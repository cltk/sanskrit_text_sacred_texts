pārthivena viśeṣeṇa kiṃ kāryam avaśiṣyate
      kathaṃ rakṣyo janapadaḥ kathaṃ rakṣyāś ca śatravaḥ
kathaṃ cāraṃ prayuñjīta varṇān viśvāsayet katham
      kathaṃ bhṛtyān kathaṃ dārān kathaṃ putrāṃś ca bhārata
rājavṛttaṃ mahārāja śṛṇuṣvāvahito 'khilam
      yat kāryaṃ pārthivenādau pārthiva prakṛtena vā
ātmā jeyaḥ sadā rājñā tato jeyāś ca śatravaḥ
      ajitātmā narapatir vijayeta kathaṃ ripūn
etāvān ātmavijayaḥ pañcavarga vinigrahaḥ
      jitendriyo narapatir bādhituṃ śaknuyād arīn
nyaseta gulmān durgeṣu saṃdhau ca kurunandana
      nagaropavane caiva purodyāneṣu caiva ha
saṃsthāneṣu ca sarveṣu pureṣu nagarasya ca
      madhye ca naraśārdūla tathā rājaniveśane
praṇidhīṃś ca tataḥ kuryāj jaḍāndhabadhirākṛtīn
      puṃsaḥ parīkṣitān prājñān kṣutpipāsātapa kṣamān
amātyeṣu ca sarveṣu mitreṣu trividheṣu ca
      putreṣu ca mahārāja praṇidadhyāt samāhitaḥ
pure janapade caiva tathā sāmantarājasu
     yathā na vidyur anyonyaṃ praṇidheyās tathā hi te
cārāṃś ca vidyāt prahitān pareṇa bharatarṣabha
     āpaṇeṣu vihāreṣu samavāyeṣu bhikṣuṣu
ārāmeṣu tathodyāne paṇḍitānāṃ samāgame
     veśeṣu catvare caiva sabhāsv āvasatheṣu ca
evaṃ vihanyāc cāreṇa paracāraṃ vicakṣaṇaḥ
     cāreṇa vihataṃ sarvaṃ hataṃ bhavati pāṇḍava
yadā tu hīnaṃ nṛpatir vidyād ātmānam ātmanā
     amātyaiḥ saha saṃmantrya kuryāt saṃdhiṃ balīyasā
ajñāyamāno hīnatve kuryāt saṃdhiṃ pareṇa vai
     lipsur vā kaṃ cid evārthaṃ tvaramāṇo vicakṣaṇaḥ
guṇavanto mahotsāhā dharmajñāḥ sādhavaś ca ye
     saṃdadhīta nṛpas taiś ca rāṣṭraṃ dharmeṇa pālayan
ucchidyamānam ātmānaṃ jñātvā rājā mahāmatiḥ
     pūrvāpakāriṇo hanyāl lokadviṣṭāṃś ca sarvaśaḥ
yo nopakartuṃ śaknoti nāpakartuṃ mahīpatiḥ
     aśakyarūpaś coddhartum upekṣyas tādṛśo bhavet
yātrāṃ yāyād avijñātam anākrandam anantaram
     vyāsaktaṃ ca pramattaṃ ca dur balaṃ ca vicakṣaṇaḥ
yātrām ājñāpayed vīraḥ kalya puṣṭabalī sukhī
     pūrvaṃ kṛtvā vidhānaṃ ca yātrāyāṃ nagare tathā
na ca vaśyo bhaved asya nṛpo yady api vīryavān
     hīnaś ca balavīryābhyāṃ karśayaṃs taṃ parāvaset
rāṣṭraṃ ca pīḍayet tasya śastrāgniviṣamūrchanaiḥ
     amātyavallabhānāṃ ca vivādāṃs tasya kārayet
     varjanīyaṃ sadā yuddhaṃ rājyakāmena dhīmatā
upāyais tribhir ādānam arthasyāha bṛhaspatiḥ
     sāntvenānupradānena bhedena ca narādhipa
     yam arthaṃ śaknuyāt prāptuṃ tena tuṣyed dhi paṇḍitaḥ
ādadīta baliṃ caiva prajābhyaḥ kurunandana
     ṣaḍ bhāgam amitaprajñas tāsām evābhiguptaye
daśa dharmagatebhyo yad vasu bahv alpam eva ca
     tan nādadīta sahasā paurāṇāṃ rakṣaṇāya vai
yathā putrās tathā paurā draṣṭavyās te na saṃśayaḥ
     bhaktiś caiṣāṃ prakartavyā vyavahāre pradarśite
sutaṃ ca sthāpayed rājā rājñaṃ sarvārthadarśinam
     vyavahāreṣu satataṃ tatra rājyaṃ vyavasthitam
ākare lavaṇe śulke tare nāgavane tathā
     nyased amātyān nṛpatiḥ svāptān vā puruṣān hitān
samyag daṇḍadharo nityaṃ rājā dharmam avāpnuyāt
     nṛpasya satataṃ daṇḍaḥ samyag dharme praśasyate
vedavedāṅgavit prājñaḥ sutapasvī nṛpo bhavet
     dānaśīlaś ca satataṃ yajñaśīlaś ca bhārata
ete guṇāḥ samastāḥ syur nṛpasya satataṃ sthirāḥ
     kriyā lope tu nṛpateḥ kutaḥ svargaḥ kuto yaśaḥ
yadā tu pīḍito rājā bhaved rājñā balīyasā
     tridhā tv ākrandya mitrāṇi vidhānam upakalpayet
ghoṣān nyaseta mārgeṣu grāmān utthāpayed api
     praveśayec ca tān sarvāñ śākhā nagarakeṣv api
ye guptāś caiva durgāś ca deśās teṣu praveśayet
     dhanino balamukhyāṃś ca sāntvayitvā punaḥ punaḥ
sasyābhihāraṃ kuryāc ca svayam eva narādhipaḥ
     asaṃbhave praveśasya dāhayed agninā bhṛśam
kṣetrastheṣu ca sasyeṣu śatror upajapen narān
     vināśayed vā sarvasvaṃ balenātha svakena vai
nadīṣu mārgeṣu sadā saṃkramān avasādayet
     jalaṃ nisrāvayet sarvam anisrāvyaṃ ca dūṣayet
tadātvenāyatībhiś ca vivadan bhūmyanantaram
     pratīghātaḥ parasyājau mitra kāle 'py upasthite
durgāṇāṃ cābhito rājā mūlachedaṃ prakārayet
     sarveṣāṃ kṣudravṛkṣāṇāṃ caityavṛkṣān vivarjayet
pravṛddhānāṃ ca vṛkṣāṇāṃ śākhāḥ pracchedayet tathā
     caityānāṃ sarvathā varjyam api patrasya pātanam
prakaṇṭhīḥ kārayet samyag ākāśajananīs tathā
     āpūrayec ca parikhāḥ sthāṇunakra jhaṣākulāḥ
kaḍaṅga dvārakāṇi syur ucchvāsārthe purasya ha
     teṣāṃ ca dvāravad guptiḥ kāryā sarvātmanā bhavet
dvāreṣu ca gurūṇy eva yantrāṇi sthāpayet sadā
     āropayec chataghnīś ca svādhīnāni ca kārayet
kāṣṭhāni cābhihāryāṇi tathā kūpāṃś ca khānayet
     saṃśodhayet tathā kūpān kṛtān pūrvaṃ payo 'rthibhiḥ
tṛṇachannāni veśmāni paṅkenāpi pralepayet
     nirharec ca tṛṇaṃ māse caitre vahni bhayāt puraḥ
naktam eva ca bhaktāni pācayeta narādhipaḥ
     na divāgnir jvaled gehe varjayitvāgnihotrikam
karmārāriṣṭa śālāsu jvaled agniḥ samāhitaḥ
     gṛhāṇi ca praviśyātha vidheyaḥ syād dhutāśanaḥ
mahādaṇḍaś ca tasya syād yasyāgnir vai divā bhavet
     praghoṣayed athaivaṃ ca rakṣaṇārthaṃ purasya vai
bhikṣukāṃś cākrikāṃś caiva kṣībonmattān kuśīlavān
     bāhyān kuryān naraśreṣṭha doṣāya syur hi te 'nyathā
catvareṣu ca tīrtheṣu sabhāsv āvasatheṣu ca
     yathārha varṇaṃ praṇidhiṃ kuryāt sarvatra pārthivaḥ
viśālān rājamārgāṃś ca kārayeta narādhipaḥ
     prapāś ca vipaṇīś caiva yathoddeśaṃ samādiśet
bhāṇḍāgārāyudhāgārān dhānyāgārāṃś ca sarvaśaḥ
     aśvāgārān gajāgārān balādhikaraṇāni ca
parikhāś caiva kauravya pratolīḥ saṃkaṭāni ca
     na jātu kaś cit paśyet tu guhyam etad yudhiṣṭhira
atha saṃnicayaṃ kuryād rājā parabalārditaḥ
     tailaṃ madhu ghṛtaṃ sasyam auṣadhāni ca sarvaśaḥ
aṅgārakuśa muñjānāṃ palāśaśaraparṇinām
     yavasendhana digdhānāṃ kārayeta ca saṃcayān
āyudhānāṃ ca sarveṣāṃ śaktyṛṣṭi prāsavarmaṇām
     saṃcayān evamādīnāṃ kārayeta narādhipaḥ
auṣadhāni ca sarvāṇi mūlāni ca phalāni ca
     caturvidhāṃś ca vaidyān vai saṃgṛhṇīyād viśeṣataḥ
naṭāś ca nartakāś caiva mallā māyā vinas tathā
     śobhayeyuḥ puravaraṃ modayeyuś ca sarvaśaḥ
yataḥ śaṅkā bhavec cāpi bhṛtyato vāpi mantritaḥ
     paurebhyo nṛpater vāpi svādhīnān kārayeta tān
kṛte karmaṇi rājendra pūjayed dhanasaṃcayaiḥ
     mānena ca yathārheṇa sāntvena vividhena ca
nirvedayitvā tu paraṃ hatvā vā kurunandana
     gatānṛṇyo bhaved rājā yathāśāstreṣu darśitam
rājñā saptaiva rakṣyāṇi tāni cāpi nibodha me
     ātmāmātyaś ca kośaś ca daṇḍo mitrāṇi caiva hi
tathā janapadaś caiva puraṃ ca kurunandana
     etat saptātmakaṃ rājyaṃ paripālyaṃ prayatnataḥ
ṣāḍguṇyaṃ ca trivargaṃ ca trivargam aparaṃ tathā
     yo vetti puruṣavyāghra sa bhunakti mahīm imām
ṣāḍguṇyam iti yat proktaṃ tan nibodha yudhiṣṭhira
     saṃdhāyāsanam ity eva yātrā saṃdhānam eva ca
vigṛhyāsanam ity eva yātrāṃ saṃparigṛhya ca
     dvaidhī bhāvas tathānyeṣāṃ saṃśrayo 'tha parasya ca
trivargaś cāpi yaḥ proktas tam ihaikamanāḥ śṛṇu
     kṣayaḥ sthānaṃ ca vṛddhiś ca trivargam aparaṃ tathā
dharmaś cārthaś ca kāmaś ca sevitavyo 'tha kālataḥ
     dharmeṇa hi mahīpālaś ciraṃ pālayate mahīm
asminn arthe ca yau ślokau gītāv aṅgirasā svayam
     yādavī putra bhadraṃ te śrotum arhasi tāv api
kṛtvā sarvāṇi kāryāṇi samyak saṃpālya medinīm
     pālayitvā tathā paurān paratra sukham edhate
kiṃ tasya tapasā rājñaḥ kiṃ ca tasyādhvarair api
     apālitāḥ prajā yasya sarvā dharmavinākṛtāḥ
