ya eva tu sato rakṣed asataś ca nibarhayet
      sa eva rājñā kartavyo rājan rājapurohitaḥ
atrāpy udāharantīmam itihāsaṃ purātanam
      purūravasa ailasya saṃvādaṃ mātariśvanaḥ
kutaḥ svid brāhmaṇo jāto varṇāś cāpi kutas trayaḥ
      kasmāc ca bhavati śreyān etad vāyo vicakṣva me
brahmaṇo mukhataḥ sṛṣṭo brāhmaṇo rājasattama
      bāhubhyāṃ kṣatriyaḥ sṛṣṭa ūrubhyāṃ vaiśya ucyate
varṇānāṃ paricaryārthaṃ trayāṇāṃ puruṣarṣabha
      varṇaś caturthaḥ paścāt tu padbhyāṃ śūdro vinirmitaḥ
brāhmaṇo jātamātras tu pṛthivīm anvajāyata
      īśvaraḥ sarvabhūtānāṃ dharmakośasya guptaye
tataḥ pṛthivyā goptāraṃ kṣatriyaṃ daṇḍadhāriṇam
      dvitīyaṃ varṇam akarot prajānām anuguptaye
vaiśyas tu dhanadhānyena trīn varṇān bibhṛyād imān
      śūdro hy enān paricared iti brahmānuśāsanam
dvijasya kṣatrabandhor vā kasyeyaṃ pṛthivī bhavet
      dharmataḥ saha vittena samyag vāyo pracakṣva me
viprasya sarvam evaitad yat kiṃ cij jagatī gatam
     jyeṣṭhenābhijaneneha tad dharmakuśalā viduḥ
svam eva brāhmaṇo bhuṅkte svaṃ vaste svaṃ dadāti ca
     gurur hi sarvavarṇānāṃ jyeṣṭhaḥ śreṣṭhaś ca vai dvijaḥ
patyabhāve yathā strī hi devaraṃ kurute patim
     ānantaryāt tathā kṣatraṃ pṛthivī kurute patim
eṣa te prathamaḥ kalpa āpady anyo bhaved ataḥ
     yadi svarge paraṃ sthānaṃ dharmataḥ parimārgasi
yaḥ kaś cid vijayed bhūmiṃ brāhmaṇāya nivedayet
     śrutavṛttopapannāya dharmajñāya tapasvine
svadharmaparitṛptāya yo na vittaparo bhavet
     yo rājānaṃ nayed buddhyā sarvataḥ paripūrṇayā
brāhmaṇo hi kule jātaḥ kṛtaprajño vinītavāk
     śreyo nayati rājānaṃ bruvaṃś citrāṃ sarasvatīm
rājā carati yaṃ dharmaṃ brāhmaṇena nidarśitam
     śuśrūṣur anahaṃvādī kṣatradharmavrate sthitaḥ
tāvatā sa kṛtaprajñaś ciraṃ yaśasi tiṣṭhati
     tasya dharmasya sarvasya bhāgī rājapurohitaḥ
evam eva prajā sarvā rājānam abhisaṃśritāḥ
     samyagvṛttāḥ svadharmasthā na kutaś cid bhayānvitāḥ
rāṣṭre caranti yaṃ dharmaṃ rājñā sādhv abhirakṣitāḥ
     caturthaṃ tasya dharmasya rājā bhāgaṃ sa vindati
devā manuṣyāḥ pitaro gandharvoragarākṣasāḥ
     yajñam evopajīvanti nāsti ceṣṭam arājake
ito dattena jīvanti devatāḥ pitaras tathā
     rājany evāsya dharmasya yogakṣemaḥ pratiṣṭhitaḥ
chāyāyām apsu vāyau ca sukham uṣṇe 'dhigacchati
     agnau vāsasi sūrye ca sukhaṃ śīte 'dhigacchati
śabde sparśe rase rūpe gandhe ca ramate manaḥ
     teṣu bhogeṣu sarveṣu na bhīto labhate sukham
abhayasyaiva yo dātā tasyaiva sumahat phalam
     na hi prāṇasamaṃ dānaṃ triṣu lokeṣu vidyate
indro rājā yamo rājā dharmo rājā tathaiva ca
     rājā bibharti rūpāṇi rājñā sarvam idaṃ dhṛtam
