yena tāñ śāśvatāṁl lokān akhilān aśnuvīmahi
[bh]
      na godānāt paraṃ kiṃ cid vidyate vasudhādhipa
      gaur hi nyāyāgatā dattā sadyas tārayate kulam
satām arthe samyag utpādito yaḥ; sa vai kḷptaḥ samyag iṣṭaḥ prajābhyaḥ
      tasmāt pūrvaṃ hy ādi kāle pravṛttaṃ; gavāṃ dāne śṛṇu rājan vidhiṃ me
purā goṣūpanītāsu goṣu saṃdigdhadarśinā
      māndhātrā prakṛtaṃ praśnaṃ bṛhaspatir abhāṣata
dvijātim abhisatkṛtya śvaḥkālam abhivedya ca
      pradānārthe niyuñjīta rohiṇīṃ niyatavrataḥ
āhvānaṃ ca prayuñjīta samaṅge bahuleti ca
      praviśya ca gavāṃ madhyam imāṃ śrutim udāharet
gaur me mātā govṛṣabhaḥ pitā me; divaṃ śarma jagatī me pratiṣṭhā
      prapadyaivaṃ śarvarīm uṣya goṣu; munir vāṇīm utsṛjed gopradāne
sa tām ekāṃ niśāṃ gobhiḥ samasaṃkhyaḥ samavrataḥ
      aikātmya gamanāt sadyaḥ kalmaṣād vipramucyate
utsṛṣṭa vṛṣavatsā hi pradeyā sūryadarśane
      trividhaṃ pratipattavyam arthavādāśiṣaḥ stavāḥ
ūrjasviny ūrja medhāś ca yajño; garbho 'mṛtasya jagataś ca pratiṣṭhā
     kṣitau rādhaḥ prabhavaḥ śaśvad eva; prājāpatyāḥ sarvam ity arthavādaḥ
gāvo mamainaḥ praṇudantu sauryās; tathā saumyāḥ svargayānāya santu
     āmnātā me dadatīr āśrayaṃ tu; tathānuktāḥ santu sarvāśiṣo me
śeṣotsarge karmabhir dehamokṣe; sarasvatyaḥ śreyasi saṃpravṛttāḥ
     yūyaṃ nityaṃ puṇyakarmopavāhyā; diśadhvaṃ me gatim iṣṭāṃ prapannāḥ
yā vai yūyaṃ so 'ham adyaika bhāvo; yuṣmān dattvā cāham ātmapradātā
     manaś cyutā mana evopapannāḥ; saṃdhukṣadhvaṃ saumya rūpogra rūpāḥ
evaṃ tasyāgre pūrvam ardhaṃ vadeta; gavāṃ dātā vidhivat pūrvadṛṣṭam
     pratibrūyāc cheṣam ardhaṃ dvijātiḥ; pratigṛhṇan vai gopradāne vidhijñaḥ
gāṃ dadānīti vaktavyam arghya vastravasu pradaḥ
     ūdhasyā bharitavyā ca vaiṣṇavīti ca codayet
nāma saṃkīrtayet tasyā yathā saṃkhyottaraṃ sa vai
     phalaṃ ṣaḍviṃśad aṣṭau ca sahasrāṇi ca viṃśatiḥ
evam etān guṇān vṛddhān gavādīnāṃ yathākramam
     gopradātā samāpnoti samastān aṣṭame krame
godaḥ śīlī nirbhayaś cārgha dātā; na syād duḥkhī vasu dātā ca kāmī
     ūdhasyoḍhā bhārata yaś ca vidvān; vyākhyātās te vaiṣṇavāś ca ndra lokāḥ
gā vai dattvā govratī syāt trirātraṃ; niśāṃ caikāṃ saṃvaseteha tābhiḥ
     kāmyāṣṭamyāṃ vartitavyaṃ trirātraṃ; rasair vā goḥ śakṛtā prasnavair vā
veda vratī syād vṛṣabha pradātā; vedāvāptir goyugasya pradāne
     tathā gavaṃ vidhim āsādya yajvā; lokān agryān vindate nāvidhijñaḥ
kāmān sarvān pārthivān ekasaṃsthān; yo vai dadyāt kāmadughāṃ ca dhenum
     samyak tāḥ syur havyakavyaughavatyas; tāsām ukṣṇāṃ jyāyasāṃ saṃpradānam
na cāśiṣyāyāvratāyopakuryān; nāśraddadhānāya na vakrabuddhaye
     guhyo hy ayaṃ sarvalokasya dharmo; nemaṃ dharmaṃ yatra tatra prajalpet
santi loke śraddadhānā manuṣyāḥ; santi kṣudrā rākṣasā mānuṣeṣu
     yeṣāṃ dānaṃ dīyamānaṃ hy aniṣṭaṃ; nāstikyaṃ cāpy āśrayante hy apuṇyāḥ
bārhaspatyaṃ vākyam etan niśamya; ye rājāno gopradānāni kṛtvā
     lokān prāptāḥ puṇyaśīlāḥ suvṛttās; tān me rājan kīrtyamānān nibodha
uśīnaro viṣvag aśvo nṛgaś ca; bhagīratho viśruto yauvanāśvaḥ
     māndhātā vai mucukundaś ca rājā; bhūri dyumno naiṣadhaḥ somakaś ca
purūravā bharataś cakravartī; yasyānvaye bhāratāḥ sarva eva
     tathā vīro dāśarathiś ca rāmo; ye cāpy anye viśrutāḥ kīrtimantaḥ
tathā rājā pṛthu karmā dilīpo; divaṃ prāpto gopradāne vidhijñḍaḥ
     yajñair dānais tapasā rājadharmair; māndhātābhūd gopradānaiś ca yuktaḥ
tasmāt pārtha tvam apīmāṃ mayoktāṃ; bārhaspatīṃ bhāratīṃ dhārayasva
     dvijāgryebhyaḥ saṃprayaccha pratīto; gāḥ puṇyā vai prāpya rājyaṃ kurūṇām
[v]
     tathā sarvaṃ kṛtavān dharmarājo; bhīṣmeṇokto vidhivad gopradāne
     sa māndhātur devadevopadiṣṭaṃ; samyag dharmaṃ dhārayām āsa rājā
iti nṛpa satataṃ gavāṃ pradāne; yavaśakalān saha gomayaiḥ pibānaḥ
     kṣititalaśayanaḥ śikhī yatātmā; vṛṣa iva rājavṛṣas tadā babhūva
sa nṛpatir abhavat sadaiva tābhyaḥ; prayata manā hy abhisaṃstuvaṃś ca gā vai
     nṛpa dhuri ca na gām ayuṅkta bhūyas; turagavarair agamac ca yatra tatra
