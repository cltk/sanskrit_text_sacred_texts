tatra divyopamaṃ mukhyaṃ sphāṭikaṃ ratnabhūṣitam
 avekṣamāṇo hanumān dadarśa śayanāsanam
tasya caikatame deśe so 'gryamālyavibhūṣitam
 dadarśa pāṇḍuraṃ chatraṃ tārādhipatisaṃnibham
bālavyajanahastābhir vījyamānaṃ samantataḥ
 gandhaiś ca vividhair juṣṭaṃ varadhūpena dhūpitam
paramāstaraṇāstīrṇam āvikājinasaṃvṛtam
 dāmabhir varamālyānāṃ samantād upaśobhitam
tasmiñ jīmūtasaṃkāśaṃ pradīptottamakuṇḍalam
 lohitākṣaṃ mahābāhuṃ mahārajatavāsasaṃ
lohitenānuliptāṅgaṃ candanena sugandhinā
 saṃdhyāraktam ivākāśe toyadaṃ sataḍidguṇam
vṛtam ābharaṇair divyaiḥ surūpaṃ kāmarūpiṇam
 savṛkṣavanagulmāḍhyaṃ prasuptam iva mandaram
krīḍitvoparataṃ rātrau varābharaṇabhūṣitam
 priyaṃ rākṣasakanyānāṃ rākṣasānāṃ sukhāvaham
pītvāpy uparataṃ cāpi dadarśa sa mahākapiḥ
 bhāskare śayane vīraṃ prasuptaṃ rākṣasādhipam
niḥśvasantaṃ yathā nāgaṃ rāvaṇaṃ vānarottamaḥ
 āsādya paramodvignaḥ so 'pāsarpat subhītavat
athārohaṇam āsādya vedikāntaram āśritaḥ
 suptaṃ rākṣasaśārdūlaṃ prekṣate sma mahākapiḥ
śuśubhe rākṣasendrasya svapataḥ śayanottamam
 gandhahastini saṃviṣṭe yathāprasravaṇaṃ mahat
kāñcanāṅgadanaddhau ca dadarśa sa mahātmanaḥ
 vikṣiptau rākṣasendrasya bhujāv indradhvajopamau
airāvataviṣāṇāgrair āpīḍitakṛtavraṇau
 vajrollikhitapīnāṃsau viṣṇucakraparikṣitau
pīnau samasujātāṃsau saṃgatau balasaṃyutau
 sulakṣaṇa nakhāṅguṣṭhau svaṅgulītalalakṣitau
saṃhatau parighākārau vṛttau karikaropamau
 vikṣiptau śayane śubhre pañcaśīrṣāv ivoragau
śaśakṣatajakalpena suśītena sugandhinā
 candanena parārdhyena svanuliptau svalaṃkṛtau
uttamastrīvimṛditau gandhottamaniṣevitau
 yakṣapannagagandharvadevadānavarāviṇau
dadarśa sa kapis tasya bāhū śayanasaṃsthitau
 mandarasyāntare suptau mahārhī ruṣitāv iva
tābhyāṃ sa paripūrṇābhyāṃ bhujābhyāṃ rākṣasādhipaḥ
 śuśubhe 'calasaṃkāśaḥ śṛṅgābhyām iva mandaraḥ
cūtapuṃnāgasurabhir bakulottamasaṃyutaḥ
 mṛṣṭānnarasasaṃyuktaḥ pānagandhapuraḥsaraḥ
tasya rākṣasasiṃhasya niścakrāma mukhān mahān
 śayānasya viniḥśvāsaḥ pūrayann iva tad gṛham
muktāmaṇivicitreṇa kāñcanena virājatā
 mukuṭenāpavṛttena kuṇḍalojjvalitānanam
raktacandanadigdhena tathā hāreṇa śobhitā
 pīnāyataviśālena vakṣasābhivirājitam
pāṇḍureṇāpaviddhena kṣaumeṇa kṣatajekṣaṇam
 mahārheṇa susaṃvītaṃ pītenottamavāsasā
māṣarāśipratīkāśaṃ niḥśvasantaṃ bhujaṅgavat
 gāṅge mahati toyānte prasutamiva kuñjaram
caturbhiḥ kāñcanair dīpair dīpyamānaiś caturdiśam
 prakāśīkṛtasarvāṅgaṃ meghaṃ vidyudgaṇair iva
pādamūlagatāś cāpi dadarśa sumahātmanaḥ
 patnīḥ sa priyabhāryasya tasya rakṣaḥpater gṛhe
śaśiprakāśavadanā varakuṇḍalabhūṣitāḥ
 amlānamālyābharaṇā dadarśa hariyūthapaḥ
nṛttavāditrakuśalā rākṣasendrabhujāṅkagāḥ
 varābharaṇadhāriṇyo niṣannā dadṛśe kapiḥ
vajravaidūryagarbhāṇi śravaṇānteṣu yoṣitām
 dadarśa tāpanīyāni kuṇḍalāny aṅgadāni ca
tāsāṃ candropamair vaktraiḥ śubhair lalitakuṇḍalaiḥ
 virarāja vimānaṃ tan nabhas tārāgaṇair iva
madavyāyāmakhinnās tā rākṣasendrasya yoṣitaḥ
 teṣu teṣv avakāśeṣu prasuptās tanumadhyamāḥ
kā cid vīṇāṃ pariṣvajya prasuptā saṃprakāśate
 mahānadīprakīrṇeva nalinī potam āśritā
anyā kakṣagatenaiva maḍḍukenāsitekṣaṇā
 prasuptā bhāminī bhāti bālaputreva vatsalā
paṭahaṃ cārusarvāṅgī pīḍya śete śubhastanī
 cirasya ramaṇaṃ labdhvā pariṣvajyeva kāminī
kā cid aṃśaṃ pariṣvajya suptā kamalalocanā
 nidrāvaśam anuprāptā sahakānteva bhāminī
anyā kanakasaṃkāśair mṛdupīnair manoramaiḥ
 mṛdaṅgaṃ paripīḍyāṅgaiḥ prasuptā mattalocanā
bhujapārśvāntarasthena kakṣageṇa kṛśodarī
 paṇavena sahānindyā suptā madakṛtaśramā
ḍiṇḍimaṃ parigṛhyānyā tathaivāsaktaḍiṇḍimā
 prasuptā taruṇaṃ vatsam upagūhyeva bhāminī
kā cid āḍambaraṃ nārī bhujasaṃbhogapīḍitam
 kṛtvā kamalapatrākṣī prasuptā madamohitā
kalaśīm apaviddhyānyā prasuptā bhāti bhāminī
 vasante puṣpaśabalā māleva parimārjitā
pāṇibhyāṃ ca kucau kā cit suvarṇakalaśopamau
 upagūhyābalā suptā nidrābalaparājitā
anyā kamalapatrākṣī pūrṇendusadṛśānanā
 anyām āliṅgya suśroṇī prasuptā madavihvalā
ātodyāni vicitrāṇi pariṣvajya varastriyaḥ
 nipīḍya ca kucaiḥ suptāḥ kāminyaḥ kāmukān iva
tāsām ekāntavinyaste śayānāṃ śayane śubhe
 dadarśa rūpasaṃpannām aparāṃ sa kapiḥ striyam
muktāmaṇisamāyuktair bhūṣaṇaiḥ suvibhūṣitām
 vibhūṣayantīm iva ca svaśriyā bhavanottamam
gaurīṃ kanakavarṇābhām iṣṭām antaḥpureśvarīm
 kapir mandodarīṃ tatra śayānāṃ cārurūpiṇīm
sa tāṃ dṛṣṭvā mahābāhur bhūṣitāṃ mārutātmajaḥ
 tarkayām āsa sīteti rūpayauvanasaṃpadā
 harṣeṇa mahatā yukto nananda hariyūthapaḥ
āshpoṭayām āsa cucumba pucchaṃ; nananda cikrīḍa jagau jagāma
 stambhān arohan nipapāta bhūmau; nidarśayan svāṃ prakṛtiṃ kapīnām
