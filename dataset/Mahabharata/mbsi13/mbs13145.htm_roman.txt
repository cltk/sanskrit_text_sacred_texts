[y]
      durvāsasaḥ prasādāt te yat tadā madhusūdana
      avāptam iha vijñānaṃ tan me vyākhyātum arhasi
mahābhāgyaṃ ca yat tasya nāmāni ca mahātmanaḥ
      tattvato jñātum icchāmi sarvaṃ matimatāṃ vara
[vā]
      hanta te kathayiṣyāmi namaskṛtvā kapardine
      yad avāptaṃ mahārāja śreyo yac cārjitaṃ yaśaḥ
prayataḥ prātar utthāya yad adhīye viśāṃ pate
      prāñjaliḥ śatarudrīyaṃ tan me nigadataḥ śṛṇu
prajāpatis tat sasṛje tapaso 'nte mahātapāḥ
      śaṃkaras tv asṛjat tāta prajāḥ sthāvarajaṅgamāḥ
nāsti kiṃ cit paraṃ bhūtaṃ mahādevād viśāṃ pate
      iha triṣv api lokeṣu bhūtānāṃ prabhavo hi saḥ
na caivotsahate sthātuṃ kaś cid agre mahātmanaḥ
      na hi bhūtaṃ samaṃ tena triṣu lokeṣu vidyate
gandhenāpi hi saṃgrāme tasya kruddhasya śatravaḥ
      visaṃjñā hatabhūyiṣṭhā vepanti ca patanti ca
ghoraṃ ca ninadaṃ tasya parjanyaninadopamam
      śrutvā vidīryed dhṛdayaṃ devānām api saṃyuge
yāṃś ca ghoreṇa rūpeṇa paśyet kruddhaḥ pināka dhṛk
     na surā nāsurā loke na gandharvā na pannagāḥ
     kupite sukham edhante tasminn api guhā gatāḥ
prajāpateś ca dakṣasya yajato vitate kratau
     vivyādha kupito yajñaṃ nirbhayas tu bhavas tadā
     dhanuṣā bāṇam utsṛjya sa ghoṣaṃ vinanāda ca
te na śarma kutaḥ śāntiṃ viṣādaṃ lebhire surāḥ
     vidrute sahasā yajñe kupite ca maheśvare
tena jyātalaghoṣeṇa sarve lokāḥ samākulāḥ
     babhūvur avaśāḥ pārtha viṣeduś ca surāsurāḥ
āpaś cukṣubhire caiva cakampe ca vasuṃdharā
     vyadravan girayaś cāpi dyauḥ paphāla ca sarvaśaḥ
andhena tamasā lokāḥ prāvṛtā na cakāśire
     pranaṣṭā jyotiṣāṃ bhāś ca saha sūryeṇa bhārata
bhṛśaṃ bhītās tataḥ śāntiṃ cakruḥ svasty ayanāni ca
     ṛṣayaḥ sarvabhūtānām ātmanaś ca hitaiṣiṇaḥ
tataḥ so 'bhyadravad devān kruddho raudraparākramaḥ
     bhagasya nayane kruddhaḥ prahāreṇa vyaśātayat
pūṣāṇaṃ cābhidudrāva pareṇa vapuṣānvitaḥ
     puroḍāśaṃ bhakṣayato daśanān vai vyaśātayat
tataḥ praṇemur devās te vepamānāḥ sma śaṃkaram
     punaś ca saṃdadhe rudro dīptaṃ suniśitaṃ śaram
rudrasya vikramaṃ dṛṣṭvā bhītā devāḥ saharṣibhiḥ
     tataḥ prasādayām āsuḥ śarvaṃ te vibudhottamāḥ
jepuś ca śatarudrīyaṃ devāḥ kṛtvāñjaliṃ tataḥ
     saṃstūyamānas tridaśaiḥ prasasāda maheśvaraḥ
rudrasya bhāgaṃ yajñe ca viśiṣṭaṃ te tv akalpayan
     bhayena tridaśā rājañ śaraṇaṃ ca prapedire
tena caivātikopena sa yajñaḥ saṃdhito 'bhavat
     yad yac cāpi hataṃ tatra tat tathaiva pradīyate
asurāṇāṃ purāṇy āsaṃs trīṇi vīryavatāṃ divi
     āyasaṃ rājataṃ caiva sauvarṇam aparaṃ tathā
nāśakat tāni maghavā bhettuṃ sarvāyudhair api
     atha sarve 'marā rudraṃ jagmuḥ śaraṇa marditāḥ
tata ūcur mahātmāno devāḥ sarve samāgatāḥ
     rudra raudrā bhaviṣyanti paśavaḥ sarvakarmasu
     jahi daityān saha purair lokāṃs trāyasva mānada
sa tathoktas tathety uktvā viṣṇuṃ kṛtvā śarottamam
     śalyam agniṃ tathā kṛtvā puṅkhaṃ vaivasvataṃ yamam
     vedān kṛtvā dhanuḥ sarvāñ jyāṃ ca sāvitrim uttamām
devān ratharavaṃ kṛtvā viniyujya ca sarvaśaḥ
     triparvaṇā triśalyena tena tāni bibheda saḥ
śareṇāditya varṇena kālāgnisamatejasā
     te 'surāḥ sa purās tatra dagdhā rudreṇa bhārata
taṃ caivāṅka gataṃ dṛṣṭvā bālaṃ pañca śikhaṃ punaḥ
     umā jijñāsamānā vai ko 'yam ity abravīt tadā
asūyataś ca śakrasya vajreṇa prahariṣyataḥ
     savajraṃ stambhayām āsa taṃ bāhuṃ parighopamam
na saṃbubudhire cainaṃ devās taṃ bhuvaneśvaram
     sa prajāpatayaḥ sarve tasmin mumuhur īśvare
tato dhyātvātha bhagavān brahmā tam amitaujasam
     ayaṃ śreṣṭha iti jñātvā vavande tam umāpatim
tataḥ prasādayām āsur umāṃ rudraṃ ca te surāḥ
     babhūva sa tadā bāhur balahantur yathā purā
sa cāpi brāhmaṇo bhūtvā durvāsā nāma vīryavān
     dvāravatyāṃ mama gṛhe ciraṃ kālam upāvasat
viprakārān prayuṅkte sma subahūn mama veśmani
     tān udāratayā cāham akṣamaṃ tasya duḥsaham
sa devendraś ca vāyuś ca so 'śvinau sa ca vidyutaḥ
     sa candramāḥ sa ceśānaḥ sa sūryo varuṇaś ca saḥ
sa kālaḥ so 'ntako mṛtyuḥ sa tamo rātryahāni ca
     māsārdha māsā ṛtavaḥ saṃdhye saṃvatsaraś ca saḥ
sa dhātā sa vidhātā ca viśvakarmā sa sarvavit
     nakṣatrāṇi diśaś caiva pradiśo 'tha grahās tathā
     viśvamūrtir ameyātmā bhagavān amitadyutiḥ
ekadhā ca dvidhā caiva bahudhā ca sa eva ca
     śatadhā sahasradhā caiva tathā śatasahasradhā
īdṛśaḥ sa mahādevo bhūyaś ca bhagavān ataḥ
     na hi śakyā guṇā vaktum api varṣaśatair api
