[y]
      dharmāḥ pitāmahenoktā mokṣadharmāśritāḥ śubhāḥ
      dharmam āśramiṇāṃ śreṣṭhaṃ vaktum arhati me bhavān
[bhīsma]
      sarvatra vihito dharmaḥ svargyaḥ satyaphalodayaḥ
      bahu dvārasya dharmasya nehāsti viphalā kriyā
yasmin yasmiṃs tu viṣaye yo yo yāti viniścayam
      sa tam evābhijānāti nānyaṃ bharatasattama
api ca tvaṃ naravyāghra śrotum arhasi me kathām
      purā śakrasya kathitāṃ nāradena surarṣiṇā
surarṣir nārado rājan siddhas trailokyasaṃmataḥ
      paryeti kramaśo lokān vāyur avyāhato yathā
sa kadā cin maheṣvāsa devarājālayaṃ gataḥ
      satkṛtaś ca mahendreṇa pratyāsanna gato 'bhavat
taṃ kṛtakṣaṇam āsīnaṃ paryapṛcchac chacī patiḥ
      brahmarṣe kiṃ cid āścaryam asti dṛṣṭaṃ tvayānagha
yathā tvam api viprarṣe trailokyaṃ sacarācaram
      jātakautūhalo nityaṃ siddhaś carasi sākṣivat
na hy asty aviditaṃ loke devarṣe tava kiṃ cana
      śrutaṃ vāpy anubhūtaṃ vā dṛṣṭaṃ vā kathayasva me
tasmai rājan surendrāya nārado vadatāṃ varaḥ
     āsīnāyopapannāya proktavān vipulāṃ kathām
yathā yena ca kalpena sa tasmai dvijasattamaḥ
     kathāṃ kathitavān pṛṣṭhas tathā tvam api me śṛṇu
