[y]
      brāhmaṇakṣatriyaviśāṃ śūdrāṇāṃ ca paraṃtapa
      dharmo vṛttaṃ ca vṛttiś ca vṛttyupāyaphalāni ca
rājñāṃ vṛttaṃ ca kośaś ca kośasaṃjananaṃ mahat
      amātyaguṇavṛddhiś ca prakṛtīnāṃ ca vardhanam
ṣāḍguṇya guṇakalpaś ca senā nītis tathaiva ca
      duṣṭasya ca parijñānam aduṣṭasya ca lakṣaṇam
samahīnādhikānāṃ ca yathāval lakṣaṇoccayaḥ
      madhyamasya ca tuṣṭyarthaṃ yathā stheyaṃ vivardhatā
kṣīṇasaṃgraha vṛttiś ca yathāvat saṃprakīrtitā
      labhunādeśa rūpeṇa grantha yogena bhārata
vijigīṣos tathā vṛttam uktaṃ caiva tathaiva te
      gaṇānāṃ vṛttim icchāmi śrotuṃ matimatāṃ vara
yathā gaṇāḥ pravardhante na bhidyante ca bhārata
      arīn hi vijigīṣante suhṛdaḥ prāpnuvanti ca
bhedamūlo vināśo hi gaṇānām upalabhyate
      mantrasaṃvaraṇaṃ duḥkhaṃ bahūnām iti me matiḥ
etad icchāmy ahaṃ śrotuṃ nikhilena paraṃtapa
      yathā ca te na bhidyeraṃs tac ca me brūhi pārthiva
[bh]
     gaṇānāṃ ca kulānāṃ ca rājñāṃ ca bharatarṣabha
     vairasaṃdīpanāv etau lobhāmarṣau janādhipa
lobham eko hi vṛṇute tato 'marṣam anantaram
     tau kṣayavyaya saṃyuktāv anyonyajanitāśrayau
cāramantrabalādānaiḥ sāmadānavibhedanaiḥ
     kṣayavyaya bhayopāyaiḥ karśayantītaretaram
tatra dānena bhidyante gaṇāḥ saṃghātavṛttayaḥ
     bhinnā vimanasaḥ sarve gacchanty arivaśaṃ bhayāt
bhedād gaṇā vinaśyanti bhinnāḥ sūpajapāḥ paraiḥ
     tasmāt saṃghātayogeṣu prayateran gaṇāḥ sadā
arthā hy evādhigamyante saṃghātabalapauruṣāt
     bāhyāś ca maitrīṃ kurvanti teṣu saṃghātavṛttiṣu
jñānavṛddhān praśaṃsantaḥ śuśrūṣantaḥ parasparam
     vinivṛttābhisaṃdhānāḥ sukham edhanti sarvaśaḥ
dharmiṣṭhān vyavahārāṃś ca sthāpayantaś ca śāstrataḥ
     yathāvat saṃpravartanto vivardhante gaṇottamāḥ
putrān bhrātṝn nigṛhṇanto vinaye ca sadā ratāḥ
     vinītāṃś ca pragṛhṇanto vivardhante gaṇottamāḥ
cāramantravidhāneṣu kośasaṃnicayeṣu ca
     nityayuktā mahābāho vardhante sarvato gaṇāḥ
prājñāñ śūrān maheṣvāsān karmasu sthirapauruṣān
     mānayantaḥ sadā yuktā vivardhante gaṇā nṛpa
dravyavantaś ca śūrāś ca śastrajñāḥ śāstrapāragāḥ
     kṛcchrāsv āpatsu saṃmūḍhān gaṇān uttārayanti te
krodho bhedo bhayo daṇḍaḥ karśanaṃ nigraho vadhaḥ
     nayanty arivaśaṃ sadyo gaṇān bharatasattama
tasmān mānayitavyās te gaṇamukhyāḥ pradhānataḥ
     lokayātrā samāyattā bhūyasī teṣu pārthiva
mantraguptiḥ pradhāneṣu cāraś cāmitrakarśana
     na gaṇāḥ kṛtsnaśo mantraṃ śrotum arhanti bhārata
gaṇamukhyais tu saṃbhūya kāryaṃ gaṇahitaṃ mithaḥ
     pṛthag gaṇasya bhinnasya vimatasya tato 'nyathā
     arthāḥ pratyavasīdanti tathānarthā bhavanti ca
teṣām anyonyabhinnānāṃ svaśaktim anutiṣṭhatām
     nigrahaḥ paṇḍitaiḥ kāryaḥ kṣipram eva pradhānataḥ
kuleṣu kalahā jātāḥ kulavṛddhair upekṣitāḥ
     gotrasya rājan kurvanti gaṇasaṃbheda kārikām
ābhyantaraṃ bhayaṃ rakṣyaṃ surakṣyaṃ bāhyato bhayam
     abhyantarād bhayaṃ jātaṃ sadyo mūlaṃ nikṛntati
akasmāt krodhalobhād vā mohād vāpi svabhāvajāt
     anyonyaṃ nābhibhāṣante tatparābhava lakṣaṇam
jātyā ca sadṛśāḥ sarve kulena sadṛśās tathā
     na tu śauryeṇa buddhyā vā rūpadravyeṇa vā punaḥ
bhedāc caiva pramādāc ca nāmyante ripubhir gaṇāḥ
     tasmāt saṃghātam evāhur gaṇānāṃ śaraṇaṃ mahat
