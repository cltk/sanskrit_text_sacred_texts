[vai]
      tatas tīrthavaraṃ rāmo yayau badara pācanam
      tapasvisiddhacaritaṃ yatra kanyā dhṛtavratā
bharadvājasya duhitā rūpeṇāpratimā bhuvi
      srucāvatī nāma vibho kumārī brahmacāriṇī
tapaś cacāra sātyugraṃ niyamair bahubhir nṛpa
      bhartā me devarājaḥ syād iti niścitya bhāminī
samās tasyā vyatikrāntā bahvyaḥ kurukulodvaha
      carantyā niyamāṃs tāṃs tān strībhis tīvrān suduścarān
tasyās tu tena vṛttena tapasā ca viśāṃ pate
      bhaktyā ca bhagavān prītaḥ parayā pākaśāsanaḥ
ājagāmāśramaṃ tasyās tridaśādhipatiḥ prabhuḥ
      āsthāya rūpaṃ viprarṣer vasiṣṭhasya mahātmanaḥ
sā taṃ dṛṣṭvogra tapasaṃ vasiṣṭhaṃ tapatāṃ varam
      ācārair munibhir dṛṣṭaiḥ pūjayām āsa bhārata
uvāca niyamajñā ca kalyāṇī sā priyaṃvadā
      bhagavan muniśārdūla kim ājñāpayasi prabho
sarvam adya yathāśakti tava dāsyāmi suvrata
      śakra bhaktyā tu te pāṇiṃ na dāsyāmi kathaṃ cana
vrataiś ca niyamaiś caiva tapasā ca tapodhana
     śakras toṣayitavyo vai mayā tribhuvaneśvaraḥ
ity ukto bhagavān devaḥ smayann iva nirīkṣya tām
     uvāca niyamajñāṃ tāṃ sāntvayann iva bhārata
ugraṃ tapaś carasi vai viditā me 'si suvrate
     yadartham ayam ārambhas tava kalyāṇi hṛdgataḥ
tac ca sarvaṃ yathā bhūtaṃ bhaviṣyati varānane
     tapasā labhyate sarvaṃ sarvaṃ tapasi tiṣṭhati
yāni sthānāni divyāni vibudhānāṃ śubhānane
     tapasā tāni prāpyāni tapo mūlaṃ mahat sukham
iha kṛtvā tapo ghoraṃ dehaṃ saṃnyasya mānavāḥ
     devatvaṃ yānti kalyāṇi śṛṇu cedaṃ vaco mama
pacasvaitāni subhage badarāṇi śubhavrate
     pacety uktvā sa bhagavāñ jagāma balasūdanaḥ
āmantrya tāṃ tu kalyāṇīṃ tato japyaṃ jajāpa saḥ
     avidūre tatas tasmād āśramāt tīrtham uttame
     indra tīrthe mahārāja triṣu lokeṣu viśrute
tasyā jijñāsanārthaṃ sa bhagavān pākaśāsanaḥ
     badarāṇām apacanaṃ cakāra vibudhādhipaḥ
tataḥ sa prayatā rājan vāgyatā vigataklamā
     tatparā śuci saṃvītā pāvake samadhiśrayat
     apacad rājaśārdūla badarāṇi mahāvratā
tasyāḥ pacantyāḥ sumahān kālo 'gāt puruṣarṣabha
     na ca sma tāny apacyanta dinaṃ ca kṣayam abhyagat
hutāśanena dagdhaś ca yas tasyāḥ kāṣṭhasaṃcayaḥ
     akāṣṭham agniṃ sā dṛṣṭvā svaśarīram athādahat
pādau prakṣipya sā pūrvaṃ pāvake cārudarśanā
     dagdhau dagdhau punaḥ pādāv upāvartayatānaghā
caraṇau dahyamānau ca nācintayad aninditā
     duḥkhaṃ kamalapatrākṣī maharṣeḥ priyakāmyayā
atha tat karma dṛṣṭvāsyāḥ prītas tribhuvaneśvaraḥ
     tataḥ saṃdarśayām āsa kanyāyai rūpam ātmanaḥ
uvāca ca suraśreṣṭhas tāṃ kanyāṃ sudṛḍha vratām
     prīto 'smi te śubhe bhaktyā tapasā niyamena ca
tasmād yo 'bhimataḥ kāmaḥ sa te saṃpatsyate śubhe
     dehaṃ tyaktvā mahābhāge tridive mayi vatsyasi
idaṃ ca te tīrthavaraṃ sthiraṃ loke bhaviṣyati
     sarvapāpāpahaṃ subhru nāmnā badara pācanam
     vikhyātaṃ triṣu lokeṣu brahmarṣibhir abhiplutam
asmin khalu mahābhāge śubhe tīrthavare purā
     tyaktvā saptarṣayo jagmur himavantam arundhatīm
tatas te vai mahābhāgā gatvā tatra susaṃśitāḥ
     vṛttyarthaṃ phalamūlāni samāhartuṃ yayuḥ kila
teṣāṃ vṛttyarthināṃ tatra vasatāṃ himavadvane
     anāvṛṣṭir anuprāptā tadā dvādaśa vārṣikī
te kṛtvā cāśramaṃ tatra nyavasanta tapasvinaḥ
     arundhaty api kalyāṇī taponityābhavat tadā
arundhatīṃ tato dṛṣṭvā tīvraṃ niyamam āsthitām
     athāgamat trinayahaḥ suprīto varadas tadā
brāhmaṃ rūpaṃ tataḥ kṛtvā mahādevo mahāyaśāḥ
     tām abhyetyābravīd devo bhikṣām icchāmy ahaṃ śubhe
pratyuvāca tataḥ sā taṃ brāhmaṇaṃ cārudarśanā
     kṣīṇo 'nnasaṃcayo vipra badarāṇīha bhakṣaya
     tato 'bravīn mahādevaḥ pacasvaitāni suvrate
ity uktā sāpacat tāni brāhmaṇa priyakāmyayā
     adhiśritya samiddhe 'gnau badarāṇi yaśasvinī
divyā manoramāḥ puṇyāḥ kathāḥ śuśrāva sā tadā
     atītā sā tv anāvṛṣṭir ghorā dvādaśa vārṣikī
anaśnantyāḥ pacantyāś ca śṛṇvantyāś ca kathāḥ śubhāḥ
     ahaḥ samaḥ sa tasyās tu kālo 'tītaḥ sudāruṇaḥ
tatas te munayaḥ prāptāḥ phalāny ādāya parvatāt
     tataḥ sa bhagavān prītaḥ provācārundhatīṃ tadā
upasarpasva dharmajñe yathāpūrvam imān ṛṣīn
     prīto 'smi tava dharmajña tapasā niyamena ca
tataḥ saṃdarśayām āsa svarūpaṃ bhagavān haraḥ
     tato 'bravīt tadā tebhyas tasyās tac caritaṃ mahat
bhavadbhir himavatpṛṣṭhe yat tapaḥ samupārjitam
     asyāś ca yat tapo viprā na samaṃ tan mataṃ mama
anayā hi tapasvinyā tapas taptaṃ suduścaram
     anaśnantyā pacantyā ca samā dvādaśa pāritāḥ
tataḥ provāca bhagavāṃs tām evārundhatīṃ punaḥ
     varaṃ vṛṇīṣva kalyāṇi yat te 'bhilaṣitaṃ hṛdi
sābravīt pṛthu tāmrākṣī devaṃ saptarṣisaṃsadi
     bhagavān yadi me prītas tīrthaṃ syād idam uttamam
     siddhadevarṣidayitaṃ nāmnā badara pācanam
tathāsmin devadeveśa trirātram uṣitaḥ śuciḥ
     prāpnuyād upavāsena phalaṃ dvādaśa vārṣikam
     evam astv iti tāṃ coktvā haro yātas tadā divam
ṛṣayo vismayaṃ jagmus tāṃ dṛṣṭvā cāpy arundhatīm
     aśrāntāṃ cāvi varṇāṃ ca kṣutpipāsā sahāṃ satīm
evaṃ siddhiḥ parā prāptā arundhatyā viśuddhayā
     yathā tvayā mahābhāge madarthaṃ saṃśitavrate
viśeṣo hi tvayā bhadre vrate hy asmin samarpitaḥ
     tathā cedaṃ dadāmy adya niyamena sutoṣitaḥ
viśeṣaṃ tava kalyāṇi prayacchāmi varaṃ vare
     arundhatyā varas tasyā yo datto vai mahātmanā
tasya cāhaṃ prasādena tava kalyāṇi tejasā
     pravakṣyāmy aparaṃ bhūyo varam atra yathāvidhi
yas tv ekāṃ rajanīṃ tīrthe vatsyate susamāhitaḥ
     sa snātvā prāpsyate lokān dehanyāsāc ca durlabhān
ity uktvā bhagavān devaḥ sahasrākṣaḥ pratāpavān
     srucāvatīṃ tataḥ puṇyāṃ jagāma tridivaṃ punaḥ
gate vajradhare rājaṃs tatra varṣaṃ papāta ha
     puṣpāṇāṃ bharataśreṣṭha divyānāṃ divyagandhinām
nedur dundubhayaś cāpi samantāt sumahāsvanāḥ
     mārutaś ca vavau yuktyā puṇyagandho viśāṃ pate
utsṛjya tu śubhaṃ dehaṃ jagāmendrasya bhāryatām
     tapasogreṇa sā labdhvā tena reme sahācyuta
[j]
     kā tasyā bhagavan mātā kva saṃvṛddhā ca śobhanā
     śrotum icchāmy ahaṃ brahman paraṃ kautūhalaṃ hi me
[vai]
     bhāradvājasya viprarṣeḥ skannaṃ reto mahātmanaḥ
     dṛṣṭvāpsarasam āyāntīṃ ghṛtācīṃ pṛthulocanām
sa tu jagrāha tad retaḥ kareṇa japatāṃ varaḥ
     tadāvapat parṇapuṭe tatra sā saṃbhavac chubhā
tasyās tu jata karmādi kṛtvā sarvaṃ tapodhanaḥ
     nāma cāsyāḥ sa kṛtavān bhāradvājo mahāmuniḥ
srucāvatīti dharmātmā tadarṣigaṇasaṃsadi
     sa ca tām āśrame nyasya jagāma himavadvanam
tatrāpy upaspṛśya mahānubhāvo; vasūni dattvā ca mahādvijebhyaḥ
     jagāma tīrthaṃ susamāhitātmā; śakrasya vṛṣṇipravaras tadānīm
