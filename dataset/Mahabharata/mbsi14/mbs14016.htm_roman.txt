[j]
      sabhāyāṃ vasatos tasyāṃ nihatyārīn mahātmanoḥ
      keśavārjunayoḥ kā nu kathā samabhavad dvija
[v]
      kṛṣṇena sahitaḥ pārthaḥ svarājyaṃ prāpya kevalam
      tasyāṃ sabhāyāṃ ramyāyāṃ vijahāra mudā yutaḥ
tataḥ kaṃ cit sabhoddeśaṃ svargoddeśa samaṃ nṛpa
      yadṛcchayā tau muditau jagmatuḥ svajanāvṛtau
tataḥ pratītaḥ kṛṣṇena sahitaḥ pāṇḍavo 'rjunaḥ
      nirīkṣya tāṃ sabhāṃ ramyām idaṃ vacanam abravīt
viditaṃ te mahābāho saṃgrāme samupasthite
      māhātmyaṃ devakī mātas tac ca te rūpam aiśvaram
yat tu tad bhavatā proktaṃ tadā keśava sauhṛdāt
      tat sarvaṃ puruṣavyāghra naṣṭaṃ me naṣṭacetasaḥ
mama kautūhalaṃ tv asti teṣv artheṣu punaḥ prabho
      bhavāṃś ca dvārakāṃ gantā nacirād iva mādhava
evam uktas tataḥ kṛṣṇaḥ phalgunaṃ pratyabhāṣata
      pariṣvajya mahātejā vacanaṃ vadatāṃ varaḥ
śrāvitas tvaṃ mayā guhyaṃ jñāpitaś ca sanātanam
      dharmaṃ svarūpiṇaṃ pārtha sarvalokāṃś ca śāśvatān
abuddhvā yan na gṛhṇīthās tan me sumahad apriyam
     nūnam aśraddadhāno 'si durmedhāś cāsi pāṇḍava
sa hi dharmaḥ suparyāpto brahmaṇaḥ padavedane
     na śakyaṃ tan mayā bhūyas tathā vaktum aśeṣataḥ
paraṃ hi brahma kathitaṃ yogayuktena tan mayā
     itihāsaṃ tu vakṣyāmi tasminn arthe purātanam
yathā tāṃ buddhim āsthāya gatim agryāṃ gamiṣyasi
     śṛṇu dharmabhṛtāṃ śreṣṭha gadataḥ sarvam eva me
āgacchad brāhmaṇaḥ kaś cit svargalokād ariṃdama
     brahmalokāc ca durdharṣaḥ so 'smābhiḥ pūjito 'bhavat
asmābhiḥ paripṛṣṭaś ca yad āha bharatarṣabha
     divyena vidhinā pārtha tac chṛṇuṣvāvicārayan
[br]
     mokṣadharmaṃ samāśritya kṛṣṇa yan mānupṛcchasi
     bhūtānām anukampārthaṃ yan mohac chedanaṃ prabho
tat te 'haṃ saṃpravakṣyāmi yathāvan madhusūdana
     śṛṇuṣvāvahito bhūtvā gadato mama mādhava
kaś cid vipras tapo yuktaḥ kāśyapo dharmavittamaḥ
     āsasāda dvijaṃ kaṃ cid dharmāṇām āgatāgamam
gatāgate subahuśo jñānavijñānapāragam
     lokatattvārtha kuśalaṃ jñātāraṃ sukhaduḥkhayoḥ
jātī maraṇatattvajñaṃ kovidaṃ puṇyapāpayoḥ
     draṣṭāram uccanīcānāṃ karmabhir dehināṃ gatim
carantaṃ muktavat siddhaṃ praśāntaṃ saṃyatendriyam
     dīpyamānaṃ śriyā brāhmyā kramamāṇaṃ ca sarvaśaḥ
antardhānagatijñaṃ ca śrutvā tattvena kāśyapaḥ
     tathaivāntarhitaiḥ siddhair yāntaṃ cakradharaiḥ saha
saṃbhāṣamāṇam ekānte samāsīnaṃ ca taiḥ saha
     yadṛcchayā ca gacchantam asaktaṃ pavanaṃ yathā
taṃ samāsādya medhāvī sa tadā dvijasattamaḥ
     caraṇau dharmakāmo vai tapasvī susamāhitaḥ
     pratipede yathānyāyaṃ bhaktyā paramayā yutaḥ
vismitaś cādbhutaṃ dṛṣṭvā kāśyapas taṃ dvijottamam
     paricāreṇa mahatā guruṃ vaidyam atoṣayat
prītātmā copapannaś ca śrutacāritya saṃyutaḥ
     bhāvena toṣayac cainaṃ guruvṛttyā paraṃtapaḥ
tasmai tuṣṭaḥ sa śiṣyāya prasanno 'thābravīd guruḥ
     siddhiṃ parām abhiprekṣya śṛṇu tan me janārdana
vividhaiḥ karmabhis tāta puṇyayogaiś ca kevalaiḥ
     gacchantīha gatiṃ martyā devaloke 'pi ca sthitim
na kva cit sukham atyantaṃ na kva cic chāśvatī sthitiḥ
     sthānāc ca mahato bhraṃśo duḥkhalabdhāt punaḥ punaḥ
aśubhā gatayaḥ prāptāḥ kaṣṭā me pāpasevanāt
     kāmamanyuparītena tṛṣṇayā mohitena ca
punaḥ punaś ca maraṇaṃ janma caiva punaḥ punaḥ
     āhārā vividhā bhuktāḥ pītā nānāvidhāḥ stanāḥ
mātaro vividhā dṛṣṭāḥ pitaraś ca pṛthagvidhāḥ
     sukhāni ca vicitrāṇi duḥkhāni ca mayānagha
priyair vivāso bahuśaḥ saṃvāsaś cāpriyaiḥ saha
     dhananāśaś ca saṃprāpto labdhvā duḥkhena tad dhanam
avamānāḥ sukaṣṭāś ca parataḥ svajanāt tathā
     śārīrā mānasāś cāpi vedanā bhṛśadāruṇāḥ
prāptā vimānanāś cogrā vadhabandhāś ca dāruṇāḥ
     patanaṃ niraye caiva yātanāś ca yamakṣaye
jarā rogāś ca satataṃ vāsanāni ca bhūriśaḥ
     loke 'sminn anubhūtāni dvaṃdvajāni bhṛśaṃ mayā
tataḥ kadā cin nirvedān nikārān nikṛtena ca
     lokatantraṃ parityaktaṃ duḥkhārtena bhṛśaṃ mayā
     tataḥ siddhir iyaṃ prāptā prasādād ātmano mayā
nāhaṃ punar ihāgantā lokān ālokayāmy aham
     ā siddher ā prajā sargād ātmano me gatiḥ śubhā
upalabdhā dvijaśreṣṭha tatheyaṃ siddhir uttamā
     itaḥ paraṃ gamiṣyāmi tataḥ parataraṃ punaḥ
     brahmaṇaḥ padam avyagraṃ mā te 'bhūd atra saṃśayaḥ
nāhaṃ punar ihāgantā martyaloke paraṃtapa
     prīto 'smi te mahāprājña brūhi kiṃ karavāṇi te
yadīpsur upapannas tvaṃ tasya kālo 'yam āgataḥ
     abhijāne ca tad ahaṃ yadarthaṃ mā tvam āgataḥ
     acirāt tu gamiṣyāmi yenāhaṃ tvām acūcudam
bhṛśaṃ prīto 'smi bhavataś cāritreṇa vicakṣaṇa
     paripṛccha yāvad bhavate bhāṣeyaṃ yat tavepsitam
bahu manye ca te buddhiṃ bhṛśaṃ saṃpūjayāmi ca
     yenāhaṃ bhavatā buddho medhāvī hy asi kāśyapa
