arjunena vimuktas tu rāvaṇo rākṣasādhipaḥ
 cacāra pṛthivīṃ sarvām anirviṇṇas tathā kṛtaḥ
rākṣasaṃ vā manuṣyaṃ vā śṛṇute yaṃ balādhikam
 rāvaṇas taṃ samāsādya yuddhe hvayati darpitaḥ
tataḥ kadā cit kiṣkindhāṃ nagarīṃ vālipālitām
 gatvāhvayati yuddhāya vālinaṃ hemamālinam
tatas taṃ vānarāmātyas tāras tārāpitā prabhuḥ
 uvāca rāvaṇaṃ vākyaṃ yuddhaprepsum upāgatam
rākṣasendra gato vālī yas te pratibalo bhavet
 nānyaḥ pramukhataḥ sthātuṃ tava śaktaḥ plavaṃgamaḥ
caturbhyo 'pi samudrebhyaḥ saṃdhyām anvāsya rāvaṇa
 imaṃ muhūrtam āyāti vālī tiṣṭha muhūrtakam
etān asthicayān paśya ya ete śaṅkhapāṇḍurāḥ
 yuddhārthinām ime rājan vānarādhipatejasā
yad vāmṛtarasaḥ pītas tvayā rāvaṇarākṣasa
 tathā vālinam āsādya tadantaṃ tava jīvitam
atha vā tvarase martuṃ gaccha dakṣiṇasāgaram
 vālinaṃ drakṣyase tatra bhūmiṣṭham iva bhāskaram
sa tu tāraṃ vinirbhartsya rāvaṇo rākṣaseśvaraḥ
 puṣpakaṃ tat samāruhya prayayau dakṣiṇārṇavam
tatra hemagiriprakhyaṃ taruṇārkanibhānanam
 rāvaṇo vālinaṃ dṛṣṭvā saṃdhyopāsanatatparam
puṣpakād avaruhyātha rāvaṇo 'ñjanasaṃnibhaḥ
 grahītuṃ vālinaṃ tūrṇaṃ niḥśabdapadam ādravat
yadṛcchayonmīlayatā vālināpi sa rāvaṇaḥ
 pāpābhiprāyavān dṛṣṭaś cakāra na ca saṃbhramam
śaśam ālakṣya siṃho vā pannagaṃ garuḍo yathā
 na cintayati taṃ vālī rāvaṇaṃ pāpaniścayam
jighṛkṣamāṇam adyainaṃ rāvaṇaṃ pāpabuddhinam
 kakṣāvalambinaṃ kṛtvā gamiṣyāmi mahārṇavān
drakṣyanty ariṃ mamāṅkasthaṃ sraṃsitorukarāmbaram
 lambamānaṃ daśagrīvaṃ garuḍasyeva pannagam
ity evaṃ matim āsthāya vālī karṇam upāśritaḥ
 japan vai naigamān mantrāṃs tasthau parvatarāḍ iva
tāv anyonyaṃ jighṛkṣantau harirākṣasapārthivau
 prayatnavantau tat karma īhatur baladarpitau
hastagrāhyaṃ tu taṃ matvā pādaśabdena rāvaṇam
 parāṅmukho 'pi jagrāha vālī sarpam ivāṇḍajaḥ
grahītukāmaṃ taṃ gṛhya rakṣasām īśvaraṃ hariḥ
 kham utpapāta vegena kṛtvā kakṣāvalambinam
sa taṃ pīḍdayamānas tu vitudantaṃ nakhair muhuḥ
 jahāra rāvaṇaṃ vālī pavanas toyadaṃ yathā
atha te rākṣasāmātyā hriyamāṇe daśānane
 mumokṣayiṣavo ghorā ravamāṇā hy abhidravan
anvīyamānas tair vālī bhrājate 'mbaramadhyagaḥ
 anvīyamāno meghaughair ambarastha ivāṃśumān
te 'śaknuvantaḥ saṃprāptaṃ vālinaṃ rākṣasottamāḥ
 tasya bāhūruvegena pariśrāntaḥ patanti ca
vālimārgād apākrāman parvatendrā hi gacchataḥ
apakṣigaṇasaṃpāto vānarendro mahājavaḥ
 kramaśaḥ sāgarān sarvān saṃdhyākālam avandata
sabhājyamāno bhūtais tu khecaraiḥ khecaro hariḥ
 paścimaṃ sāgaraṃ vālī ājagāma sarāvaṇaḥ
tatra saṃdhyām upāsitvā snātvā japtvā ca vānaraḥ
 uttaraṃ sāgaraṃ prāyād vahamāno daśānanam
uttare sāgare saṃdhyām upāsitvā daśānanam
 vahamāno 'gamad vālī pūrvam ambumahānidhim
tatrāpi saṃdhyām anvāsya vāsaviḥ sa harīśvaraḥ
 kiṣkindhābhimukho gṛhya rāvaṇaṃ punar āgamat
caturṣv api samudreṣu saṃdhyām anvāsya vānaraḥ
 rāvaṇodvahanaśrāntaḥ kiṣkindhopavane 'patat
rāvaṇaṃ tu mumocātha svakakṣāt kapisattamaḥ
 kutas tvam iti covāca prahasan rāvaṇaṃ prati
vismayaṃ tu mahad gatvā śramalokanirīkṣaṇaḥ
 rākṣaseśo harīśaṃ tam idaṃ vacanam abravīt
vānarendra mahendrābha rākṣasendro 'smi rāvaṇaḥ
 yuddhepsur ahaṃ saṃprāptaḥ sa cādyāsāditas tvayā
aho balam aho vīryam aho gambhīratā ca te
 yenāhaṃ paśuvad gṛhya bhrāmitaś caturo 'rṇavān
evam aśrāntavad vīra śīghram eva ca vānara
 māṃ caivodvahamānas tu ko 'nyo vīraḥ kramiṣyati
trayāṇām eva bhūtānāṃ gatir eṣā plavaṃgama
 mano'nilasuparṇānāṃ tava vā nātra saṃśayaḥ
so 'haṃ dṛṣṭabalas tubhyam icchāmi haripuṃgava
 tvayā saha ciraṃ sakhyaṃ susnigdhaṃ pāvakāgrataḥ
dārāḥ putrāḥ puraṃ rāṣṭraṃ bhogācchādanabhojanam
 sarvam evāvibhaktaṃ nau bhaviṣyati harīśvara
tataḥ prajvālayitvāgniṃ tāv ubhau harirākṣasau
 bhrātṛtvam upasaṃpannau pariṣvajya parasparam
anyonyaṃ lambitakarau tatas tau harirākṣasau
 kiṣkindhāṃ viśatur hṛṣṭau siṃhau giriguhām iva
sa tatra māsam uṣitaḥ sugrīva iva rāvaṇaḥ
 amātyair āgatair nīcas trailokyotsādanārthibhiḥ
evam etat purāvṛttaṃ vālinā rāvaṇaḥ prabho
 dharṣitaś ca kṛtaś cāpi bhrātā pāvakasaṃnidhau
balam apratimaṃ rāma vālino 'bhavad uttamam
 so 'pi tayā vinirdagdhaḥ śalabho vahninā yathā
