bṛhadaśva uvāca
      vṛte tu naiṣadhe bhaimyā lokapālā mahaujasaḥ
      yānto dadṛśur āyāntaṃ dvāparaṃ kalinā saha
athābravīt kaliṃ śakraḥ saṃprekṣya balavṛtrahā
      dvāpareṇa sahāyena kale brūhi kva yāsyasi
tato 'bravīt kaliḥ śakraṃ damayantyāḥ svayaṃvaram
      gatvāhaṃ varayiṣye tāṃ mano hi mama tadgatam
tam abravīt prahasyendro nirvṛttaḥ sa svayaṃvaraḥ
      vṛtas tayā nalo rājā patir asmatsamīpataḥ
evam uktas tu śakreṇa kaliḥ kopasamanvitaḥ
      devān āmantrya tān sarvān uvācedaṃ vacas tadā
devānāṃ mānuṣaṃ madhye yat sā patim avindata
      nanu tasyā bhaven nyāyyaṃ vipulaṃ daṇḍadhāraṇam
evam ukte tu kalinā pratyūcus te divaukasaḥ
      asmābhiḥ samanujñāto damayantyā nalo vṛtaḥ
kaś ca sarvaguṇopetaṃ nāśrayeta nalaṃ nṛpam
      yo veda dharmān akhilān yathāvac caritavrataḥ
yasmin satyaṃ dhṛtir dānaṃ tapaḥ śaucaṃ damaḥ śamaḥ
      dhruvāṇi puruṣavyāghre lokapālasame nṛpe
ātmānaṃ sa śapen mūḍho hanyāc cātmānam ātmanā
     evaṃguṇaṃ nalaṃ yo vai kāmayec chapituṃ kale
kṛcchre sa narake majjed agādhe vipule 'plave
     evam uktvā kaliṃ devā dvāparaṃ ca divaṃ yayuḥ
tato gateṣu deveṣu kalir dvāparam abravīt
     saṃhartuṃ notsahe kopaṃ nale vatsyāmi dvāpara
bhraṃśayiṣyāmi taṃ rājyān na bhaimyā saha raṃsyate
     tvam apy akṣān samāviśya kartuṃ sāhāyyam arhasi
