bahūni nāma varṣāṇi gatasya sumahad vanam
 śṛṇomy ahaṃ prītikaraṃ mama nāthasya kīrtanam
kalyāṇī bata gātheyaṃ laukikī pratibhāti me
 eti jīvantam ānando naraṃ varṣaśatād api
rāghavasya harīṇāṃ ca katham āsīt samāgamaḥ
 kasmin deśe kim āśritya tat tvam ākhyāhi pṛcchataḥ
sa pṛṣṭo rājaputreṇa bṛsyāṃ samupaveśitaḥ
 ācacakṣe tataḥ sarvaṃ rāmasya caritaṃ vane
yathā pravrajito rāmo mātur datte vare tava
 yathā ca putraśokena rājā daśaratho mṛtaḥ
yathā dūtais tvam ānītas tūrṇaṃ rājagṛhāt prabho
 tvayāyodhyāṃ praviṣṭena yathā rājyaṃ na cepsitam
citrakūṭaṃ giriṃ gatvā rājyenāmitrakarśanaḥ
 nimantritas tvayā bhrātā dharmam ācaritā satām
sthitena rājño vacane yathā rājyaṃ visarjitam
 āryasya pāduke gṛhya yathāsi punar āgataḥ
sarvam etan mahābāho yathāvad viditaṃ tava
 tvayi pratiprayāte tu yad vṛttaṃ tan nibodha me
apayāte tvayi tadā samudbhrāntamṛgadvijam
 praviveśātha vijanaṃ sumahad daṇḍakāvanam
teṣāṃ purastād balavān gacchatāṃ gahane vane
 vinadan sumahānādaṃ virādhaḥ pratyadṛśyata
tam utkṣipya mahānādam ūrdhvabāhum adhomukham
 nikhāte prakṣipanti sma nadantam iva kuñjaram
tat kṛtvā duṣkaraṃ karma bhrātarau rāmalakṣmaṇau
 sāyāhne śarabhaṅgasya ramyam āśramam īyatuḥ
śarabhaṅge divaṃ prāpte rāmaḥ satyaparākramaḥ
 abhivādya munīn sarvāñ janasthānam upāgamat
caturdaśasahasrāṇi rakṣasāṃ bhīmakarmaṇām
 hatāni vasatā tatra rāghaveṇa mahātmanā
tataḥ paścāc chūrpaṇakhā rāmapārśvam upāgatā
 tato rāmeṇa saṃdiṣṭo lakṣmaṇaḥ sahasotthitaḥ
pragṛhya khaḍgaṃ ciccheda karṇanāse mahābalaḥ
 tatas tenārditā bālā rāvaṇaṃ samupāgatā
rāvaṇānucaro ghoro mārīco nāma rākṣasaḥ
 lobhayām āsa vaidehīṃ bhūtvā ratnamayo mṛgaḥ
sā rāmam abravīd dṛṣṭvā vaidehī gṛhyatām iti
 aho manoharaḥ kānta āśrame no bhaviṣyati
tato rāmo dhanuṣpāṇir dhāvantam anudhāvati
 sa taṃ jaghāna dhāvantaṃ śareṇānataparvaṇā
atha saumyā daśagrīvo mṛgaṃ yāte tu rāghave
 lakṣmaṇe cāpi niṣkrānte praviveśāśramaṃ tadā
 jagrāha tarasā sītāṃ grahaḥ khe rohiṇīm iva
trātukāmaṃ tato yuddhe hatvā gṛdhraṃ jaṭāyuṣam
 pragṛhya sītāṃ sahasā jagāmāśu sa rāvaṇaḥ
tatas tv adbhutasaṃkāśāḥ sthitāḥ parvatamūrdhani
 sītāṃ gṛhītvā gacchantaṃ vānarāḥ parvatopamāḥ
 dadṛśur vismitās tatra rāvaṇaṃ rākṣasādhipam
praviverśa tadā laṅkāṃ rāvaṇo lokarāvaṇaḥ
tāṃ suvarṇaparikrānte śubhe mahati veśmani
 praveśya maithilīṃ vākyaiḥ sāntvayām āsa rāvaṇaḥ
nivartamānaḥ kākutstho dṛṣṭvā gṛdhraṃ pravivyathe
gṛdhraṃ hataṃ tadā dagdhvā rāmaḥ priyasakhaṃ pituḥ
 godāvarīm anucaran vanoddeśāṃś ca puṣpitān
 āsedatur mahāraṇye kabandhaṃ nāma rākṣasaṃ
tataḥ kabandhavacanād rāmaḥ satyaparākramaḥ
 ṛśyamūkaṃ giriṃ gatvā sugrīveṇa samāgataḥ
tayoḥ samāgamaḥ pūrvaṃ prītyā hārdo vyajāyata
 itaretara saṃvādāt pragāḍhaḥ praṇayas tayoḥ
rāmaḥ svabāhuvīryeṇa svarājyaṃ pratyapādayat
 vālinaṃ samare hatvā mahākāyaṃ mahābalam
sugrīvaḥ sthāpito rājye sahitaḥ sarvavānaraiḥ
 rāmāya pratijānīte rājaputryās tu mārgaṇam
ādiṣṭā vānarendreṇa sugrīveṇa mahātmanā
 daśakoṭyaḥ plavaṃgānāṃ sarvāḥ prasthāpitā diśaḥ
teṣāṃ no vipranaṣṭānāṃ vindhye parvatasattame
 bhṛśaṃ śokābhitaptānāṃ mahān kālo 'tyavartata
bhrātā tu gṛdhrarājasya saṃpātir nāma vīryavān
 samākhyāti sma vasatiṃ sītāyā rāvaṇālaye
so 'haṃ duḥkhaparītānāṃ duḥkhaṃ tajjñātināṃ nudan
 ātmavīryaṃ samāsthāya yojanānāṃ śataṃ plutaḥ
tatrāham ekām adrākṣam aśokavanikāṃ gatām
 kauśeyavastrāṃ malināṃ nirānandāṃ dṛḍhavratām
tayā sametya vidhivat pṛṣṭvā sarvam aninditām
 abhijñānaṃ maṇiṃ labdhvā caritārtho 'ham āgataḥ
mayā ca punar āgamya rāmasyākliṣṭakarmaṇaḥ
 abhijñānaṃ mayā dattam arciṣmān sa mahāmaṇiḥ
śrutvā tāṃ maithilīṃ hṛṣṭas tv āśaśaṃse sa jīvitam
 jīvitāntam anuprāptaḥ pītvāmṛtam ivāturaḥ
udyojayiṣyann udyogaṃ dadhre laṅkāvadhe manaḥ
 jighāṃsur iva lokāṃs te sarvāṁl lokān vibhāvasuḥ
tataḥ samudram āsādya nalaṃ setum akārayat
 atarat kapivīrāṇāṃ vāhinī tena setunā
prahastam avadhīn nīlaḥ kumbhakarṇaṃ tu rāghavaḥ
 lakṣmaṇo rāvaṇasutaṃ svayaṃ rāmas tu rāvaṇam
sa śakreṇa samāgamya yamena varuṇena ca
 surarṣibhiś ca kākutstho varāṁl lebhe paraṃtapaḥ
sa tu dattavaraḥ prītyā vānaraiś ca samāgataḥ
 puṣpakeṇa vimānena kiṣkindhām abhyupāgamat
taṃ gaṅgāṃ punar āsādya vasantaṃ munisaṃnidhau
 avighnaṃ puṣyayogena śvo rāmaṃ draṣṭum arhasi
tataḥ sa satyaṃ hanumadvaco mahan; niśamya hṛṣṭo bharataḥ kṛtāñjaliḥ
 uvāca vāṇīṃ manasaḥ praharṣiṇī; cirasya pūrṇaḥ khalu me manorathaḥ
