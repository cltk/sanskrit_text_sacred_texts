[v]
      utthitāyāṃ pṛthāyāṃ tu subhadrā bhrātaraṃ tadā
      dṛṣṭvā cukrośa duḥkhārtā vacanaṃ cedam abravīt
puṇḍarīkākṣa paśyasva pautraṃ pārthasya dhīmataḥ
      parikṣīṇeṣu kuruṣu parikṣīṇaṃ gatāyuṣam
iṣīkā droṇaputreṇa bhīmasenārtham udyatā
      sottarāyāṃ nipatitā vijaye mayi caiva ha
seyaṃ jvalantī hṛdaye mayi tiṣṭhati keśava
      yan na paśyāmi durdharṣaṃ mama putrasutaṃ vibho
kiṃ nu vakṣyati dharmātmā dharmarājo yudhiṣṭhiraḥ
      bhīmasenārjunau cāpi mādravatyāḥ sutau ca tau
śrutvābhimanyos tanayaṃ jātaṃ ca mṛtam eva ca
      muṣitā iva vārṣṇeya droṇaputreṇa pāṇḍavāḥ
abhimanyuḥ priyaḥ kṛṣṇa pitṝṇāṃ nātra saṃśayaḥ
      te śrutvā kiṃ nu vakṣyanti droṇaputrāstra nirjitāḥ
bhavitātaḥ paraṃ duḥkhaṃ kiṃ nu manye janārdana
      abhimanyoḥ sutāt kṛṣṇa mṛtāj jātād ariṃdama
sāhaṃ prasādaye kṛṣṇa tvām adya śirasā natā
      pṛtheyaṃ draupadī caiva tāḥ paśya puruṣottama
yadā droṇasuto garbhān pāṇḍūnāṃ hanti mādhava
     tadā kila tvayā drauṇiḥ kruddhenokto 'rimardana
akāmaṃ tvā kariṣyāmi brahma bandho narādhama
     ahaṃ saṃjīvayiṣyāmi kirīṭitanayātmajam
ity etad vacanaṃ śrutvā jānamānā balaṃ tava
     prasādaye tvā durdharṣa jīvatām abhimanyujaḥ
yady evaṃ tvaṃ pratiśrutya na karoṣi vacaḥ śubham
     saphalaṃ vṛṣṇiśārdūla mṛtāṃ mām upadhāraya
abhimanyoḥ suto vīra na saṃjīvati yady ayam
     jīvati tvayi durdharṣa kiṃ kariṣyāmy ahaṃ tvayā
saṃjīvayainaṃ durdharṣa mṛtaṃ tvam abhimanyujam
     sadṛśākṣa sutaṃ vīra sasyaṃ varṣann ivāmbudaḥ
tvaṃ hi keśava dharmātmā satyavān satyavikramaḥ
     sa tāṃ vācam ṛtāṃ kartum arhasi tvam ariṃdama
icchann api hi lokāṃs trīñ jīvayethā mṛtān imān
     kiṃ punar dayitaṃ jātaṃ svasrīyasyātmajaṃ mṛtam
prabhāvajñāsmi te kṛṣṇa tasmād etad bravīmi te
     kuruṣva pāṇḍuputrāṇām imaṃ param anugraham
svaseti vā mahābāho hataputreti vā punaḥ
     prapannā mām iyaṃ veti dayāṃ kartum ihārhasi
