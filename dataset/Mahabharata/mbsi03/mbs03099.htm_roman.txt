[lomaṣa]
      tataḥ savajrī balibhir daivatair abhirakṣitaḥ
      āsasāda tato vṛtraṃ sthitam āvṛtya rodasī
kālakeyair mahākāyaiḥ samantād abhira kṣitam
      samudyatapraharaṇaiḥ sa śṛṅgair iva parvataiḥ
tato yuddhaṃ samabhavad devānāṃ saha dānavaiḥ
      muhūrtaṃ bharataśreṣṭha lokatrāsa karaṃ mahat
udyatapratipiṣṭānāṃ khaḍgānāṃ vīrabāhubhiḥ
      āsīt sutumulaḥ śabdaḥ śarīreṣv abhipātyatām
śirobhiḥ prapatadbhiś ca antarikṣān mahītalam
      tālair iva mahīpāla vṛntād bhraṣṭair adṛśyata
te hemakavacā bhūtvā kāleyāḥ parighāyudhāḥ
      tridaśān abhyavartanta dāvadagdhā ivādrayaḥ
teṣāṃ vegavatāṃ vegaṃ sahitānāṃ pradhāvatām
      na śekus tridaśāḥ soḍhuṃ te bhagnāḥ prādravan bhayāt
tān dṛṣṭvā dravato bhītān sahasrākṣaḥ puraṃdaraḥ
      vṛtre vivardhamāne ca kaśmalaṃ mahad āviśat
taṃ śakraṃ kaśmalāviṣṭaṃ dṛṣṭvā viṣṇuḥ sanātanaḥ
      svatejo vyadadhāc chakre balam asya vivardhayan
viṣṇunāpyāyitaṃ śakraṃ dṛṣṭvā devagaṇās tataḥ
     svaṃ svaṃ tejaḥ samādadhyus tathā brahmarṣayo 'malāḥ
sa samāpyāyitaḥ śakro viṣṇunā daivataiḥ saha
     ṛṣibhiś ca mahābhāgair balavān samapadyata
jñātvā balasthaṃ tridaśādhipaṃ tu; nanāda vṛtro mahato ninādān
     tasya praṇādena dharā diśaś ca; khaṃ dyaur nagarāś cāpi cacāla sarvam
tato mahendraḥ paramābhitaptaḥ; śrutvā ravaṃ ghorarūpaṃ mahāntam
     bhaye nimagnas tvaritaṃ mumoca; vajraṃ mahat tasya vadhāya rājan
sa śakravajrābhihataḥ papāta; mahāsuraḥ kāñcanamālyadhārī
     yathā mahāñ śailavaraḥ purastāt; sa mandaro viṣṇukarāt pramuktaḥ
tasmin hate daitya vare bhayārtaḥ; śakraḥ padudrāva saraḥ praveṣṭum
     vajraṃ na mene svakarāt pramuktaṃ; vṛtraṃ hataṃ cāpi bhayān na mene
sarve ca devā muditāḥ prahṛṣṭā; maharṣayaś cendram abhiṣṭuvantaḥ
     sarvāṃś ca daityāṃs tvaritāḥ sametya; jaghnuḥ surā vṛtravadhābhitaptān
te vadhyamānās tridaśais tadānīṃ; samudram evāviviśur bhayārtāḥ
     praviśya caivodadhim aprameyaṃ; jhaṣākulaṃ ratnasamākulaṃ ca
tadā sma mantraṃ sahitāḥ pracakrus; trailokyanāśārtham abhismayantaḥ
     tatra sma ke cin matiniścaya jñās; tāṃs tān upāyān anuvarṇayanti
teṣāṃ tu tatra kramakālayogād; ghorā matiś cintayatāṃ babhūva
     ye santi vidyā tapasopapannās; teṣāṃ vināśaḥ prathamaṃ tu kāryaḥ
lokā hi sarve tapasā dhriyante; tasmāt tvaradhvaṃ tapasaḥ kṣayāya
     ye santi ke cid dhi vasuṃdharāyāṃ; tapasvino dharmavidaś ca taj jñāḥ
     teṣāṃ vadhaḥ kriyatāṃ kṣipram eva; teṣu pranaṣṭeṣu jagat pranaṣṭam
evaṃ hi sarve gatabuddhibhāvā; jagad vināśe paramaprahṛṣṭāḥ
     durgaṃ samāśritya mahormimantaṃ; ratnā karaṃ varuṇasyālayaṃ sma
