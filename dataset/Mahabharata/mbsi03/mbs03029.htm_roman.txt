[drau]
      atrāpy udāharantīmam itihāsaṃ purātanam
      prahlādasyā ca saṃvādaṃ baler vairocanasya ca
asurendraṃ mahāprājñaṃ dharmāṇām āgatāgamam
      baliḥ papraccha daityendraṃ prahlādaṃ pitaraṃ pituḥ
kṣamā svic chreyasī tāta upāho teja ity uta
      etan me saṃśayaṃ tāta yathāvad brūhi pṛcchate
śreyo yad atra dharmajña brūhi me tad asaṃśayam
      kariṣyāmi hi tat sarvaṃ yathāvad anuśāsanam
tasmai provāca tat sarvam evaṃ pṛṣṭaḥ pitāmahaḥ
      sarvaniścayavat prājñaḥ saṃśayaṃ paripṛcchate
[prah]
      na śreyaḥ satataṃ tejo na nityaṃ śreyasī kṣamā
      iti tāta vijānīhi dvayam etad asaṃśayam
yo nityaṃ kṣamate tāta bahūn doṣān sa vindati
      bhṛtyāḥ paribhavanty enam udāsīnās tathaiva ca
sarvabhūtāni cāpy asya na namante kadā cana
      tasmān nityaṃ kṣamā tāta paṇḍitair apavāditā
avajñāya hi taṃ bhṛtyā bhajante bahudoṣatām
      ādātuṃ cāsya vittāni prārthayante 'lpacetasaḥ
yānaṃ vastrāṇy alaṃkārāñ śayanāny āsanāni ca
     bhojanāny atha pānāni sarvopakaraṇāni ca
ādadīrann adhikṛtā yathākāmam acetasaḥ
     pradiṣṭāni ca deyāni na dadyur bhartṛśāsanāt
na cainaṃ bhartṛpūjābhiḥ pūjayanti kadā cana
     avajñānaṃ hi loke 'smin maraṇād api garhitam
kṣamiṇaṃ tādṛśaṃ tāta bruvanti kaṭukāny api
     preṣyāḥ putrāś ca bhṛtyāś ca tathodāsīna vṛttayaḥ
apy asya dārān icchanti paribhūya kṣamāvataḥ
     dārāś cāsya pravartante yathākāmam acetasaḥ
tathā ca nityam uditā yadi svalpam apīśvarāt
     daṇḍam arhanti duṣyanti duṣṭāś cāpy apakurvate
ete cānye ca bahavo nityaṃ doṣāḥ kṣamāvatām
     atha vairocane doṣān imān viddhy akṣamāvatām
asthāne yadi vā sthāne satataṃ rajasāvṛtaḥ
     kruddho daṇḍān praṇayati vividhān svena tejasā
mitraiḥ saha virodhaṃ ca prāpnute tejasāvṛtaḥ
     prāpnoti dveṣyatāṃ caiva lokāt svajanatas tathā
so 'vamānād arthahānim upālambham anādaram
     saṃtāpadveṣalobhāṃś ca śatrūṃś ca labhate naraḥ
krodhād daṇḍān manuṣyeṣu vividhān puruṣo nayan
     bhraśyate śīghram aiśvaryāt prāṇebhyaḥ svajanād api
yo 'pakartṝṃś ca kartṝṃś ca tejasaivopagacchati
     tasmād udvijate lokaḥ sarpād veśma gatād iva
yasmād udvijate lokaḥ kathaṃ tasya bhavo bhavet
     antaraṃ hy asya dṛṣṭvaiva loko vikurute dhruvam
     tasmān nātyutsṛjet tejo na ca nityaṃ mṛdur bhavet
kāle mṛdur yo bhavati kāle bhavati dāruṇaḥ
     sa vai sukham avāpnoti loke 'muṣminn ihaiva ca
kṣamā kālāṃs tu vakṣyāmi śṛṇu me vistareṇa tān
     ye te nityam asaṃtyājyā yathā prāhur manīṣiṇaḥ
pūrvopakārī yas tu syād aparādhe 'garīyasi
     upakāreṇa tat tasya kṣantavyam aparādhinaḥ
abuddhim āśritānāṃ ca kṣantavyam aparādhinām
     na hi sarvatra pāṇḍityaṃ sulabhaṃ puruṣeṇa vai
atha ced buddhijaṃ kṛtvā brūyus te tad abuddhijam
     pāpān svalpe 'pi tān hanyād aparādhe tathānṛjūn
sarvasyaiko 'parādhas te kṣantavyaḥ prāṇino bhavet
     dvitīye sati vadhyas tu svalpe 'py apakṛte bhavet
ajānatā bhavet kaś cid aparādhaḥ kṛto yadi
     kṣantavyam eva tasyāhuḥ suparīkṣya parīkṣayā
mṛdunā mārdavaṃ hanti mṛdunā hanti dāruṇam
     nāsādhyaṃ mṛdunā kiṃ cit tasmāt tīkṣṇataro mṛduḥ
deśakālau tu saṃprekṣya balābalam athātmanaḥ
     nādeśa kālo kiṃ cit syād deśaḥ kālaḥ pratīṣyate
     tathā lokabhayāc caiva kṣantavyam aparādhinaḥ
eva evaṃvidhāḥ kālāḥ kṣamāyāḥ parikīrtitāḥ
     ato 'nyathānuvartatsu tejasaḥ kāla ucyate
[drau]
     tad ahaṃ tejasaḥ kālaṃ tava manye narādhipa
     dhārtarāṣṭreṣu lubdheṣu satataṃ cāpakāriṣu
na hi kaś cit kṣamā kālo vidyate 'dya kurūn prati
     tejasaś cāgate kāle teja utsraṣṭum arhasi
mṛdur bhavaty avajñātas tīkṣṇād udvijate janaḥ
     kāle prāpte dvayaṃ hy etad yo veda sa mahīpatiḥ
