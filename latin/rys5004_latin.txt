tataḥ sa madhyaṃ gatam aṃśumantaṃ; jyotsnāvitānaṃ mahad udvamantam
 dadarśa dhīmān divi bhānumantaṃ; goṣṭhe vṛṣaṃ mattam iva bhramantam
lokasya pāpāni vināśayantaṃ; mahodadhiṃ cāpi samedhayantam
 bhūtāni sarvāṇi virājayantaṃ; dadarśa śītāṃśum athābhiyāntam
yā bhāti lakṣmīr bhuvi mandarasthā; tathā pradoṣeṣu ca sāgarasthā
 tathaiva toyeṣu ca puṣkarasthā; rarāja sā cāruniśākarasthā
haṃso yathā rājatapañjurasthaḥ; siṃho yathā mandarakandarasthaḥ
 vīro yathā garvitakuñjarasthaś; candro 'pi babhrāja tathāmbarasthaḥ
sthitaḥ kakudmān iva tīkṣṇaśṛṅgo; mahācalaḥ śveta ivoccaśṛṅgaḥ
 hastīva jāmbūnadabaddhaśṛṅgo; vibhāti candraḥ paripūrṇaśṛṅgaḥ
prakāśacandrodayanaṣṭadoṣaḥ; pravṛddharakṣaḥ piśitāśadoṣaḥ
 rāmābhirāmeritacittadoṣaḥ; svargaprakāśo bhagavān pradoṣaḥ
tantrī svanāḥ karṇasukhāḥ pravṛttāḥ; svapanti nāryaḥ patibhiḥ suvṛttāḥ
 naktaṃcarāś cāpi tathā pravṛttā; vihartum atyadbhutaraudravṛttāḥ
mattapramattāni samākulāni; rathāśvabhadrāsanasaṃkulāni
 vīraśriyā cāpi samākulāni; dadarśa dhīmān sa kapiḥ kulāni
parasparaṃ cādhikam ākṣipanti; bhujāṃś ca pīnān adhivikṣipanti
 mattapralāpān adhivikṣipanti; mattāni cānyonyam adhikṣipanti
rakṣāṃsi vakṣāṃsi ca vikṣipanti; gātrāṇi kāntāsu ca vikṣipanti
 dadarśa kāntāś ca samālapanti; tathāparās tatra punaḥ svapanti
mahāgajaiś cāpi tathā nadadbhiḥ; sūpūjitaiś cāpi tathā susadbhiḥ
 rarāja vīraiś ca viniḥśvasadbhir; hrado bhujaṅgair iva niḥśvasadbhiḥ
buddhipradhānān rucirābhidhānān; saṃśraddadhānāñ jagataḥ pradhānān
 nānāvidhānān rucirābhidhānān; dadarśa tasyāṃ puri yātudhānān
nananda dṛṣṭvā sa ca tān surūpān; nānāguṇān ātmaguṇānurūpān
 vidyotamānān sa ca tān surūpān; dadarśa kāṃś cic ca punar virūpān
tato varārhāḥ suviśuddhabhāvās; teṣāṃ striyas tatra mahānubhāvāḥ
 priyeṣu pāneṣu ca saktabhāvā; dadarśa tārā iva suprabhāvāḥ
śriyā jvalantīs trapayopagūḍhā; niśīthakāle ramaṇopagūḍhāḥ
 dadarśa kāś cit pramadopagūḍhā; yathā vihaṃgāḥ kusumopagūḍāḥ
anyāḥ punar harmyatalopaviṣṭās; tatra priyāṅkeṣu sukhopaviṣṭāḥ
 bhartuḥ priyā dharmaparā niviṣṭā; dadarśa dhīmān manadābhiviṣṭāḥ
aprāvṛtāḥ kāñcanarājivarṇāḥ; kāś cit parārdhyās tapanīyavarṇāḥ
 punaś ca kāś cic chaśalakṣmavarṇāḥ; kāntaprahīṇā rucirāṅgavarṇāḥ
tataḥ priyān prāpya mano'bhirāmān; suprītiyuktāḥ prasamīkṣya rāmāḥ
 gṛheṣu hṛṣṭāḥ paramābhirāmā; haripravīraḥ sa dadarśa rāmāḥ
candraprakāśāś ca hi vaktramālā; vakrākṣipakṣmāś ca sunetramālāḥ
 vibhūṣaṇānāṃ ca dadarśa mālāḥ; śatahradānām iva cārumālāḥ
na tv eva sītāṃ paramābhijātāṃ; pathi sthite rājakule prajātām
 latāṃ praphullām iva sādhujātāṃ; dadarśa tanvīṃ manasābhijātām
sanātane vartmani saṃniviṣṭāṃ; rāmekṣaṇīṃ tāṃ madanābhiviṣṭām
 bhartur manaḥ śrīmad anupraviṣṭāṃ; strībhyo varābhyaś ca sadā viśiṣṭām
uṣṇārditāṃ sānusṛtāsrakaṇṭhīṃ; purā varārhottamaniṣkakaṇṭhīm
 sujātapakṣmām abhiraktakaṇṭhīṃ; vane pravṛttām iva nīlakaṇṭhīm
avyaktalekhām iva candralekhāṃ; pāṃsupradigdhām iva hemalekhām
 kṣataprarūḍhām iva bāṇalekhāṃ; vāyuprabhinnām iva meghalekhām
sītām apaśyan manujeśvarasya; rāmasya patnīṃ vadatāṃ varasya
 babhūva duḥkhābhihataś cirasya; plavaṃgamo manda ivācirasya
