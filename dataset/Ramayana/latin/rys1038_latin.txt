viśvāmitravacaḥ śrutvā kathānte raghunandana
 uvāca paramaprīto muniṃ dīptam ivānalam
śrotum ichāmi bhadraṃ te vistareṇa kathām imām
 pūrvako me kathaṃ brahman yajñaṃ vai samupāharat
viśvāmitras tu kākutstham uvāca prahasann iva
 śrūyatāṃ vistaro rāma sagarasya mahātmanaḥ
śaṃkaraśvaśuro nāma himavān acalottamaḥ
 vindhyaparvatam āsādya nirīkṣete parasparam
tayor madhye pravṛtto 'bhūd yajñaḥ sa puruṣottama
 sa hi deśo naravyāghra praśasto yajñakarmaṇi
tasyāśvacaryāṃ kākutstha dṛḍhadhanvā mahārathaḥ
 aṃśumān akarot tāta sagarasya mate sthitaḥ
tasya parvaṇi taṃ yajñaṃ yajamānasya vāsavaḥ
 rākṣasīṃ tanum āsthāya yajñiyāśvam apāharat
hriyamāṇe tu kākutstha tasminn aśve mahātmanaḥ
 upādhyāya gaṇāḥ sarve yajamānam athābruvan
ayaṃ parvaṇi vegena yajñiyāśvo 'panīyate
 hartāraṃ jahi kākutstha hayaś caivopanīyatām
yajñac chidraṃ bhavaty etat sarveṣām aśivāya naḥ
 tat tathā kriyatāṃ rājan yathāchidraḥ kratur bhavet
upādhyāya vacaḥ śrutvā tasmin sadasi pārthivaḥ
 ṣaṣṭiṃ putrasahasrāṇi vākyam etad uvāca ha
gatiṃ putrā na paśyāmi rakṣasāṃ puruṣarṣabhāḥ
 mantrapūtair mahābhāgair āsthito hi mahākratuḥ
tad gacchata vicinvadhvaṃ putrakā bhadram astu vaḥ
 samudramālinīṃ sarvāṃ pṛthivīm anugacchata
ekaikaṃ yojanaṃ putrā vistāram abhigacchata
yāvat turagasaṃdarśas tāvat khanata medinīm
 tam eva hayahartāraṃ mārgamāṇā mamājñayā
dīkṣitaḥ pautrasahitaḥ sopādhyāyagaṇo hy aham
 iha sthāsyāmi bhadraṃ vo yāvat turagadarśanam
ity uktvā hṛṣṭamanaso rājaputrā mahābalāḥ
 jagmur mahītalaṃ rāma pitur vacanayantritāḥ
yojanāyām avistāram ekaiko dharaṇītalam
 bibhiduḥ puruṣavyāghra vajrasparśasamair bhujaiḥ
śūlair aśanikalpaiś ca halaiś cāpi sudāruṇaiḥ
 bhidyamānā vasumatī nanāda raghunandana
nāgānāṃ vadhyamānānām asurāṇāṃ ca rāghava
 rākṣasānāṃ ca durdharṣaḥ sattvānāṃ ninado 'bhavat
yojanānāṃ sahasrāṇi ṣaṣṭiṃ tu raghunandana
 bibhidur dharaṇīṃ vīrā rasātalam anuttamam
evaṃ parvatasaṃbādhaṃ jambūdvīpaṃ nṛpātmajāḥ
 khananto nṛpaśārdūla sarvataḥ paricakramuḥ
tato devāḥ sagandharvāḥ sāsurāḥ sahapannagāḥ
 saṃbhrāntamanasaḥ sarve pitāmaham upāgaman
te prasādya mahātmānaṃ viṣaṇṇavadanās tadā
 ūcuḥ paramasaṃtrastāḥ pitāmaham idaṃ vacaḥ
bhagavan pṛthivī sarvā khanyate sagarātmajaiḥ
 bahavaś ca mahātmāno vadhyante jalacāriṇaḥ
ayaṃ yajñahano 'smākam anenāśvo 'panīyate
 iti te sarvabhūtāni nighnanti sagarātmajaḥ
