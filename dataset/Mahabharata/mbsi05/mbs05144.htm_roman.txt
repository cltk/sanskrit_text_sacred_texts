[v]
      tataḥ sūryān niścaritāṃ karṇaḥ śuśrāva bhāratīm
      duratyayāṃ praṇayinīṃ pitṛvad bhāskareritām
satyam āha pṛthā vākyaṃ karṇa mātṛvacaḥ kuru
      śreyas te syān naravyāghra sarvam ācaratas tathā
evam uktasya mātrā ca svayaṃ pitrā ca bhānunā
      cacāla naiva karṇasya matiḥ satyadhṛtes tadā
na te na śraddadhe vākyaṃ kṣatriye bhāṣitaṃ tvayā
      dharmadvāraṃ mamaitat syān niyoga karaṇaṃ tava
akaron mayi yat pāpaṃ bhavatī sumahātyayam
      avakīrṇo 'smi te tena tad yaśaḥ kīrtināśanam
ahaṃ ca kṣatriyo jāto na prāptaḥ kṣatrasatkriyām
      tvatkṛte kiṃ nu pāpīyaḥ śatruḥ kuryān mamāhitam
kriyā kāle tv anukrośam akṛtvā tvam imaṃ mama
      hīnasaṃskāra samayam adya māṃ samacūcudaḥ
na vai mama hitaṃ pūrvaṃ mātṛvac ceṣṭitaṃ tvayā
      sā māṃ saṃbodhayasy adya kevalātma hitaiṣiṇī
kṛṣṇena sahitāt ko vai na vyatheta dhanaṃjayāt
      ko 'dya bhītaṃ na māṃ vidyāt pārthānāṃ samitiṃ gatam
abhrātā viditaḥ pūrvaṃ yuddhakāle prakāśitaḥ
     pāṇḍavān yadi gacchāmi kiṃ māṃ kṣatraṃ vadiṣyati
sarvakāmaiḥ saṃvibhaktaḥ pūjitaś ca sadā bhṛśam
     ahaṃ vai dhārtarāṣṭrāṇāṃ kuryāṃ tad aphalaṃ katham
upanahya parair vairaṃ ye māṃ nityam upāsate
     namaskurvanti ca sadā vasavo vāsavaṃ yathā
mama prāṇena ye śatrūñ śaktāḥ pratisamāsitum
     manyante 'dya kathaṃ teṣām ahaṃ bhindyāṃ manoratham
mayā plavena saṃgrāmaṃ titīrṣanti duratyayam
     apāre pārakāmā ye tyajeyaṃ tān ahaṃ katham
ayaṃ hi kālaḥ saṃprāpto dhārtarāṣṭropajīvinām
     nirveṣṭavyaṃ mayā tatra prāṇān aparirakṣatā
kṛtārthāḥ subhṛtā ye hi kṛtyakāla upasthite
     anavekṣya kṛtaṃ pāpā vikurvanty anavasthitāḥ
rājakilbiṣiṇāṃ teṣāṃ bhartṛpiṇḍāpahāriṇām
     naivāyaṃ na paro loko vidyate pāpakarmaṇām
dhṛtarāṣṭrasya putrāṇām arthe yotsyāmi te sutaiḥ
     balaṃ ca śaktiṃ cāsthāya na vai tvayy anṛtaṃ vade
ānṛśaṃsyam atho vṛttaṃ rakṣan satpuruṣocitam
     ato 'rthakaram apy etan na karomy adya te vacaḥ
na tu te 'yaṃ samārambho mayi mogho bhaviṣyati
     vadhyān viṣahyān saṃgrāme na haniṣyāmi te sutān
     yudhiṣṭhiraṃ ca bhīmaṃ ca yamau caivārjunād ṛte
arjunena samaṃ yuddhaṃ mama yaudhiṣṭhire bale
     arjunaṃ hi nihanty ājau saṃprāptaṃ syāt phalaṃ mayā
     yaśasā cāpi yujyeyaṃ nihataḥ savyasācinā
na te jātu naśiṣyanti putrāḥ pañca yaśasvini
     nirarjunāḥ sakarṇā vā sārjunā va hate mayi
iti karṇavacaḥ śrutvā kuntī duḥkhāt pravepatī
     uvāca putram āśliṣya karṇaṃ dhairyād akampitam
evaṃ vai bhāvyam etena kṣayaṃ yāsyanti kauravaḥ
     yathā tvaṃ bhāṣase karṇa daivaṃ tu balavattaram
tvayā caturṇāṃ bhrātṝṇām abhayaṃ śatrukarśana
     dattaṃ tat pratijānīhi saṃgara pratimocanam
anāmayaṃ svasti ceti pṛthātho karṇam abravī
     tāṃ karṇo 'bhyavadat prītas tatas tau jagmatuḥ pṛthak
