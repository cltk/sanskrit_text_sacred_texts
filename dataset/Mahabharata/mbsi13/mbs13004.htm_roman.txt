[bh]
      śrūyatāṃ pārtha tattvena viśvāmitro yathā purā
      brāhmaṇatvaṃ gatas tāta brahmarṣitvaṃ tathaiva ca
bharatasyānvaye caivājamīḍho nāma pārthivaḥ
      babhūva bharataśreṣṭha yajvā dharmabhṛtāṃ varaḥ
tasya putro manā āsīj jahnur nāma nareśvaraḥ
      duhitṛtvam anuprāptā gaṅgā yasya mahātmanaḥ
tasyātmajas tulyaguṇaḥ sindhudvīpo mahāyaśāḥ
      sindhudvīpāc ca rājarṣir balākāśvo mahābalaḥ
vallabhas tasya tanayaḥ sākṣād dharma ivāparaḥ
      kuśikas tasya tanayaḥ sahasrākṣasamadyutiḥ
kuśikasyātmajaḥ śrīmān gādhir nāma janeśvaraḥ
      aputraḥ sa mahābāhur vanavāsam udāvasat
kanyā jajñe sutā tasya vane nivasataḥ sutaḥ
      nāmnā satyavatī nāma rūpeṇāpratimā bhuvi
tāṃ vavre bhārgavaḥ śrīmāṃś cyavanasyātmajaḥ prabhuḥ
      ṛcīka iti vikhyāto vipule tapasi sthitaḥ
sa tāṃ na pradadau tasmai ṛcīkāya mahātmane
      daridra iti matvā vai gādhiḥ śatrunibarhaṇaḥ
pratyākhyāya punar yāntam abravīd rājasattamaḥ
     śulkaṃ pradīyatāṃ mahyaṃ tato vetsyasi me sutām
[r]
     kiṃ prayacchāmi rājendra tubhyaṃ śulkam ahaṃ nṛpa
     duhitur brūhy asaṃsakto mātrābhūt te vicāraṇā
[gādhi]
     candraraśmiprakāśānāṃ hayānāṃ vātaraṃhasām
     ekataḥ śyāma karṇānāṃ sahasraṃ dehi bhārgava
[bh]
     tataḥ sa bhṛguśārdūlaś cyavanasyātmajaḥ prabhuḥ
     abravīd varuṇaṃ devam ādityaṃ patim ambhasām
ekataḥ śyāma karṇānāṃ hayānāṃ candra varcasām
     sahasraṃ vātavegānāṃ bhikṣe tvāṃ deva sattama
tatheti varuṇo deva ādityo bhṛgusattamam
     uvāca yatra te chandas tatrotthāsyanti vājinaḥ
dhyāta mātre ṛcīkena hayānāṃ candra varcasām
     gaṅgā jalāt samuttasthau sahasraṃ vipulaujasām
adūre kanyakubjasya gaṅgāyās tīram uttamam
     aśvatīrthaṃ tad adyāpi mānavāḥ paricakṣate
tat tadā gādhaye tāta sahasraṃ vājināṃ śubham
     ṛcīkaḥ pradadau prītaḥ śulkārthaṃ japatāṃ varaḥ
tataḥ sa vismito rājā gādhiḥ śāpabhayena ca
     dadau tāṃ samalaṃkṛtya kanyāṃ bhṛgusutāya vai
jagrāha pāṇiṃ vidhinā tasya brahmarṣisattamaḥ
     sā ca taṃ patim āsādya paraṃ harṣam avāpa ha
sa tutoṣa ca viprarṣis tasyā vṛttena bhārata
     chandayām āsa caivaināṃ vareṇa varavarṇinīm
mātre tat sarvam ācakhyau sā kanyā rājasattamam
     atha tām abravīn mātā sutāṃ kiṃ cid avāṅmukhīm
mamāpi putri bhartā te prasādaṃ kartum arhati
     apatyasya pradānena samarthaḥ sa mahātapāḥ
tataḥ sā tvaritaṃ gatvā tat sarvaṃ pratyavedayat
     mātuś cikīrṣitaṃ rājann ṛcīkas tām athābravīt
guṇavantam apatyaṃ vai tvaṃ ca sā janayiṣyathaḥ
     jananyās tava kalyāṇi mā bhūd vai praṇayo 'nyathā
tava caiva guṇaślāghī putra utpatsyate śubhe
     asmad vaṃśakaraḥ śrīmāṃs tava bhrātā ca vaṃśakṛt
ṛtusnātā ca sāśvatthaṃ tvaṃ ca vṛkṣam udumbaram
     pariṣvajethāḥ kalyāṇi tata iṣṭam avāpsyathaḥ
carudvayam idaṃ caiva mantrapūtaṃ śucismite
     tvaṃ ca sā copayuñjīthāṃ tataḥ putrāv avāpsyathaḥ
tataḥ satyavatī hṛṣṭā mātaraṃ pratyabhāṣata
     yad ṛcīkena kathitaṃ tac cācakhyau carudvayam
tām uvāca tato mātā sutāṃ satyavatīṃ tadā
     putri mūrdhnā prapannāyāḥ kuruṣva vacanaṃ mama
bhartrā ya eṣa dattas te carur mantrapuraskṛtaḥ
     etaṃ prayaccha mahyaṃ tvaṃ madīyaṃ tvaṃ gṛhāṇa ca
vyatyāsaṃ vṛkṣayoś cāpi karavāva śucismite
     yadi pramāṇaṃ vacanaṃ mama mātur anindite
vyaktaṃ bhagavatā cātra kṛtam evaṃ bhaviṣyati
     tato me tvac carau bhāvaḥ pādape ca sumadhyame
     kathaṃ viśiṣṭo bhrātā te bhaved ity eva cintaya
tathā ca kṛtavatyau te mātā satyavatī ca sā
     atha garbhāv anuprāpte ubhe te vai yudhiṣṭhira
dṛṣṭvā garbham anuprāptāṃ bhāryāṃ sa ca mahān ṛṣiḥ
     uvāca tāṃ satyavatīṃ durmanā bhṛgusattamaḥ
vyatyāsenopayuktas te carur vyaktaṃ bhaviṣyati
     vyatyāsaḥ pādape cāpi suvyaktaṃ te kṛtaḥ śubhe
mayā hi viśvaṃ yad brahma tvac carau saṃniveśitam
     kṣatravīryaṃ ca sakalaṃ carau tasyā niveśitam
trilokavikhyāta guṇaṃ tvaṃ vipraṃ janayiṣyasi
     sā ca kṣatraṃ viśiṣṭaṃ vai tata etat kṛtaṃ mayā
vyatyāsas tu kṛto yasmāt tvayā mātrā tathaiva ca
     tasmāt sā brāhmaṇaśreṣṭhaṃ mātā te janayiṣyati
kṣatriyaṃ tūgra karmāṇaṃ tvaṃ bhadre janayiṣyasi
     na hi te tat kṛtaṃ sādhu mātṛsnehena bhāmini
sā śrutvā śokasaṃtaptā papāta varavarṇinī
     bhūmau satyavatī rājaṃś chinneva rucirā latā
pratilabhya ca sā saṃjñāṃ śirasā praṇipatya ca
     uvāca bhāryā bhartāraṃ gādheyī brāhmaṇarṣabham
prasādayantyāṃ bhāryāyāṃ mayi brahma vidāṃ vara
     prasādaṃ kuru viprarṣe na me syāt kṣatriyaḥ sutaḥ
kāmaṃ mamogra karmā vai pautro bhavitum arhati
     na tu me syāt suto brahmann eṣa me dīyatāṃ varaḥ
evam astv iti hovāca svāṃ bhāryāṃ sumahātapāḥ
     tataḥ sā janayām āsa jamadagniṃ sutaṃ śubham
viśvāmitraṃ cājanayad godher bhāryā yaśasvinī
     ṛṣeḥ prabhāvād rājendra brahmarṣiṃ brahmavādinam
tato brāhmaṇatāṃ yāto viśvāmitro mahātapāḥ
     kśatriyaḥ so 'py atha tathā brahma vaṃśasya kārakaḥ
tasya putrā mahātmāno brahma vaṃśavivardhanāḥ
     tapasvino brahma vido gotra kartākra eva ca
madhuc chandaś ca bhagavān devarātaś ca vīryavān
     akṣīṇaś ca śakuntaś ca babhruḥ kālapathas tathā
yājñavalkyaś ca vikhyātas tathā sthūṇo mahāvrataḥ
     ulūko yamadūtaś ca tatharṣiḥ saindhavāyanaḥ
karṇa jaṅghaś ca bhagavān gālavaś ca mahān ṛṣiḥ
     ṛṣir vajras tathākhyātaḥ śālaṅkāyana eva ca
lālāṭyo nāradaś caiva tathā kūrca mukhaḥ smṛtaḥ
     vādulir musalaś caiva rakṣogrīvas tathaiva ca
aṅghriko naikabhṛc caiva śilā yūpaḥ sitaḥ śuciḥ
     cakrako mārutantavyo vātaghno 'thālśvalāyanaḥ
śyāmāyano 'tha gārgyaś ca jābāliḥ suśrutas tathā
     kārīṣir atha saṃśrutyaḥ parapaurava tantavaḥ
mahān ṛṣiś ca kapilas tatharṣis tārakāyanaḥ
     tathaiva copagahanas tatharṣiś cārjunāyanaḥ
mārgamitrir hiraṇyākṣo jaṅghārir babhru vāhanaḥ
     sūtir vibhūtiḥ sūtaś ca suraṅgaś ca tathaiva hi
ārāddhir nāmayaś caiva cāmpeyojjayanau tathā
     navatantur bakanakhaḥ śayona ratir eva ca
śayo ruhaś cāru matsyaḥ śirīṣī cātha gārdabhiḥ
     ujja yoniradāpekṣī nāradī ca mahān ṛṣiḥ
     viśvāmitrātmajāḥ sarve munayo brahmavādinaḥ
tan naiṣa kṣatriyo rājan viśvāmitro mahātapāḥ
     ṛcīkenāhitaṃ brahma param etad yudhiṣṭhira
etat te sarvam ākhyātaṃ tattvena bharatarṣabha
     viśvāmitrasya vai janma somasūryāgnitejasaḥ
yatra yatra ca saṃdeho bhūyas te rājasattama
     tatra tatra ca māṃ brūhi chettāsmi tava saṃśayān
