[dānavāh]
      bhoḥ suyodhana rājendra bharatānāṃ kulodvaha
      śūraiḥ parivṛto nityaṃ tathaiva ca mahātmabhiḥ
akārṣīḥ sāhasam idaṃ kasmāt prāyopaveśanam
      ātmatyāgī hy avāg yāti vācyatāṃ cāyaśaskarīm
na hi kāryaviruddheṣu bahv apāyeṣu karmasu
      mūlaghātiṣu sajjante buddhimanto bhavadvidhāḥ
niyacchaitāṃ matiṃ rājan dharmārthasukhanāśinīm
      yaśaḥ pratāpa dhairyaghnīṃ śatrūṇāṃ harṣavardhanīm
śrūyatāṃ ca prabho tattvaṃ divyatāṃ cātmano nṛpa
      nirmāṇaṃ ca śarīrasya tato dhairyam avāpnuhi
purā tvaṃ tapasāsmābhir labdho devān maheśvarāt
      pūrvakāyaś ca sarvas te nirmito vajrasaṃcayaiḥ
astair abhedyaḥ śastaiś cāpy adhaḥ kāyaś ca te 'nagha
      kṛtaḥ puṣpamayo devyā rūpataḥ strīmanoharaḥ
evam īśvara saṃyuktas tava deho nṛpottama
      devyā ca rājaśārdūla divyas tvaṃ hi na mānuṣaḥ
kṣatriyāś ca mahāvīryā bhagadattapurogamāḥ
      divyāstraviduṣaḥ śūrāḥ kṣapayiṣyanti te ripūn
tad alaṃ te viṣādena bhayaṃ tava na vidyate
     sāhyārthaṃ ca hi te vīrāḥ saṃbhūtā bhuvi dānavāḥ
bhīṣmadroṇakṛpādīṃś ca pravekṣyanty apare 'surāḥ
     yair āviṣṭā ghṛṇāṃ tyaktvā yotsyante tava vairibhiḥ
naiva putrān na ca bhrātṝn na pitṝn na ca bāndhavān
     naiva śiṣyān na ca jñātīn na bālān sthavirān na ca
yudhi saṃprahariṣyanto mokṣyanti kurusattama
     niḥsnehā dānavāviṣṭāḥ samākrāntāntar ātmani
prahariṣyanti bandhubhyaḥ sneham utsṛjya dūrataḥ
     hṛṣṭāḥ puruṣaśārdūlāḥ kaluṣīkṛtamānasāḥ
     avijñāna vimūḍhāś ca daivāc ca vidhinirmitāt
vyābhāṣamāṇāś cānyonyaṃ na me jīvan vimokṣyase
     sarvaśastrāstramokṣeṇa pauruṣe samavasthitāḥ
     ślāghamānāḥ kuruśreṣṭha kariṣyanti janakṣayam
te 'pi śaktyā mahātmānaḥ pratiyotsyanti pāṇḍavāḥ
     vadhaṃ caiṣāṃ kariṣyanti daivayuktā mahābalāḥ
daitya rakṣogaṇāś cāpi saṃbhūtāḥ kṣatrayoniṣu
     yotsyanti yudhi vikramya śatrubhis tava pārthiva
     gadābhir musalaiḥ khaḍgaiḥ śastrair uccāvacais tathā
yac ca te 'ntargataṃ vīra bhayam arjuna saṃbhavam
     tatrāpi vihito 'smābhir vadhopāyo 'rjunasya vai
hatasya narakasyātmā karṇa mūrtim upāśritaḥ
     tad vairaṃ saṃsmaran vīra yotsyate keśavārjunau
sa te vikramaśauṇḍīro raṇe pārthaṃ vijeṣyati
     karṇaḥ praharatāṃ śreṣṭhaḥ sarvāṃś cārīn mahārathaḥ
jñātvaitac chadmanā vajrī rakṣārthaṃ savyasācinaḥ
     kuṇḍale kavacaṃ caiva karṇasyāpahariṣyati
tasmād asmābhir apy atra daityāḥ śatasahasraśaḥ
     niyuktā rākṣasaś caiva ye te saṃśaptakā iti
     prakhyātās te 'rjunaṃ vīraṃ nihaniṣyanti mā śucaḥ
asapatnā tvayā hīyaṃ bhoktavyā vasudhā nṛpa
     mā viṣādaṃ nayasvāsmān naitat tvayy upapadyate
     vinaṣṭe tvayi cāsmākaṃ pakṣo hīyeta kaurava
gaccha vīra na te buddhir anyā kāryā kathaṃcanan
     tvam asmākaṃ gatir nityaṃ devatānāṃ ca pāṇḍavāḥ
[vai]
     evam uktvā pariṣvajya daityās taṃ rājajuñjaram
     samāśvāsya ca durdharṣaṃ putravad dānavarṣabhāḥ
sthirāṃ kṛtvā buddhim asya priyāṇy uktvā ca bhārata
     gamyatām ity anujñāya jayam āpnuhi cety atha
tair visṛṣṭaṃ mahābāhuṃ kṛtyā saivānayat punaḥ
     tam eva deśaṃ yatrāsau tadā prāyam upāviśat
pratinikṣipya taṃ vīraṃ kṛtyā samabhipūjya ca
     anujñātā ca rājñā sā tatraivāntaradhīyata
gatāyām atha tasyāṃ tu rājā duryodhanas tadā
     svapnabhūtam idaṃ sarvam acintayata bhārata
     vijeṣyamai raṇe pāṇḍūn iti tasyābhavan matiḥ
karṇaṃ saṃśaptakāṃś caiva pārthasyāmitra ghātinaḥ
     amanyata vadhe yuktān samarthāṃś ca suyodhanaḥ
evam āśā dṛḍhā tasya dhārtarāṣṭrasya durmateḥ
     vinirjaye pāṇḍavānām abhavad bharatarṣabha
karṇo 'py āviṣṭa cittātmā narakasyāntar ātmanā
     arjunasya vadhe krūrām akarot sa matiṃ tadā
saṃśaptakāś ca te vīrā rākṣasāviṣṭa cetasaḥ
     rajas tamobhyām ākrāntāḥ phalgunasya vadhaiṣiṇaḥ
bhīṣmadroṇakṛpādyāś ca dānavākrānta cetasaḥ
     na tathā pāṇḍuputrāṇāṃ snehavanto viśāṃ pate
     na cācacakṣe kasmai cid etad rājā suyodhanaḥ
duryodhanaṃ niśānte ca karṇo vaikartano 'bravīt
     smayann ivāñjaliṃ kṛtvā pārthivaṃ hetumad vacaḥ
na mṛto jayate śatrūñ jīvan bhadrāṇi paśyati
     mṛtasya bhadrāṇi kutaḥ kauraveya kuto jayaḥ
     na kālo 'dya viṣādasya bhayasya maraṇasya vā
pariṣvajyābravīc cainaṃ bhujābhyāṃ sa mahābhujaḥ
     uttiṣṭha rājan kiṃ śeṣe kasmāc chocasi śatruhan
     śatrūn pratāpya vīryeṇa sa kathaṃ martum icchasi
atha vā te bhayaṃ jātaṃ dṛṣṭvārjuna parākramam
     satyaṃ te pratijānāmi vadhiṣyāmi raṇe 'rjunam
gate trayodaśe varṣe satyenāyudham ālabhe
     ānayiṣyāmy ahaṃ pārthān vaśaṃ tava janādhipa
evam uktas tu karṇena daityānāṃ vacanāt tathā
     praṇipātena cānyeṣām udatiṣṭhat suyodhanaḥ
     daityānāṃ tad vaco śrutvā hṛdi kṛtvā sthirāṃ matim
tato manujaśārdūlo yojayām āsa vāhinīm
     rathanāgāśvakalilāṃ padātijanasaṃkulām
gaṅgaughapratimā rājan prayātā sā mahācamūḥ
     śvetachatraiḥ patākābhiś cāmaraiś ca supāṇḍuraiḥ
rathair nāgaiḥ padātaiś ca śuśubhe 'tīva saṃkulā
     vyapetābhra ghane kāle dyaur ivāvyakta śāradī
jayāśīrbhir dvijendrais tu stūyamāno 'dhirājavat
     gṛhṇann añjalimālāś ca dhārtarāṣṭro janādhipaḥ
suyodhano yayāv agre śriyā paramayā jvalan
     karṇena sārdhaṃ rājendra saubalena ca devinā
duḥśāsanādayaś cāsya bhrātaraḥ sarva eva te
     bhūriśravāḥ somadatto mahārājaś ca bāhlikaḥ
rathair nānāvidhākārair hayair gajavarais tathā
     prayāntaṃ nṛpa siṃhaṃ tam anujagmuḥ kurūdvahāḥ
     kālenālpena rājaṃs te viviśuḥ svapuraṃ tadā
