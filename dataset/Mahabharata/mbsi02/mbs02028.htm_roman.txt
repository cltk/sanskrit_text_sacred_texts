[v]
      tathaiva sahadevo 'pi dharmarājena pūjitaḥ
      mahatyā senayā sārdhaṃ prayayau dakṣiṇāṃ diśam
sa śūrasenān kārtsnyena pūrvam evājayat prabhuḥ
      matsyarājaṃ ca kauravyo vaśe cakre balād balī
adhirājādhipaṃ caiva dantavakraṃ mahāhave
      jigāya karadaṃ caiva svarājye saṃnyaveśayat
sukumāraṃ vaśe cakre sumitraṃ ca narādhipam
      tathaivāparamatsyāṃś ca vyajayat sa paṭac carān
niṣādabhūmiṃ gośṛṅgaṃ parvata pravaraṃ tathā
      tarasā vyajayad dhīmāñ śreṇimantaṃ ca pārthivam
nava rāṣṭraṃ vinirjitya kuntibhojam upādravat
      prītipūrvaṃ ca tasyāsau pratijagrāha śāsanam
tataś carmaṇvatī kūle jambhakasyātmajaṃ nṛpam
      dadarśa vāsudevena śeṣitaṃ pūrvavairiṇā
cakre tatra sa saṃgrāmaṃ saha bhojena bhārata
      sa tam ājau vinirjitya dakṣiṇābhimukho yayau
karāṃs tebhya upādāya ratnāni vividhāni ca
      tatas tair eva sahito narmadām abhito yayau
vindānuvindāv āvantyau sainyena mahatā vṛtau
     jigāya samare vīrāv āśvineyaḥ pratāpavān
tato ratnāny upādāya purīṃ māhiṣmatīṃ yayau
     tatra nīlena rājñā sacakre yuddhaṃ nararṣabhaḥ
pāṇḍavaḥ paravīraghnaḥ sahadevaḥ pratāpavān
     tato 'sya sumahad yuddham āsīd bhīru bhayaṃkaram
sainyakṣayakaraṃ caiva prāṇānāṃ saṃśayāya ca
     cakre tasya hi sāhāyyaṃ bhagavān havyavāhanaḥ
tato hayā rathā nāgāḥ puruṣāḥ kavacāni ca
     pradīptāni vyadṛśyanta sahadeva bale tadā
tataḥ susaṃbhrānta manā babhūva kurunandanaḥ
     nottaraṃ prativaktuṃ ca śakto 'bhūj janamejaya
[j]
     kimarthaṃ bhagavān agniḥ pratyamitro 'bhavad yudhi
     sahadevasya yajñārthaṃ ghaṭamānasya vai dvija
[v]
     tatra māhiṣmatī vāsī bhagavān havyavāhanaḥ
     śrūyate nigṛhīto vai purastat pāradārikaḥ
nīlasya rājñaḥ pūrveṣām upanītaś ca so 'bhavat
     tadā brāhmaṇarūpeṇa caramāṇo yadṛcchayā
taṃ tu rājā yathāśāstram anvaśād dhārmikas tadā
     prajajvāla tataḥ kopād bhagavān havyavāhanaḥ
taṃ dṛṣṭvā vismito rājā jagāma śirasā kavim
     cakre prasādaṃ ca tadā tasya rājño vibhāvasuḥ
vareṇa chandayām āsa taṃ nṛpaṃ sviṣṭakṛttamaḥ
     abhayaṃ ca sa jagrāha svasainye vai mahīpatiḥ
tataḥ prabhṛti ye ke cid ajñānāt tāṃ purīṃ nṛpāḥ
     jigīṣanti balād rājaṃs te dahyantīha vahninā
tasyāṃ puryāṃ tadā caiva māhiṣmatyāṃ kurūdvaha
     babhūvur anabhigrāhyā yoṣitaś chandataḥ kila
evam agnir varaṃ prādāt strīṇām aprativāraṇe
     svairiṇyas tatra nāryo hi yatheṣṭaṃ pracaranty uta
varjayanti ca rājānas tad rāṣṭraṃ puruṣottama
     bhayād agner mahārāja tadā prabhṛti sarvadā
sahadevas tu dharmātmā sainyaṃ dṛṣṭvā bhayārditam
     parītam agninā rājan nākampata yathā giriḥ
upaspṛśya śucir bhūtvā so 'bravīt pāvakaṃ tataḥ
     tvadartho 'yaṃ samārambhaḥ kṛṣṇavartman namo 'stu te
mukhaṃ tvam asi devānāṃ yajñas tvam asi pāvaka
     pāvanāt pāvakaś cāsi vahanād dhavyavāhanaḥ
vedās tvadarthaṃ jātāś ca jātavedās tato hy asi
     yajñavighnam imaṃ kartuṃ nārhas tvaṃ havyavāhana
evam uktvā tu mādreyaḥ kuśair āstīrya medinīm
     vidhivat puruṣavyāghraḥ pāvakaṃ pratyupāviśat
pramukhe sarvasainyasya bhītodvignasya bhārata
     na cainam atyagād vahnir velām iva mahodadhiḥ
tam abhyetya śanair vahnir uvāca kurunandanam
     sahadevaṃ nṛṇāṃ devaṃ sāntvapūrvam idaṃ vacaḥ
uttiṣṭhottiṣṭha kauravya jijñāseyaṃ kṛtā mayā
     vedmi sarvam abhiprāyaṃ tava dharmasutasya ca
mayā tu rakṣitavyeyaṃ purī bharatasattama
     yāvad rājño 'sya nīlasya kulavaṃśadharā iti
     īpsitaṃ tu kariṣyāmi manasas tava pāṇḍava
tata utthāya hṛṣṭātmā prāñjaliḥ śirasānataḥ
     pūjayām āsa mādreyaḥ pāvakaṃ puruṣarṣabhaḥ
pāvake vinivṛtte tu nīlo rājābhyayāt tadā
     satkāreṇa naravyāghraṃ sahadevaṃ yudhāṃ patim
pratigṛhya ca tāṃ pūjāṃ kare ca viniveśya tam
     mādrī sutas tataḥ prāyād vijayī dakṣiṇāṃ diśam
traipuraṃ sa vaśe kṛtvā rājānam amitaujasam
     nijagrāha mahābāhus tarasā potaneśvaram
āhṛtiṃ kauśikācāryaṃ yatnena mahatā tataḥ
     vaśe cakre mahābāhuḥ surāṣṭrādhipatiṃ tathā
surāṣṭra viṣayasthaś ca preṣayām āsa rukmiṇe
     rājñe bhojakaṭasthāya mahāmātrāya dhīmate
bhīṣmakāya sa dharmātmā sākṣād indra sakhāya vai
     sa cāsya sasuto rājan pratijagrāha śāsanam
prītipūrvaṃ mahābāhur vāsudevam avekṣya ca
     tataḥ sa ratnāny ādāya punaḥ prāyād yudhāṃ patiḥ
tataḥ śūrpārakaṃ caiva gaṇaṃ copakṛtāhvayam
     vaśe cakre mahātejā daṇḍakāṃś ca mahābalaḥ
sāgaradvīpavāsāṃś ca nṛpatīn mleccha yonijān
     niṣādān puruṣādāṃś ca karṇaprāvaraṇān api
ye ca kālamukhā nāma narā rākṣasayonayaḥ
     kṛtsnaṃ kolla giriṃ caiva muracī pattanaṃ tathā
dvīpaṃ tāmrāhvayaṃ caiva parvataṃ rāmakaṃ tathā
     timiṅgilaṃ ca nṛpatiṃ vaśe cakre mahāmatiḥ
ekapādāṃś ca puruṣān kevalān vanavāsinaḥ
     nagarīṃ saṃjayantīṃ ca picchaṇḍaṃ karahāṭakam
     dūtair eva vaśe cakre karaṃ cainān adāpayat
pāṇḍyāṃś ca dravidāṃś caiva sahitāṃś codra keralaiḥ
     andhrāṃs talavanāṃś caiva kaliṅgān oṣṭra karṇikān
antākhīṃ caiva romāṃ ca yavanānāṃ puraṃ tathā
     dūtair eva vaśe cakre karaṃ cainān adāpayat
bharu kacchaṃ gato dhīmān dūtān mādravatīsutaḥ
     preṣayām āsa rājendra paulastyāya mahātmane
     vibhīṣaṇāya dharmātmā prītipūrvam ariṃdamaḥ
sa cāsya pratijagrāha śāsanaṃ prītipūrvakam
     tac ca kālakṛtaṃ dhīmān anvamanyata sa prabhuḥ
tataḥ saṃpreṣayām āsa ratnāni vividhāni ca
     candanāgurumukhyāni divyāny ābharaṇāni ca
vāsāṃsi ca mahārhāṇi maṇīṃś caiva mahādhanān
     nyavartata tato dhīmān sahadevaḥ pratāpavān
evaṃ nirjitya tarasā sāntvena vijayena ca
     karadān pārthivān kṛtvā pratyāgacchad ariṃdamaḥ
dharmarājāya tat sarvaṃ nivedya bharatarṣabha
     kṛtakarmā sukhaṃ rājann uvāsa janamejaya
