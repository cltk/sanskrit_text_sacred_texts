[dhṛ]
      evaṃ bahuvidhaṃ sainyam evaṃ pravicitaṃ varam
      vyūḍham evaṃ yathānyāyam evaṃ bahu ca saṃjaya
nityaṃ pūjitam asmābhir abhikāmaṃ ca naḥ sadā
      prauḍham ity adbhutākāraṃ purastād dṛḍhavikramam
nātivṛddham abālaṃ ca na kṛśaṃ nātipīvaram
      laghuvṛttāyataprāṇaṃ sāragātram anāmayam
āttasaṃnāhasaṃpannaṃ bahuśastraparicchadam
      śastragrahaṇavidyāsu bahvīṣu pariniṣṭhitam
ārohe paryavaskande saraṇe sāntaraplute
      samyakpraharaṇe yāne vyapayāne ca kovidam
nāgeṣv aśveṣu bahuśo ratheṣu ca parīkṣitam
      parīkṣya ca yathānyāyaṃ vetanenopapāditam
na goṣṭhyā nopacāreṇa na saṃbandha nimittataḥ
      nānāhūto na hy abhṛto mama sainye babhūva ha
kulīnārya janopetaṃ tuṣṭapuṣṭam anuddhatam
      kṛtamānopakāram ca yaśasvi ca manasvi ca
sacivaiś cāparair mukhyair bahubhir mukhyakarmabhiḥ
      lokapālopamais tāta pālitaṃ narasattamaiḥ
bahubhiḥ pārthivair guptam asmatpriyacikīrṣubhiḥ
     asmān abhisṛtaiḥ kāmāt sabalaiḥ sapadānugaiḥ
mahodadhim ivāpūrṇam āpagābhiḥ samantataḥ
     apakṣaiḥ pakṣisaṃkāśai rathair aśvaiś ca saṃvṛtam
yodhākṣayya jalaṃ bhīmaṃ vāhanormitaraṅgiṇam
     kṣepaṇyasigadāśaktiśaraprāsajhaṣākulam
dhvajabhūṣaṇasaṃbādhaṃ ratnapaṭṭena saṃcitam
     vāhanair api dhāvadbhir vāyuvegavikampitam
droṇa gambhīrapātālaṃ kṛtavarma mahāhradam
     jalasaṃdha mahāgrāhaṃ karṇa candrodayoddhatam
gate sainyārṇavaṃ bhittvā tarasā pāṇḍavarṣabhe
     saṃjayaika rathenaiva yuyudhāne ca māmakam
tatra śeṣaṃ na paśyāmi praviṣṭe savyasācini
     sātvate ca rathodāre mama sainyasya saṃjaya
tau tatra samatikrāntau dṛṣṭvābhītau tarasvinau
     sindhurājaṃ ca saṃprekṣya gāṇḍīvasyeṣu gocare
kiṃ tadā kuravaḥ kṛtyaṃ vidadhuḥ kālacoditāḥ
     dāruṇaikāyane kāle kathaṃ vā pratipedire
grastān hi kauravān manye mṛtyunā tāta saṃgatān
     vikramo hi raṇe teṣāṃ na tathā dṛśyate 'dya vai
akṣatau saṃyuge tatra praviṣṭau kṛṣṇa pāṇḍavau
     na ca vārayitā kaś cit tayor astīha saṃjaya
bhṛtāś ca bahavo yodhāḥ parīkṣyaiva mahārathāḥ
     vetanena yathāyogyaṃ priyavādena cāpare
akāraṇabhṛtas tāta mama sainye na vidyate
     karmaṇā hy anurūpeṇa labhyate bhakta vetanam
na ca yodho 'bhavat kaś cin mama sainye tu saṃjaya
     alpadānabhṛtas tāta na kupya bhṛtako naraḥ
pūjitā hi yathāśaktyā dānamānāsanair mayā
     tathā putraiś ca me tāta jñātibhiś ca sa bāndhavaiḥ
te ca prāpyaiva saṃgrāme nirjitāḥ savyasācinā
     śaineyena parāmṛṣṭāḥ kim anyad bhāgadheyataḥ
rakṣyate yaś ca saṃgrāme ye ca saṃjaya rakṣiṇaḥ
     ekaḥ sādhāraṇaḥ panthā rakṣyasya saha rakṣibhiḥ
arjunaṃ samare dṛṣṭvā saindhavasyāgrataḥ sthitam
     putro mama bhṛśaṃ mūḍhaḥ kiṃ kāryaṃ pratyapadyata
sātyakiṃ ca raṇe dṛṣṭvā praviśantam abhītavat
     kiṃ nu duryodhanaḥ kṛtyaṃ prāptakālam amanyata
sarvaśastrātigau senāṃ praviṣṭau rathasattamau
     dṛṣṭvā kāṃ vai dhṛtiṃ yuddhe pratyapadyanta māmakāḥ
dṛṣṭvā kṛṣṇaṃ tu dāśārham arjunārthe vyavasthitam
     śinīnām ṛṣabhaṃ caiva manye śocanti putrakāḥ
dṛṣṭvā senāṃ vyatikrāntāṃ sātvatenārjunena ca
     palāyamānāṃś ca kurūn manye śocanti putrakāḥ
vidrutān rathino dṛṣṭvā nirutsāhān dviṣaj jaye
     palāyane kṛtotsāhān manye śocanti putrakāḥ
śūnyān kṛtān rathopasthān sātvatenārjunena ca
     hatāṃś ca yodhān saṃdṛśya manye śocanti putrakāḥ
vyaśva nāgarathān dṛṣṭvā tatra vīrān sahasraśaḥ
     dhāvamānān raṇe vyagrān manye śocanti putrakāḥ
vivīrāṃś ca kṛtānāśvān virathāṃś ca kṛtān narān
     tatra sātyakipārthābhyāṃ manye śocanti putrakāḥ
pattisaṃghān raṇe dṛṣṭvā dhāvamānāṃś ca sarvaśaḥ
     nirāśā vijaye sarve manye śocanti putrakāḥ
droṇasya samatikrāntāv anīkam aparājitau
     kṣaṇena dṛṣṭvā tau vīrau manye śocanti putrakāḥ
saṃmūḍho 'smi bhṛśaṃ tāta śrutvā kṛṣṇa dhanaṃjayau
     praviṭau māmakaṃ sainyaṃ sātvatena sahācyutau
tasmin praviṣṭe pṛtanāṃ śinīnāṃ pravare rathe
     bhojānīkaṃ vyatikrānte katham āsan hi kauravāḥ
tathā droṇena samare nigṛhīteṣu pāṇḍuṣu
     kathaṃ yuddham abhūt tatra tan mamācakṣva saṃjaya
droṇo hi balavāñ śūraḥ kṛtāstro dṛḍhavikramaḥ
     pāñcālās taṃ maheṣvāsaṃ pratyayudhyan kathaṃ raṇe
baddhavairās tathā droṇe dharmarāja jayaiṣiṇaḥ
     bhāradvājas tathā teṣu kṛtavairo mahārathaḥ
arjunaś cāpi yac cakre sindhurājavadhaṃ prati
     tan me sarvaṃ samācakṣva kuśalo hy asi saṃjaya
