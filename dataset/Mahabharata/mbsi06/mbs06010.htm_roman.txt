[dhṛ]
      yad idaṃ bhārataṃ varṣaṃ yatredaṃ mūrchitaṃ balam
      yatrātimātraṃ lubdho 'yaṃ putro duryodhano mama
yatra gṛddhāḥ pāṇḍusutā yatra me sajjate manaḥ
      etan me tattvam ācakṣva kuśalo hy asi saṃjaya
[s]
      na tatra pāṇḍavā gṛddhāḥ śṛṇu rājan vaco mama
      gṛddho duryodhanas tatra śakuniś cāpi saubalaḥ
apare kṣatriyāś cāpi nānājanapadeśvarāḥ
      ye gṛddhā bhārate varṣe na mṛṣyanti parasparam
atra te varṇayiṣyāmi varṣaṃ bhārata bhāratam
      priyam indrasya devasya manor vaivasvatasya ca
pṛthoś ca rājan vainyasya tathekṣvākor mahātmanaḥ
      yayāter ambarīṣasya māndhātur nahuṣasya ca
tathaiva mucukundasya śiber auśīnarasya ca
      ṛṣabhasya tathailasya nṛgasya nṛpates tathā
anyeṣāṃ ca mahārāja kṣatriyāṇāṃ balīyasām
      sarveṣām eva rājendra priyaṃ bhārata bhāratam
tat te varṣaṃ pravakṣyāmi yathā śutam ariṃdama
      śṛṇu me gadato rājan yan māṃ tvaṃ paripṛcchasi
mahendro malayaḥ sahyaḥ śuktimān ṛkṣavān api
     vindhyaś ca pāriyātraś ca saptaite kulaparvatāḥ
teṣāṃ sahasraśo rājan parvatās tu samīpataḥ
     abhijñātāḥ sāravanto vipulāś citrasānavaḥ
anye tato 'parijñātā hrasvā hrasvopajīvinaḥ
     āryā mlecchāś ca kauravya tair miśrāḥ puruṣā vibho
nadīḥ pibanti bahulā gaṅgāṃ sindhuṃ sarasvatīm
     godāvarīṃ narmadāṃ ca bāhudāṃ ca mahānadīm
śatadruṃ candrabhāgāṃ ca yamunāṃ ca mahānadīm
     dṛṣadvatīṃ vipāśāṃ ca vipāpāṃ sthūlavālukām
nadīṃ vetravatīṃ caiva kṛṣṇa veṇāṃ ca nimnagām
     irāvatīṃ vitastāṃ ca payoṣṇīṃ devikām api
veda smṛtiṃ vetasinīṃ tridivām iṣku mālinīm
     karīṣiṇīṃ citravahāṃ citrasenāṃ ca nimnagām
gomatīṃ dhūtapāpāṃ ca vandanāṃ ca mahānadīm
     kauśikīṃ tridivāṃ kṛtyāṃ vicitrāṃ lohatāriṇīm
rathasthāṃ śatakumbhāṃ ca sarayūṃ ca nareśvara
     carmaṇvatīṃ vetravatīṃ hastisomāṃ diśaṃ tathā
śatāvarīṃ payoṣṇīṃ ca parāṃ bhaimarathīṃ tathā
     kāverīṃ culukāṃ cāpi vāpīṃ śatabalām api
nicīrāṃ mahitāṃ cāpi suprayogāṃ narādhipa
     pavitrāṃ kuṇḍalāṃ sindhuṃ vājinīṃ puramālinīm
pūrvābhirāmāṃ vīrāṃ ca bhīmām oghavatīṃ tathā
     palāśinīṃ pāpaharāṃ mahendraṃ pippalāvatīm
pāriṣeṇām asiknīṃ ca saralāṃ bhāramardinīm
     puruhīṃ pravarāṃ menāṃ moghāṃ ghṛtavatīṃ tathā
dhūmatyām atikṛṣṇāṃ ca sūcīṃ chāvīṃ ca kaurava
     sadānīrām adhṛṣyāṃ ca kuśa dhārāṃ mahānadīm
śaśikāntāṃ śivāṃ caiva tathā vīravatīm api
     vāstuṃ suvāstuṃ gaurīṃ ca kampanāṃ sa hiraṇvatīm
hiraṇvatīṃ citravatīṃ citrasenāṃ ca nimnagām
     rathacitrāṃ jyotirathāṃ viśvāmitrāṃ kapiñjalām
upendrāṃ bahulāṃ caiva kucarām ambuvāhinīm
     vainandīṃ piñjalāṃ veṇṇāṃ tuṅgaveṇāṃ mahānadīm
vidiśāṃ kṛṣṇa veṇṇāṃ ca tāmrāṃ ca kapilām api
     śaluṃ suvāmāṃ vedāśvāṃ harisrāvāṃ mahāpagām
śīghrāṃ ca picchilāṃ caiva bhāradvājīṃ ca nimnagām
     kauśikīṃ nimnagāṃ śoṇāṃ bāhudām atha candanām
durgām antaḥśilāṃ caiva brahma medhyāṃ bṛhadvatīm
     carakṣāṃ mahirohīṃ ca tathā jambunadīm api
sunasāṃ tamasāṃ dāsīṃ trasām anyāṃ varāṇasīm
     loloddhṛta karāṃ caiva pūrṇāśāṃ ca mahānadīm
mānavīṃ vṛṣabhāṃ caiva mahānadyo janādhipa
     sadā nirāmayāṃ vṛtyāṃ mandagāṃ mandavāhinīm
brahmāṇīṃ ca mahāgaurīṃ durgām api ca bhārata
     citropalāṃ citrabarhāṃ majjuṃ makaravāhinīm
mandākinīṃ vaitaraṇīṃ kokāṃ caiva mahānadīm
     śuktimatīm araṇyāṃ ca puṣpaveṇy utpalāvatīm
lohityāṃ karatoyāṃ ca tathaiva vṛṣabhaṅginīm
     kumārīm ṛṣikulyāṃ ca brahma kulyāṃ ca bhārata
sarasvatīḥ supuṇyāś ca sarvā gaṅgāś ca māriṣa
     viśvasya mātaraḥ sarvāḥ sarvāś caiva mahābalāḥ
tathā nadyas tv aprakāśāḥ śataśo 'tha sahasraśaḥ
     ity etāḥ sarito rājan samākhyātā yathā smṛti
ata ūrdhvaṃ janapadān nibodha gadato mama
     tatreme kurupāñcālāḥ śālva mādreya jāṅgalāḥ
śūrasenāḥ kaliṅgāś ca bodhā maukās tathaiva ca
     matsyāḥ sukuṭyaḥ saubalyāḥ kuntalāḥ kāśikośalāḥ
cedivatsāḥ karūṣāś ca bhojāḥ sindhupulindakāḥ
     uttamaujā daśārṇāś ca mekalāś cotkalaiḥ saha
pāñcālāḥ kauśikāś caiva ekapṛṣṭhā yugaṃ dharāḥ
     saudhā madrā bhujiṅgāś ca kāśayo 'parakāśayaḥ
jaṭharāḥ kukkuśāś caiva sudāśārṇāś ca bhārata
     kuntayo 'vantayaś caiva tathaivāparakuntayaḥ
govindā mandakāḥ ṣaṇḍā vidarbhānūpavāsikāḥ
     aśmakāḥ pāṃsurāṣṭrāś ca gopa rāṣṭrāḥ panītakāḥ
ādi rāṣṭrāḥ sukuṭṭāś ca balirāṣṭraṃ ca kevalam
     vānarāsyāḥ pravāhāś ca vakrā vakrabhayāḥ śakāḥ
videhakā māgadhāś ca suhmāś ca vijayās tathā
     aṅgā vaṅgāḥ kaliṅgāś ca yakṛl lomāna eva ca
mallāḥ sudeṣṇāḥ prāhūtās tathā māhiṣa kārṣikāḥ
     vāhīkā vāṭadhānāś ca ābhīrāḥ kālatoyakāḥ
aparandhrāś ca śūdrāś ca pahlavāś carma khaṇḍikāḥ
     aṭavī śabarāś caiva maru bhaumāś ca māriṣa
upāvṛścānupāvṛśca surāṣṭrāḥ kekayās tathā
     kuṭṭāparāntā dvaidheyāḥ kākṣāḥ sāmudra niṣkuṭāḥ
andhrāś ca bahavo rājann antargiryās tathaiva ca
     bahirgiry āṅgamaladā māgadhā mānavarjakāḥ
mahyuttarāḥ prāvṛṣeyā bhārgavāś ca janādhipa
     puṇḍrā bhārgāḥ kirātāś ca sudoṣṇāḥ pramudās tathā
śakā niṣādā niṣadhās tathaivānartanairṛtāḥ
     dugūlāḥ pratimatsyāś ca kuśalāḥ kunaṭās tathā
tīragrāhāstara toyā rājikā ramyakā gaṇāḥ
     tilakāḥ pārasīkāś ca madhumantaḥ prakutsakāḥ
kāśmīrāḥ sindhusauvīrā gāndhārā darśakās tathā
     abhīsārā kulūtāś ca śauvalā bāhlikās tathā
darvīkāḥ sakacā darvā vātajāma rathoragāḥ
     bahu vādyāś ca kauravya sudāmānaḥ sumallikāḥ
vadhrāḥ karīṣakāś cāpi kulindopatyakās tathā
     vanāyavo daśā pārśvā romāṇaḥ kuśa bindavaḥ
kacchā gopāla kacchāś ca lāṅgalāḥ paravallakāḥ
     kirātā barbarāḥ siddhā videhās tāmraliṅgakāḥ
oṣṭrāḥ puṇḍrāḥ sa sairandhrāḥ pārvatīyāś ca māriṣa
     athāpare janapadā dakṣiṇā bharatarṣabha
draviḍāḥ keralāḥ prācyā bhūṣikā vanavāsinaḥ
     unnatyakā māhiṣakā vikalpā mūṣakās tathā
karṇikāḥ kuntikāś caiva saubdhidā nalakālakāḥ
     kaukuṭṭakās tathā colāḥ koṅkaṇā mālavāṇakāḥ
samaṅgāḥ kopanāś caiva kukurāṅgada māriṣāḥ
     dhvajiny utsava saṃketās trivargāḥ sarvasenayaḥ
tryaṅgāḥ kekarakāḥ proṣṭhāḥ parasaṃcarakās tathā
     tathaiva vindhyapulakāḥ pulindāḥ kalkalaiḥ saha
mālakā mallakāś caiva tathaivāparavartakāḥ
     kulindāḥ kulakāś caiva karaṇṭhāḥ kurakās tathā
mūṣakā stanabālāś ca satiyaḥ pattipañjakāḥ
     ādidāyāḥ sirālāś ca stūbakā stanapās tathā
hṛṣīvidarbhāḥ kāntīkās taṅgaṇāḥ parataṅgaṇāḥ
     uttarāś cāpare mlecchā janā bharatasattama
yavanāś ca sa kāmbojā dāruṇā mleccha jātayaḥ
     sakṣaddruhaḥ kuntalāś ca hūṇāḥ pāratakaiḥ saha
tathaiva maradhāś cīnās tathaiva daśa mālikāḥ
     kṣatriyopaniveśāś ca vaiśyaśūdra kulāni ca
śūdrābhīrātha daradāḥ kāśmīrāḥ paśubhiḥ saha
     khaśikāś ca tukhārāś ca pallavā girigahvarāḥ
ātreyāḥ sa bharadvājās tathaiva stanayoṣikāḥ
     aupakāś ca kaliṅgāś ca kirātānāṃ ca jātayaḥ
tāmarā haṃsamārgāś ca tathaiva karabhañjakāḥ
     uddeśa mātreṇa mayā deśāḥ saṃkīrtitāḥ prabho
yathā guṇabalaṃ cāpi trivargasya mahāphalam
     duhyed dhenuḥ kāmadhuk ca bhūmiḥ samyag anuṣṭhitā
tasyāṃ gṛdhyanti rājānaḥ śūrā dharmārthakovidāḥ
     te tyajanty āhave prāṇān rasā gṛddhās tarasvinaḥ
deva mānuṣakāyānāṃ kāmaṃ bhūmiḥ parāyaṇam
     anyonyasyāvalumpanti sārameyā ivāmiṣam
rājāno bharataśreṣṭha bhoktukāmā vasuṃdharām
     na cāpi tṛptiḥ kāmānāṃ vidyate ceha kasya cit
tasmāt parigrahe bhūmer yatante kurupāṇḍavāḥ
     sāmnā dānena bhedena daṇḍenaiva ca pārthiva
pitā mātā ca putrāś ca khaṃ dyauś ca narapuṃgava
     bhūmir bhavati bhūtānāṃ samyag acchidra darśinī
