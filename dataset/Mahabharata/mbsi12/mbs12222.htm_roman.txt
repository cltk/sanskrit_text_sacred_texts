[y]
      kiṃ śīlaḥ kiṃ samācāraḥ kiṃ vidyaḥ kiṃ parāyanaḥ
      prāpnoti brahmaṇaḥ sthānaṃ yat paraṃ prakṛter dhruvam
[bhī]
      mokṣadharmeṣu niyato laghv āhāro jitendriyaḥ
      prāpnoti brahmaṇaḥ sthānaṃ yat paraṃ prakṛter dhruvam
atrāpy udāharantīmam itihāsaṃ purātanam
      jaigīsavyasya saṃvādam asitasya ca bhārata
jaigīsavyaṃ mahāprājñaṃ dharmāṇām āgatāgamam
      akrudhyantam ahṛṣyantam asito devalo 'bravīt
na prīyase vandyamāno nindyamāno na kupyasi
      kā te prajñā kutaś caiṣā kiṃ caitasyāḥ parāyanam
iti tenānuyuktaḥ sa tam uvāca mahātapāḥ
      mahad vākyam asaṃdigdhaṃ puṣkarārtha padaṃ śuci
yā gatir yā parā niṣṭhā yā śāntiḥ puṇyakarmaṇām
      tāṃ te 'haṃ saṃpravakṣyāmi yan māṃ pṛcchasi vai dvija
nindatsu ca samo nityaṃ praśaṃsatsu ca devala
      nihnuvanti ca ye teṣāṃ samayaṃ sukṛtaṃ ca ye
uktāś ca na vivakṣanti vaktāram ahite ratam
      pratihantuṃ na cecchanti hantāraṃ vai manīṣiṇaḥ
nāprāptam anuśocanti prāptakālāni kurvate
     na cātītāni śocanti na cainān pratijānate
saṃprāptānāṃ ca pūjyānāṃ kāmād artheṣu devala
     yathopapattiṃ kurvanti śaktimantaḥ kṛtavratāḥ
pakvavidyā mahāprājñā jitakrodhā jitendriyāḥ
     manasā karmaṇā vācā nāparādhyanti kasya cit
anīrṣavo na cānyonyaṃ vihiṃsanti kadā cana
     na ca jātūpatapyante dhīrāḥ parasamṛddhibhiḥ
nindā praśaṃse cārtyarthaṃ na vadanti parasya ye
     na ca nindā praśaṃsābhyāṃ vikriyante kadā cana
sarvataś ca praśāntā ye sarvabhūtahite ratāḥ
     na krudhyanti na hṛṣyanti nāparādhyanti kasya cit
     vimucya hṛdayagranthīṃś caṅkamyante yathāsukham
na yeṣāṃ bāndhavāḥ santi ye cānyeṣāṃ na bāndhavāḥ
     amitrāś ca na santy eṣāṃ ye cāmitrā na kasya cit
ya evaṃ kurvate martyāḥ sukhaṃ jīvanti sarvadā
     dharmam evānuvartante dharmajñā dvijasattama
     ye hy ato vicyutā mārgāt te hṛṣyanty udvijanti ca
āsthitas tam ahaṃ mārgam asūyiṣyāmi kaṃ katham
     nindyamānaḥ praśansto vā hṛṣyeyaṃ kena hetunā
yad yad icchanti tan mārgam abhigacchanti mānavāḥ
     na me nindā praśaṃsābhyāṃ hrāsa vṛddhī bhaviṣyataḥ
amṛtasyeva saṃtṛpyed avamānasya tattvavit
     viṣasyevodvijen nityaṃ saṃmānasya vicakṣaṇaḥ
avajñātaḥ sukhaṃ śete iha cāmutra cobhayoḥ
     vimuktaḥ sarvapāpebhyo yo 'vamantā sa badhyate
parāṃ gatiṃ ca ye ke cit prārthayanti manīṣiṇaḥ
     etad vrataṃ samāśritya sukham edhanti te janāḥ
sarvataś ca samāhṛtya kratūn sarvāñ jitendriyaḥ
     prāpnoti brahmaṇaḥ sthānaṃ yat paraṃ prakṛter dhruvam
nāsya devā na gandharvā na piśācā na rākṣasāḥ
     padam anvavarohanti prāptasya paramāṃ gatim
