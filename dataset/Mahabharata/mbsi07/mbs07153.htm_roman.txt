[s]
      saṃprekṣya samare bhīmaṃ rakṣasā grastam antikāt
      vāsudevo 'bravīd vākyaṃ ghaṭotkacam idaṃ tadā
paśya bhīmaṃ mahābāho rakṣasā grastam antikāt
      paśyatāṃ sarvasainyānāṃ tava caiva mahādyute
sa karṇaṃ tvaṃ samutsṛjya rākṣasendram alāyudham
      jahi kṣipraṃ mahābāho paścāt karṇaṃ vadhiṣyasi
sa vārṣṇeya vacaḥ śrutvā karṇam utsṛjya vīryavān
      yuyudhe rākṣasendreṇa bakabhrātrā ghaṭotkacaḥ
      tayoḥ sutumulaṃ yuddhaṃ babhūva niśi rakṣasoḥ
alāyudhasya yodhāṃs tu rākṣasān bhīmadarśanān
      vegenāpatataḥ śūrān pragṛhītaśarāsanān
āttāyudhaḥ susaṃkruddho yuyudhāno mahārathaḥ
      nakulaḥ sahadevaś ca cicchidur niśitaiḥ śaraiḥ
sarvāṃś ca samare rājan kirīṭī kṣatriyarṣabhān
      paricikṣepa bībhatsuḥ sarvatha prakṣipañ śarān
karṇaś ca samare rājan vyadrāvayata pārthivān
      dhṛṣṭadyumna śikhaṇḍyādīn pāñcālānāṃ mahārathān
tān vadhyamānān dṛṣṭvā tu bhīmo bhīmaparākramaḥ
      abhyayāt tvaritaḥ karṇaṃ viśikhann vikiran raṇe
tatas te 'py āyayur hatvā rākṣasāny atra sūtajaḥ
     nakulaḥ sahadevaś ca sātyakiś ca mahārathaḥ
     te karṇaṃ yodhayām āsuḥ pāñcālā droṇam eva ca
alāyudhas tu saṃkruddho ghaṭotkacam ariṃdamam
     parigheṇātikāyena tāḍayām āsa mūrdhani
sa tu tena prahāreṇa bhaimasenir mahābalaḥ
     īṣan mūrchānvito ''tmānaṃ saṃstambhayata vīryavān
tato dīptāgnisaṃkāśāṃ śataghaṇṭām alaṃkṛtām
     cikṣepa samare tasmai gadāṃ kāñcanabhūṣaṇām
sā hayān sārathiṃ caiva rathaṃ cāsya mahāsvanā
     cūrṇayām āsa vegena visṛṣṭā bhīmakarmaṇā
sa bhagnahayacakrākṣo viśīrṇadhvajakūbaraḥ
     utpapāta rathāt tūrṇaṃ māyām āsthāya rākṣasīm
sa samāsthāya māyāṃ tu vavarṣa rudhiraṃ bahu
     vidyud vibhrājitaṃ cāsīt timirābhrākulaṃ nabhaḥ
tato vajranipātāś ca sāśanistanayitnavaḥ
     mahāṃś caṭacaṭā śabdas tatrāsīd dhi mahāhave
tāṃ prekṣya vihitāṃ māyāṃ rākṣaso rākṣasena tu
     ūrdhvam utpatya haiḍimbas tāṃ māyāṃ māyayāvadhīt
so 'bhivīkṣya hatāṃ māyāṃ māyāvī māyayaiva hi
     aśmavarṣaṃ sutumulaṃ visasarja ghaṭotkace
aśmavarṣaṃ sa tad ghoraṃ śaravarṣeṇa vīryavān
     diśo vidhvaṃsayām āsa tad adbhutam ivābhavat
tato nānāpraharaṇair anyonyam abhivarṣatām
     āyasaiḥ parighaiḥ śūlair gadāmusalamudgalaiḥ
pinākaiḥ karavālairś ca tomaraprāsakampanaiḥ
     nārācair niśitair bhallaiḥ śaraiś cakraiḥ paraśvadhaiḥ
ayo guḍair bhiṇḍipālair gośīrṣolūkhalair api
     utpāṭya ca mahāśākhair vividhair jagatī ruhaiḥ
śamī pīlu karīraiś ca śamyākaiś caiva bhārata
     iṅgudair badarībhiś ca kovidāraiś ca puṣpitaiḥ
palāśair arimedaiś ca plakṣanyagrodhapippalaiḥ
     mayadbhiḥ samare tasminn anyonyam abhijaghnatuḥ
vividhaiḥ parvatāgraiś ca nānādhātubhir ācitaiḥ
     teṣāṃ śabdho mahān āsīd vajrāṇāṃ bhidyatām iva
yuddhaṃ tad abhavad ghoraṃ bhaimy alāyudhayor nṛpa
     harīndrayor yathā rājan vālisugrīvayoḥ purā
tau yuddhvā vividhair ghorair āyudhair viśikhais tathā
     pragṛhya niśitau khaḍgāv anyonyam abhijaghnatuḥ
tāv anyonyam abhidrutya keśeṣu sumahābalau
     bhujābhyāṃ paryagṛhṇītāṃ mahākāyau mahābalau
tau bhinnagātrau prasvedaṃ susruvāte janādhipa
     rudhiraṃ ca mahākāyāv abhivṛṣṭāv ivācalau
athābhipatya vegena samudbhrāmya ca rākṣasam
     balenākṣipya haiḍimbaś cakartāsya śiromahat
so 'pahṛtya śiras tasya kuṇḍalābhyāṃ vibhūṣitam
     tadā sutumulaṃ nādaṃ nanāda sumahābalaḥ
hataṃ dṛṣṭvā mahākāyaṃ bakajñātim ariṃdamam
     pāñcālāḥ pāṇḍavāś caiva siṃhanādān vinedire
tato bherīsahasrāṇi śaṅkhānām ayutāni ca
     avādayan pāṇḍaveyās tasmin rakṣasi pātite
atīva sā niśā teṣāṃ babhūva vijayāvahā
     vidyotamānā vibabhau samantād dīpamālinī
alāyudhasya tu śiro bhaimasenir mahābalaḥ
     duryodhanasya pramukhe cikṣepa gatacetanam
atha duryodhano rājā dṛṣṭvā hatam alāyudham
     babhūva paramodvignaḥ saha sainyena bhārata
tena hy asya pratijñātaṃ bhīmasenam ahaṃ yudhi
     hanteti svayam āgamya smaratā vairam uttamam
dhruvaṃ sa tena hantavya ity amanyanta pārthivaḥ
     jīvitaṃ cirakālāya bhrātṝṇāṃ cāpy amanyata
sa taṃ dṛṣṭvā vinihataṃ bhīmasenātmajena vai
     pratijñāṃ bhīmasenasya pūrṇām evābhyamanyata
