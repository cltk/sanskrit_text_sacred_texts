[s]
      tathā nipātite karṇe tava sainye ca vidrute
      āśliṣya pārthaṃ dāśārho harṣād vacanam abravīt
hato balabhidā vṛtras tvayā karṇo dhanaṃjaya
      vadhaṃ vai karṇa vṛtrābhyāṃ kathayiṣyanti mānavāḥ
vajriṇā nihato vṛtraḥ smayuge bhūri tejasā
      tvayā tu nihataḥ karṇo dhanuṣā niśitaiḥ śaraiḥ
tam imaṃ vikramaṃ loke prathitaṃ te yaśo vaham
      nivedayāvaḥ kaunteya dharmarājāya dhīmate
vadhaṃ karṇasya saṃgrāme dīrghakālacikīrṣitam
      nivedya dharmarājasya tvam ānṛṇyaṃ gamiṣyasi
tathety ukte keśavas tu pārthena yadupuṅgavaḥ
      paryavartayad avyagro rathaṃ rathavarasya tam
dhṛṣṭadyumnaṃ yudhāmanyuṃ mādrīputrau vṛkodaram
      yuyudhānaṃ ca govinda idaṃ vacanam abravīt
parān abhimukhā yattās tiṣṭhadhvaṃ bhadram astu vaḥ
      yāvad āvedyate rājñe hataḥ karṇo 'rjunena vai
sa taiḥ śūrair anujñāto yayau rājaniveśanam
      pārtham ādāya govindo dadarśa ca yudhiṣṭhiram
śayānaṃ rājaśārdūlaṃ kāñcane śayanottame
     agṛhṇītāṃ ca caraṇau muditau pārthivasya tau
tayoḥ praharṣam ālākṣya prahārāṃś cātimānuṣān
     rādheyaṃ nihataṃmatvā samuttasthau yudhiṣṭhiraḥ
tato 'smai yād yathāvṛttaṃ vāsudevaḥ priyaṃvadaḥ
     kathayām āsa karṇasya nidhanaṃ yadunandanaḥ
īṣad utsmayamānas tu kṛṣṇo rājānam abravīt
     yudhiṣṭhiraṃ hatāmitraṃ kṛtāñjālir athācyutaḥ
diṣṭyā gāṇḍīvadhanvā ca pāṇḍavaś ca vṛkodaraḥ
     tvaṃ cāpi kuśalī rājan mādrīputrau ca pāṇḍavau
muktā vīra kṣayād asmāt saṃgrāmāl lomaharṣaṇāt
     kṣipram uttarakālāni kuru kāryāṇi pārthiva
hato vaikārtanaḥ krūraḥ sūtaputro mahābalaḥ
     diṣṭyā jayasi rājendra diṣṭyā vardhasi pāṇḍava
yaḥ sa dyūtajitāṃ kṛṣṇāṃ prāha satpuruṣādhamaḥ
     tasyādya sūtaputrasya bhūmiḥ pibati śoṇitam
śete 'sau śaradīrṇāṅgaḥ śatrus te kurupuṃgava
     taṃ pāśyā puruṣavyāghra vibhinnaṃ bahudhā śaraiḥ
yudhiṣṭhiras tu dāśārhaṃ prahṛṣṭaḥ pratyapūjayat
     diṣṭyā diṣṭyeti rājendra prītyā cedam uvāca ha
naitac citraṃ mahābāho tvāyi devakinandana
     tvayā sārathinā pārtho yat kuryād adya pauruṣam
pragṛhya ca kuru śreṣṭhaḥ sāṅgadaṃ dakṣiṇaṃ bhujam
     uvāca dharmabhṛt pārtha ubhau tau keśavārjunau
naranārāyaṇau devau kathitau nāradena ha
     dharmasaṃsthāpane yuktau purāṇau puruṣottamau
asakṛc cāpi medhāvī kṛṣṇā dvaipāyano mama
     kathām etāṃ mahābāho divyām akathayat prabhuḥ
tava kṛṣṇa prabhāveṇa gāṇḍīvena dhanaṃjayaḥ
     jayaty abhimukhāñ śatrūn na cāsīd vimukhaḥ kva cit
jayaś caivā dhruvo 'smākaṃ na tv asmākaṃ parājayaḥ
     yadā tvaṃ yudhi pārthasya sārathyamupajagmivān
evam uktvā mahārāja taṃ rathaṃ hemabhūṣitam
     dantavarṇair hayair yuktaṃ kālavālair mahārathaḥ
āsthāya puruṣavyāghraḥ svabalenābhisaṃvṛtaḥ
     kṛṣṇārjunābhyāṃ vīrābhyām anumanya tataḥ priyam
āgato bahu vṛttāntaṃ draṣṭum āyodhanaṃ tadā
     ābhāṣamāṇas tau vīrāv ubhau mādhava phalgunau
sa dadarśa raṇe karṇaṃ śayānaṃ puruṣarṣabham
     gāṇḍīvamuktair viśikhaiḥ sarvataḥ śakalīkṛtam
saputraṃ nihataṃ dṛṣṭvā karṇaṃ rājā yudhiṣṭhiraḥ
     praśaśaṃsa naravyāghrāv ubhau mādhava pāṇḍavau
adya rājāsmi govinda pṛthivyāṃ bhrātṛbhiḥ saha
     tvayā nāthena vīreṇa viduṣā paripālitaḥ
hataṃ dṛṣṭvā naravyāghraṃ rādheyam abhimāninam
     nirāśo 'dya durātmāsau dhārtarāṣṭro bhaviṣyati
     jīvitāc cāpi rājyāc ca hate karṇe mahārathe
tvatprasādād vayaṃ caiva kṛtārthāḥ puruṣarṣabha
     tvaṃ ca gāṇḍīvadhanvā ca vijayī yadunandana
     diṣṭyā jayasi govinda diṣṭyā karṇo nipātitaḥ
evaṃ sa bahuśo hṛṣṭaḥ praśaśaṃsa janārdanam
     arjunaṃ cāpi rājendra dharmarājo yudhiṣṭhiraḥ
tato bhīmaprabhṛtibhiḥ sārvaiś ca bhrātṛbhir vṛtam
     vardhayanti sma rājānaṃ harṣa yuktā mahārathāḥ
nakulaḥ sāhadevaś ca pāṇḍāvaś ca vṛkodaraḥ
     sātyakiś ca mahārāja vṛṣṇīnāṃ pravaro rathaḥ
dhṛṣṭadyumnaḥ śikhaṇḍī ca pāṇḍupāñcāla sṛñjayāḥ
     pūjayanti sma kaunteyaṃ nihate sūtanandane
te vardhayitvā nṛpatiṃ pāṇḍuputraṃ yudhiṣṭhiram
     jitakāśino labdhalakṣā yuddhaśauṇḍāḥ prahāriṇaḥ
stuvantaḥ stavayuktābhir vāgbhiḥ kṛṣṇau paraṃtapau
     jagmuḥ svaśibirāyaiva mudā yuktā mahārathāḥ
evam eṣa kṣayo vṛttaḥ sumahāṁl lomaharṣaṇaḥ
     tava durmantrite rājann atītaṃ kiṃ nu śocasi
[vai]
     śrutvā tad apriyaṃ rājan dhṛtarāṣṭro mahīpatiḥ
     papāta bhūmau niśceṣṭaḥ kauravyaḥ paramārtivān
     tathā satyavratā devī gāndhārī dharmadarśinī
taṃ pratyagṛhṇād viduro nṛpatiṃ saṃjayas tathā
     paryāśvāsayataś caivaṃ tāv ubhāv eva bhūmipam
tathaivotthāpayām āsur gāndhārīṃ rājayoṣitaḥ
     tābhyām āśvasito rājā tūṣṇīm āsīd vicetanaḥ
