[y]
      dharmajño balavāñ śūraḥ sadyo rākṣasapuṃgavaḥ
      bhakto 'smān aurasaḥ putro bhīma gṛhṇātu mātaram
tava bhīmabalenāham atibhīma parākrama
      akṣataḥ saha pāñcālyā gaccheyaṃ gandhamādanam
bhrātur vacanam ājñāya bhīmaseno ghatotkacam
      ādideśa naravyāghras tanayaṃ śatrukarśanam
daidimbeya pariśrāntā tava mātāparājitā
      tvaṃ ca kāmagamas tāta balavān vahatāṃ khaga
skandham āropya bhadraṃ te madhye 'smākaṃ vihāyasā
      gaccha nīcakiyā gatyā yathā caināṃ na pīḍayeḥ
dharmarājāṃ ca dhaumyaṃ ca rāja putrīṃ yamau tathā
      eko 'py aham alaṃ voḍhuṃ kim utādya sahāyavān
evam uktvā tataḥ kṛṣṇām uvāha sa ghatotkacaḥ
      pāṇḍūnāṃ madhyago vīraḥ pāṇḍavān api cāpare
lomaśaḥ siddhamārgeṇa jagāmānupama dyutiḥ
      svenaivātma prabhāvena dvitīya iva bhāskaraḥ
brāhmaṇāṃś cāpi tān sarvā samupādāya rākṣasāḥ
      niyogād rākṣasendrasya jagmur bhīmaparākramāḥ
evaṃ suram anīyāni vanāny upavanāni ca
     ālokayantas te jagmur viśālāṃ badarīṃ prati
te tv āśu gatibhir vīrā rākṣasais tair mahābalaiḥ
     uhyamānā yayuḥ śīghraṃ mahad adhvānam alpavat
deśān mleccha gaṇākīrṇān nānāratnākarāyutān
     dadṛśur giripādāṃś ca nānādhātusamācitān
vidyādharagaṇākīrṇān yutān vānarakiṃnaraiḥ
     tathā kiṃpuruṣaiś caiva gandharvaiś ca samantataḥ
nadī jālasamākīrṇān nānāpakṣirutākulān
     nānāvidhair mṛgair juṣṭān vānaraiś copaśobhitān
te vyatītya bahūn deśān uttarāṃś ca kurūn api
     dadṛśur vividhāścaryaṃ kailāsaṃ parvatottamam
tasyābhyāśe tu dadṛśur naranārāyaṇāśramam
     upetaṃ pādapair divyaiḥ sadā puṣpaphalopagaiḥ
dadṛśus tāṃ ca badarīṃ vṛttaskandhāṃ manoramām
     snigdhām avirala chāyāṃ śriyā paramayā yutām
patraiḥ snigdhair avilalair upaitāṃ mṛdubhiḥ śubhām
     viśālaśākhāṃ viṣṭīrṇām ati dyutisamanvitām
phalair upacitair divyair ācitāṃ svādubhir bhṛśam
     madhusravaiḥ sadā divyāṃ maharṣigaṇasevitām
     madapramuditair nityaṃ nānādvija gaṇair yutām
adaṃśa maśake deśe bahumūlaphalodake
     nīlaśādvala saṃchanne devagandharvasevite
susamīkṛta bhūbhāge svabhāvavihite śubhe
     jātāṃ himamṛdu sparśe deśe 'pahata kantake
tām upaitya mahātmānaḥ saha tair brāhmaṇarṣabhaiḥ
     avaterus tataḥ sarve rākṣasa skandhataḥ śanaiḥ
tatas tam āśramaṃ puṇyaṃ naranārāyaṇāśritam
     dadṛśuḥ pāṇḍavā rājan sahitā dvijapuṃgavaiḥ
tamasā rahitaṃ puṇyam anāmṛṣṭaṃ raveḥ karaiḥ
     kṣut tṛṭ śītoṣṇadoṣaiś ca varjitaṃ śokanāśanam
maharṣigaṇasaṃbādhaṃ brāhmyā lakṣmyā samanvitam
     duṣpraveśaṃ mahārāja narair dharmabahiḥ kṛtaiḥ
balihomārcitaṃ divyaṃ susaṃmṛṣṭānulepanam
     divyapuṣpopahāraiś ca sarvato 'bhivirājitam
viśālair agniśaraṇaiḥ srug bhāndair ācitaṃ śubhaiḥ
     mahadbhis toyakalaśaiḥ kathinaiś copaśobhitam
     śaraṇyaṃ sarvabhūtānāṃ brahmaghoṣanināditam
divyam āśrayaṇīyaṃ tam āśramaṃ śramanāśanam
     śriyā yutam anirdeśyaṃ deva caryopaśobhitam
phalamūlāśanair dāntaiś cīrakṛṣṇājināmbaraiḥ
     sūryavaiśvānara samais tapasā bhāvitātmabhiḥ
maharṣibhir mokṣaparair yatibhir niyatendriyaiḥ
     brahmabhūtair mahābhāgair upaitaṃ brahmavādibhiḥ
so 'bhyagacchan mahātejās tān ṛṣīn niyataḥ śuciḥ
     bhrātṛbhiḥ sahito dhīmān dharmaputro yudhiṣṭhira
divyajñānopapannās te dṛṣṭvā prāptaṃ yudhiṣṭhiram
     abhyagacchanta suprītāḥ sarva eva maharṣayaḥ
     āśīrvādān prayuñjānāḥ svādhyāyaniratā bhṛśam
prītās te tasya satkāraṃ vidhinā pāvakopamāḥ
     upājahruś ca salilaṃ puṣpamūlaphalaṃ śuci
sa taiḥ prītyātha satkāram upanītaṃ maharṣibhiḥ
     prayataḥ pratigṛhyātha dharmaputro yudhiṣṭhiraḥ
taṃ śakra sadana prakhyaṃ divyagandhaṃ manoramam
     prītaḥ svargopamaṃ puṇyaṃ pāṇḍavaḥ saha kṛṣṇayā
viveśa śobhayā yuktaṃ bhrātṛbhiś ca sahānagha
     brāhmaṇair vedavedāṅgapāragaiś ca sahācyutaḥ
tatrāpaśyat sa dharmātmā devadevarṣipūjitam
     naranārāyaṇa sthānaṃ bhāgīrathyopaśobhitam
madhusrava phalāṃ divyāṃ maharṣigaṇasevitām
     tām upaitya mahātmānas te 'vasan brāhmaṇaiḥ saha
ālokayanto mainākaṃ nānādvija gaṇāyutam
     hiraṇyaśikharaṃ caiva tac ca bindusaraḥ śivam
bhāgīrathīṃ sutārthāṃ ca śītāmala jarāṃ śivām
     mani pravālaprastārāṃ pādapair upaśobhitām
divyapuṣpasamākīrṇāṃ manasaḥ prītivardhanīm
     vīkṣamāṇā mahātmāno vijahrus tatra pāṇḍavāḥ
tatra devān pitṝṃś caiva tarpayantaḥ punaḥ punaḥ
     brāhmaṇaiḥ sahitā vīrā nyavasan puruṣarṣabhāḥ
kṛṣṇāyās tatra paśyantaḥ krīḍitāny amaraprabhāḥ
     vicitrāṇi naravyāghrā remire tatra pāṇḍavāḥ
