[bh]
      prācetasasya vacanaṃ kīrtayanti purā vidaḥ
      yasyāḥ kiṃ cin nādadate jñātayo na sa vikrayaḥ
arhaṇaṃ tat kumārīṇām ānṛśaṃsyatamaṃ ca tat
      sarvaṃ ca pratideyaṃ syāt kanyāyai tad aśeṣataḥ
pitṛbhir bhrātṛbhiś caiva śvaśurair atha devaraiḥ
      pūjyā lālayitavyāś ca bahukalyāṇam īpsubhiḥ
yadi vai strī na roceta pumāṃsaṃ na pramodayet
      amodanāt punaḥ puṃsaḥ prajanaṃ na pravardhate
pūjyā lālayitavyāś ca striyo nityaṃ janādhipa
      apūjitāś ca yatraitāḥ sarvās tatrāphalāḥ kriyāḥ
      tadaiva tat kulaṃ nāsti yadā śocanti jāmayaḥ
jāmī śaptāni gehāni nikṛttānīva kṛtyayā
      naiva bhānti na vardhante śriyā hīnāni pārthiva
striyaḥ puṃsāṃ paridade manur jigamiṣur divam
      abalāḥ svalpa kaupīnāḥ suhṛdaḥ satyajiṣṇavaḥ
īrṣyavo mānakāmāś ca caṇḍā asuhṛdo 'budhāḥ
      striyo mānanam arhanti tā mānayata mānavāḥ
strī pratyayo hi vo dharmo ratibhogāś ca kevalāḥ
      paricaryānna saṃskārās tad āyattā bhavantu vaḥ
utpādanam apatyasya jātasya paripālanam
     prītyarthaṃ lokayātrā ca paśyata strī nibandhanam
saṃmānyamānāś caitābhiḥ sarvakāryāṇy avāpsyatha
     videharājaduhitā cātra ślokam agāyata
nāsti yajñaḥ striyaḥ kaś cin na śrāddhaṃ nopavāsakam
     dharmas tu bhartṛśuśrūṣā tayā svargaṃ jayaty uta
pitā rakṣati kaumāre bhartā rakṣati yauvane
     putās tu sthavirī bhāve na strī svātantryam arhati
śriya etāḥ striyo nāma satkāryā bhūtim icchatā
     lālitā nigṛhītā ca strī śrīr bhavati bhārata
