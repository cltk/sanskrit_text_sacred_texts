[vai]
      sa bhīmasenas tejasvī tathā sarpavaśaṃ gataḥ
      cintayām āsa sarpasya vīryam atyadbhutaṃ mahat
uvāca ca mahāsarpaṃ kāmayā brūhi pannaga
      kas tvaṃ bho bhujaga śreṣṭha kiṃ mayā ca kariṣyasi
pāṇḍavo bhimaseno 'haṃ dharmarājād anantaraḥ
      nāgāyuta samaprāṇo tvayā nītaḥ kathaṃ vaśam
siṃhāḥ kesariṇo vyāghrā mahiṣā vāraṇās tathā
      samāgatāś ca bahuśo nihatāś ca mayā mṛdhe
dānavāś ca piśācāś ca rākṣasāś ca mahābalāḥ
      bhujavegam aśaktā me soḍhuṃ pannagasattama
kiṃ nu vidyā balaṃ kiṃ vā varadānam atho tava
      udyogam api kurvāṇo vaśago 'smi kṛtas tvayā
asatyo vikramo nṝṇām iti me niścitā matiḥ
      yathedaṃ me tvayā nāgabalaṃ pratihataṃ mahat
ity evaṃ vādinaṃ vīraṃ bhīmam akliṣṭakāriṇam
      bhogena mahatā sarpaḥ samantāt paryaveṣṭayat
nigṛhya taṃ mahābāhuṃ tataḥ sa bhujagas tadā
      vimucyāsya bhujau pīnāv idaṃ vacanam abravīt
diṣṭyā tvaṃ kṣudhitasyādya devair bhakṣo mahābhuja
     diṣṭyā kālasya mahataḥ priyāḥ prāṇā hi dehinām
yathā tv idaṃ mayā prāptaṃ bhujaṃgatvam ariṃdama
     tad avaśyaṃ mayā khyāpyaṃ tavādya śṛṇu sattama
imām avasthāṃ saṃprāpto hy ahaṃ kopān manīṣiṇām
     śāpasyāntaṃ pariprepsuḥ sarpasya kathayāmi tat
nahuṣo nāma rājarṣir vyaktaṃ te śrotram āgataḥ
     tavaiva pūrvaḥ pūrveṣām āyor vaṃśakaraḥ sutaḥ
so 'haṃ śāpād agastyasya brāhmaṇān avamanya ca
     imām avasthām āpannaḥ paśya daivam idaṃ mama
tvāṃ ced avadhyam āyāntam atīva priyadarśanam
     aham adyopayokṣyāmi vidhānaṃ paśya yādṛśam
na hi me mucyate kaś cit kathaṃ cid grahaṇaṃ gataḥ
     gajo vā mahiṣo vāpi ṣaṣṭhe kāle narottama
nāsi kevalasarpeṇa tiryagyoniṣu vartatā
     gṛhītaḥ kauravaśreṣṭha varadānam idaṃ mama
patatā hi vimānāgrān mayā śakrāsanād drutam
     kuru śāpāntam ity ukto bhagavān munisattamaḥ
sa mām uvāca tejasvī kṛpayābhipariplutaḥ
     mokṣas te bhavitā rājan kasmāc cit kālaparyayāt
tato 'smi patito bhūmau na ca mām ajahāt smṛtiḥ
     smārtam asti purāṇaṃ me yathaivādhigataṃ tathā
yas tu te vyāhṛtān praśnān pratibrūyād viśeṣavit
     sa tvāṃ mokṣayitā śāpād iti mām abravīd ṛṣiḥ
gṛhītasya tvayā rājan prāṇino 'pi balīyasaḥ
     sattvabhraṃśo 'dhikasyāpi sarvasyāśu bhaviṣyati
iti cāpy aham aśrauṣaṃ vacas teṣāṃ dayāvatām
     mayi saṃjātahārdānām atha te 'ntarhitā dvijāḥ
so 'haṃ paramaduṣkarmā vasāmi niraye 'śucau
     sarpayonim imāṃ prāpya kālākāṅkṣī mahādyute
tam uvāca mahābāhur bhīmaseno bhujaṃgamam
     na te kupye mahāsarpana cātmānaṃ vigarhaye
yasmād abhāvī bhāvī vā manuṣyaḥ sukhaduḥkhayoḥ
     āgame yadi vāpāye na tatra grapayen manaḥ
daivaṃ puruṣakāreṇa ko nivartitum arhati
     daivam eva paraṃ manye puruṣārtho nirarthakaḥ
paśya daipopaghātād dhi bhujavīryavyapāśrayam
     imām avasthāṃ saṃprāptam animittam ihādya mām
kiṃ tu nādyānuśocāmi tathātmānaṃ vināśitam
     yathā tu vipine nyastān bhrātṝn rājyaparicyutān
himavāṃś ca sudurgo 'yaṃ yakṣarākṣasa saṃkulaḥ
     māṃ ca te samudīkṣantaḥ prapatiṣyanti vihvalāḥ
vinaṣṭam atha vā śrutvā bhaviṣyanti nirudyamāḥ
     dharmaśīlā mayā tehi bādhyante rājyagṛddhinā
atha vā nārjuno dhīmān viṣādam upayāsyati
     sarvāstravid anādhṛṣyo devagandharvarākṣasaiḥ
samarthaḥ sa mahābāhur ekāhnā samahā balaḥ
     devarājam api sthānāt pracyāvayitum ojasā
kiṃ punar dhṛtarāṣṭrasya putraṃ durdyūta devinam
     vidviṣṭaṃ sarvalokasya dambhalobha parāyaṇam
mātaraṃ caiva śocāmi kṛpaṇāṃ putragṛddhinīm
     yasmākaṃ nityam āśāste mahattvam adhikaṃ paraiḥ
kathaṃ nu tasyānāthāyā mad vināśād bhujaṃgama
     aphalās te bhaviṣyanti mayi sarve manorathāḥ
nakulaḥ sahadevaś ca yamajau guruvartinau
     madbāhubalasaṃstabdhau nityaṃ puruṣamāninau
nirutsāhau bhaviṣyete bhraṣṭavīryaparākramau
     mad vināśāt paridyūnāv iti me vartate matiḥ
evaṃvidhaṃ bahu tadā vilalāpa vṛkodaraḥ
     bhujaṃgabhoga saṃruddho nāśakac ca viceṣṭitum
yudhiṣṭhiras tu kaunteya babhūvāsvastha cetanaḥ
     aniṣṭa darśanān ghorān utpātān paricintayan
dāruṇaṃ hy aśivaṃ nādaṃ śivā dakṣiṇataḥ sthitā
     dīptāyāṃ diśi vitrastā rauti tasyāśramasya ha
ekapakṣākṣi caraṇā vartikā ghoradarśanā
     rudhiraṃ vamantī dadṛśe pratyādityam apasvarā
pravavāv anilo rūkṣaś caṇḍaḥ śarkara karṣaṇaḥ
     apasavyāni sarvāṇi mṛgapakṣirutāni ca
pṛṣṭhato vāyasaḥ kṛṣṇo yāhi yāhīti vāśati
     muhur muhuḥ prasphurati dakṣiṇo 'sya bhujas tathā
hṛdayaṃ caraṇaś cāpi vāmo 'sya parivartate
     savyasyākṣṇo vikāraś cāpy aniṣṭaḥ samapadyata
sa dharmarājo medhāvī śaṅkamāno mahad bhayam
     draupadīṃ paripapraccha kva bhīma iti bhārata
śaśaṃsa tasmai pāñcālī cirayātaṃ vṛkodaram
     sa pratasthe mahābāhur dhaumyena sahito nṛpaḥ
draupadyā rakṣaṇaṃ kāryam ity uvāca dhanaṃjayam
     nakulaṃ sahadevaṃ ca vyādideśa dvijān prati
sa tasya padam unnīya tasmād evāśramāt prabhuḥ
     dadarśa pṛthivīṃ cihnair bhīmasya paricihnitām
dhāvatas tasya vīrasya mṛgārthe vātaraṃhasaḥ
     ūruvātavinirbhagnān drumān vyāvartitān pathi
sa gatvā tais tadā cihnair dadarśa girigahvare
     gṛhītaṃ bhujagendreṇa niśceṣṭam anujaṃ tathā
