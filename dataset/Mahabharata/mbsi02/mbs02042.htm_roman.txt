[v]
      tataḥ śrutvaiva bhīṣmasya cedirāḍ uruvikramaḥ
      yuyutsur vāsudevena vāsudevam uvāca ha
āhvaye tvāṃ raṇaṃ gaccha mayā sārdhaṃ janārdana
      yāvad adya nihanmi tvāṃ sahitaṃ sarvapāṇḍavaiḥ
saha tvayā hi me vadhyāḥ pāṇḍavāḥ kṛṣṇa sarvathā
      nṛpatīn samatikramya yair arājā tvam arcitaḥ
ye tvāṃ dāsam arājānaṃ bālyād arcanti durmatim
      anarham arhavat kṛṣṇa vadhyās ta iti me matiḥ
      ity uktvā rājaśārdūlas tasthau garjann amarṣaṇaḥ
evam ukte tataḥ kṛṣṇo mṛdupūrvam idaṃ vacaḥ
      uvāca pārthivān sarvāṃs tatsamakṣaṃ ca pāṇḍavān
eṣa naḥ śatrur atyantaṃ pārthivāḥ sātvatī sutaḥ
      sātvatānāṃ nṛśaṃsātmā na hito 'napakāriṇām
prāgjyotiṣa puraṃ yātān asmāñ jñātvā nṛśaṃsakṛt
      adahad dvārakām eṣa svasrīyaḥ san narādhipāḥ
krīḍato bhojarājanyān eṣa raivatake girau
      hatvā baddhvā ca tān sarvān upāyāt svapuraṃ purā
aśvamedhe hayaṃ medhyam utsṛṣṭaṃ rakṣibhir vṛtam
      pitur me yajñavighnārtham aharat pāpaniścayaḥ
suvīrān pratipattau ca babhror eṣa yaśasvinaḥ
     bhāryām abhyaharan mohād akāmāṃ tām ito gatām
eṣa māyā praticchannaḥ karūṣārthe tapasvinīm
     jahāra bhadrāṃ vaiśālīṃ mātulasya nṛśaṃsakṛt
pitṛsvasuḥ kṛte duḥkhaṃ sumahan marṣayāmy aham
     diṣṭyā tv idaṃ sarvarājñāṃ saṃnidhāv adya vartate
paśyanti hi bhavanto 'dya mayy atīva vyatikramam
     kṛtāni tu parokṣaṃ me yāni tāni nibodhata
imaṃ tv asya na śakṣyāmi kṣantum adya vyatikramam
     avalepād vadhārhasya samagre rājamaṇḍale
rukmiṇyām asya mūḍhasya prārthanāsīn mumūrṣataḥ
     na ca tāṃ prāptavān mūḍhaḥ śūdro vedaśrutiṃ yathā
evamādi tataḥ sarve sahitās te narādhipāḥ
     vāsudeva vaco śrutvā cedirājaṃ vyagarhayan
tatas tad vacanaṃ śrutvā śiśupālaḥ pratāpavān
     jahāsa svanavad dhāsaṃ prahasyedam uvāca ha
mat pūrvāṃ rukmiṇīṃ kṛṣṇa saṃsatsu parikīrtayan
     viśeṣataḥ pārthiveṣu vrīḍāṃ na kuruṣe katham
manyamāno hi kaḥ satsu puruṣaḥ parikīrtayet
     anyapūrvāṃ striyaṃ jātu tvadanyo madhusūdana
kṣama vā yadi te śraddhā mā vā kṛṣṇa mama kṣama
     kruddhād vāpi prasannād vā kiṃ me tvatto bhaviṣyati
tathā bruvata evāsya bhagavān madhusūdanaḥ
     vyapāharac chiro kruddhaś cakreṇāmitra karṣaṇaḥ
     sa papāta mahābāhur vajrāhata ivācalaḥ
tataś cedipater dehāt tejo 'gryaṃ dadṛśur nṛpāḥ
     utpatantaṃ mahārāja gagaṇād iva bhāskaram
tataḥ kamalapatrākṣaṃ kṛṣṇaṃ lokanamaskṛtam
     vavande tat tadā tejo viveśa ca narādhipa
tad adbhutam amanyanta dṛṣṭvā sarve mahīkṣitaḥ
     yad viveśa mahābāhuṃ tat tejo puruṣottamam
anabhre pravavarṣa dyauḥ papāta jvalitāśaniḥ
     kṛṣṇena nihate caidye cacāla ca vasuṃdharā
tataḥ ke cin mahīpālā nābruvaṃs tatra kiṃ cana
     atītavākpathe kāle prekṣamāṇā janārdanam
hastair hastāgram apare pratyapīṣann amarṣitāḥ
     apare daśanair oṣṭhān adaśan krodhamūrchitāḥ
rahas tu ke cid vārṣṇeyaṃ praśaśaṃsur narādhipāḥ
     ke cid eva tu saṃrabdhā madhyasthās tv apare 'bhavan
prahṛṣṭāḥ keśavaṃ jagmuḥ saṃstuvanto maharṣayaḥ
     brāhmaṇāś ca mahātmānaḥ pārthivāś ca mahābalāḥ
pāṇḍavas tv abravīd bhrātṝn satkāreṇa mahīpatim
     damaghoṣātmajaṃ vīraṃ saṃsādhayata māciram
     tathā ca kṛtavantas te bhrātur vai śāsanaṃ tadā
cedīnām ādhipatye ca putram asya mahīpatim
     abhyasiñcat tadā pārthaḥ saha tair vasudhādhipaiḥ
tataḥ sa kururājasya kratuḥ sarvaṃ samṛddhimān
     yūnāṃ prītikaro rājan saṃbabhau vipulaujasaḥ
śāntavighnaḥ sukhārambhaḥ prabhūtadhanadhānyavān
     annavān bahubhakṣyaś ca keśavena surakṣitaḥ
samāpayām āsa ca taṃ rājasūyaṃ mahākratum
     taṃ tu yajñaṃ mahābāhur ā samāpter janārdanaḥ
     rarakṣa bhagavāñ śauriḥ śārṅgacakragadādharaḥ
tatas tv avabhṛtha snātaṃ dharmarājaṃ yudhiṣṭhiram
     samastaṃ pārthivaṃ kṣatram abhigamyedam abravīt
diṣṭyā vardhasi dharmajña sāmrājyaṃ prāptavān vibho
     ājamīḍhājamīḍhānāṃ yaśo saṃvardhitaṃ tvayā
     karmaṇaitena rājendra dharmaś ca sumahān kṛtaḥ
āpṛcchāmo naravyāghra sarvakāmaiḥ supūjitāḥ
     svarāṣṭrāṇi gamiṣyāmas tadanujñātum arhasi
śrutvā tu vacanaṃ rājñāṃ dharmarājo yudhiṣṭhiraḥ
     yathārhaṃ pūjya nṛpatīn bhrātṝn sarvān uvāca ha
rājānaḥ sarva evaite prītyāsmān samupāgatāḥ
     prasthitāḥ svāni rāṣṭrāṇi mām āpṛcchya paraṃtapāḥ
     te 'nuvrajata bhadraṃ te viṣayāntaṃ nṛpottamān
bhrātur vacanam ājñāya pāṇḍavā dharmacāriṇaḥ
     yathārhaṃ nṛpa mukhyāṃs tān ekaikaṃ samanuvrajan
virāṭam anvayāt tūrṇaṃ dhṛṣṭadyumnaḥ pratāpavān
     dhanaṃjayo yajñasenaṃ mahātmānaṃ mahārathaḥ
bhīṣmaṃ ca dhṛtarāṣṭraṃ ca bhīmaseno mahābalaḥ
     droṇaṃ ca sa sutaṃ vīraṃ sahadevo mahārathaḥ
nakulaḥ subalaṃ rājan saha putraṃ samanvayāt
     draupadeyāḥ sa saubhaudrāḥ pārvatīyān mahīpatīn
anvagacchaṃs tathaivānyān kṣatriyān kṣatriyarṣabhāḥ
     evaṃ saṃpūjitās te vai jagmur viprāś ca sarvaśaḥ
gateṣu pārthivendreṣu sarveṣu bharatarṣabha
     yudhiṣṭhiram uvācedaṃ vāsudevaḥ pratāpavān
āpṛcche tvāṃ gamiṣyāmi dvārakāṃ kurunandana
     rājasūyaṃ kratuśreṣṭhaṃ diṣṭyā tvaṃ prāptavān asi
tam uvācaivam uktas tu dharmarāṇ madhusūdanam
     tava prasādād govinda prāptavān asmi vai kratum
samastaṃ pārthivaṃ kṣatraṃ tvatprasādād vaśānugam
     upādāya baliṃ mukhyaṃ mām eva samupasthitam
na vayaṃ tvām ṛte vīra raṃsyāmeha kathaṃ cana
     avaśyaṃ cāpi gantavyā tvayā dvāravatī purī
evam uktaḥ sa dharmātmā yudhiṣṭhira sahāyavān
     abhigamyābravīt prītaḥ pṛthāṃ pṛthu yaśā hariḥ
sāmrājyaṃ samanuprāptāḥ putrās te 'dya pitṛṣvasaḥ
     siddhārthā vasumantaś ca sā tvaṃ prītim ivāpnuhi
anujñātas tvayā cāhaṃ dvārakāṃ gantum utsahe
     subhadrāṃ draupadīṃ caiva sabhājayata keśavaḥ
niṣkramyāntaḥpurāc caiva yudhiṣṭhira sahāyavān
     snātaś ca kṛtajapyaś ca brāhmaṇān svasti vācya ca
tato meghavaraprakhyaṃ syandanaṃ vai sukalpitam
     yojayitvā mahārāja dārukaḥ pratyupasthitaḥ
upasthitaṃ rathaṃ dṛṣṭvā tārkṣya pravara ketanam
     pradakṣiṇam upāvṛtya samāruhya mahāmanāḥ
     prayayau puṇḍarīkākṣas tato dvāravatīṃ purīm
taṃ padbhyām anuvavrāja dharmarājo yudhiṣṭhiraḥ
     bhrātṛbhiḥ sahitaḥ śrīmān vāsudevaṃ mahābalam
tato muhūrtaṃ saṃgṛhya syandanapravaraṃ hariḥ
     abravīt puṇḍarīkākṣaḥ kuntīputraṃ yudhiṣṭhiram
apramattaḥ sthito nityaṃ prajāḥ pāhi viśāṃ pate
     parjanyam iva bhūtāni mahādrumam ivāṇḍajāḥ
     bāndhavās tvopajīvantu sahasrākṣam ivāmarāḥ
kṛtvā paraspareṇaiva saṃvidaṃ kṛṣṇa pāṇḍavau
     anyonyaṃ samanujñāpya jagmatuḥ svagṛhān prati
gate dvāravatīṃ kṛṣṇe sātvata pravare nṛpa
     eko duryodhano rājā śakuniś cāpi saubalaḥ
     tasyāṃ sabhāyāṃ divyāyām ūṣatus tau nararṣabhau
