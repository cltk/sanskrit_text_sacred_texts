[vai]
      kuntyās tu vacanaṃ śrutvā paṇḍavā rājasattnama
      vrīḍitāḥ saṃnyavartanta pāñcālyā sāhitānaghāḥ
tataḥ śabdo mahān āsīt sarveṣām eva bhārata
      antaḥpurāṇāṃ rudatāṃ dṛṣṭvā kuntīṃ tathāgatām
pradakṣiṇam athāvṛtya rājānaṃ pāṇḍavās tadā
      abhivādya nyavartanta pṛthāṃ tām anivartya vai
tato 'bravīn mahārājo dhṛtarāṣṭro 'mbikā sutaḥ
      gāndhārīṃ viduraṃ caiva samābhāṣya nigṛhya ca
yudhiṣṭhirasya jananī devī sādhu nivartyatām
      yathā yudhiṣṭhiraḥ prāha tat sarvaṃ satyam eva hi
putraiśvaryaṃ mahad idam apāsyā ca mahāphalam
      kā nu gacched vanaṃ durgaṃ putrān utsṛjya mūḍhavat
rājyasthayā tapas taptaṃ dānaṃ dattaṃ vrataṃ kṛtam
      anayā śakyam adyeha śrūyatāṃ ca vaco mama
gāndhāri parituṣṭo 'smi vadhvāḥ śuśrūṣaṇena vai
      tasmāt tvam enāṃ dharmajñe samanujñātum arhasi
ity uktā saubaleyī tu rājñā kuntīm uvāca ha
      tat sarvaṃ rājavacanaṃ svaṃ ca vākyāṃ viśeṣavat
na ca sā vanavāsāya devīṃ kṛtamatiṃ tadā
     śaknoty upāvartayituṃ kuntīṃ dharmaparāṃ satīm
tasyās tu taṃ sthiraṃ jñātvā vyavasāyaṃ kuru striyaḥ
     nivṛttāṃś ca kuruśreṣṭhān dṛṣṭvā prarurudus tadā
upāvṛtteṣu pārtheṣu sarveṣv antaḥpureṣu ca
     yayau rājā mahāprājño dhṛtarāṣṭro vanaṃ tadā
pāṇḍavā api dīnās te duḥkhaśokaparāyaṇāḥ
     yānaiḥ strī sahitāḥ sarve puraṃ praviviśus tadā
tam ahṛṣṭam ivākūjaṃ gatotsāvam ivābhavat
     nagaraṃ hāstinapuraṃ sastrī vṛddhakumārakam
sarve cāsan nirutsāhāḥ pāṇḍavā jātamanyavaḥ
     kuntyā hīnāḥ suduḥkhārtā vatsā iva vinākṛtāḥ
dhṛtarāṣṭras tu tenāhnā gatvā sumahad antaram
     tato bhāgī rathī tīre nivāsam akarot prabhuḥ
prāduṣkṛtā yāthā nyāyam agnayo vedapāragaiḥ
     vyarājanta dvija śreṣṭhais tatra tatra tapodhanaiḥ
     prāduṣkṛtāgnir abhavat sa ca vṛddho narādhipaḥ
sa rājāgnīn paryupāsya hutvā ca vidhivat tadā
     saṃdhyāgataṃ sahasrāṃśum ūpātiṣṭhata bhārata
viduraḥ saṃjayaś caiva rājñaḥ śayyāṃ kuśais tataḥ
     cakratuḥ kuruvīrasya gāndhāryā cāvidūrataḥ
gāndhāryāḥ saṃnikarṣe tu niṣasāda kuśeṣv atha
     yudhiṣṭhirasya jananī kuntī sādhuvrate sthitā
teṣāṃ sāṃśravaṇe cāpi niṣedur vvidurādayaḥ
     yājakaś ca yathoddeśaṃ dvijā ye cānuyāyinaḥ
prādhīta dvijamukhyā sā saṃprajvālita pāvakā
     babhūva teṣāṃ rajanī brahmīva prītivardhanī
tato rātryāṃ vyatītāyāṃ kṛtapūrvāhṇika kriyāḥ
     hutvāgniṃ vidhivat sarve prayayus te yathākramam
     udaṅmukhā nirīkṣanta upavāsā parāyaṇāḥ
sa teṣām atiduḥkho 'bbhūn nivāsaḥ prathame 'hani
     śocatāṃ śocyamānānāṃ paurajānapadair janaiḥ
