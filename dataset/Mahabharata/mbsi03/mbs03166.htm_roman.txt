[arj]
      tato 'haṃ stūyamānas tu tatra tatra maharṣibhiḥ
      apaśyam udadhiṃ bhīmam apāṃ patim athāvyayam
phenavatyaḥ prakīrṇāś ca saṃhatāś ca samucchritāḥ
      urmayaś cātra dṛśyante calanta iva parvatāḥ
      nāvaḥ sahasraśas tatra ratnapūrṇāḥ samantataḥ
timiṃgilāḥ kacchapāś ca tathā timitimiṃgilāḥ
      makarāś cātra dṛśyante jale magnā ivādrayaḥ
śaṅkhānāṃ ca sahasrāṇi magnāny apsu samantataḥ
      dṛśyante sma yathā rātrau tārās tanv abhrasaṃvṛtāḥ
tathā sahasraśas tatra ratnasaṃghā lavanty uta
      vāyuś ca ghūrṇate bhīmas tad adbhutam ivābhavat
tam atītya mahāvegaṃ sarvāmbho nidhim uttamam
      apaśyaṃ dānakākīrṇaṃ tad daitya puram antikāt
tatraiva mātalis tūrṇaṃ nipatya pṛthivītale
      nādayan rathaghoṣeṇa tat puraṃ samupādravat
rathaghoṣaṃ tu taṃ śrutvā stanayitnor ivāmbare
      manvānā devarājaṃ māṃ saṃvignā dānavābhavan
sarve saṃbhrāntamanasaḥ śaracāpa dharāḥ sthitāḥ
      tathā śūlāsiparaśu gadāmusalapāṇayaḥ
tato dvārāṇi pidadhur dānavās trastacetasaḥ
     saṃvidhāya pure rakṣāṃ na sma kaś cana dṛśyate
tataḥ śaṅkham upādāya devadattaṃ mahāsvanam
     puram āsuram āśliṣya prādhamaṃ taṃ śanair aham
sa tu śabdo divaṃ stabdhvā pratiśabdam ajījanat
     vitresuś ca nililyuś ca bhūtāni sumahānty api
tato nivātakavacāḥ sarva eva samantataḥ
     daṃśitā vividhais trāṇair vividhāyudhapāṇayaḥ
āyasaiś ca mahāśūlair gadābhir musalair api
     paṭṭiśaiḥ karavālaiś ca rathacakraiś ca bhārata
śataghnībhir bhuśuṇḍībhiḥ khaḍgaiś citraiḥ svalaṃkṛtaiḥ
     pragṛhītair diteḥ putrāḥ prādurāsan sahasraśaḥ
tato vicārya bahudhā rathamārgeṣu tān hayān
     prācodayat same deśe mātalir bharatarṣabha
tena teṣāṃ praṇunnānām āśutvāc chīghra gāminām
     nānvapaśyaṃ tadā kiṃ cit tan me 'dbhutam ivābhavat
tatas te dānavās tatra yodhavrātāny anekaśaḥ
     vikṛtasvararūpāṇi bhṛśaṃ sarvāṇy acodayan
tena śabdena mahatā samudre parvatopamāḥ
     āplavanta gataiḥ sattvair matsyāḥ śatasahasraśaḥ
tato vegena mahatā dānavā mām upādravan
     vimuñcantaḥ śitān bāṇāñ śataśo 'tha sahasraśaḥ
sa saṃprahāras tumulas teṣāṃ mama ca bhārata
     avartata mahāghoro nivātakavacāntakaḥ
tato devarṣayaś caiva dānavarṣiganāś ca ye
     brahmarṣayaś ca siddhāś ca samājagmur mahāmṛdhe
te vai mām anurūpābhir madhurābhir jayaiṣiṇaḥ
     astuvan munayo vāgbhir yathendraṃ tārakāmaye
