sa tasya madhye bhavanasya vānaro; latāgṛhāṃś citragṛhān niśāgṛhān
 jagāma sītāṃ prati darśanotsuko; na caiva tāṃ paśyati cārudarśanām
sa cintayām āsa tato mahākapiḥ; priyām apaśyan raghunandanasya tām
 dhruvaṃ nu sītā mriyate yathā na me; vicinvato darśanam eti maithilī
sā rākṣasānāṃ pravareṇa bālā; svaśīlasaṃrakṣaṇa tat parā satī
 anena nūnaṃ pratiduṣṭakarmaṇā; hatā bhaved āryapathe pare sthitā
virūparūpā vikṛtā vivarcaso; mahānanā dīrghavirūpadarśanāḥ
 samīkṣya sā rākṣasarājayoṣito; bhayād vinaṣṭā janakeśvarātmajā
sītām adṛṣṭvā hy anavāpya pauruṣaṃ; vihṛtya kālaṃ saha vānaraiś ciram
 na me 'sti sugrīvasamīpagā gatiḥ; sutīkṣṇadaṇḍo balavāṃś ca vānaraḥ
dṛṣṭam antaḥpuraṃ sarvaṃ dṛṣṭvā rāvaṇayoṣitaḥ
 na sītā dṛśyate sādhvī vṛthā jāto mama śramaḥ
kiṃ nu māṃ vānarāḥ sarve gataṃ vakṣyanti saṃgatāḥ
 gatvā tatra tvayā vīra kiṃ kṛtaṃ tad vadasva naḥ
adṛṣṭvā kiṃ pravakṣyāmi tām ahaṃ janakātmajām
 dhruvaṃ prāyam upeṣyanti kālasya vyativartane
kiṃ vā vakṣyati vṛddhaś ca jāmbavān aṅgadaś ca saḥ
 gataṃ pāraṃ samudrasya vānarāś ca samāgatāḥ
anirvedaḥ śriyo mūlam anirvedaḥ paraṃ sukham
 bhūyas tāvad viceṣyāmi na yatra vicayaḥ kṛtaḥ
anirvedo hi satataṃ sarvārtheṣu pravartakaḥ
 karoti saphalaṃ jantoḥ karma yac ca karoti saḥ
tasmād anirveda kṛtaṃ yatnaṃ ceṣṭe 'ham uttamam
 adṛṣṭāṃś ca viceṣyāmi deśān rāvaṇapālitān
āpānaśālāvicitās tathā puṣpagṛhāṇi ca
 citraśālāś ca vicitā bhūyaḥ krīḍāgṛhāṇi ca
niṣkuṭāntararathyāś ca vimānāni ca sarvaśaḥ
 iti saṃcintya bhūyo 'pi vicetum upacakrame
bhūmīgṛhāṃś caityagṛhān gṛhātigṛhakān api
 utpatan nipataṃś cāpi tiṣṭhan gacchan punaḥ kva cit
apāvṛṇvaṃś ca dvārāṇi kapāṭāny avaghaṭṭayan
 praviśan niṣpataṃś cāpi prapatann utpatann api
 sarvam apy avakāśaṃ sa vicacāra mahākapiḥ
caturaṅgulamātro 'pi nāvakāśaḥ sa vidyate
 rāvaṇāntaḥpure tasmin yaṃ kapir na jagāma saḥ
prākarāntararathyāś ca vedikaś caityasaṃśrayāḥ
 śvabhrāś ca puṣkariṇyaś ca sarvaṃ tenāvalokitam
rākṣasyo vividhākārā virūpā vikṛtās tathā
 dṛṣṭā hanūmatā tatra na tu sā janakātmajā
rūpeṇāpratimā loke varā vidyādhara striyaḥ
 dṛṭā hanūmatā tatra na tu rāghavanandinī
nāgakanyā varārohāḥ pūrṇacandranibhānanāḥ
 dṛṣṭā hanūmatā tatra na tu sītā sumadhyamā
pramathya rākṣasendreṇa nāgakanyā balād dhṛtāḥ
 dṛṣṭā hanūmatā tatra na sā janakanandinī
so 'paśyaṃs tāṃ mahābāhuḥ paśyaṃś cānyā varastriyaḥ
 viṣasāda mahābāhur hanūmān mārutātmajaḥ
udyogaṃ vānarendrāṇaṃ plavanaṃ sāgarasya ca
 vyarthaṃ vīkṣyānilasutaś cintāṃ punar upāgamat
avatīrya vimānāc ca hanūmān mārutātmajaḥ
 cintām upajagāmātha śokopahatacetanaḥ
