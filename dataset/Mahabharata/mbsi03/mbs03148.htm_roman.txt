[vai]
      evam ukto mahābāhur bhīmasenaḥ pratāpavān
      pranipatya tataḥ prītyā bhrātaraṃ hṛṣṭamānasaḥ
      uvāca ślakṣṇayā vācā hanūmantaṃ kapīśvaram
mayā dhanyataro nāsti yad āryaṃ dṛṣṭavān aham
      anugraho me sumahāṃs tṛptiś ca tava darśanāt
evaṃ tu kṛtam icchāmi tvayāryādya priyaṃ mama
      yat te tadāsīt plavataḥ sāgaraṃ makarālayam
      rūpam apratimaṃ vīra tad icchāmi nirīkṣitum
evaṃ tuṣṭo bhaviṣyāmi śraddhāsyāmi ca te vacaḥ
      evam uktaḥ sa tejo vī prahasya harir abravīt
na tac chakyaṃ tvayā draṣṭuṃ rūpaṃ nānyena kena cit
      kālāvasthā tadā hy anyā vartate sā na sāṃpratam
anyaḥ kṛtayuge kālas tretāyāṃ dvāpare 'paraḥ
      ayaṃ pradhvaṃsanaḥ kālo nādya tad rūpam asti me
bhūmir nadyo nagāḥ śailāḥ siddhā devā maharṣayaḥ
      kālaṃ samanuvartante yathā bhāvā yuge yuge
      balavarṣma prabhāvā hi prahīyanty udbhavanti ca
tad alaṃ tava tad rūpaṃ draṣṭuṃ kurukulodvaha
      yugaṃ samanuvartāmi kālo hi duratikramaḥ
[bhm]
      yugasaṃkhyāṃ samācakṣva ācāraṃ ca yuge yuge
      dharmakāmārtha bhāvāṃś ca varṣma vīryaṃ bhavābhavau
[ha]
     kṛtaṃ nāma yugaṃ tāta yatra dharmaḥ sanātanaḥ
     kṛtam eva na kartavyaṃ tasmin kāle yugottame
na tatra dharmāḥ sīdanti na kṣīyante ca vai prajāḥ
     tataḥ kṛtayugaṃ nāma kālena guṇatāṃ gatam
devadānavagandharvayakṣarākṣasa pannagāḥ
     nāsan kṛtayuge tāta tadā na kraya vikrayāḥ
na sāmayajuṛgvarṇāḥ kriyā nāsīc ca mānavī
     abhidhyāya phalaṃ tatra dharmaḥ saṃnyāsa eva ca
na tasmin yugasaṃsarge vyādhayo nendriya kṣayaḥ
     nāsūyā nāpi ruditaṃ na darpo nāpi paiśunam
na vigrahaḥ kutas tandrī na dveṣo nāpi vai kṛtam
     na bhayaṃ na ca saṃtāpo na cerṣyā na ca matsaraḥ
tataḥ paramakaṃ brahma yā gatir yogināṃ parā
     ātmā ca sarvabhūtānāṃ śuklo nārāyaṇas tadā
brāhmaṇāḥ kṣatriyā vaiśyāḥ śūdrāś ca kṛtalakṣaṇāḥ
     kṛte yuge samabhavan svakarmaniratāḥ prajāḥ
samāśramaṃ samācāraṃ samajñānamatī balam
     tadā hi samakarmāṇo varṇā dharmān avāpnuvan
ekaveda samāyuktā ekamantravidhikriyāḥ
     pṛthag dharmās tv ekavedā dharmam ekam anuvratāḥ
cāturāśramyayuktena karmaṇā kālayoginā
     akāma phalasaṃyogāt prāpnuvanti parāṃ gatim
ātmayogasamāyukto dharmo 'yaṃ kṛtalakṣaṇaḥ
     kṛte yuge catuṣpādaś cāturvarṇyasya śāśvataḥ
etat kṛtayugaṃ nāma traiguṇyaparivarjitam
     tretām api nibodha tvaṃ yasmin satraṃ pravartate
pādena hrasate dharmo raktatāṃ yāti cācyutaḥ
     satyapravṛttāś ca narāḥ kriyā dharmaparāyaṇāḥ
tato yajñāḥ pravartante dharmāś ca vividhāḥ kriyāḥ
     tretāyāṃ bhāvasaṃkalpāḥ kriyā dānaphalodayāḥ
pracalanti na vai dharmāt tapo dānaparāyaṇāḥ
     svadharmasthāḥ kriyāvanto janās tretāyuge 'bhavan
dvāpare 'pi yuge dharmo dvibhāgonaḥ pravartate
     viṣṇur vai pītatāṃ yāti caturdhā veda eva ca
tato 'nye ca caturvedās trivedāś ca tathāpare
     dvivedāś caikavedāś cāpy anṛcaś ca tathāpare
evaṃ śāstreṣu bhinneṣu bahudhā nīyate kriyā
     tapo dānapravṛttā ca rājasī bhavati prajā
ekavedasya cājñānād vedās te bahavaḥ kṛtāḥ
     satyasya ceha vibhraṃśāt satye kaś cid avasthitaḥ
satyāt pracyavamānānāṃ vyādhayo bahavo 'bhavan
     kāmāś copadravāś caiva tadā daivatakāritāḥ
yair ardyamānāḥ subhṛśaṃ tapas tapyanti mānavāḥ
     kāmakāmāḥ svargakāmā yajñāṃs tanvanti cāpare
evaṃ dvāparam āsādya prajāḥ kṣīyanty adharmataḥ
     pādenaikena kaunteya dharmaḥ kaliyuge sthitaḥ
tāmasaṃ yugam āsādya kṛṣṇo bhavati keśavaḥ
     vedācārāḥ praśāmyanti dharmayajñakriyās tathā
ītayo vyādhayas tandrī doṣāḥ krodhādayas tathā
     upadravāś ca vartante ādhayo vyādhayas tathā
yugeṣv āvartamāneṣu dharmo vyāvartate punaḥ
     dharme vyāvartamāne tu loko vyāvartate punaḥ
loke kṣīṇe kṣayaṃ yānti bhāvā lokapravartakāḥ
     yugakṣayakṛtā dharmāḥ prārthanāni vikurvate
etat kaliyugaṃ nāma acirād yat pravartate
     yugānuvartanaṃ tv etat kurvanti cirajīvinaḥ
yac ca te matparijñāne kautūhalam ariṃdama
     anarthakeṣu ko bhāvaḥ puruṣasya vijānataḥ
etat te sarvam ākhyātaṃ yan māṃ tvaṃ paripṛcchasi
     yugasaṃkhyāṃ mahābāho svasti prāpnuhi gamyatām
