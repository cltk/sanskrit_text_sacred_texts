[s]
      saṃniruddhas tu taiḥ pārtho mahābalaparākramaḥ
      drutaṃ samanuyātaś ca droṇena rathināṃ varaḥ
kirann iṣugaṇāṃs tikṣṇān svaraśmīn iva bhāskaraḥ
      tāpayām āsa tat sainyaṃ dehaṃ vyādhigaṇo yathā
aśvo viddho dhvajaś chinnaḥ sārohaḥ patito gajaḥ
      chatrāṇi cāpaviddhāni rathāś cakrair vinākṛtāḥ
vidrutāni ca sainyāni śarārtāni samantataḥ
      ity āsīt tumulaṃ yuddhaṃ na prājñāyata kiṃ cana
teṣām āyacchatāṃ saṃkhye parasparam ajihmagaiḥ
      arjuno dhvajinīṃ rājann abhīkṣṇaṃ samakampayat
satyāṃ cikīrṣamāṇas tu pratijñāṃ satyasaṃgaraḥ
      abhyadravad rathaśreṣṭhaṃ śoṇāśvaṃ śvetavāhanaḥ
taṃ droṇaḥ pañcaviṃśatyā marmabhidbhir ajihmagaiḥ
      antevāsinam ācāryo maheṣvāsaṃ samardayat
taṃ tūrṇam iva bībhatsuḥ sarvaśastrabhṛtāṃ varaḥ
      abhyadhāvad iṣūn asyann iṣuvegavighātakān
tasyāśu kṣipato bhallān bhallaiḥ saṃnataparvabhiḥ
      pratyavidhyad ameyātmā brahmāstraṃ samudīrayan
tad adbhutam apaśyāma droṇasyācāryakaṃ yudhi
     yatamāno yuvā nainaṃ pratyavidhyad yad arjunaḥ
kṣarann iva mahāmegho vāridhārāḥ sahasraśaḥ
     droṇa meghaḥ pārtha śailaṃ vavarṣa śaravṛṣṭibhiḥ
arjunaḥ śaravarṣaṃ tad brahmāstreṇaiva māriṣa
     pratijagrāha tejasvī bāṇair bāṇān viśātayan
droṇas tu pañcaviṃśatyā śvetavāhanam ārdayat
     vāsudevaṃ ca saptatyā bāhvor urasi cāśugaiḥ
pārthas tu prahasan dhīmān ācāryaṃ sa śaraughiṇam
     visṛjantaṃ śitān bāṇān avārayata taṃ yudhi
atha tau vadhyamānau tu droṇena rathasattamau
     āvarjayetāṃ durdharṣaṃ yugāntāgnim ivotthitam
varjayan niśitān bāṇān droṇa cāpaviniḥsṛtān
     kirīṭamālī kaunteyo bhojānīkaṃ nyapātayat
so 'ntarā kṛtavarmāṇaṃ kāmbojaṃ ca sudakṣiṇam
     abhyayād varjayan droṇaṃ mainākam iva parvatam
tato bhojo naravyāghraṃ duḥsahaḥ kurusattama
     avidhyat tūrṇam avyagro daśabhiḥ kaṅkapatribhiḥ
tam arjunaḥ śitenājau rājan vivyādha patriṇā
     punaś cānyais tribhir bāṇair mohayann iva sātvatam
bhojas tu prahasan pārthaṃ vāsudevaṃ ca mādhavam
     ekaikaṃ pañcaviṃśatyā sāyakānāṃ samārpayat
tasyārjuno dhanuś chittvā vivyādhainaṃ trisaptabhiḥ
     śarair agniśikhākāraiḥ kruddhāśīviṣa saṃnibhaiḥ
athānyad dhanur ādāya kṛtavarmā mahārathaḥ
     pañcabhiḥ sāyakais tūrṇaṃ vivyādhorasi bhārata
punaś ca niśitair bāṇaiḥ pārthaṃ vivyādha pañcabhiḥ
     taṃ pārtho navabhir bāṇair ājaghāna stanāntare
viṣaktaṃ dṛśyakauneyaṃ kṛtavarma rathaṃ prati
     cintayām āsa vārṣṇeyo na naḥ kālātyayo bhavet
tataḥ kṛṣṇo 'bravīt pārthaṃ kṛtavarmaṇi mā dayām
     kuru sāmbandhikaṃ kṛtvā pramathyainaṃ viśātaya
tataḥ sa kṛtavarmāṇaṃ mohayitvārjunaḥ śaraiḥ
     abhyagāj javanair aśvaiḥ kāmbojānām anīkinīm
amarṣitas tu hārdikhyaḥ praviṣṭe śvetavāhane
     vidhunvan sa śaraṃ cāpaṃ pāñcālyābhyāṃ samāgataḥ
cakrarakṣau tu pāñcālyāv arjunasya padānugau
     paryavārayad āyāntau kṛtavarmā ratheṣubhiḥ
tāv avidhyat tato bhojaḥ sarvapāraśavaiḥ śaraiḥ
     tribhir eva yudhāmanyuṃ caturbhiś cottamaujasam
tāv apy enaṃ vivyadhatur daśabhir daśabhiḥ śaraiḥ
     saṃcicchidatur apy asya dhvajaṃ kārmukam eva ca
athānyad dhanur ādāya hārdikyaḥ krodhamūrchitaḥ
     kṛtvā vidhanuṣau vīrau śaravarṣair avākirat
tāv anye dhanuṣī sajye kṛtvā bhojaṃ vijaghnatuḥ
     tenāntareṇa bībhatsur viveśāmitra vāhinīm
na lebhāte tu tau dvāraṃ vāritau kṛtavarmaṇā
     dhārtarāṣṭreṣv anīkeṣu yatamānau nararṣabhau
anīkāny ardayan yuddhe tvaritaḥ śvetavāhanaḥ
     nāvadhīt kṛtavarmāṇaṃ prāptam apy arisūdanaḥ
taṃ dṛṣṭvā tu tathāyāntaṃ śūro rājā śrutāyudhaḥ
     abhyadravat susaṃkruddho vidhunvāno mahad dhanuḥ
sa pārthaṃ tribhir ānarchat saptatyā ca janārdanam
     kṣurapreṇa sutīkṣṇena pārtha ketum atāḍayat
tam arjuno navatyā tu śarāṇāṃ nataparvaṇām
     ājaghāna bhṛśaṃ kruddhas tottrair iva mahādvipam
sa tan na mamṛṣe rājan pāṇḍaveyasya vikramam
     athainaṃ sapta saptatyā nārācānāṃ samārpayat
tasyārjuno dhanuś chittvā śarāvāpaṃ nikṛtya ca
     ājaghān urasi kruddhaḥ saptabhir nataparvabhiḥ
athānyad dhanur ādāya sa rājā krodhamūrhitaḥ
     vāsaviṃ navabhir bāṇair bāhvor urasi cārpayat
tato 'rjunaḥ smayann eva śrutāyudham ariṃdamaḥ
     śarair anekasāhasraiḥ pīḍayām āsa bhārata
aśvāṃś cāsyāvadhīt tūrṇaṃ sārathiṃ ca mahārathaḥ
     vivyādha cainaṃ saptatyā nārācānāṃ mahābalaḥ
hatāśvaṃ ratham utsṛjya sa tu rājā śrutāyudhaḥ
     abhyadravad raṇe pārthaṃ gadām udyamya vīryavān
varuṇasyātmajo vīraḥ sa tu rājā śrutāyudhaḥ
     parṇāśā jananī yasya śītatoyā mahānadī
tasya mātābravīd vākyaṃ varuṇaṃ putrakāraṇāt
     avadhyo 'yaṃ bhavelloke śatrūṇāṃ tanayo mama
varuṇas tv abravīt prīto dadāmy asmai varaṃ hitam
     divyam astraṃ sutas te 'yaṃ yanāvadhyo bhaviṣyati
nāsti cāpy amaratvaṃ vai manuṣyasya kathaṃ cana
     sarveṇāvaśya martavyaṃ jātena saritāṃ vare
durdharṣas tv eṣa śatrūṇāṃ raṇeṣu bhavitā sadā
     astrasyāsya prabhāvād vai vyetu te mānaso jvaraḥ
ity uktvā varuṇaḥ prādād gadāṃ mantrapuraskṛtām
     yām āsādya durādharṣaḥ sarvaloke śrutāyudhaḥ
uvāca cainaṃ bhagavān punar eva jaleśvaraḥ
     ayudhyati na bhoktavyā sa tvayy eva pated iti
sa tayā vīra ghātinyā janārdanam atāḍayat
     pratijagrāha tāṃ kṛṣṇaḥ pīnenāṃsena vīryavān
nākampayata śauriṃ sā vindhyaṃ girim ivānilaḥ
     pratyabhyayāt taṃ viproḍhā kṛtyeva duradhiṣṭhitā
jaghāna cāsthitaṃ vīraṃ śrutāyudham amarṣaṇam
     hatvā śrutāyudhaṃ vīraṃ jagatīm anvapadyata
hāhākāro mahāṃs tatra sainyānāṃ samajāyata
     svenāstreṇa hataṃ dṛṣṭvā śrutāyudham ariṃdamam
ayudhyamānāya hi sā keśavāya narādhipa
     kṣiptā śrutāyudhenātha tasmāt tam avadhīd gadā
yathoktaṃ varuṇenājau tathā sa nidhanaṃ gataḥ
     vyasuś cāpy apatad bhūmau prekṣatāṃ sarvadhanvinām
patamānas tu sa babhau parṇāśāyāḥ priyaḥ sutaḥ
     saṃbhagna iva vātena bahuśākho vanaspatiḥ
tataḥ sarvāṇi sainyāni senāmukhyāś ca sarvaśaḥ
     prādravanta hataṃ dṛṣṭvā śrutāyudham ariṃdamam
tatha kāmbojarājasya putraḥ śūraḥ sudakṣiṇaḥ
     abhyayāj javanair aśvaiḥ phalgunaṃ śatrusūdanam
tasya pārthaḥ śarān sapta preṣayām āsa bhārata
     te taṃ śūraṃ vinirbhidya prāviśan dharaṇītalam
so 'tividdhaḥ śarais tīkṣṇair gāṇḍīvapreṣitair mṛdhe
     arjunaṃ prativivyādha daśabhir kaṅkapatribhiḥ
vāsudevaṃ tribhir viddhvā punaḥ pārthaṃ ca pañcabhiḥ
     tasya pārtho dhanuś chittvā ketuṃ ciccheda māriṣa
bhallābhyāṃ bhṛśatīkṣṇābhyāṃ taṃ ca vivyādha pāṇḍavaḥ
     sa tu pārthaṃ tribhir viddhvā siṃhanādam athānadat
sarvapāraśavīṃ caiva śaktiṃ śūraḥ sudakṣiṇaḥ
     sa ghaṇṭāṃ prāhiṇod ghorāṃ kruddho gāṇḍīvadhanvane
sā jvalantī maholkeva tam āsādya mahāratham
     sa visphuliṅgā nirbhidya nipapāta mahītale
taṃ caturdaśabhiḥ pārtho nārācaiḥ kaṅkapatribhiḥ
     sāśvadhvajadhanuḥ sūtaṃ vivyādhācintya vikramaḥ
     rathaṃ cānyaiḥ subahubhiś cakre viśakalaṃ śaraiḥ
sudakṣiṇaṃ tu kāmbojaṃ moghasaṃkalpavikramam
     bibheda hṛdi bāṇena pṛthu dhāreṇa pāṇḍavaḥ
sa bhinnamarmā srastāṅgaḥ prabhraṣṭa mukuṭāṅgadaḥ
     papātābhimukhaḥ śūro yantramukta iva dhvajaḥ
gireḥ śikha rajaḥ śrīmān suśākhaḥ supratiṣṭhitaḥ
     nirbhagna iva vātena karṇikāro himātyaye
śete sma nihato bhūmau kāmbojāstaraṇocitaḥ
     sudarśanīyas tāmrākṣaḥ karṇinā sa sudakṣiṇaḥ
     putraḥ kāmbojarājasya pārthena vinipātitaḥ
tataḥ sarvāṇi sainyāni vyadravanta sutasya te
     hataṃ śrutāyudhaṃ dṛṣṭvā kāmbojaṃ ca sudakṣiṇam
