[n]
      pratyabhijñāta mātro 'tha sadbhis tair narapuṃgavaḥ
      yayātir divyasaṃsthāno babhūva vigatajvaraḥ
divyamālyāmbaradharo divyābharaṇabhūṣitaḥ
      divyagandhaguṇopeto na pṛthvīm aspṛśat tadā
tato vasu manāḥ pūrvam uccair uccārayan vacaḥ
      khyāto dānapatir loke vyājahāra nṛpaṃ tadā
prāptavān asmi yal loke sarvavarṇeṣv agarhayā
      tad apy atha ca dāsyāmi tena saṃyujyatāṃ bhavān
yat phalaṃ dānaśīlasya kṣamā śīlasya yat phalam
      yac ca me phalam ādhāne tena saṃyujyatāṃ bhavān
tataḥ pratardano 'py āha vākyaṃ kṣatriya puṃgavaḥ
      yathā dharmaratir nityaṃ nityaṃ yuddhaparāyaṇaḥ
prāptavān asmi yal loke kṣatradharmodbhavaṃ yaśaḥ
      vīra śabdaphalaṃ caiva tena saṃyujyatāṃ bhavān
śibirauśīnaro dhīmān uvāca madhurāṃ giram
      yathā bāleṣu nārīṣu vaihāryeṣu tathaiva ca
saṃgareṣu nipāteṣu tathāpad vyasaneṣu ca
      anṛtaṃ noktapūrvaṃ me tena satyena khaṃ vraja
yathāprāṇāṃś ca rājyaṃ ca rājan karma sukhāni ca
     tyajeyaṃ na punaḥ satyaṃ tena satyena khaṃ vraja
yathāsatyena me dharmo yathāsatyena pāvakaḥ
     prītaḥ śakraś ca satyena tena satyena khaṃ vraja
aṣṭakas tv atha rājarṣiḥ kauśiko mādhavī sutaḥ
     anekaśatayajvānaṃ vacanaṃ prāha dharmavit
śataśaḥ puṇḍarīkā me gosavāś ca citāḥ prabho
     kratavo vājapeyāś ca teṣāṃ phalam avāpnuhi
na me ratnāni na dhanaṃ na tathānye paricchadāḥ
     kratuṣv anupayuktāni tena satyena khaṃ vraja
yathā yathā hi jalpanti dauhitrās taṃ narādhipam
     tathā tathā vasumatīṃ tyaktvā rājā divaṃ yayau
evaṃ sarve samastās te rājānaḥ sukṛtais tadā
     yayātiṃ svargato bhraṣṭaṃ tārayām āsur añjasā
dauhitrāḥ svena dharmeṇa yajñadānakṛtena vai
     caturṣu rājavaṃśeṣu saṃbhūtāḥ kulavardhanāḥ
     mātāmahaṃ mahāprājñaṃ divam āropayanti te
rājadharmaguṇopetāḥ sarvadharmaguṇānvitāḥ
     dauhitrās te vayaṃ rājan divam āroha pārthivaḥ
