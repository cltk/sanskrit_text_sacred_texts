visṛjya ca mahābāhur ṛkṣavānararākṣasān
 bhrātṛbhiḥ sahito rāmaḥ pramumoda sukhī sukham
athāparāhṇasamaye bhrātṛbhiḥ saha rāghavaḥ
 śuśrāva madhurāṃ vāṇīm antarikṣāt prabhāṣitām
saumya rāma nirīkṣasva saumyena vadanena mām
 kailāsaśikharāt prāptaṃ viddhi māṃ puṣkaraṃ prabho
tava śāsanam ājñāya gato 'smi dhanadaṃ prati
 upasthātuṃ naraśreṣṭha sa ca māṃ pratyabhāṣata
nirjitas tvaṃ narendreṇa rāghaveṇa mahātmanā
 nihatya yudhi durdharṣaṃ rāvaṇaṃ rākṣasādhipam
mamāpi paramā prītir hate tasmin durātmani
 rāvaṇe sagaṇe saumya saputrāmātyabāndhave
sa tvaṃ rāmeṇa laṅkāyāṃ nirjitaḥ paramātmanā
 vaha saumya tam eva tvam aham ājñāpayāmi te
eṣa me paramaḥ kāmo yat tvaṃ rāghavanandanam
 vaher lokasya saṃyānaṃ gacchasva vigatajvaraḥ
tacchāsanam ahaṃ jñātvā dhanadasya mahātmanaḥ
 tvatsakāśaṃ punaḥ prāptaḥ sa evaṃ pratigṛhṇa mām
bāḍham ity eva kākutsthaḥ puṣpakaṃ samapūjayat
 lājākṣataiś ca puṣpaiś ca gandhaiś ca susugandhibhiḥ
gamyatāṃ ca yathākāmam āgacches tvaṃ yadā smare
 evam astv iti rāmeṇa visṛṣṭaḥ puṣpakaḥ punaḥ
 abhipretāṃ diśaṃ prāyāt puṣpakaḥ puṣpabhūṣitaḥ
evam antarhite tasmin puṣpake vividhātmani
 bharataḥ prāñjalir vākyam uvāca raghunandanam
atyadbhutāni dṛśyante tvayi rājyaṃ praśāsati
 amānuṣāṇāṃ sattvānāṃ vyāhṛtāni muhur muhuḥ
anāmayāc ca martyānāṃ sāgro māso gato hy ayam
 jīrṇānām api sattvānāṃ mṛtyur nāyāti rāghava
putrān nāryaḥ prasūyante vapuṣmantaś ca mānavāḥ
 harṣaś cābhyadhiko rājañ janasya puravāsinaḥ
kāle ca vāsavo varṣaṃ pātayaty amṛtopamam
 vāyavaś cāpi vāyante sparśavantaḥ sukhapradāḥ
īdṛśo naś ciraṃ rājā bhavatv iti nareśvara
 kathayanti pure paurā janā janapadeṣu ca
etā vācaḥ sumadhurā bharatena samīritāḥ
 śrutvā rāmo mudā yuktaḥ pramumoda sukhī sukham
