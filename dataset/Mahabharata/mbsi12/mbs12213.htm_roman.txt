[y]
      kiṃ kurvan sukham āpnoti kiṃ kurvan duḥkham āpnute
      kiṃ kurvan nirbhayo loke siddhaś carati bhārata
[bhī]
      damam eva praśaṃsanti vṛddhāḥ śrutisamādhayaḥ
      sarveṣām eva varṇānāṃ brāhmaṇasya viśeṣataḥ
nādāntasya kriyā siddhir yathāvad upalabhyate
      kriyā tapaś ca vedāś ca dame sarvaṃ pratiṣṭhitam
damas tejo vardhayati pavitraṃ dama ucyate
      vipāpmā nirbhayo dāntaḥ puruṣo vindate mahat
sukhaṃ dāntaḥ prasvapiti sukhaṃ ca pratibudhyate
      sukhaṃ loke viparyeti manaś cāsya prasīdati
tejo damena dhriyate na tat tīkṣṇo 'dhigacchati
      amitrāṃś ca bahūn nityaṃ pṛthag ātmani paśyati
kravyādbhya iva bhūtānām adāntebhyaḥ sadā bhayam
      teṣāṃ vipratiṣedhārthaṃ rājā sṛṣṭaḥ svayambhuvā
āśrameṣu ca sarveṣu dama eva viśiṣyate
      yac ca teṣu phalaṃ dharme bhūyo dānte tad ucyate
teṣāṃ liṅgāni vakṣyāmi yeṣāṃ samudayo damaḥ
      akārpaṇyam asaṃrambhaḥ saṃtoṣaḥ śraddadhānatā
akrodha ārjavaṃ nityaṃ nātivādo na mānitā
     guru pūjānasūyā ca dayā bhūteṣv apaiśunam
janavādamṛṣā vādastuti nindā vivarjanam
     sādhu kāmaś cāspṛhayann āyāti pratyayaṃ nṛṣu
avairakṛt sūpacāraḥ samo nindā praśaṃsayoḥ
     suvṛttaḥ śīlasaṃpannaḥ prasannātmātmavān budhaḥ
     prāpya loke ca satkāraṃ svargaṃ vai pretya gacchati
sarvabhūtahite yukto na smayād dveṣṭi vai janam
     mahāhrada ivākṣobhya prajñā tṛptaḥ prasīdati
abhayaṃ sarvabhūtebhyaḥ sarveṣām abhayaṃ yataḥ
     namasyaḥ sarvabhūtānāṃ dānto bhavati jñānavān
na hṛṣyati mahaty arthe vyasane ca na śocati
     sa vai parimita prajñaḥ sa dānto dvija ucyate
karmabhiḥ śrutasaṃpannaḥ sadbhir ācaritaiḥ śubhaiḥ
     sadaiva damasaṃyuktas tasya bhuṅkte mahat phalam
anasūyā kṣamā śāntiḥ saṃtoṣaḥ priyavāditā
     satyaṃ dānam anāyāso naiṣa mārgo durātmanām
kāmakrodhau vaśe kṛtvā brahmacārī jitendriyaḥ
     vikramya ghore tapasi brāhmaṇaḥ saṃśitavrataḥ
     kālākāṅkṣī carel lokān nirapāya ivātmavān
