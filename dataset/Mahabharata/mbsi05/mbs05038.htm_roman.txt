[vi]
      ūrdhvaṃ prāṇā hy utkrāmanti yūnaḥ sthavira āyati
      pratyutthānābhivādābhyāṃ punas tān patipadyate
pīṭhaṃ dattvā sādhave 'bhyāgatāya; ānīyāpaḥ parinirṇijya pādau
      sukhaṃ pṛṣṭvā prativedyātma saṃsthaṃ; tato dadyād annam avekṣya dhīraḥ
yasyodakaṃ madhuparkaṃ ca gāṃ ca; na mantravit pratigṛhṇāti gehe
      lobhād bhayād arthakārpaṇyato vā; tasyānarthaṃ jīvitam āhur āryāḥ
cikitsakaḥ śakya kartāvakīrṇī; stenaḥ krūro madyapo bhrūṇahā ca
      senājīvī śrutivikrāyakaś ca; bhṛśaṃ priyo 'py atithir nodakārhaḥ
avikreyaṃ lavaṇaṃ pakvam annaṃ dadhi; kṣīraṃ madhu tailaṃ ghṛtaṃ ca
      tilā māṃsaṃ mūlaphalāni śākaṃ; raktaṃ vāsaḥ sarvagandhā guḍaś ca
aroṣaṇo yaḥ samaloṣṭa kāñcanaḥ; prahīṇa śoko gatasaṃdhi vigrahaḥ
      nindā praśaṃsoparataḥ priyāpriye; carann udāsīnavad eṣa bhikṣukaḥ
nīvāra mūleṅguda śākavṛttiḥ; susaṃyatātmāgnikāryeṣv acodyaḥ
      vane vasann atithiṣv apramatto; dhuraṃdharaḥ puṇyakṛd eṣa tāpasaḥ
apakṛtvā buddhimato dūrastho 'smīti nāśvaset
      dīrghau buddhimato bāhū yābhyāṃ hiṃsati hiṃsitaḥ
na viśvased aviśvaste viśvaste nātiviśvaset
      viśvāsād bhayam utpannaṃ mūlāny api nikṛntati
anīrṣyur guptadāraḥ syāt saṃvibhāgī priyaṃvadaḥ
     ślakṣṇo madhuravāk strīṇāṃ na cāsāṃ vaśago bhavet
pūjanīyā mahābhāgāḥ puṇyāś ca gṛhadīptayaḥ
     striyaḥ śriyo gṛhasyoktās tasmād rakṣyā viśeṣataḥ
pitur antaḥpuraṃ dadyān mātur dadyān mahānasam
     goṣu cātmasamaṃ dadyāt svayam eva kṛṣiṃ vrajet
     bhṛtyair vaṇijyācāraṃ ca putraiḥ seveta brāhmaṇān
adbhyo 'gnir brahmataḥ kṣatram aśmano loham utthitam
     teṣāṃ sarvatragaṃ tejaḥ svāsu yoniṣu śāmyati
nityaṃ santaḥ kule jātāḥ pāvakopama tejasaḥ
     kṣamāvanto nirākārāḥ kāṣṭhe 'gnir iva śerate
yasya mantraṃ na jānanti bāhyāś cābhyantarāś ca ye
     sa rājā sarvataś cakṣuś ciram aiśvaryam aśnute
kariṣyan na prabhāṣeta kṛtāny eva ca darśayet
     dharmakāmārtha kāryāṇi tathā mantro na bhidyate
giripṛṣṭham upāruhya prāsādaṃ vā rahogataḥ
     araṇye niḥśalāke vā tatra mantro vidhīyate
nāsuhṛt paramaṃ mantraṃ bhāratārhati veditum
     apaṇḍito vāpi suhṛt paṇḍito vāpy anātmavān
     amātye hy arthalipsā ca mantrarakṣaṇam eva ca
kṛtāni sarvakāryāṇi yasya vā pārṣadā viduḥ
     gūḍhamantrasya nṛpates tasya siddhir asaṃśayam
apraśastāni karmāṇi yo mohād anutiṣṭhati
     sa teṣāṃ viparibhraṃśe bhraśyate jīvitād api
karmaṇāṃ tu praśastānām anuṣṭhānaṃ sukhāvaham
     teṣām evānanuṣṭhānaṃ paścāt tāpakaraṃ mahat
sthānavṛddha kṣayajñasya ṣāḍguṇya viditātmanaḥ
     anavajñāta śīlasya svādhīnā pṛthivī nṛpa
amoghakrodhaharṣasya svayaṃ kṛtyānvavekṣiṇaḥ
     ātmapratyaya kośasya vasudheyaṃ vasuṃdharā
nāmamātreṇa tuṣyeta chatreṇa ca mahīpatiḥ
     bhṛtyebhyo visṛjed arthān naikaḥ sarvaharo bhavet
brāhmaṇo brāhmaṇaṃ veda bhartā veda striyaṃ tathā
     amātyaṃ nṛpatir veda rājā rājānam eva ca
na śatrur aṅkam āpanno moktavyo vadhyatāṃ gataḥ
     ahatād dhi bhayaṃ tasmāj jāyate nacirād iva
daivateṣu ca yatnena rājasu brāhmaṇeṣu ca
     niyantavyaḥ sadā krodho vṛddhabālātureṣu ca
nirarthaṃ kalahaṃ prājño varjayen mūḍha sevitam
     kīrtiṃ ca labhate loke na cānarthena yujyate
prasādo niṣphalo yasya krodhaś cāpi nirarthakaḥ
     na taṃ bhartāram icchanti ṣaṇḍhaṃ patim iva striyaḥ
na buddhir dhanalābhāya na jāḍyam asamṛddhaye
     lokaparyāya vṛttāntaṃ prājño jānāti netaraḥ
vidyā śīlavayovṛddhān buddhivṛddhāṃś ca bhārata
     dhanābhijana vṛddhāṃś ca nityaṃ mūḍho 'vamanyate
anārya vṛttam aprājñam asūyakam adhārmikam
     anarthāḥ kṣipram āyānti vāg duṣṭaṃ krodhanaṃ tathā
avisaṃvādanaṃ dānaṃ samayasyāvyatikramaḥ
     āvartayanti bhūtāni samyak praṇihitā ca vāk
avisaṃvādako dakṣaḥ kṛtajño matimān ṛjuḥ
     api saṃkṣīṇa kośo 'pi labhate parivāraṇam
dhṛtiḥ śamo damaḥ śaucaṃ kāruṇyaṃ vāg aniṣṭhurā
     mitrāṇāṃ cānabhidrohaḥ sataitāḥ samidhaḥ śriyaḥ
asaṃvibhāgī duṣṭātmā kṛtaghno nirapatrapaḥ
     tādṛṅ narādhamo loke varjanīyo narādhipa
na sa rātrau sukhaṃ śete sa sarpa iva veśmani
     yaḥ kopayati nirdoṣaṃ sa doṣo 'bhyantaraṃ janam
yeṣu duṣṭeṣu doṣaḥ syād yogakṣemasya bhārata
     sadā prasādanaṃ teṣāṃ devatānām ivācaret
ye 'rthāḥ strīṣu samāsaktāḥ prathamotpatiteṣu ca
     ye cānārya samāsaktāḥ sarve te saṃśayaṃ gatāḥ
yatra strī yatra kitavo yatra bālo 'nuśāsti ca
     majjanti te 'vaśā deśā nadyām aśmaplavā iva
prayojaneṣu ye saktā na viśeṣeṣu bhārata
     tān ahaṃ paṇḍitān manye viśeṣā hi prasaṅginaḥ
yaṃ praśaṃsanti kitavā yaṃ praśaṃsanti cāraṇāḥ
     yaṃ praśaṃsanti bandhakyo na sa jīvati mānavaḥ
hitvā tān parameṣvāsān pāṇḍavān amitaujasaḥ
     āhitaṃ bhārataiśvaryaṃ tvayā duryodhane mahat
taṃ drakṣyasi paribhraṣṭaṃ tasmāt tvaṃ nacirād iva
     aiśvaryamadasaṃmūḍhaṃ baliṃ lokatrayād iva
