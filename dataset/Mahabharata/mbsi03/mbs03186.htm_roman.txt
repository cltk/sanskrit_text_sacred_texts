[vai]
      tataḥ sa punar evātha mārkaṇḍeyaṃ yaśasvinam
      papraccha vinayopeto dharmarājo yudhiṣṭhiraḥ
naike yugasahasrāntās tvayā dṛṣṭā mahāmune
      na cāpīha samaḥ kaś cid āyuṣā tava vidyate
      varjayitvā mahātmānaṃ brāhmaṇaṃ parameṣṭhinam
anantarikṣe loke 'smin devadānava varjite
      tvam eva pralaye vipra brāhmaṇam upatiṣṭhasi
pralaye cāpi nirvṛtte prabuddhe ca pitāmahe
      tvam eva sṛjyamānāni bhūtānīha prapaśyasi
caturvidhāni viprarṣe yathāvat parameṣṭhinā
      vāyubhūtā diśaḥ kṛtvā vikṣipyāpas tatas tataḥ
tvayā lokaguruḥ sākṣāt sarvalokapitāmahaḥ
      ārādhito dvijaśreṣṭha tatpareṇa samādhinā
tasmāt sarvāntako mṛtyur jarā vā dehanāśinī
      na tvā viśati viprarṣe prasādāt parameṣṭhinaḥ
yadā naiva ravir nāgnir na vāyur na ca candramaḥ
      naivāntarikṣaṃ naivorvī śeṣaṃ bhavati kiṃ cana
tasminn ekārṇave loke naṣṭe sthāvarajaṅgame
      naṣṭe devāsuragaṇe samutsanna mahorage
śayānam amitātmānaṃ padme padmaniketanam
     tvam ekaḥ sarvabhūteśaṃ brahmāṇam upatiṣṭhasi
etat pratyakṣataḥ sarvaṃ pūrvavṛttaṃ dvijottama
     tasmād icchāmahe śrotuṃ sarvahetv ātmikāṃ kathām
anubhūtaṃ hi bahuśas tvayaikena dvijottama
     na te 'sty aviditaṃ kiṃ cit sarvalokeṣu nityadā
[mārk]
     hanta te kathayiṣyāmi namaskṛtvā svayambhuve
     puruṣāya purāṇāya śāśvatāyāvyayāya ca
ya eṣa pṛthudīrghākṣaḥ pītavāsā janārdanaḥ
     eṣa kartā vikartā ca sarvabhāvana bhūtakṛt
acintyaṃ mahad āścaryaṃ pavitram api cottamam
     anādi nidhanaṃ bhūtaṃ viśvam akṣayam avyayam
eṣa kartā na kriyate kāraṇaṃ cāpi pauruṣe
     yo hy enaṃ puruṣaṃ vetti devā api na taṃ viduḥ
sarvam āścaryam evaitan nirvṛttaṃ rājasattama
     ādito manujavyāghrakṛtsnasya jagataḥ kṣaye
catvāry āhuḥ sahasrāṇi varṣāṇāṃ tat kṛtaṃ yugam
     tasya tāvac chatī saṃdhyā saṃdhyāṃśaś ca tataḥ param
trīṇi varṣasahasrāṇi treyā yugam ihocyate
     tasya tāvac chatī saṃdhyā saṃdhyāṃśaś ca tataḥ param
tathā varṣasahasre dve dvāparaṃ parimāṇataḥ
     tasyāpi dviśatī saṃdhyā saṃkhyāṃśaś ca tataḥ param
sahasram ekaṃ varṣāṇāṃ tataḥ kaliyugaṃ smṛtam
     tasya varṣaśataṃ saṃdhyā saṃdhyāṃśaś ca tataḥ param
     saṃdhyāsaṃdhyāṃśayos tulyaṃ pramāṇam upadhāraya
kṣīṇe kaliyuge caiva pravartati kṛtaṃ yugam
     eṣā dvādaśa sāhasrī yugākhyā parikīrtitā
etat sahasraparyantam ahar brāhmam udāhṛtam
     viśvaṃ hi brahmabhavane sarvaśaḥ parivartate
     lokānāṃ manujavyāghrapralayaṃ taṃ vidur budhāḥ
alpāvaśiṣṭe tu tadā yugānte bharatarṣabha
     sahasrānte narāḥ sarve prāyaśo 'nṛtavādinaḥ
yajñapratinidhiḥ pārtha dānapratinidhis tathā
     vrataprati nidhiś caiva tasmin kāle pravartate
brāhmaṇāḥ śūdra karmāṇas tathā śūdrā dhanārjakāḥ
     kṣatradharmeṇa vāpy atra vartayanti gate yuge
nivṛttayajñasvādhyāyāḥ piṇḍodakavivarjitāḥ
     brāhmaṇāḥ sarvabhakṣāś ca bhaviṣyanti kalau yuge
ajapā brāhmaṇās tāta śūdrā japa parāyaṇāḥ
     viparīte tadā loke pūrvarūpaṃ kṣayasya tat
bahavo meccha rājānaḥ pṛthivyāṃ manujādhipa
     mithyānuśāsinaḥ pāpā mṛṣāvādaparāyaṇāḥ
āndhrāḥ śakāḥ pulindāś ca yavanāś ca narādhipāḥ
     kāmbojā aurṇikāḥ śūdrās tathābhīrā narottama
na tadā brāhmaṇaḥ kaś cit svadharmam upajīvati
     kṣatriyā api vaiśyāś ca vikarmasthā narādhipa
alpāyuṣaḥ svalpa balā alpatejaḥ parākramāḥ
     alpadehālpa sārāś ca tathā satyālpa bhāṣiṇaḥ
bahu śūnyā janapadā mṛgavyālāvṛtā diśaḥ
     yugānte samanuprāpte vṛthā ca brahmacāriṇaḥ
     bhogādinas tathā śūdrā brāhmaṇāś cāryavādinaḥ
yugānte manujavyāghrabhavanti bahu jantavaḥ
     na tathā ghrāṇayuktāś ca sarvagandhā viśāṃ pate
     rasāś ca manujavyāghrana tathā svādu yoginaḥ
bahu prajā hrasvadehāḥ śīlācāra vivarjitāḥ
     mukhe bhagāḥ striyo rājan bhaviṣyanti yugakṣaye
aṭṭaśūlā janapadāḥ śiva śūlāś catuṣpathāḥ
     keśaśūlāḥ striyo rājan bhaviṣyanti yugakṣaye
alpakṣīrās tathā gāvo bhaviṣyanti janādhipa
     alpapuṣpaphalāś cāpi pādapā bahu vāyasāḥ
brahma vadhyāvaloptānāṃ tathā mithyābhiśaṃsinām
     nṛpāṇāṃ pṛthivīpāla pratigṛhṇanti vai dvijāḥ
lobhamohaparītāś ca mithyā dharmadhvajāvṛtāḥ
     bhikṣārthaṃ pṛthivīpāla cañcūryante dvijair diśaḥ
karabhāra bhayāt puṃso gṛhasthāḥ parimoṣakāḥ
     munichadmākṛti channā vāṇijyam upajīvate
mithyā ca nakharomāṇi dhārayanti narās tadā
     arthalobhān naravyāghra vṛthā ca brahmacāriṇaḥ
āśrameṣu vṛthācārāḥ pānapā gurutalpagāḥ
     aiha laukikam īhante māṃsaśoṇitavardhanam
bahu pāṣaṇḍa saṃkīrṇāḥ parānna guṇavādinaḥ
     āśramā manujavyāghrana bhavanti yugakṣaye
yathartu varṣī bhagavān na tathā pākaśāsanaḥ
     na tadā sarvabījāni samyag rohanti bhārata
     adharmaphalam atyarthaṃ tadā bhavati cānagha
tathā ca pṛthivīpāla yo bhaved dharmasaṃyutaḥ
     alpāyuḥ sa hi mantavyo na hi dharmo 'sti kaś cana
bhūyiṣṭhaṃ kūṭamānaiś ca paṇyaṃ vikrīṇate janāḥ
     vaṇijaś ca naravyāghra bahu māyā bhavanty uta
dharmiṣṭhāḥ parihīyante pāpīyān vardhate janaḥ
     dharmasya balahāniḥ syād adharmaś ca balī tathā
alpāyuṣo daridrāś ca dharmiṣṭhā mānavās tadā
     dīrghāyuṣaḥ samṛddhāś ca vidharmāṇo yugakṣaye
adharmiṣṭhair upāyaiś ca prajā vyavaharanty uta
     saṃcayenāpi cālpena bhavanty āḍhyā madānvitāḥ
dhanaṃ viśvāsato nyastaṃ mitho bhūyiṣṭhaśo narāḥ
     hartuṃ vyavasitā rājan māyācāra samanvitāḥ
puruṣādāni sattvāni pakṣiṇo 'tha mṛgās tathā
     nagarāṇāṃ vihāreṣu caityeṣv api ca śerate
sapta varṣāṣṭa varṣāś ca striyo garbhadharā nṛpa
     daśa dvādaśa varṣāṇāṃ puṃsāṃ putraḥ prajāyate
bhavanti ṣoḍaśe varṣe narāḥ palitinas tathā
     āyuḥ kṣayo manuṣyāṇāṃ kṣipram eva prapadyate
kṣīṇe yuge mahārāja taruṇā vṛddhaśīlinaḥ
     taruṇānāṃ ca yac chīlaṃ tad vṛddheṣu prajāyate
viparītās tadā nāryo vañcayitvā raho patīn
     vyuccaranty api duḥśīlā dāsaiḥ paśubhir eva ca
tasmin yugasahasrānte saṃprāpte cāyuṣaḥ kṣaye
     anāvṛṣṭir mahārāja jāyate bahu vārṣikī
tatas tāny alpasārāṇi sattvāni kṣudhitāni ca
     pralayaṃ yānti bhūyiṣṭhaṃ pṛthivyāṃ pṛthivīpate
tato dinakarair dīptaiḥ saptabhir manujādhipa
     pīyate salilaṃ sarvaṃ samudreṣu saritsu ca
yac ca kāṣṭhaṃ tṛṇaṃ cāpi śuṣkaṃ cārdraṃ ca bhārata
     sarvaṃ tad bhasmasād bhūtaṃ dṛśyate bharatarṣabhaḥ
tataḥ saṃvartako vahnir vāyunā saha bhārata
     lokam āviśate pūrvam ādityair upaśoṣitam
tataḥ sa pṛthivīṃ bhittvā samāviśya rasātalam
     devadānava yakṣāṇāṃ bhayaṃ janayate mahat
nirdahan nāgalokaṃ ca yac ca kiṃ cit kṣitāv iha
     adhastāt pṛthivīpāla sarvaṃ nāśayate kṣaṇāt
tato yojanaviṃśānāṃ sahasrāṇi śatāni ca
     nirdahaty aśivo vāyuḥ sa ca saṃvartako 'nalaḥ
sadevāsuragandharvaṃ sayakṣoraga rākṣasam
     tato dahati dīptaḥ sa sarvam eva jagad vibhuḥ
tato gajakulaprakhyās taḍin mālā vibhūṣitāḥ
     uttiṣṭhanti mahāmeghā nabhasy adbhutadarśanāḥ
ke cin nīlotpalaśyāmāḥ ke cit kumudasaṃnibhāḥ
     ke cit kiñjalkasaṃkāśāḥ ke cit pītāḥ payodharāḥ
ke cid dhāridra saṃkāśāḥ kākāṇḍaka nibhās tathā
     ke cit kamalapatrābhāḥ kecid dhiṅgulaka prabhāḥ
ke cit puravarākārāḥ ke cid gajakulopamāḥ
     ke cid añjanasaṃkāśāḥ ke cin makarasaṃsthitāḥ
     vidyunmālā pinaddhāṅgāḥ samuttiṣṭhanti vai ghanāḥ
ghorarūpā mahārāja ghorasvananināditāḥ
     tato jaladharāḥ sarve vyāpnuvanti nabhastalam
tair iyaṃ pṛthivī sarvā saparvatavanākarā
     āpūryate mahārāja salilaughapariplutā
tatas te jaladā ghorā rāviṇaḥ puruṣarṣabha
     sarvataḥ plāvayanty āśu coditāḥ parameṣṭhinā
varṣamāṇā mahat toyaṃ pūrayanto vasuṃdharām
     sughoram aśivaṃ raudraṃ nāśayanti ca pāvakam
tato dvādaśa varṣāṇi payodās ta upaplave
     dhārābhiḥ pūrayanto vai codyamānā mahātmanā
tataḥ samudraḥ svāṃ velām atikrāmati bhārata
     parvatāś ca viśīryante mahī cāpi viśīryate
sarvataḥ sahasā bhrāntās te payodā nabhastalam
     saṃveṣṭayitvā naśyanti vāyuvegaparāhatāḥ
tatas taṃ mārutaṃ ghoraṃ svayambhūr manujādhipa
     ādi padmālayasl devaḥ pītvā svapiti bhārata
tasminn ekārṇave ghore naṣṭe sthāvarajaṅgame
     naṣṭe devāsuragaṇe yakṣārākṣasa varjite
nirmanuṣye mahīpāla niḥśvāpada mahīruhe
     anantarikṣe loke 'smin bhramāmy eko 'ham ādṛtaḥ
ekārṇave jale ghore vicaran pārthivottama
     apaśyan sarvabhūtāni vaiklavyam agamaṃ param
tataḥ sudīrghaṃ gatvā tu plavamāno narādhipa
     śrāntaḥ kva cin na śaraṇaṃ labhāmy aham atandritaḥ
tataḥ kadā cit paśyāmi tasmin salilasaṃplave
     nyagrodhaṃ sumahāntaṃ vai viśālaṃ pṛthivīpate
śākhāyāṃ tasya vṛkṣasya vistīrṇāyāṃ narādhipa
     paryaṅke pṛthivīpāla divyāstaraṇa saṃstṛte
upaviṣṭaṃ mahārāja pūrṇendusadṛśānanam
     phullapadmaviśālākṣaṃ bālaṃ paśyāmi bhārata
tato me pṛthivīpāla vismayaḥ sumahān abhūt
     kathaṃ tv ayaṃ śiśuḥ śete loke nāśam upāgate
tapasā cintayaṃś cāpi taṃ śiśuṃ nopalakṣaye
     bhūtaṃ bhavyaṃ bhaviṣyac ca jānann api narādhipa
atasī puṣpavarṇābhaḥ śrīvatsa kṛtalakṣaṇaḥ
     sākṣāl lakṣmyā ivāvāsaḥ sa tadā pratibhāti me
tato mām abravīd bālaḥ sa padmanibha locanaḥ
     śrīvatsa dhārī dyutimān vākyaṃ śrutisukhāvaham
jānāmi tvā pariśrāntaṃ tāta viśrāmakāṅkṣiṇam
     mārkaṇḍeya ihāssva tvaṃ yāvad icchasi bhārgava
abhyantaraṃ śarīraṃ me praviśya munisattama
     āssva bho vihito vāsaḥ prasādas te kṛto mayā
tato bālena tenaivam uktasyāsīt tadā mama
     nirvedo jīvite dīrghe manuṣyatva ca bhārata
tato bālena tenāsyaṃ sahasā vivṛtaṃ kṛtam
     tasyāham avaśo vaktraṃ daivayogāt praveśitaḥ
tataḥ praviṣṭas tat kukṣiṃ sahasā manujādhipa
     sarāṣṭranagarākīrṇāṃ kṛtsnāṃ paśyāmi medinīm
gaṅgāṃ śatadruṃ sītāṃ ca yamunām atha kauśikīm
     carmaṇvatīṃ vetravatīṃ candrabhāgāṃ sarasvatīm
sindhuṃ caiva vipāśāṃ ca nadīṃ godāvarīm api
     vasvokasārāṃ nalinīṃ narmadāṃ caiva bhārata
nadīṃ tāmrāṃ ca veṇṇāṃ ca puṇyatoyāṃ śubhāvahām
     suveṇāṃ kṛṣṇaveṇāṃ ca irāmāṃ ca mahānadīm
     śoṇaṃ ca puruṣavyāghra viśalyāṃ kampunām api
etāś cānyāś ca nadyo 'haṃ pṛthivyāṃ yā narottama
     parikrāman prapaśyāmi tasya kukṣau mahātmanaḥ
tataḥ samudraṃ paśyāmi yādogaṇaniṣevitam
     ratnākaram amitraghna nidhānaṃ payaso mahat
tataḥ paśyāmi gaganaṃ candrasūryavirājitam
     jājvalyamānaṃ tejobhiḥ pāvakārka samaprabhaiḥ
     paśyāmi ca mahīṃ rājan kānakair upaśobhitām
yajante hi tadā rājan brāhmaṇā bahubhiḥ savaiḥ
     kṣatriyāś ca pravartante sarvavarṇānurañjane
vaiśyāḥ kṛṣiṃ yathānyāyaṃ kārayanti narādhipa
    śuśrūṣāyāṃ ca niratā dvijānāṃ vṛṣalās tathā
tataḥ paripatan rājaṃs tasya kukṣau mahātmanaḥ
    himavantaṃ ca paśyāmi hemakūṭaṃ ca parvatam
niṣadhaṃ cāpi paśyāmi śvetaṃ ca rajatā citam
    paśyāmi ca mahīpāla parvataṃ gandhamādanam
mandaraṃ manujavyāghranīlaṃ cāpi mahāgirim
    paśyāmi ca mahārāja meruṃ kanakaparvatam
mahendraṃ caiva paśyāmi vindhyaṃ ca girim uttamam
    malayaṃ cāpi paśyāmi pāriyātraṃ ca parvatam
ete cānye ca bahavo yāvantaḥ pṛthivīdharāḥ
    tasyodare mayā dṛṣṭāḥ sarvaratnavibhūṣitāḥ
siṃhān vyāghrān varāhāṃś ca nāgāṃś ca manujādhipa
    pṛthivyāṃ yāni cānyāni sattvāni jagatīpate
    tāni sarvāṇy ahaṃ tatra paśyan paryacaraṃ tadā
kukṣau tasya naravyāghra praviṣṭaḥ saṃcaran diśaḥ
    śakrādīṃś cāpi paśyāmi kṛtsnān devagaṇāṃs tathā
gandharvāpsaraso yakṣān ṛṣīṃś caiva mahīpate
    daityadānava saṃghāṃś ca ye cānye suraśatravaḥ
yac ca kiṃ cin mayā loke dṛṣṭaṃ sthāvarajaṅgamam
    tad apaśyam ahaṃ sarvaṃ tasya kukṣau mahātmanaḥ
    phalāhāraḥ pravicaran kṛtsnaṃ jagad idaṃ tadā
antaḥ śarīre tasyāhaṃ varṣāṇām adhikaṃ śatam
    na ca paśyāmi tasyāham antaṃ dehasya kutra cit
satataṃ dhāvamānaś ca cintayāno viśāṃ pate
    āsādayāmi naitāntaṃ tasya rājan mahātmanaḥ
tatas tam eva śaraṇaṃ gato 'smi vidhivat tadā
    vareṇyaṃ varadaṃ devaṃ manasā karmaṇaiva ca
tato 'haṃ sahasā rājan vāyuvegena niḥsṛtaḥ
    mahātmāno mukhāt tasya vivṛtāt puruṣottama
tatas tasyaiva śākhāyāṃ nyagroghasya viśāṃ pate
    āste manujaśārdūla kṛtsnam ādāya vai jagat
tenaiva bāla veṣeṇa śrīvatsa kṛtalakṣaṇam
    āsīnaṃ taṃ naravyāghra paśyāmy amitatejasam
tato mām abravīd vīra sa bālaḥ prahasann iva
    śrīvatsa dhārī dyutimān pītavāsā mahādyutiḥ
apīdānīṃ śarīre 'smin māmake munisattama
    uṣitas tvaṃ suviśrānto mārkaṇḍeya bravīhi me
muhūrtād atha me dṛṣṭiḥ prādurbhūtā punar navā
    yayā nirmuktam ātmānam apaśyaṃ labdhacetasam
tasya tāmratalau tāta caraṇau supratiṣṭhitau
    sujātau mṛdu raktābhir aṅgulībhir alaṃkṛtau
prayatena mayā mūrdhnā gṛhītvā hy abhivanditau
    dṛṣṭvāparimitaṃ tasya prabhāvam amitaujasaḥ
vinayenāñjaliṃ kṛtvā prayatnenopagamya ca
    dṛṣṭo mayā sa bhūtātmā devaḥ kamalalocanaḥ
tam ahaṃ prāñjalir bhūtvā namaskṛtyedam abruvam
    jñātum icchāmi deva tvāṃ māyāṃ cemāṃ tavottamām
āsyenānupraviṣṭo 'haṃ śarīraṃ bhagavaṃs tava
    dṛṣṭavān akhilāṁl lokān samastāj jaṭhare tava
tava deva śarīrasthā devadānavarākṣasāḥ
    yakṣagandharvanāgāś ca jagat sthāvarajaṅgamam
tvatprasādāc ca me deva smṛtir na parihīyate
    drutam antaḥ śarīre te satataṃ paridhāvataḥ
icchāmi puṇḍarīkākṣa jñātuṃ tvāham anindita
    iha bhūtvā śiśuḥ sākṣāt kiṃ bhavān avatiṣṭhate
    pītvā jagad idaṃ viśvam etad ākhyātum arhasi
kimarthaṃ ca jagat sarvaṃ śarīrasthaṃ tavānagha
    kiyantaṃ ca tvayā kālam iha stheyam ariṃdama
etad icchāmi deveśa śrotuṃ brāhmaṇa kāmyayā
    tvattaḥ kamalapatrākṣa vistareṇa yathātatham
    mahad dhyetad acintyaṃ ca yad ahaṃ dṛṣṭavān prabho
ity uktaḥ sa mayā śrīmān devadevo mahādyutiḥ
    sāntvayan mām idaṃ vākyam uvāca vadatāṃ varaḥ
