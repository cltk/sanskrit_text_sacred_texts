damayanty uvāca
      na mām arhasi kalyāṇa pāpena pariśaṅkitum
      mayā hi devān utsṛjya vṛtas tvaṃ niṣadhādhipa
tavābhigamanārthaṃ tu sarvato brāhmaṇā gatāḥ
      vākyāni mama gāthābhir gāyamānā diśo daśa
tatas tvāṃ brāhmaṇo vidvān parṇādo nāma pārthiva
      abhyagacchat kosalāyām ṛtuparṇaniveśane
tena vākye hṛte samyak prativākye tathāhṛte
      upāyo 'yaṃ mayā dṛṣṭo naiṣadhānayane tava
tvām ṛte na hi loke 'nya ekāhnā pṛthivīpate
      samartho yojanaśataṃ gantum aśvair narādhipa
tathā cemau mahīpāla bhaje 'haṃ caraṇau tava
      yathā nāsatkṛtaṃ kiṃ cin manasāpi carāmy aham
ayaṃ carati loke 'smin bhūtasākṣī sadāgatiḥ
      eṣa muñcatu me prāṇān yadi pāpaṃ carāmy aham
tathā carati tigmāṃśuḥ pareṇa bhuvanaṃ sadā
      sa vimuñcatu me prāṇān yadi pāpaṃ carāmy aham
candramāḥ sarvabhūtānām antaś carati sākṣivat
      sa vimuñcatu me prāṇān yadi pāpaṃ carāmy aham
ete devās trayaḥ kṛtsnaṃ trailokyaṃ dhārayanti vai
     vibruvantu yathāsatyam ete vādya tyajantu mām
evam ukte tato vāyur antarikṣād abhāṣata
     naiṣā kṛtavatī pāpaṃ nalaṃ satyaṃ bravīmi te
rājañ śīlanidhiḥ sphīto damayantyā surakṣitaḥ
     sākṣiṇo rakṣiṇaś cāsyā vayaṃ trīn parivatsarān
upāyo vihitaś cāyaṃ tvadartham atulo 'nayā
     na hy ekāhnā śataṃ gantā tvadṛte 'nyaḥ pumān iha
upapannā tvayā bhaimī tvaṃ ca bhaimyā mahīpate
     nātra śaṅkā tvayā kāryā saṃgaccha saha bhāryayā
tathā bruvati vāyau tu puṣpavṛṣṭiḥ papāta ha
     devadundubhayo nedur vavau ca pavanaḥ śivaḥ
tad adbhutatamaṃ dṛṣṭvā nalo rājātha bhārata
     damayantyāṃ viśaṅkāṃ tāṃ vyapākarṣad ariṃdama
tatas tad vastram arajaḥ prāvṛṇod vasudhādhipaḥ
     saṃsmṛtya nāgarājānaṃ tato lebhe vapuḥ svakam
svarūpiṇaṃ tu bhartāraṃ dṛṣṭvā bhīmasutā tadā
     prākrośad uccair āliṅgya puṇyaślokam aninditā
bhaimīm api nalo rājā bhrājamāno yathā purā
     sasvaje svasutau cāpi yathāvat pratyanandata
tataḥ svorasi vinyasya vaktraṃ tasya śubhānanā
     parītā tena duḥkhena niśaśvāsāyatekṣaṇā
tathaiva maladigdhāṅgī pariṣvajya śucismitā
     suciraṃ puruṣavyāghraṃ tasthau sāśrupariplutā
tataḥ sarvaṃ yathāvṛttaṃ damayantyā nalasya ca
     bhīmāyākathayat prītyā vaidarbhyā jananī nṛpa
tato 'bravīn mahārājaḥ kṛtaśaucam ahaṃ nalam
     damayantyā sahopetaṃ kālyaṃ draṣṭā sukhoṣitam
tatas tau sahitau rātriṃ kathayantau purātanam
     vane vicaritaṃ sarvam ūṣatur muditau nṛpa
sa caturthe tato varṣe saṃgamya saha bhāryayā
     sarvakāmaiḥ susiddhārtho labdhavān paramāṃ mudam
damayanty api bhartāram avāpyāpyāyitā bhṛśam
     ardhasaṃjātasasyeva toyaṃ prāpya vasuṃdharā
saivaṃ sametya vyapanītatandrī; śāntajvarā harṣavivṛddhasattvā
     rarāja bhaimī samavāptakāmā; śītāṃśunā rātrir ivoditena
