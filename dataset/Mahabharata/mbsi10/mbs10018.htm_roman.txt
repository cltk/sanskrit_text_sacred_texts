[vāsudeva]
      tato devayuge 'tīte devā vai samakalpayan
      yajñaṃ veda pramāṇena vidhivad yaṣṭum īpsavaḥ
kalpayām āsur avyagrā deśān yajñocitāṃs tataḥ
      bhāgārhā devatāś caiva yajñiyaṃ dravyam eva ca
tā vai rudram ajānantyo yāthā tathyena devatāḥ
      nākalpayanta devasya sthāṇor bhāgaṃ narādhipa
so 'kalpyamāne bhāge tu kṛtti vāsā makhe 'maraiḥ
      tarasā bhāgam anvicchan dhanur ādau sasarja ha
lokayajñaḥ kriyā yajño gṛhayajñaḥ sanātanaḥ
      pañca bhūtamayo yajño nṛyajñaś caiva pañcamaḥ
lokayajñena yajñaiṣī kapardī vidadhe dhanuḥ
      dhanuḥ sṛṣṭam abhūt tasya pañca kiṣku pramāṇataḥ
vaṣaṭkāro 'bhavaj jyā tu dhanuṣas tasya bhārata
      yajñāṅgāni ca catvāri tasya saṃhanane 'bhavan
tataḥ kruddho mahādevas tad upādāya kārmukam
      ājagāmātha tatraiva yatra devāḥ samījire
tam āttakārmukaṃ dṛṣṭvā brahmacāriṇam avyayam
      vivyathe pṛthivī devī parvatāś ca cakampire
na vavau pavanaś caiva nāgnir jajvāla caidhitaḥ
     vyabhramac cāpi saṃvignaṃ divi nakṣatramaṇḍalam
na babhau bhāskaraś cāpi somaḥ śrīmuktamaṇḍalaḥ
     timireṇākulaṃ sarvam ākāśaṃ cābhavad vṛtam
abhibhūtās tato devā viṣayān na prajajñire
     na pratyabhāc ca yajñas tān vedā babhraṃśire tadā
tataḥ sa yajñaṃ raudreṇa vivyādha hṛdi patriṇā
     apakrāntas tato yajño mṛgo bhūtvā sapāvakaḥ
sa tu tenaiva rūpeṇa divaṃ prāpya vyarocata
     anvīyamāno rudreṇa yudhiṣṭhira nabhastale
apakrānte tato yajñe saṃjñā na pratyabhāt surān
     naṣṭasaṃjñeṣu deveṣu na prajñāyata kiṃ cana
tryambakaḥ savitur bāhū bhagasya nayane tathā
     pūṣṇaś ca daśanān kruddho dhanuṣkoṭyā vyaśātayat
prādravanta tato devā yajñāṅgāni ca sarvaśaḥ
     ke cit tatraiva ghūrṇanto gatāsava ivābhavan
sa tu vidrāvya tat sarvaṃ śitikaṇṭho 'vahasya ca
     avaṣṭabhya dhanuṣkoṭiṃ rurodha vibudhāṃs tataḥ
tato vāg amarair uktā jyāṃ tasya dhanuṣo 'cchinat
     atha tat sahasā rājaṃś chinnajyaṃ visphurad dhanuḥ
tato vidhanuṣaṃ devā deva śreṣṭham upāgaman
     śaraṇaṃ sahayajñena prasādaṃ cākarot prabhuḥ
tataḥ prasanno bhagavān prāsyat kopaṃ jalāśaye
     sa jalaṃ pāvako bhūtvā śoṣayaty aniśaṃ prabho
bhagasya nayane caiva bāhū ca savitus tathā
     prādāt pūṣṇaś ca daśanān punar yajñaṃ ca pāṇḍava
tataḥ sarvam idaṃ svasthaṃ babhūva punar eva ha
     sarvāṇi ca havīṃṣy asya devā bhāgam akalpayan
tasmin kruddhe 'bhavat sarvam asvasthaṃ bhuvanaṃ vibho
     prasanne ca punaḥ svasthaṃ sa prasanno 'sya vīryavān
tatas te nihatāḥ sarve tava putrā mahārathāḥ
     anye ca bahavaḥ śūrāḥ pāñcālāś ca sahānugāḥ
na tan manasi kartavyaṃ na hi tad drauṇinā kṛtam
     mahādeva prasādaḥ sa kuru kāryam anantaram
