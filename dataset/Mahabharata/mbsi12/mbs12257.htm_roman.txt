[bhī]
      atrāpy udāharantīmam itihāsaṃ purātanam
      prajānām anukampārthaṃ gītaṃ rājñā vicakhnunā
chinnasthūnaṃ vṛṣaṃ dṛṣṭvā virāvaṃ ca gavāṃ bhṛśam
      gograhe yajñavātasya prekṣamāṇaḥ sa pārthivaḥ
svasti gobhyo 'stu lokeṣu tato nirvacanaṃ kṛtam
      hiṃsāyāṃ hi pravṛttāyām āśīr eṣānukalpitā
avyavasthita maryādair vimūḍhair nāstikair naraiḥ
      saṃśayātmabhir avyaktair hiṃsā samanukīrtitā
sarvakarma svahiṃsā hi dharmātmā manur abravīt
      kāmarāgād vihiṃsanti bahir vedyāṃ paśūn narāḥ
tasmāt pramānataḥ kāryo dharmaḥ sūkṣmo vijānatā
      ahiṃsaiva hi sarvebhyo dharmebhyo jyāyasī matā
upoṣya saṃśito bhūtvā hitvā veda kṛtāḥ śrutīḥ
      ācāra ity anācārāḥ kṛpaṇāḥ phalahetavaḥ
yadi yajñāṃś ca vṛkṣāṃś ca yūpāṃś coddhiśya mānavāḥ
      vṛthā māṃsāni khādanti naiṣa dharmaḥ praśasyate
māṃsaṃ madhu surā matsyā āsavaṃ kṛsaraudanam
      dhūrtaiḥ pravartitaṃ hy etan naitad vedeṣu kalpitam
kāmān mohāc ca lobhāc ca laulyam etat pravartitam
     viṣṇum evābhijānanti sarvayajñeṣu brāhmaṇāḥ
     pāyasaiḥ sumanobhiś ca tasyāpi yajanaṃ smṛtam
yajñiyāś caiva ye vṛkṣā vedeṣu parikalpitāḥ
     yac cāpi kiṃ cit kartavyam anyac cokṣaiḥ susaṃskṛtam
     mahāsattvaiḥ śuddhabhāvaiḥ sarvaṃ devārham eva tat
[y]
     śarīram āpadaś cāpi vivadanty avihiṃsataḥ
     kathaṃ yātrā śarīrasya nirārambhasya setsyati
[bhī]
     yathā śarīraṃ na glāyen neyān mṛtyuvaśaṃ yathā
     tathā karmasu varteta samartho dharmam ācaret
