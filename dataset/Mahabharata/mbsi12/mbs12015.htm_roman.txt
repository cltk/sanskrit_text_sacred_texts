[vaiṣampāyana]
      yājñasenyā vaco śrutvā punar evārjuno 'bravīt
      anumānya mahābāhuṃ jyeṣṭhaṃ bhrātaram īśvaram
daṇḍaḥ śāsti prajāḥ sarvā daṇḍa evābhirakṣati
      daṇḍaḥ supteṣu jāgarti daṇḍaṃ dharmaṃ vidur budhāḥ
dharmaṃ saṃrakṣate daṇḍas tathevārthaṃ narādhipa
      kāmaṃ saṃrakṣate daṇḍas trivargo daṇḍa ucyate
daṇḍena rakṣyate dhānyaṃ dhanaṃ daṇḍena rakṣyate
      etad vidvann upādatsva svabhāvaṃ paśya laukikam
rājadaṇḍabhayād eke pāpāḥ pāpaṃ na kurvate
      yamadaṇḍabhayād eke paralokabhayād api
parasparabhayād eke pāpāḥ pāpaṃ na kurvate
      evaṃ sāṃsiddhike loke sarvaṃ daṇḍe pratiṣṭhitam
daṇḍasyaiva bhayād eke na khādanti parasparam
      andhe tamasi majjeyur yadi daṇḍo na pālayet
yasmād adāntān damayaty aśiṣṭān daṇḍayaty api
      damanād daṇḍanāc caiva tasmād daṇḍaṃ vidur budhāḥ
vāci daṇḍo brāhmaṇānāṃ kṣatriyāṇāṃ bhujārpaṇam
      dānadaṇḍaḥ smṛto vaiśyo nirdaṇḍaḥ śūdra ucyate
asaṃmohāya martyānām arthasaṃrakṣaṇāya ca
     maryādā sthāpitā loke daṇḍasaṃjñā viśāṃ pate
yatra śyāmo lohitākṣo daṇḍaś carati sūnṛtaḥ
     prajās tatra na muhyanti netā cet sādhu paśyati
brahma cārī gṛhasthaś ca vānaprastho 'tha bhikṣukaḥ
     daṇḍasyaiva bhayād ete manuṣyā vartmani sthitāḥ
nābhīto yajate rājan nābhīto dātum icchati
     nābhītaḥ puruṣaḥ kaś cit samaye sthātum icchati
nācchittvā paramarmāṇi nākṛtvā karma dāruṇam
     nāhatvā matsyaghātīva prāpnoti mahatīṃ śriyam
nāghnataḥ kīrtir astīha na vittaṃ na punaḥ prajāḥ
     indro vṛtravadhenaiva mahendraḥ samapadyata
ya eva devā hantāras tāṁl loko 'rcayate bhṛśam
     hantā rudras tathā skandaḥ śakro 'gnir varuṇo yamaḥ
hantā kālas tathā vāyur mṛtyur vaiśravaṇo raviḥ
     vasavo marutaḥ sādhyā viśve devāś ca bhārata
etān devān namasyanti pratāpa praṇatā janāḥ
     na brahmāṇaṃ na dhātāraṃ na pūṣāṇaṃ kathaṃ cana
madhyasthān sarvabhūteṣu dāntāñ śama parāyaṇān
     yajante mānavāḥ ke cit praśāntāḥ sarvakarmasu
na hi paśyāmi jīvantaṃ loke kaṃ cid ahiṃsayā
     sattvaiḥ sattvāni jīvanti durbalair balavattarāḥ
nakulo mūṣakān atti biḍālo nakulaṃ tathā
     biḍālam atti śvā rājañ śvānaṃ vyālamṛgas tathā
tān atti puruṣaḥ sarvān paśya dharmo yathāgataḥ
     prāṇasyānnam idaṃ sarvaṃ jaṅgamaṃ sthāvaraṃ ca yat
vidhānaṃ deva vihitaṃ tatra vidvān na muhyate
     yathā sṛṣṭo 'si rājendra tathā bhavitum arhasi
vinītakrodhaharṣā hi mandā vanam upāśritāḥ
     vinā vadhaṃ na kurvanti tāpasāḥ prāṇayāpanam
udake bahavaḥ prāṇāḥ pṛthivyāṃ ca phaleṣu ca
     na ca kaś cin na tān hanti kim anyat prāṇayāpanāt
sūkṣmayonīni bhūtāni tarka gamyāni kāni cit
     pakṣmaṇo 'pi nipātena yeṣāṃ syāt skandhaparyayaḥ
grāmān niṣkramya munayo vigatakrodhamatsarāḥ
     vane kuṭumba dharmāṇo dṛśyante parimohitāḥ
bhūmiṃ bhittvauṣadhīś chittvā vṛkṣādīn aṇḍajān paśūn
     manuṣyās tanvate yajñāṃs te svargaṃ prāpnuvanti ca
daṇḍanītyāṃ praṇītāyāṃ sarve sidhyanty upakramāḥ
     kaunteya sarvabhūtānāṃ tatra me nāsti saṃśayaḥ
daṇḍaś cen na bhavel loke vyanaśiṣyann imāḥ prajāḥ
     śūle matsyān ivāpakṣyan durbalān balavattarāḥ
satyaṃ cedaṃ brahmaṇā pūrvam uktaṃ; daṇḍaḥ prajā rakṣati sādhu nītaḥ
     paśyāgnayaś ca pratiśāmyanty abhītāḥ; saṃtarjitā daṇḍabhayāj jvalanti
andhaṃ tama ivedaṃ syān na prajñāyeta kiṃ cana
     daṇḍaś cen na bhavel loke vibhajan sādhvasādhunī
ye 'pi saṃbhinnamaryādā nāstikā veda nindakāḥ
     te 'pi bhogāya kalpante daṇḍenopanipīḍitāḥ
sarvo daṇḍajito loko durlabho hi śucir naraḥ
     daṇḍasya hi bhayād bhīto bhogāyeha prakalpate
cāturvarṇyāpramohāya sunīta nayanāya ca
     daṇḍo vidhātrā vihito dharmārthāvv abhirakṣitum
yadi daṇḍān na bibhyeyur vayāṃsi śvāpadāni ca
     adyuḥ paśūn manuṣyāṃś ca yajñārthāni havīṃṣi ca
na brahmacary adhīyīta kalyāṇī gaur na duhyate
     na kanyodvahanaṃ gacched yadi daṇḍo na pālayet
viśvalopaḥ pravarteta bhidyeran sarvasetavaḥ
     mamatvaṃ na prajānīyur yadi daṇḍo na pālayet
na saṃvatsarasatrāṇi tiṣṭheyur akutobhayāḥ
     vidhivad dakṣiṇāvanti yadi daṇḍo na pālayet
careyur nāśrame dharmaṃ yathoktaṃ vidhim āśritāḥ
     na vidyāṃ prāpnuyāt kaś cid yadi daṇḍo na pālayet
na coṣṭrā na balīvardā nāśvāśvatara gardabhāḥ
     yuktā vaheyur yānāni yadi daṇḍo na pālayet
na preṣyā vacanaṃ kuryur na bālo jātu karhi cit
     tiṣṭhet pitṛmate dharme yadi daṇḍo na pālayet
daṇḍe sthitāḥ prajāḥ sarvā bhayaṃ daṇḍaṃ vidur budhāḥ
     daṇḍe svargo manuṣyāṇāṃ loko 'yaṃ ca pratiṣṭhitaḥ
na tatra kūṭaṃ pāpaṃ vā vañcanā vāpi dṛṣyate
     yatra daṇḍaḥ suvihitaś caraty arivināśanaḥ
haviḥ śvā prapibed dhṛṣṭo daṇḍaś cen nodyato bhavet
     haret kākaḥ puroḍāśaṃ yadi daṇḍo na pālayet
yad idaṃ dharmato rājyaṃ vihitaṃ yady adharmataḥ
     kāryas tatra na śoko vai bhuṅkṣva bhogān yajasva ca
sukhena dharmaṃ śrīmantaś caranti śuci vāsasaḥ
     saṃvasantaḥ priyair dārair bhuñjānāś cānnam uttamam
arthe sarve samārambhāḥ samāyattā na saṃśayaḥ
     sa ca daṇḍe samāyattaḥ paśya daṇḍasya gauravam
lokayātrārtham eveha dharmapravacanaṃ kṛtam
     ahiṃsā sādhu hiṃseti śreyān dharmaparigrahaḥ
nātyanta guṇavān kaś cin na cāpy atyantanirguṇaḥ
     ubhayaṃ sarvakāryeṣu dṛśyate sādhv asādhu ca
paśūnāṃ vṛṣaṇaṃ chittvā tato bhindanti nastakān
     kṛṣanti bahavo bhārān badhnanti damayanti ca
evaṃ paryākule loke vipathe jarjarīkṛte
     tais tair nyāyair mahārāja purāṇaṃ dharmam ācara
jaya dehi prajā rakṣa dharmaṃ samanupālaya
     amitrāñ jahi kaunteya mitrāṇi paripālaya
mā ca te nighnataḥ śatrūn manyur bhavatu bhārata
     na tatra kilbiṣaṃ kiṃ cit kartuṃ bhavati bhārata
ātatāyī hi yo hanyād ātatāyinam āgatam
     na tena bhrūṇahā sa syān manyus taṃ manyum ṛcchati
avadhyaḥ sarvabhūtānām antarātmā na saṃśayaḥ
     avadhye cātmani kathaṃ vadhyo bhavati kena cit
yathā hi puruṣaḥ śālāṃ punaḥ saṃpraviśen navām
     evaṃ jīvaḥ śarīrāṇi tāni tāni prapadyate
dehān purāṇān utsṛjya navān saṃpratipadyate
     evaṃ mṛtyumukhaṃ prāhur ye janās tattvadarśinaḥ
