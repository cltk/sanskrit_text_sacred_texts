pūrṇe varṣasahasre tu vratasnātaṃ mahāmunim
 abhyāgacchan surāḥ sarve tapaḥphalacikīrṣavaḥ
abravīt sumahātejā brahmā suruciraṃ vacaḥ
 ṛṣis tvam asi bhadraṃ te svārjitaiḥ karmabhiḥ śubhaiḥ
tam evam uktvā deveśas tridivaṃ punar abhyagāt
 viśvāmitro mahātejā bhūyas tepe mahat tapaḥ
tataḥ kālena mahatā menakā paramāpsarāḥ
 puṣkareṣu naraśreṣṭha snātuṃ samupacakrame
tāṃ dadarśa mahātejā menakāṃ kuśikātmajaḥ
 rūpeṇāpratimāṃ tatra vidyutaṃ jalade yathā
dṛṣṭvā kandarpavaśago munis tām idam abravīt
 apsaraḥ svāgataṃ te 'stu vasa ceha mamāśrame
 anugṛhṇīṣva bhadraṃ te madanena sumohitam
ity uktā sā varārohā tatrāvāsam athākarot
 tapaso hi mahāvighno viśvāmitram upāgataḥ
tasyāṃ vasantyāṃ varṣāṇi pañca pañca ca rāghava
 viśvāmitrāśrame saumya sukhena vyaticakramuḥ
atha kāle gate tasmin viśvāmitro mahāmuniḥ
 savrīḍa iva saṃvṛttaś cintāśokaparāyaṇaḥ
buddhir muneḥ samutpannā sāmarṣā raghunandana
 sarvaṃ surāṇāṃ karmaitat tapo'paharaṇaṃ mahat
ahorātrāpadeśena gatāḥ saṃvatsarā daśa
 kāmamohābhibhūtasya vighno 'yaṃ pratyupasthitaḥ
viniḥśvasan munivaraḥ paścāt tāpena duḥkhitaḥ
bhītām apsarasaṃ dṛṣṭvā vepantīṃ prāñjaliṃ sthitām
 menakāṃ madhurair vākyair visṛjya kuśikātmajaḥ
 uttaraṃ parvataṃ rāma viśvāmitro jagāma ha
sa kṛtvā naiṣṭhikīṃ buddhiṃ jetukāmo mahāyaśāḥ
 kauśikītīram āsādya tapas tepe sudāruṇam
tasya varṣasahasraṃ tu ghoraṃ tapa upāsataḥ
 uttare parvate rāma devatānām abhūd bhayam
amantrayan samāgamya sarve sarṣigaṇāḥ surāḥ
 maharṣiśabdaṃ labhatāṃ sādhv ayaṃ kuśikātmajaḥ
devatānāṃ vacaḥ śrutvā sarvalokapitāmahaḥ
 abravīn madhuraṃ vākyaṃ viśvāmitraṃ tapodhanam
maharṣe svāgataṃ vatsa tapasogreṇa toṣitaḥ
 mahattvam ṛṣimukhyatvaṃ dadāmi tava kauśika
brahmaṇaḥ sa vacaḥ śrutvā viśvāmitras tapodhanaḥ
 prāñjaliḥ praṇato bhūtvā pratyuvāca pitāmaham
brahmarṣi śabdam atulaṃ svārjitaiḥ karmabhiḥ śubhaiḥ
 yadi me bhagavān āha tato 'haṃ vijitendriyaḥ
tam uvāca tato brahmā na tāvat tvaṃ jitendriyaḥ
 yatasva muniśārdūla ity uktvā tridivaṃ gataḥ
viprasthiteṣu deveṣu viśvāmitro mahāmuniḥ
 ūrdhvabāhur nirālambo vāyubhakṣas tapaś caran
dharme pañcatapā bhūtvā varṣāsv ākāśasaṃśrayaḥ
 śiśire salilasthāyī rātryahāni tapodhanaḥ
evaṃ varṣasahasraṃ hi tapo ghoram upāgamat
 tasmin saṃtapyamāne tu viśvāmitre mahāmunau
saṃbhramaḥ sumahān āsīt surāṇāṃ vāsavasya ca
 rambhām apsarasaṃ śakraḥ saha sarvair marudgaṇaiḥ
uvācātmahitaṃ vākyam ahitaṃ kauśikasya ca
