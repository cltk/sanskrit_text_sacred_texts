[vai]
      te śūrās tata dhanvānas tūnavantaḥ samārgaṇāḥ
      baddhagodhāṅguli trāṇāḥ khadgavanto 'mitaujasaḥ
parigṛhya dvijaśreṣṭhāñ śreṣṭhāḥ sarvadhanuṣmatām
      pāñcālī sahitā rājan prayayur gandhamādanam
sarāṃsi saritaś caiva parvatāṃś ca vanāni ca
      vṛkṣāṃś ca bahula chāyān dadṛśur girimūrdhani
      nityapuṣpaphalān deśān devarṣigaṇasevitān
ātmany ātmānam ādhāya vīrā mūlaphalāśanāḥ
      cerur uccāvacākārān deśān viṣamasaṃkaṭān
      paśyanto mṛgajātāni bahūni vividhāni ca
ṛri siddhāmara yutaṃ gandharvāpsarasāṃ priyam
      viviśus te mahātmānaḥ kiṃnarācaritaṃ girim
praviśatsv atha vīreṣu parvataṃ gandhamādanam
      candavātaṃ mahad varṣaṃ prādurāsīd viśāṃ pate
tato reṇuḥ samudbhūtaḥ sapatra bahulo mahān
      pṛthivīṃ cāntarikṣaṃ ca dyāṃ caiva tamasāvṛṇot
na sma prajñāyate kiṃ cid āvṛte vyomni reṇunā
      na cāpi śekus te kartum anyonyasyābhibhāṣaṇam
na cāpaśyanta te 'nyonyaṃ tamasā hatacakṣusaḥ
      ākṛṣyamāṇā vātena sāśma cūrṇena bhārata
drumāṇāṃ vātabhagnānāṃ patatāṃ bhūtale bhṛśam
     anyeṣāṃ ca mahī jānāṃ śabdaḥ samabhavan mahān
dyauḥ svit patati kiṃ bhūmau dīryante parvatā nu kim
     iti te menire sarve pavanena vimohitāḥ
te yathānantarān vṛkṣān valmīkān viṣamāṇi ca
     pāṇibhiḥ parimārganto bhītā vāyor nililyire
tataḥ kārmukam udyamya bhīmaseno mahābalaḥ
     kṛṣṇām ādāya saṃgatyā tasthāv āśritya pādapam
dharmarājaś ca dhaumyaś ca nililyāte mahāvane
     agnihotrāṇy upādāya sahadevas tu parvate
nakulo brāhmaṇāś cānye lomaśaś ca mahātapaḥ
     vṛkṣān āsādya saṃtrastās tatra tatra nililyire
mandī bhūte ca pavane tasmin rajasi śāmyati
     mahadbhiḥ pṛṣatais tūrṇaṃ varṣam abhyājagāma ha
tato 'śmasahitā dhārāḥ saṃvṛṇvantyaḥ samantataḥ
     prapetur aniśaṃ tatra śīghravātasamīritāḥ
tataḥ sāgaragā āpaḥ kīryamāṇaḥ samantataḥ
     prādurāsan sakalusāḥ phenavatyo viśāṃ pate
vahantyo vāri bahulaṃ phenodupa pariplutam
     parisasrur mahāśabdāḥ prakarṣantyo mahīruhān
tasminn uparate varṣe vāte ca samatāṃ gate
     gate hy ambhasi nimnāni prādurbhūte divākare
nirjagmus te śanaiḥ sarve samājagmuś ca bhārata
     pratasthuś ca punar vīrāḥ parvataṃ gandhamādanam
