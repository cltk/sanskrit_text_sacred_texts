kṛtātithyo 'tha rāmas tu sūryasyodayanaṃ prati
 āmantrya sa munīn sarvān vanam evānvagāhata
nānāmṛgagaṇākīrṇaṃ śārdūlavṛkasevitam
 dhvastavṛkṣalatāgulmaṃ durdarśa salilāśayam
niṣkūjanānāśakuni jhillikā gaṇanāditam
 lakṣmaṇānugato rāmo vanamadhyaṃ dadarśa ha
vanamadhye tu kākutsthas tasmin ghoramṛgāyute
 dadarśa giriśṛṅgābhaṃ puruṣādaṃ mahāsvanam
gabhīrākṣaṃ mahāvaktraṃ vikaṭaṃ viṣamodaram
 bībhatsaṃ viṣamaṃ dīrghaṃ vikṛtaṃ ghoradarśanam
vasānaṃ carmavaiyāghraṃ vasārdraṃ rudhirokṣitam
 trāsanaṃ sarvabhūtānāṃ vyāditāsyam ivāntakam
trīn siṃhāṃś caturo vyāghrān dvau vṛkau pṛṣatān daśa
 saviṣāṇaṃ vasādigdhaṃ gajasya ca śiro mahat
avasajyāyase śūle vinadantaṃ mahāsvanam
 sa rāmo lakṣmaṇaṃ caiva sītāṃ dṛṣṭvā ca maithilīm
abhyadhāvat susaṃkruddhaḥ prajāḥ kāla ivāntakaḥ
 sa kṛtvā bhairavaṃ nādaṃ cālayann iva medinīm
aṅgenādāya vaidehīm apakramya tato 'bravīt
 yuvāṃ jaṭācīradharau sabhāryau kṣīṇajīvitau
praviṣṭau daṇḍakāraṇyaṃ śaracāpāsidhāriṇau
 kathaṃ tāpasayor vāṃ ca vāsaḥ pramadayā saha
adharmacāriṇau pāpau kau yuvāṃ munidūṣakau
 ahaṃ vanam idaṃ durgaṃ virāgho nāma rākṣasaḥ
carāmi sāyudho nityam ṛṣimāṃsāni bhakṣayan
 iyaṃ nārī varārohā mama bharyā bhaviṣyati
 yuvayoḥ pāpayoś cāhaṃ pāsyāmi rudhiraṃ mṛdhe
tasyaivaṃ bruvato dhṛṣṭaṃ virādhasya durātmanaḥ
 śrutvā sagarvitaṃ vākyaṃ saṃbhrāntā janakātmajā
 sītā prāvepatodvegāt pravāte kadalī yathā
tāṃ dṛṣṭvā rāghavaḥ sītāṃ virādhāṅkagatāṃ śubhām
 abravīl lakṣmaṇaṃ vākyaṃ mukhena pariśuṣyatā
paśya saumya narendrasya janakasyātmasaṃbhavām
 mama bhāryāṃ śubhācārāṃ virādhāṅke praveśitām
 atyanta sukhasaṃvṛddhāṃ rājaputrīṃ yaśasvinīm
yad abhipretam asmāsu priyaṃ vara vṛtaṃ ca yat
 kaikeyyās tu susaṃvṛttaṃ kṣipram adyaiva lakṣmaṇa
yā na tuṣyati rājyena putrārthe dīrghadarśinī
 yayāhaṃ sarvabhūtānāṃ hitaḥ prasthāpito vanam
 adyedānīṃ sakāmā sā yā mātā mama madhyamā
parasparśāt tu vaidehyā na duḥkhataram asti me
 pitur vināśāt saumitre svarājyaharaṇāt tathā
iti bruvati kākutsthe bāṣpaśokapariplute
 abravīl lakṣmaṇaḥ kruddho ruddho nāga iva śvasan
anātha iva bhūtānāṃ nāthas tvaṃ vāsavopamaḥ
 mayā preṣyeṇa kākutstha kimarthaṃ paritapsyase
śareṇa nihatasyādya mayā kruddhena rakṣasaḥ
 virādhasya gatāsor hi mahī pāsyati śoṇitam
rājyakāme mama krodho bharate yo babhūva ha
 taṃ virādhe vimokṣyāmi vajrī vajram ivācale
mama bhujabalavegavegitaḥ; patatu śaro 'sya mahān mahorasi
 vyapanayatu tanoś ca jīvitaṃ; patatu tataś ca mahīṃ vighūrṇitaḥ
