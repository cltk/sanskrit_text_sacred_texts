bhartāraṃ nihataṃ dṛṣṭvā lakṣmaṇaṃ ca mahābalam
 vilalāpa bhṛśaṃ sītā karuṇaṃ śokakarśitā
ūcur lakṣaṇikā ye māṃ putriṇy avidhaveti ca
 te 'sya sarve hate rāme 'jñānino 'nṛtavādinaḥ
yajvano mahiṣīṃ ye mām ūcuḥ patnīṃ ca satriṇaḥ
 te 'dya sarve hate rāme 'jñānino 'nṛtavādinaḥ
vīrapārthivapatnī tvaṃ ye dhanyeti ca māṃ viduḥ
 te 'dya sarve hate rāme 'jñānino 'nṛtavādinaḥ
ūcuḥ saṃśravaṇe ye māṃ dvijāḥ kārtāntikāḥ śubhām
 te 'dya sarve hate rāme 'jñānino 'nṛtavādinaḥ
imāni khalu padmāni pādayor yaiḥ kila striyaḥ
 adhirājye 'bhiṣicyante narendraiḥ patibhiḥ saha
vaidhavyaṃ yānti yair nāryo 'lakṣaṇair bhāgyadurlabhāḥ
 nātmanas tāni paśyāmi paśyantī hatalakṣaṇā
satyānīmāni padmāni strīṇām uktvāni lakṣaṇe
 tāny adya nihate rāme vitathāni bhavanti me
keśāḥ sūkṣmāḥ samā nīlā bhruvau cāsaṃgate mama
 vṛtte cālomaśe jaṅghe dantāś cāviralā mama
śaṅkhe netre karau pādau gulphāv ūrū ca me citau
 anuvṛttā nakhāḥ snigdhāḥ samāś cāṅgulayo mama
stanau cāviralau pīnau mamemau magnacūcukau
 magnā cotsaṅginī nābhiḥ pārśvoraskaṃ ca me citam
mama varṇo maṇinibho mṛdūny aṅgaruhāṇi ca
 pratiṣṭhitāṃ dvadaśabhir mām ūcuḥ śubhalakṣaṇām
samagrayavam acchidraṃ pāṇipādaṃ ca varṇavat
 mandasmitety eva ca māṃ kanyālakṣaṇikā viduḥ
adhirājye 'bhiṣeko me brāhmaṇaiḥ patinā saha
 kṛtāntakuśalair uktaṃ tat sarvaṃ vitathīkṛtam
śodhayitvā janasthānaṃ pravṛttim upalabhya ca
 tīrtvā sāgaram akṣobhyaṃ bhrātarau goṣpade hatau
nanu vāruṇam āgneyam aindraṃ vāyavyam eva ca
 astraṃ brahmaśiraś caiva rāghavau pratyapadyatām
adṛśyamānena raṇe māyayā vāsavopamau
 mama nāthāv anāthāyā nihatau rāmalakṣmaṇau
na hi dṛṣṭipathaṃ prāpya rāghavasya raṇe ripuḥ
 jīvan pratinivarteta yady api syān manojavaḥ
na kālasyātibhāro 'sti kṛtāntaś ca sudurjayaḥ
 yatra rāmaḥ saha bhrātrā śete yudhi nipāthitaḥ
nāhaṃ śocāmi bhartāraṃ nihataṃ na ca lakṣmaṇam
 nātmānaṃ jananī cāpi yathā śvaśrūṃ tapasvinīm
sā hi cintayate nityaṃ samāptavratam āgatam
 kadā drakṣyāmi sītāṃ ca rāmaṃ ca sahalakṣmaṇam
paridevayamānāṃ tāṃ rākṣasī trijaṭābravīt
 mā viṣādaṃ kṛthā devi bhartāyaṃ tava jīvati
kāraṇāni ca vakṣyāmi mahānti sadṛśāni ca
 yathemau jīvato devi bhrātarau rāmalakṣmaṇau
na hi kopaparītāni harṣaparyutsukāni ca
 bhavanti yudhi yodhānāṃ mukhāni nihate patau
idaṃ vimānaṃ vaidehi puṣpakaṃ nāma nāmataḥ
 divyaṃ tvāṃ dhārayen nedaṃ yady etau gajajīvitau
hatavīrapradhānā hi hatotsāhā nirudyamā
 senā bhramati saṃkhyeṣu hatakarṇeva naur jale
iyaṃ punar asaṃbhrāntā nirudvignā tarasvinī
 senā rakṣati kākutsthau māyayā nirjitau raṇe
sā tvaṃ bhava suvisrabdhā anumānaiḥ sukhodayaiḥ
 ahatau paśya kākutsthau snehād etad bravīmi te
anṛtaṃ noktapūrvaṃ me na ca vakṣye kadā cana
 cāritrasukhaśīlatvāt praviṣṭāsi mano mama
nemau śakyau raṇe jetuṃ sendrair api surāsuraiḥ
 etayor ānanaṃ dṛṣṭvā mayā cāveditaṃ tava
idaṃ ca sumahac cihnaṃ śanaiḥ paśyasva maithili
 niḥsaṃjñāv apy ubhāv etau naiva lakṣmīr viyujyate
prāyeṇa gatasattvānāṃ puruṣāṇāṃ gatāyuṣām
 dṛśyamāneṣu vaktreṣu paraṃ bhavati vaikṛtam
tyaja śokaṃ ca duḥkhaṃ ca mohaṃ ca janakātmaje
 rāmalakṣmaṇayor arthe nādya śakyam ajīvitum
śrutvā tu vacanaṃ tasyāḥ sītā surasutopamā
 kṛtāñjalir uvācedam evam astv iti maithilī
vimānaṃ puṣpakaṃ tat tu samivartya manojavam
 dīnā trijaṭayā sītā laṅkām eva praveśitā
tatas trijaṭayā sārdhaṃ puṣpakād avaruhya sā
 aśokavanikām eva rakṣasībhiḥ praveśitā
praviśya sītā bahuvṛkṣaṣaṇḍāṃ; tāṃ rākṣasendrasya vihārabhūmim
 saṃprekṣya saṃcintya ca rājaputrau; paraṃ viṣādaṃ samupājagāma
