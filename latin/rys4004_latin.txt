tataḥ prahṛṣṭo hanumān kṛtyavān iti tad vacaḥ
 śrutvā madhurasaṃbhāṣaṃ sugrīvaṃ manasā gataḥ
bhavyo rājyāgamas tasya sugrīvasya mahātmanaḥ
 yad ayaṃ kṛtyavān prāptaḥ kṛtyaṃ caitad upāgatam
tataḥ paramasaṃhṛṣṭo hanūmān plavagarṣabhaḥ
 pratyuvāca tato vākyaṃ rāmaṃ vākyaviśāradaḥ
kimarthaṃ tvaṃ vanaṃ ghoraṃ pampākānanamaṇḍitam
 āgataḥ sānujo durgaṃ nānāvyālamṛgāyutam
tasya tadvacanaṃ śrutvā lakṣmaṇo rāmacoditaḥ
 ācacakṣe mahātmānaṃ rāmaṃ daśarathātmajam
rājā daśaratho nāma dyutimān dharmavatsalaḥ
 tasyāyaṃ pūrvajaḥ putro rāmo nāma janaiḥ śrutaḥ
śaraṇyaḥ sarvabhūtānāṃ pitur nirdeśapāragaḥ
 vīro daśarathasyāyaṃ putrāṇāṃ guṇavattaraḥ
rājyād bhraṣṭo vane vastuṃ mayā sārdham ihāgataḥ
 bhāryayā ca mahātejāḥ sītayānugato vaśī
 dinakṣaye mahātejāḥ prabhayeva divākaraḥ
aham asyāvaro bhrātā guṇair dāsyam upāgataḥ
 kṛtajñasya bahujñasya lakṣmaṇo nāma nāmataḥ
sukhārhasya mahārhasya sarvabhūtahitātmanaḥ
 aiśvaryeṇa vihīnasya vanavāsāśritasya ca
rakṣasāpahṛtā bhāryā rahite kāmarūpiṇā
 tac ca na jñāyate rakṣaḥ patnī yenāsya sā hṛtā
danur nāma śriyaḥ putraḥ śāpād rākṣasatāṃ gataḥ
 ākhyātas tena sugrīvaḥ samartho vānarādhipaḥ
sa jñāsyati mahāvīryas tava bhāryāpahāriṇam
 evam uktvā danuḥ svargaṃ bhrājamāno gataḥ sukham
etat te sarvam ākhyātaṃ yāthātathyena pṛcchataḥ
 ahaṃ caiva hi rāmaś ca sugrīvaṃ śaraṇaṃ gatau
eṣa dattvā ca vittāni prāpya cānuttamaṃ yaśaḥ
 lokanāthaḥ purā bhūtvā sugrīvaṃ nātham icchati
śokābhibhūte rāme tu śokārte śaraṇaṃ gate
 kartum arhati sugrīvaḥ prasādaṃ saha yūthapaiḥ
evaṃ bruvāṇaṃ saumitriṃ karuṇaṃ sāśrupātanam
 hanūmān pratyuvācedaṃ vākyaṃ vākyaviśāradaḥ
īdṛśā buddhisaṃpannā jitakrodhā jitendriyāḥ
 draṣṭavyā vānarendreṇa diṣṭyā darśanam āgatāḥ
sa hi rājyāc ca vibhraṣṭaḥ kṛtavairaś ca vālinā
 hṛtadāro vane trasto bhrātrā vinikṛto bhṛśam
kariṣyati sa sāhāyyaṃ yuvayor bhāskarātmajaḥ
 sugrīvaḥ saha cāsmābhiḥ sītāyāḥ parimārgaṇe
ity evam uktvā hanumāñ ślakṣṇaṃ madhurayā girā
 babhāṣe so 'bhigacchāmaḥ sugrīvam iti rāghavam
evaṃ bruvāṇaṃ dharmātmā hanūmantaṃ sa lakṣmaṇaḥ
 pratipūjya yathānyāyam idaṃ provāca rāghavam
kapiḥ kathayate hṛṣṭo yathāyaṃ mārutātmajaḥ
 kṛtyavān so 'pi saṃprāptaḥ kṛtakṛtyo 'si rāghava
prasannamukhavarṇaś ca vyaktaṃ hṛṣṭaś ca bhāṣate
 nānṛtaṃ vakṣyate vīro hanūmān mārutātmajaḥ
tataḥ sa tu mahāprājño hanūmān mārutātmajaḥ
 jagāmādāya tau vīrau harirājāya rāghavau
sa tu vipula yaśāḥ kapipravīraḥ; pavanasutaḥ kṛtakṛtyavat prahṛṣṭaḥ
 girivaram uruvikramaḥ prayātaḥ; sa śubhamatiḥ saha rāmalakṣmaṇābhyām
