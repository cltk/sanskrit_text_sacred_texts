[ṣ]
      yāṃ tvam etāṃ śriyaṃ dṛṣṭvā pāṇḍuputre yudhiṣṭhire
      tapyase tāṃ hariṣyāmi dyūtenāhūyatāṃ paraḥ
agatvā saṃśayam aham ayuddhvā ca camūmukhe
      akṣān kṣipann akṣataḥ san vidvān aviduṣo jaye
glahān dhanūṃsi me viddhi śarān akṣāṃś ca bhārata
      akṣāṇāṃ hṛdayaṃ me jyāṃ rathaṃ viddhi mamāstaram
[d]
      ayam utsahate rājañ śriyam āhartum akṣavit
      dyūtena pāṇḍuputrebhyas tat tubhyaṃ tāta rocatām
[dh]
      sthito 'smi śāsane bhrātur vidurasya mahātmanaḥ
      tena saṃgamya vetsyāmi kāryasyāsya viniścayam
[d]
      vihaniṣyati te buddhiṃ viduro muktasaṃśayaḥ
      pāṇḍavānāṃ hite yukto na tathā mama kaurava
nārabhet parasāmarthyāt puruṣaḥ kāryam ātmanaḥ
      matisāmyaṃ dvayor nāsti kāryeṣu kurunandana
bhayaṃ pariharan manda ātmānaṃ paripālayan
      varṣāsu klinnakaṭavat tiṣṭhann evāvasīdati
na vyādhayo nāpi yamaḥ śreyaḥ prāptiṃ pratīkṣate
      yāvad eva bhavet kalpas tāvac chreyo samācaret
[dh]
     sarvathā putrabalibhir vigrahaṃ te na rocaye
     vairaṃ vikāraṃ sṛjati tad vai śastram anāyasam
anartham arthaṃ manyase rājaputra; saṃgranthanaṃ kalahasyātighoram
     tad vai pravṛttaṃ tu yathā kathaṃ cid; vimokṣayec cāpy asi sāyakāṃś ca
[dur]
     dyūte purāṇair vyavahāraḥ pranītas; tatrātyayo nāsti na saṃprahāraḥ
     tad rocatāṃ śakuner vākyam adya sabhāṃ; kṣipraṃ tvam ihājñāpayasva
svargadvāraṃ dīvyatāṃ no viśiṣṭaṃ; tad vartināṃ cāpi tathaiva yuktam
     bhaved evaṃ hy ātmanā tulyam eva; durodaraṃ pāṇḍavais tvaṃ kuruṣva
[dhṛ]
     vākyaṃ na me rocate yat tvayoktaṃ; yat te priyaṃ tat kriyatāṃ narendra
     paścāt tapyase tad upākramya vākyaṃ; na hīdṛśaṃ bhāvi vaco hi dharmyam
dṛṣṭaṃ hy etad vidurenaivam eva; sarvaṃ pūrvaṃ buddhividyānugena
     tad evaitad avaśasyābhyupaiti; mahad bhayaṃ kṣatriya bījaghāti
[v]
     evam uktvā dhṛtarāsthro manīṣī; daivaṃ matvā paramaṃ dustaraṃ ca
     śaśāsoccaiḥ puruṣān putra vākye; sthito rājā daivasaṃmūḍhacetāḥ
sahasrastambhāṃ hemavaiḍūrya citrāṃ; śatadvārāṃ toraṇasphāṭi śṛṅgām
     sabhām agryāṃ krośamātrāyatāṃ; me tad vistārām āśu kurvantu yuktāḥ
śrutvā tasya tvaritā nirviśaṅkāḥ; prājñā dakṣās tāṃ tathā cakrur āśu
     sarvadravyāṇy upajahruḥ sabhāyāṃ; sahasraśaḥ śilpinaś cāpi yuktāḥ
kālenālpenātha niṣṭhāṃ gatāṃ; tāṃ sabhāṃ ramyāṃ bahuratnāṃ vicitrām
     citrair hemair āsanair abhyupetām; ācakhyus te tasya rājñaḥ pratītāḥ
tato vidvān viduraṃ mantrimukhyam; uvācedaṃ dhṛtarāṣṭro narendraḥ
     yudhiṣṭhiraṃ rājaputraṃ hi gatvā; madvākyena kṣipram ihānayasva
sabheyaṃ me bahuratnā vicitrā; śayyāsanair upapannā mahārhaiḥ
     sā dṛśyatāṃ bhrātṛbhiḥ sārdham etya; suhṛd dyūtaṃ vartatām atra ceti
matam ājñāya putrasya dhṛtarāṣṭro narādhipaḥ
     matvā ca dustaraṃ daivam etad rājā cakāra ha
anyāyena tathoktas tu viduro viduṣāṃ varaḥ
     nābhyanandad vaco bhrātur vacanaṃ cedam abravīt
nābhinandāmi nṛpate praiṣam etaṃ; maivaṃ kṛthāḥ kulanāśād bibhemi
     putrair bhinnaiḥ kalahas te dhruvaṃ syād; etac chaṅke dyūtakṛte narendra
[dh]
     neha kṣattaḥ kalahas tapsyate māṃ; na ced daivaṃ pratilomaṃ bhaviṣyat
     dhātrā tu diṣṭasya vaśe kiledaṃ sarvaṃ; jagac ceṣṭati na svatantram
tad adya vidura prāpya rājānaṃ mama śāsanāt
     kṣipram ānaya durdharṣaṃ kuntīputraṃ yudhiṣṭhiram
