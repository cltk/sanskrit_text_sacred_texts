[y]
      vāsudeva mahābāho vistareṇa mahāmate
      saubhasya vadham ācakṣva na hi tṛpyāmi kathyataḥ
[vā]
      hataṃ śrutvā mahābāho mayā śrautaśravaṃ nṛpam
      upāyād bharataśreṣṭha śālvo dvāravatīṃ purīm
arundhat tāṃ suduṣṭātmā sarvataḥ pāṇḍunandana
      śālvo vaihāyasaṃ cāpi tat puraṃ vyūhya viṣṭhitaḥ
tatrastho 'tha mahīpālo yodhayām āsa tāṃ purīm
      abhisāreṇa sarveṇa tatra yuddham avartata
purī samantād vihitā sapatākā satoraṇā
      sacakrā sahuḍā caiva sayāntra khanakā tathā
sopatalpa pratolīkā sāṭṭāṭṭākala gopurā
      sakaca grahaṇī caiva solkālātāvapothikā
soṣṭrikā bharataśreṣṭha sabherī paṇavānakā
      samit tṛṇakuśā rājan saśataghnīka lāṅgalā
sabhuśuṇḍy aśmala guḍā sāyudhā saparaśvadhā
      lohacarmavatī cāpi sāgniḥ sahuḍa śṛṅgikā
śāstradṛṣṭena vidhinā saṃyuktā bharatarṣabha
      dravyair anekair vividhair gada sāmboddhavādibhiḥ
puruṣaiḥ kuruśārdūla samarthaiḥ pratibādhane
     abhikhyāta kulair vīrair dṛṣṭavīryaiś ca saṃyuge
madhyamena ca gulmena rakṣitā sārasaṃjñitā
     utkṣipta gulmaiś ca tathā hayaiś caiva padātibhiḥ
āghoṣitaṃ ca nagare na pātavyā sureti ha
     pramādaṃ parirakṣadbhir ugrasenoddhavādibhiḥ
pramatteṣv abhighātaṃ hi kuryāc chālvo narādhipaḥ
     iti kṛtvāpramattās te sare vṛṣṇyandhakāḥ sthitāḥ
ānartāś ca tathā sarve naṭanartaka gāyanāḥ
     bahir vivāsitāḥ sarve rakṣadbhir vittasaṃcayān
saṃkramā bheditāḥ sarve nāvaś ca pratiṣedhitāḥ
     parikhāś cāpi kauravya kīlaiḥ sunicitāḥ kṛtāḥ
udapānāḥ kuruśreṣṭha tathaivāpy ambarīṣakāḥ
     samantāt kośamātraṃ ca kāritā viṣamā ca bhūḥ
prakṛtyā viṣamaṃ durgaṃ prakṛtyā ca surakṣitam
     prakṛtyā cāyudhopetaṃ viśeṣeṇa tadānagha
surakṣitaṃ suguptaṃ ca sarāyudha samanvitam
     tat puraṃ bharataśreṣṭha yathendra bhavanaṃ tathā
na cāmudro 'bhiniryāti na cāmudraḥ praveśyate
     vṛṣṇyandhakapure rājaṃs tadā saubhasamāgame
anu rathyāsu sarvāsu catvareṣu ca kaurava
     balaṃ babhūva rājendra prabhūtagajavājimat
dattavetana bhaktaṃ ca dattāyudha paricchadam
     kṛtāpadānaṃ ca tadā balam āsīn mahābhuja
na kupya vetanī kaś cin na cātikrānta vetanī
     nānugrahabhṛtaḥ kaś cin na cādṛṣṭa parākramaḥ
evaṃ suvihitā rājan dvārakā bhūridakṣiṇaiḥ
     āhukena suguptā ca rājñā rājīvalocana
