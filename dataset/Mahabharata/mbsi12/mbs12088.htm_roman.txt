rāṣṭraguptiṃ ca me rājan rāṣṭrasyaiva ca saṃgraham
      samyag jijñāsamānāya prabrūhi bharatarṣabha
rāṣṭraguptiṃ ca te samyag rāṣṭrasyaiva ca saṃgraham
      hanta sarvaṃ pravakṣyāmi tattvam ekamanāḥ śṛṇu
grāmasyādhipatiḥ kāryo daśa grāmyas tathāparaḥ
      dviguṇāyāḥ śatasyaivaṃ sahasrasya ca kārayet
grāme yān grāmadoṣāṃś ca grāmikaḥ paripālayet
      tān brūyād daśa pāyāsau sa tu viṃśatipāya vai
so 'pi viṃśatyadhipatir vṛttaṃ jānapade jane
      grāmāṇāṃ śatapālāya sarvam eva nivedayet
yāni gramīṇa bhojyāni grāmikas tāny upāśnuyāt
      daśa pas tena bhartavyas tenāpi dviguṇādhipaḥ
grāmaṃ grāmaśatādhyakṣo bhoktum arhati satkṛtaḥ
      mahāntaṃ bharataśreṣṭha susphīta janasaṃkulam
      tatra hy anekam āyattaṃ rājño bhavati bhārata
śākhā nagaram arhas tu sahasrapatir uttamam
      dhānyahairaṇyabhogena bhoktuṃ rāṣṭriya udyataḥ
tathā yad grāmakṛtyaṃ syād grāmikṛtyaṃ ca te svayam
      dharmajñaḥ sacivaḥ kaś cit tat prapaśyed atandritaḥ
nagare nagare ca syād ekaḥ sarvārthacintakaḥ
     uccaiḥ sthāne ghorarūpo nakṣatrāṇām iva grahaḥ
     bhavet sa tān parikrāmet sarvān eva sadā svayam
vikrayaṃ krayam adhvānaṃ bhaktaṃ ca sa parivyayam
     yogakṣemaṃ ca saṃprekṣya vaṇijaḥ kārayet karān
utpattiṃ dānavṛttiṃ ca śilpaṃ saṃprekṣya cāsakṛt
     śilpapratikarān eva śilpinaḥ prati kārayet
uccāvacakarā nyāyyāḥ pūrvarājñāṃ yudhiṣṭhira
     yathā yathā na hīyeraṃs tathā kuryān mahīpatiḥ
phalaṃ karma ca saṃprekṣya tataḥ sarvaṃ prakalpayet
     phalaṃ karma ca nirhetu na kaś cit saṃpravartayet
yathā rājā ca kartā ca syātāṃ karmaṇi bhāginau
     samavekṣya tathā rājñā praṇeyāḥ satataṃ karāḥ
nocchindyād ātmano mūlaṃ pareṣāṃ vāpi tṛṣṇayā
     īhā dvārāṇi saṃrudhya rājā saṃprīti darśanaḥ
pradviṣanti parikhyātaṃ rājānam ati khādanam
     pradviṣṭasya kutaḥ śreyaḥ saṃpriyo labhate priyam
vatsaupamyena dogdhavyaṃ rāṣṭram akṣīṇa buddhinā
     bhṛto vatso jātabalaḥ pīḍāṃ sahati bhārata
na karma kurute vatso bhṛśaṃ dugdho yudhiṣṭhira
     rāṣṭram apy atidugdhaṃ hi na karma kurute mahat
yo rāṣṭram anugṛhṇāti parigṛhya svayaṃ nṛpaḥ
     saṃjātam upajīvan sa labhate sumahat phalam
āpad arthaṃ hi nicayān rājāna iha cinvate
     rāṣṭraṃ ca kośabhūtaṃ syāt kośo veśma gatas tathā
paurajānapadān sarvān saṃśritopāśritāṃs tathā
     yathāśakty anukampeta sarvān abhyantarān api
bāhyaṃ janaṃ bhedayitvā bhoktavyo madhyamaḥ sukham
     evaṃ na saṃprakupyante janāḥ sukhitaduḥkhitāḥ
prāg eva tu karādānam anubhāṣya punaḥ punaḥ
     saṃnipatya svaviṣaye bhayaṃ rāṣṭre pradarśayet
iyam āpat samutpannā paracakrabhayaṃ mahat
     api nāntāya kalpeta veṇor iva phalāgamaḥ
arayo me samutthāya bahubhir dasyubhiḥ saha
     idam ātmavadhāyaiva rāṣṭram icchanti bādhitum
asyām āpadi ghorāyāṃ saṃprāpte dāruṇe bhaye
     paritrāṇāya bhavatāṃ prārthayiṣye dhanāni vaḥ
pratidāsye ca bhavatāṃ sarvaṃ cāhaṃ bhayakṣaye
     nārayaḥ pratidāsyanti yad dhareyur balād itaḥ
kalatram āditaḥ kṛtvā naśyet svaṃ svayam eva hi
     api cet putradārārtham arthasaṃcaya iṣyate
nandāmi vaḥ prabhāvena putrāṇām iva codaye
     yathāśakty anugṛhṇāmi rāṣṭrasyāpīḍayā ca vaḥ
āpatsv eva ca boḍhavyaṃ bhavadbhiḥ sad gavair iva
     na vaḥ priya taraṃ kāryaṃ dhanaṃ kasyāṃ cid āpadi
iti vācā madhurayā ślakṣṇayā sopacārayā
     svaraśmīn abhyavasṛjed yugam ādāya kālavit
pracāraṃ bhṛtyabharaṇaṃ vyayaṃ gogrāma to bhayam
     yogakṣemaṃ ca saṃprekṣya gominaḥ kārayet karān
upekṣitā hi naśyeyur gomino 'raṇyavāsinaḥ
     tasmāt teṣu viśeṣeṇa mṛdupūrvaṃ samācaret
sāntvanaṃ rakṣaṇaṃ dānam avasthā cāpy abhīkṣṇaśaḥ
     gomināṃ pārtha kartavyaṃ saṃvibhāgāḥ priyāṇi ca
ajasram upayoktavyaṃ phalaṃ gomiṣu sarvataḥ
     prabhāvayati rāṣṭraṃ ca vyavahāraṃ kṛṣiṃ tathā
tasmād gomiṣu yatnena prītiṃ kuryād vicakṣaṇaḥ
     dayāvān apramattaś ca karān saṃpraṇayan mṛdūn
sarvatra kṣemacaraṇaṃ sulabhaṃ tāta gomibhiḥ
     na hy ataḥ sadṛśaṃ kiṃ cid dhanam asti yudhiṣṭhira
