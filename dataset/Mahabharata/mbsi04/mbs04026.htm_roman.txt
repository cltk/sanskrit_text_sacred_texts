[vai]
      athābravīn mahāvīryo droṇas tattvārtha darśivān
      na tādṛśā vinaśyanti nāpi yānti parābhavam
śūrāś ca kṛtavidyāś ca buddhimanto jitendriyāḥ
      dharmajñāś ca kṛtajñāś ca dharmarājam anuvratāḥ
nītidharmārthatattvajñaṃ pitṛvac ca samāhitam
      dharme sthitaṃ satyadhṛtiṃ jyeṣṭhaṃ jyeṣṭhāpacāyinam
anuvratā mahātmānaṃ bhrātaraṃ bhrātaro nṛpa
      ajātaśatruṃ hrīmantaṃ taṃ ca bhrātṝn anuvratam
teṣāṃ tathāvidheyānāṃ nibhṛtānāṃ mahātmanām
      kimarthaṃ nītimān pārthaḥ śreyo naiṣāṃ kariṣyati
tasmād yatnāt pratīkṣante kālasyodayam āgatam
      na hi te nāśam ṛccheyur iti paśyāmy ahaṃ dhiyā
sāṃprataṃ caiva yat kāryaṃ tac ca kṣipram akālikam
      kriyatāṃ sādhu saṃcintya vāsaś caiṣāṃ pracintyatām
yathāvat pāṇḍuputrāṇāṃ sarvārtheṣu dhṛtātmanām
      durjñeyāḥ khalu śūrās te apāpās tapasā vṛtāḥ
śuddhātmā guṇavān pārthaḥ satyavān nītimāñ śuciḥ
      tejorāśir asaṃkhyeyo gṛhṇīyād api cakṣur ī
vijñāya kriyatāṃ tasmād bhūyaś ca mṛgayāmahe
     brāhmaṇaiś cārakaiḥ siddhair ye cānye tadvido janāḥ
