[y]
      kena saṃkalpitaṃ śrāddhaṃ kasmin kāle kim ātmakam
      bhṛgvaṅgirasake kāle muninā katareṇa vā
kāni śrāddheṣu varjyāni tathā mula phalāni ca
      dhānyajātiś ca kā varjyā tan me brūhi pitāmaha
[bh]
      yathā śrāddhaṃ saṃpravṛttaṃ yasmin kāle yad ātmakam
      yena saṃkalpitaṃ caiva tan me śṛṇu janādhipa
svāyambhuvo 'triḥ kauravya paramarṣiḥ pratāpavān
      tasya vaṃśe mahārāja dattātreya iti smṛtaḥ
dattātreyasya putro 'bhūn nimir nāma tapodhanaḥ
      nimeś cāpy abhavat putraḥ śrīmān nāma śriyā vṛtaḥ
pūrṇe varṣasahasrānte sa kṛtvā duṣkaraṃ tapaḥ
      kāladharmaparītātmānidhanaṃ samupāgataḥ
nimis tu kṛtvā śaucāni vidhidṛṣṭena karmaṇā
      saṃtāpam agamat tīvraṃ putraśokaparāyaṇaḥ
atha kṛtvopahāryāṇi caturdaśyāṃ mahāmatiḥ
      tam eva gaṇayañ śokaṃ virātre pratyabudhyata
tasyāsīt pratibuddhasya śokena pihitātmanaḥ
      manaḥ saṃhṛtya viṣaye buddhir vistara gāminī
tataḥ saṃcintayām āsa śrāddhakalpaṃ samāhitaḥ
     yāni tasyaiva bhojyāni mūlāhi ca phalāni ca
uktāni yāni cānyāni yāni ceṣṭāni tasya ha
     tāni sarvāṇi manasā viniścitya tapodhanaḥ
amāvāsyāṃ mahāprājña viprān ānāyya pūjitān
     dakṣiṇāvartikāḥ sarvā bṛsīḥ svayam athākarot
sapta viprāṃs tato bhojye yugapat samupānayat
     ṛte ca lavaṇaṃ bhojyaṃ śyāmākānnaṃ dadau prabhuḥ
dakṣiṇāgrās tato darbhā viṣṭareṣu niveśitāḥ
     pādayoś caiva viprāṇāṃ ye tv annam upabhuñjate
kṛtvā ca dakṣiṇāgrān vai darbhān suprayataḥ śuciḥ
     pradadau śrīmate piṇḍaṃ nāmagotram udāharan
tat kṛtvā sa muniśreṣṭho dharmasaṃkaram ātmanaḥ
     paścāt tāpena mahatā tapyamāno 'bhyacintayat
akṛtaṃ munibhiḥ pūrvaṃ kiṃ mayaitad anuṣṭhitam
     kathaṃ nu śāpena na māṃ daheyur brāhmaṇā iti
tataḥ saṃcintayām āsa vaṃśakartāram ātmanaḥ
     dhyāta mātras tathā cātrir ājagāma tapodhanaḥ
athātris taṃ tathā dṛṣṭvā putraśokena karśitam
     bhṛśam āśvāsayām āsa vāgbhir iṣṭābhir avyayaḥ
nime saṃkalpitas te 'yaṃ pitṛyajñas tapodhanaḥ
     mā te bhūd bhīḥ pūrvadṛṣṭo dharmo 'yaṃ brahmaṇā svayam
so 'yaṃ svayambhuvihito dharmaḥ saṃkalpitas tvayā
     ṛte svayambhuvaḥ ko 'nyaḥ śrāddheyaṃ vidhim āharet
ākhyāsyāmi ca te bhūyaḥ śrāddheyaṃ vidhim uttamam
     svayambhuvihitaṃ putra tat puruṣva nibodha me
kṛtvāgnikaraṇaṃ pūrvaṃ mantrapūrvaṃ tapodhana
     tato 'ryamṇe ca somāya varuṇāya ca nityaśaḥ
viśve devāś ca ye nityaṃ pitṛbhiḥ saha gocarāḥ
     tebhyaḥ saṃkalpitā bhāgāḥ svayam eva svayambhuvā
stotavyā ceha pṛthivī nivāpasyeha dhāriṇī
     vaiṣṇavī kāśyapī ceti tathaivehākṣayeti ca
udakānayane caiva stotavyo varuṇo vibhuḥ
     tato 'gniś caiva somaś ca āpyāyyāv iha te 'nagha
devās tu pitaro nāma nirmitā vai svayambhuvā
     ūṣmapāḥ sumahābhāgās teṣāṃ bhāgāḥ prakalpitāḥ
te śrāddhenārcyamānā vai vimucyante ha kilbiṣāt
     saptakaḥ pitṛvaṃśas tu pūrvadṛṣṭaḥ svayambhuvā
viśve cāgnimukhā devāḥ saṃkhyātāḥ pūrvam eva te
     teṣāṃ nāmāni vakṣyāmi bhāgārhāṇāṃ mahātmanām
sahaḥ kṛtir vipāpmā ca puṇyakṛt pāvanas tathā
     grāmniḥ kṣemaḥ samūhaś ca divyasānus tathaiva ca
vivasvān vīryavān hrīmān kīrtimān kṛta eva ca
     vipūrvaḥ somapūrvaś ca sūryaśrīś ceti nāmataḥ
somapaḥ sūryasāvitro dattātmā puṣkarīyakaḥ
     uṣṇīnābho nabhedaś ca viśvāyur dīptir eva ca
camūharaḥ suveṣaś ca vyomāriḥ śaṃkaro bhavaḥ
     īśaḥ kartā kṛtir dakṣo bhuvano divyakarmakṛt
gaṇitaḥ pañca vīryaś ca ādityo raśmimāṃs tathā
     sapta kṛt somavarcāś ca viśvakṛt kavir eva ca
anugoptā sugoptā ca naptā ceśvara eva ca
     jitātmā munivīryaś ca dīptalomā bhayaṃkaraḥ
atikarmā pratītaś ca pradātā cāṃśumāṃs tathā
     śailābhaḥ paramakrodhī dhīroṣṇī bhūpatis tathā
srajī vajrī varī caiva viśve devāḥ sanātanāḥ
     kīrtitās te mahābhāgāḥ kālasya gatigocarāḥ
aśrāddheyāni dhānyāni kodravāḥ pulakās tathā
     hiṅgu dravyeṣu śākeṣu palāṇḍuṃ laśunaṃ tathā
palāṇḍuḥ saubhañjanakas tathā gṛñjanakādayaḥ
     kūṣmāṇḍa jātyalābuṃ ca kṛṣṇaṃ lavaṇam eva ca
grāmyaṃ vārāha māṃsaṃ ca yac caivāprokṣitaṃ bhavet
     kṛṣṇājājī viḍaś caiva śītapākī tathaiva ca
     aṅkurādyās tathā varjyā iha śṛṅgāṭakāni ca
varjayel lavaṇaṃ sarvaṃ tathā jambū phalāni ca
     avakṣutāvaruditaṃ tathā śrāddheṣu varjayet
nivāpe havyakavye vā garhitaṃ ca śvadarśanam
     pitaraś caiva devāś ca nābhinandanti tad dhaviḥ
caṇḍāla śvapacau varjyau nivāpe samupasthite
     kāṣāyavāsī kuṣṭhī vā patito brahmahāpi vā
saṃkīrṇa yonir vipraś ca saṃbandhī patitaś ca yaḥ
     varjanīyā budhair ete nivāpe samupasthite
ity evam uktvā bhagavān svavaṃśajam ṛṣiṃ purā
     pitāmaha sabhāṃ divyāṃ jagāmātris tapodhanaḥ
