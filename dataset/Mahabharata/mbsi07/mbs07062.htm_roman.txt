[s]
      hanta te saṃpravakṣyāmi sarvaṃ pratyakṣadarśivān
      śuśrūṣasva sthiro bhūtvā tava hy apanayo mahān
gatodake setubandho yādṛk tādṛg ayaṃ tava
      vilāpo niṣphalo rājan mā śuco bharatarṣabha
anatikramaṇīyo 'yaṃ kṛtāntasyādbhuto vidhiḥ
      mā śuco bharataśreṣṭha diṣṭam etat purātanam
yadi hi tvaṃ purā dyūtāt kunti putraṃ yudhiṣṭhiram
      nivartayethāḥ putrāṃś ca na tvāṃ vyasanam āvrajet
yuddhakāle punaḥ prāpte tadaiva bhavatā yadi
      nivartitāḥ syuḥ saṃrabdhā na tvāṃ vyasanam āvrajet
duryodhanaṃ cāvidheyyaṃ badhnīteti purā yadi
      kurūn acodayiṣyas tvaṃ na tvāṃ vyasanam āvrajet
tat te buddhivyabhīcāram upalapsyanti pāṇḍavāḥ
      pāñcālā vṛṣṇayaḥ sarve ye cānye 'pi mahājanāḥ
sa kṛtvā pitṛkarma tvaṃ putraṃ saṃsthāpya satpathe
      vartethā yadi dharmeṇa na tvāṃ vyasanam āvrajet
tvaṃ tu prājñatamo loke hitvā dharmaṃ sanātanam
      duryodhanasya karṇasya śakuneś cānvagā matam
tat te vilapitaṃ sarvaṃ mayā rājan niśāmitam
     arthe niviśamānasya viṣamiśraṃ yathā madhu
na tathā manyate kṛṣṇo rājānaṃ pāṇḍavaṃ purā
     na bhīṣmaṃ naiva ca droṇaṃ yathā tvām manyate nṛpa
vyājānata yadā tu tvāṃ rājadharmād adhaś cyutam
     tadā prabhṛti kṛṣṇas tvāṃ na tathā bahu manyate
paruṣāṇy ucyamānāṃś ca yathā pārthān upekṣase
     tasyānubandhaḥ prāptas tvāṃ putrāṇāṃ rājyakāmukam
pitṛpaitāmahaṃ rājyam apavṛttaṃ tadānagha
     atha pārthair jitāṃ kṛtsnāṃ pṛthivīṃ pratyapadyathāḥ
pāṇḍunāvarjitaṃ rājyaṃ kauravāṇāṃ yaśas tathā
     tataś cābhyadhikaṃ bhūyaḥ pāṇḍavair dharmacāribhiḥ
teṣāṃ tat tādṛśaṃ karma tvām āsādya suniṣphalam
     yat pitryād bhraṃśitā rājyāt tvayehāmiṣa gṛddhinā
yat punar yuddhakāle tvaṃ putrān garhayase nṛpa
     bahudhā vyāharan doṣān na tad adyopapadyate
na hi rakṣanti rājāno yudhyanto jīvitaṃ raṇe
     camūṃ vigāhya pārthānāṃ yudhyante kṣatriyarṣabhāḥ
yāṃ tu kṛṣṇārjunau senāṃ yāṃ sātyakivṛkodarau
     rakṣeran ko nu tāṃ yudhyec camūm anyatra kauravaiḥ
yeṣāṃ yodhā guḍākeśo yeṣāṃ mantrī janārdanaḥ
     yeṣāṃ ca sātyakir goptā yeṣāṃ goptā vṛkodaraḥ
ko hi tān viṣahed yoddhuṃ martyadharmā dhanurdharaḥ
     anyatra kauraveyebhyo ye vā teṣāṃ padānugāḥ
yāvat tu śakyate kartum anuraktair janādhipaiḥ
     kṣatradharmarataiḥ śūrais tāvat kurvanti kauravāḥ
yathā tu puruṣavyāghrair yuddhaṃ paramasaṅkaṭam
     kurūṇāṃ pāṇḍavaiḥ sārdhaṃ tat sarvaṃ śṛṇu tattvataḥ
