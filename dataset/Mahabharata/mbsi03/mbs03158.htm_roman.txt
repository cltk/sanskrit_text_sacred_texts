[vai]
      śrutvā bahuvidhaiḥ śabdair nādyamānā gire guhāḥ
      ajātaśatruḥ kaunteyo mādrīputrāv ubhāv api
dhaumyaḥ kṛṣṇā ca viprāś ca sarve ca suhṛdas tathā
      bhīmasenam apaśyantaḥ sarve vimanaso 'bhavan
draupadīm ārṣṭiṣeṇāya pradāya tu mahārathāḥ
      sahitāḥ sāyudhāḥ śūrāḥ śailam āruruhus tadā
tataḥ saṃprāpya śailāgraṃ vīkṣamāṇā mahārathāḥ
      dadṛśus te maheṣvāsā bhīmasenam ariṃdamam
sphurataś ca mahākāyān gatasattvāṃś ca rākṣasān
      mahābalān mahāghorān bhīmasenena pātitān
śuśubhe sa mahābāhur gadākhaḍgadhanurdharaḥ
      nihatya samare sarvān dānavān maghavān iva
tatas te samatikramya pariṣvajya vṛkodaram
      tatropaviviśuḥ pārthāḥ prāptā gatim anuttamām
taiś caturbhir maheṣvāsair giriśṛṅgam aśobhata
      lokapālair mahābhāgair divaṃ devavarair iva
kubera sadanaṃ dṛṣṭvā rākṣasāṃś ca nipātitān
      bhrātā bhrātaram āsīnam abhyabhāṣata pāṇḍavam
sāhasād yadi vā mohād bhīma pāpam idaṃ kṛtam
     naitat te sadṛśaṃ vīra muner iva mṛṣā vacaḥ
rājadviṣṭaṃ na kartavyam iti dharmavido viduḥ
     tridaśānām idaṃ dviṣṭaṃ bhīmasena tvayā kṛtam
arthadharmāv anādṛtya yaḥ pāpe kurute manaḥ
     karmaṇāṃ pārtha pāpānāṃ saphalaṃ vindate dhruvam
     punar evaṃ na kartavyaṃ mama ced icchasi priyam
evam uktvā sa dharmātmā bhrātā bhrātaram acyutam
     arthatattvavighāgajñaḥ kuntīputro yudhiṣṭhiraḥ
     virarāma mahātejā tam evārthaṃ vicintayan
tatas tu hataśiṣṭā ye bhīmasenena rākṣasāḥ
     sahitāḥ pratyapadyanta kubera sadanaṃ prati
te javena mahāvegāḥ prāpya vaiśravaṇālayam
     bhīmam ārtasvaraṃ cakrur bhīmasenabhayārditāḥ
nyastaśastrāyudhāḥ śrāntāḥ śonitākta paricchadāḥ
     prakīrṇamūrdhajā rājan yakṣādhipatim abruvan
gadāparighanistriṃśa tomaraprāsayodhinaḥ
     rākṣasā nihatāḥ sarve tava devapuraḥsarāḥ
pramṛdya tarasā śailaṃ mānuṣeṇa dhaneśvara
     ekena sahitāḥ saṃkhye hatāḥ krodhavaśā gaṇāḥ
pravarā rakṣasendrāṇāṃ yakṣāṇāṃ ca dhanādhipa
     śerate nihatā deva gatasattvāḥ parāsavaḥ
labdhaḥ śailo vayaṃ muktāmaṇimāṃs te sakhā hataḥ
     mānuṣeṇa kṛtaṃ karma vidhatsva yad anantaram
sa tac chrutvā tu saṃkruddhaḥ sarvayakṣagaṇādhipaḥ
     kopasaṃrakta nayanaḥ katham ity abravīd vacaḥ
dvitīyam aparādhyantaṃ bhīmaṃ śrutvā dhaneśvaraḥ
     cukrodha yakṣādhipatir yujyatām iti cābravīt
athābhra dhanasaṃkāśaṃ girikūṭam ivocchritam
     hayaiḥ saṃyojayām āsur gāndharvair uttamaṃ ratham
tasya sarga guṇopetā vimalākṣā hayottamāḥ
     tejobalajavopetā nānāratnavibhūṣitāḥ
śobhamānā rathe yuktās tariṣyanta ivāśugāḥ
     harṣayām āsur anyonyam iṅgitair vijayāvahaiḥ
sa tam āsthāya bhagavān rājarājo mahāratham
     prayayau devagandharvaiḥ stūyamāno mahādyutiḥ
taṃ prayāntaṃ mahātmānaṃ sarvayakṣadhanādhipam
     raktākṣā hemasaṃkāśā mahākāyā mahābalāḥ
sāyudhā baddhanistriṃśā yakṣā daśaśatāyutāḥ
     javena mahatā vīrāḥ parivāryopatasthire
taṃ mahāntam upāyāntaṃ dhaneśvaram upāntike
     dadṛśur hṛṣṭaromāṇaḥ pāṇḍavāḥ priyadarśanam
kuberas tu mahāsattvān pāndoḥputrān mahārathān
     āttakārmukanistriṃśān dṛṣṭvā prīto 'bhavat tadā
te pakṣiṇa ivotpatya gireḥ śṛṅgaṃ mahājavāḥ
     tasthus teṣāṃ samabhyāśe dhaneśvara puraḥsarāḥ
tatas taṃ hṛṣṭamanasaṃ pāṇḍavān prati bhārata
     samīkṣya yakṣagandharvā nirvikārā vyavasthitāḥ
pāṇḍavāś ca mahātmānaḥ praṇamya dhanadaṃ prabhum
     nakulaḥ sahadevaś ca dharmaputraś ca dharmavit
aparādham ivātmānaṃ manyamānā mahārathāḥ
     tasthuḥ prāñjalayaḥ sarve parivārya dhaneśvaram
śayyāsanavaraṃ śrīmat puṣpakaṃ viśvakarmaṇā
     vihitaṃ citraparyantam ātiṣṭhata dhanādhipaḥ
tam āsīnaṃ mahākāyāḥ śaṅkukarṇā mahājavāḥ
     upopaviviśur yakṣā rākṣasāś ca sahasraśaḥ
śataśaś cāpi gandharvās tathaivāpsarasāṃ gaṇāḥ
     parivāryopatiṣṭhanta yathā devāḥ śatakratum
kāñcanīṃ śirasā bibhrad bhīmasenaḥ srajaṃ śubhām
     bāṇakhaḍgadhanuṣpāṇir udaikṣata dhanādhipam
na bhīr bhīmasya na glānir vikṣatasyāpi rākṣasaiḥ
     āsīt tasyām avasthāyāṃ kuberam api paśyataḥ
ādadānaṃ śitān bāṇān yoddhukāmam avasthitam
     dṛṣṭvā bhīmaṃ dharmasutam abravīn naravāhanaḥ
vidus tvāṃ sarvabhūtāni pārtha bhūtahite ratam
     nirbhayaś cāpi śailāgre vasa tvaṃ saha bandhubhiḥ
na ca manyus tvayā kāryo bhīmasenasya pāṇḍava
     kālenaite hatāḥ pūrvaṃ nimittam anujas tava
vrīṣā cātra na kartavyā sāhasaṃ yad idaṃ kṛtam
     dṛṣṭaś cāpi suraiḥ pūrvaṃ vināśo yakṣarākṣasām
na bhīmasene kopo me prīto 'smi bharatarṣabha
     karmaṇānena bhīmasya mama tuṣṭir abhūt purā
evam uktvā tu rājānaṃ bhīmasenam abhāṣata
     naitan manasi me tāta vartate kurusattama
     yad idaṃ sāhasaṃ bhīmakṛṣṇārthe kṛtavān asi
mām anādṛtya devāṃś ca vināśaṃ yakṣarakṣasām
     svabāhubalam āśritya tenāhaṃ prītimāṃs tvayi
     śāpād asmi vinirmukto ghorād adya vṛkodara
ahaṃ pūrvam agastyena kruddhena paramarṣiṇā
     śapto 'parādhe kasmiṃś cit tasyaiṣā niṣkṛtiḥ kṛtā
dṛṣṭo hi mama saṃkleśaḥ purā pāṇḍavanandana
     na tavātrāparādho 'sti kathaṃ cid api śatruhan
[y]
     kathaṃ śapto 'si bhagavann agastyena mahātmanā
     śrotum icchāmy ahaṃ deva tavaitac chāpakāraṇam
idaṃ cāścarya bhūtaṃ me yat krodhāt tasya dhīmataḥ
     tavaiva tvaṃ na nirdagdhaḥ sabalaḥ sapadānugaḥ
[vaiṣr]
     devatānām abhūn mantraḥ kuśavatyāṃ nareśvara
     kṛtas tatrāham agamaṃ mahāpadmaśatais tribhiḥ
     yakṣāṇāṃ ghorarūpāṇāṃ vividhāyudhadhāriṇām
adhvany aham athāpaśyam agastyam ṛṣisattamam
     ugraṃ tapas tapasyantaṃ yamunātīram āśritam
     nānāpakṣigaṇākīrṇaṃ puṣpitadrumaśobhitam
tam ūrdhvabāhuṃ dṛṣṭvā tu sūryasyābhimukhaṃ sthitam
     tejorāśiṃ dīpyamānaṃ hutāśanam ivaidhitam
rākṣasādhipatiḥ śrīmān maṇimān nāma me sakhā
     maurkhyād ajñānabhāvāc ca darpān mohāc ca bhārata
     nyaṣṭhīvad ākāśagato maharṣes tasya mūrdhani
sa kopān mām uvācedaṃ diśaḥ sarvā dahann iva
     mām avajñāya duṣṭātmā yasmād eṣa sakhā tava
dharṣaṇāṃ kṛtavān etāṃ paśyatas te dhaneśvara
     tasmāt sahaibhiḥ sainyais te vadhaṃ prāpsyati mānuṣāt
tvaṃ cāpy ebhir hataiḥ sainyaiḥ kleśaṃ prāpsyasi durmate
     tam eva mānuṣaṃ dṛṣṭvā kilbiṣād vipramokṣyase
sainyānāṃ tu tavaiteṣāṃ putrapautra balānvitam
     na śāpaṃ prāpsyate ghoraṃ gaccha te ''jñāṃ kariṣyati
eṣa śāpo mayā prāptaḥ prāktasmād ṛṣisattamāt
     sa bhīmena mahārāja bhrātrā tava vimokṣitaḥ
