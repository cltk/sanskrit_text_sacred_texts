[arj]
      bhīma jyeṣṭho gurur me tvaṃ nāto 'nyad vaktum utsahe
      dhṛtarāṣṭro hi rājarṣiḥ sarvathā mānam arhati
na smaranty aparāddhāni smaranti sukṛtāni ca
      asaṃbhinnārtha maryādāḥ sādhavaḥ puruṣottamāḥ
idaṃ madvacanāt kṣattaḥ kauravaṃ brūhi pārthivam
      yāvad icchati putrāṇāṃ dātuṃ tāvad dadāmy aham
bhīṣmādīnāṃ ca sarveṣāṃ suhṛdām upakāriṇām
      mama kośād iti vibho mā bhūd bhīmaḥ sudurmanāḥ
[vai]
      ity ukte dharmarājas tam arjunaṃ pratyapūjayat
      bhīmasenaḥ kaṭākṣeṇa vīkṣāṃ cakre dhanaṃjayam
tataḥ sa viduraṃ dhīmān vākyam āha yudhiṣṭhiraḥ
      na bhīmasene kopaṃ sa nṛpatiḥ kartum arhati
parikliṣṭo hi bhīmo 'yaṃ himavṛṣṭy ātapādibhiḥ
      duḥkhair bahuvidhair dhīmān araṇye viditaṃ tava
kiṃ tu madvacanād brūhi rājānaṃ bharatarṣabham
      yad yad icchasi yāvac ca gṛhyatāṃ madgṛhād iti
yan mātsaryam ayaṃ bhīmaḥ karoti bhṛśaduḥkhitaḥ
      na tan manasi kartavyam iti vācyaḥ sa pārthivaḥ
yan mamāsti dhanaṃ kiṃ cid arjunasya ca veśmani
     tasya svāmī mahārāja iti vācyaḥ sa pārthivaḥ
dadātu rājā viprebhyo yatheṣṭaṃ kriyatāṃ vyayaḥ
     putrāṇāṃ suhṛdāṃ caiva gacchatv ānṛṇyam adya saḥ
idaṃ cāpi śarīraṃ me tavāyattaṃ janādhipa
     dhanāni ceti viddhi tvaṃ kṣattar nāsty atra saṃśayaḥ
