[nārada]
      nāsau vṛthāgninā dagdho yathā tatra śrutaṃ mayā
      vaicitravīryo nṛpatis tat te vakṣyāmi bhārata
vanaṃ praviśatā tena vāyubhakṣeṇa dhīmatā
      agnayaḥ kārayitveṣṭim utsṛṣṭā iti naḥ śrutam
yājakās tu tatas tasya tān agnīn nirjane vane
      samutsṛjya yathākāmaṃ jagmur bharatasattama
sa vivṛddhas tadā vahnir vane tasminn abhūt kila
      tena tad vanam ādīptam iti me tāpasābruvan
sa rājā jāhnavī kacche yathā te kathitaṃ mayā
      tenāṅginā samāyuktaḥ svenaiva bharatarṣabha
evam āvedayām āsur munayas te mamānagha
      ye te bhāgīrathī tīre mayā dṛṣṭā yudhiṣṭhira
evaṃ svenāgninā rājā samāyukto mahīpate
      mā śocithās tvaṃ nṛpatiṃ gataḥ sa paramāṃ gatim
guruśuśrūṣayā caiva jananī tava pāṇḍava
      prāptā sumahatīṃ siddhim iti me nātra saṃśayaḥ
kartum arhasi kauravya teṣāṃ tvam udakakriyām
      bhrātṛbhiḥ sahitaḥ sarvair etad atra vidhīyatām
[vai]
     tathā sa pṛthivīpālaḥ pāṇḍavānāṃ dhuraṃdharaḥ
     niryayau saha sodaryaiḥ sadāro bharatarṣabha
paurajāna padāś caiva rājabhaktipuraskṛtāḥ
     gaṅgāṃ prajagmur abhito vāsasaikena saṃvṛtāḥ
tato 'vagāhya salilaṃ sarve te kurupuṃgavāḥ
     yuyutsum agrataḥ kṛtvā dadus toyaṃ mahātmane
gāndhāryāś ca pṛthāyāś ca vidhivan nāmagotrataḥ
     śaucaṃ nivartayantas te tatroṣur nagarād bahiḥ
preṣayām āsa sa narān vidhijñānāpta kāriṇaḥ
     gaṅgā dvāraṃ kuruśreṣṭho yatra dagdho 'bhavan nṛpaḥ
tatraiva teṣāṃ kulyāni gaṅgā dvāre 'nvaśāt tadā
     kartavyānīti puruṣān dattadeyān mahīpatiḥ
dvādaśe 'hani tebhyaḥ sa kṛtaśauco narādhipaḥ
     dadau śrāddhāni vidhivad dakṣiṇāvanti pāṇḍavaḥ
dhṛtarāṣṭraṃ samuddiśya dadau sa pṛthivīpatiḥ
     suvarṇaṃ rajataṃ gāś ca śayyāś ca sumahādhanāḥ
gāndhāryāś caiva tejasvī pṛthāyāś ca pṛthak pṛthak
     saṃkīrtya nāmanī rājā dadau dānam anuttamam
yo yad icchati yāvac ca tāvat sa labhate dvijaḥ
     śayanaṃ bhojanaṃ yānaṃ maṇiratnam atho dhanam
yānam ācchādanaṃ bhogān dāsīś ca paricārikāḥ
     dadau rājā samuddiśya tayor mātror mahīpatiḥ
tataḥ sa pṛthivīpālo dattvā śrāddhāny anekaśaḥ
     praviveśa punar dhīmān nagaraṃ vāraṇāhvayam
te cāpi rājavacanāt puruṣā ye gatābhavan
     saṃkalpya teṣāṃ kulyāni punaḥ pratyāgamaṃs tataḥ
mālyair gandhaiś ca vividhaiḥ pūjayitvā yathāvidhi
     kulyāni teṣāṃ saṃyojya tadācakhyur mahīpateḥ
samāśvāsya ca rājānaṃ dharmātmānaṃ yudhiṣṭhiram
     nārado 'py agamad rājan paramarṣir yathepsitam
evaṃ varṣāṇy atītāni dhṛtarāṣṭrasya dhīmataḥ
     vanavāse tadā trīṇi nagare daśa pañca ca
hataputrasya saṃgrāme dānāni dadataḥ sadā
     jñātisaṃbandhimitrāṇāṃ bhrātṝṇāṃ svajanasya ca
yudhiṣṭhiras tu nṛpatir nātiprīta manās tadā
     dhārayām āsa tad rājyaṃ nihatajñātibāndhavaḥ
