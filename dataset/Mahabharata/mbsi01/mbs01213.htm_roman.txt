[vai]
      uktavanto yadā vākyam asakṛt sarvavṛṣṇayaḥ
      tato 'bravīd vāsudevo vākyaṃ dharmārthasaṃhitam
nāvamānaṃ kulasyāsya guḍā keśaḥ prayuktavān
      saṃmāno 'bhyadhikas tena prayukto 'yam asaṃśayam
arthalubdhān na vaḥ pārtho manyate sātvatān sadā
      svayaṃvaram anādhṛṣyaṃ manyate cāpi pāṇḍavaḥ
pradānam api kanyāyāḥ paśuvat ko 'numaṃsyate
      vikramaṃ cāpy apatyasya kaḥ kuryāt puruṣo bhuvi
etān doṣāṃś ca kaunteyo dṛṣṭavān iti me matiḥ
      ataḥ prasahya hṛtavān kanyāṃ dharmeṇa pāṇḍavaḥ
ucitaś caiva saṃbandhaḥ subhadrā ca yaśasvinī
      eṣa cāpīdṛśaḥ pārthaḥ prasahya hṛtavān iti
bharatasyānvaye jātaṃ śaṃtanoś ca mahātmanaḥ
      kuntibhojātmajā putraṃ ko bubhūṣeta nārjunam
na ca paśyāmi yaḥ pārthaṃ vikrameṇa parājayet
      api sarveṣu lokeṣu saindra rudreṣu māriṣa
sa ca nāma rathas tādṛṅ madīyās te ca vājinaḥ
      yoddhā pārthaś ca śīghrāstrāḥ ko nu tena samo bhavet
tam anudrutya sāntvena parameṇa dhanaṃjayam
     nivartayadhvaṃ saṃhṛṣṭā mamaiṣā paramā matiḥ
yadi nirjitya vaḥ pārtho balād gacchet svakaṃ puram
     praṇaśyed vo yaśaḥ sadyo na tu sāntve parājayaḥ
tac chrutvā vāsudevasya tathā cakrur janādhipa
     nivṛttaś cārjunas tatra vivāhaṃ kṛtavāṃs tataḥ
uṣitvā tatra kaunteyaḥ saṃvatsaraparāḥ kṣapāḥ
     puṣkareṣu tataḥ śiṣṭaṃ kālaṃ vartitavān prabhuḥ
     pūrṇe tu dvādaśe varṣe khāṇḍava prastham āviśat
abhigamya sa rājānaṃ vinayena samāhitaḥ
     abhyarcya brāhmaṇān pārtho draupadīm abhijagmivān
taṃ draupadī pratyuvāca praṇayāt kurunandanam
     tatraiva gaccha kaunteya yatra sā sātvatātmajā
     subaddhasyāpi bhārasya pūrvabandhaḥ ślathāyate
tathā bahuvidhaṃ kṛṣṇāṃ vilapantīṃ dhanaṃjayaḥ
     sāntvayām āsa bhūyaś ca kṣamayām āsa cāsakṛt
subhadrāṃ tvaramāṇaś ca raktakauśeya vāsasam
     pārthaḥ prasthāpayām āsa kṛtvā gopālikā vapuḥ
sādhikaṃ tena rūpeṇa śobhamānā yaśasvinī
     bhavanaṃ śreṣṭham āsādya vīra patnī varāṅganā
     vavande pṛthu tāmrākṣī pṛthāṃ bhadrā yaśasvinī
tato 'bhigamya tvaritā pūrṇendusadṛśānanā
     vavande draupadīṃ bhadrā preṣyāham iti cābravīt
pratyutthāya ca tāṃ kṛṣṇā svasāraṃ mādhavasya tām
     sasvaje cāvadat prītā niḥsapatno 'stu te patiḥ
     tathaiva muditā bhadrā tām uvācaivam astv iti
tatas te hṛṣṭamanasaḥ pāṇḍaveyā mahārathāḥ
     kuntī ca paramaprītā babhūva janamejaya
śrutvā tu puṇḍarīkākṣaḥ saṃprāptaṃ svapurottamam
     arjunaṃ pāṇḍavaśreṣṭham indraprasthagataṃ tadā
ājagāma viśuddhātmā saha rāmeṇa keśavaḥ
     vṛṣṇyandhakamahāmātraiḥ saha vīrair mahārathaiḥ
bhrātṛbhiś ca kumāraiś ca yodhaiś ca śataśo vṛtaḥ
     sainyena mahatā śaurir abhiguptaḥ paraṃtapaḥ
tatra dānapatir dhīmān ājagāma mahāyaśāḥ
     akrūro vṛṣṇivīrāṇāṃ senāpatir ariṃdamaḥ
anādhṛṣṭir mahātejā uddhavaś ca mahāyaśāḥ
     sākṣād bṛhaspateḥ śiṣyo mahābuddhir mahāyaśāḥ
satyakaḥ sātyakiś caiva kṛtavarmā ca sātvataḥ
     pradyumnaś caiva sāmbaś ca niśaṭhaḥ śaṅkur eva ca
cārudeṣṇaś ca vikrānto jhillī vipṛthur eva ca
     sāraṇaś ca mahābāhur gadaś ca viduṣāṃ varaḥ
ete cānye ca bahavo vṛṣṇibhojāndhakās tathā
     ājagmuḥ khāṇḍava prastham ādāya haraṇaṃ bahu
tato yudhiṣṭhiro rājā śrutvā mādhavam āgatam
     pratigrahārthaṃ kṛṣṇasya yamau prāsthāpayat tadā
tābhyāṃ pratigṛhītaṃ tad vṛṣṇicakraṃ samṛddhimat
     viveśa khāṇḍava prasthaṃ patākādhvajaśobhitam
siktasaṃmṛṣṭapanthānaṃ puṣpaprakara śobhitam
     candanasya rasaiḥ śītaiḥ puṇyagandhair niṣevitam
dahyatāguruṇā caiva deśe deśe sugandhinā
     susaṃmṛṣṭa janākīrṇaṃ vaṇigbhir upaśobhitam
pratipede mahābāhuḥ saha rāmeṇa keśavaḥ
     vṛṣṇyandhakamahābhojaiḥ saṃvṛtaḥ puruṣottamaḥ
saṃpūjyamānaḥ pauraiś ca brāhmaṇaiś ca sahasraśaḥ
     viveśa bhavanaṃ rājñaḥ puraṃdara gṛhopamam
yudhiṣṭhiras tu rāmeṇa samāgacchad yathāvidhi
     mūrdhni keśavam āghrāya paryaṣvajata bāhunā
taṃ prīyamāṇaṃ kṛṣṇas tu vinayenābhyapūjayat
     bhīmaṃ ca puruṣavyāghraṃ vidhivat pratyapūjayat
tāṃś ca vṛṣṇyandhakaśreṣṭhān dharmarājo yudhiṣṭhiraḥ
     pratijagrāha satkārair yathāvidhi yathopagam
guruvat pūjayām āsa kāṃś cit kāṃś cid vayasyavat
     kāṃś cid abhyavadat premṇā kaiś cid apy abhivāditaḥ
tato dadau vāsudevo janyārthe dhanam uttamam
     haraṇaṃ vai subhadrāyā jñātideyaṃ mahāyaśāḥ
rathānāṃ kāñcanāṅgānāṃ kiṅkiṇījālamālinām
     caturyujām upetānāṃ sūtaiḥ kuśalasaṃmataiḥ
     sahasraṃ pradadau kṛṣṇo gavām ayutam eva ca
śrīmān māthuradeśyānāṃ dogdhrīṇāṃ puṇyavarcasām
     vaḍavānāṃ ca śubhrāṇāṃ candrāṃśusamavarcasām
     dadau janārdanaḥ prītyā sahasraṃ hemabhūṣaṇam
tathaivāśvatarīṇāṃ ca dāntānāṃ vātaraṃhasām
     śatāny añjana keśīnāṃ śvetānāṃ pañca pañca ca
snapanotsādane caiva suyuktaṃ vayasānvitam
     strīṇāṃ sahasraṃ gaurīṇāṃ suveṣāṇāṃ suvarcasām
suvarṇaśatakaṇṭhīnām arogāṇāṃ suvāsasām
     paricaryāsu dakṣāṇāṃ pradadau puṣkarekṣaṇaḥ
kṛtākṛtasya mukhyasya kanakasyāgnivarcasaḥ
     manuṣyabhārān dāśārho dadau daśa janārdanaḥ
gajānāṃ tu prabhinnānāṃ tridhā prasravatāṃ madam
     girikūṭa nikāśānāṃ samareṣv anivartinām
kḷptānāṃ paṭu ghaṇṭānāṃ varāṇāṃ hemamālinām
     hastyārohair upetānāṃ sahasraṃ sāhasa priyaḥ
rāmaḥ pādagrāhaṇikaṃ dadau pārthāya lāṅgalī
     prīyamāṇo haladharaḥ saṃbandha prītim āvahan
sa mahādhanaratnaugho vastrakambala phenavān
     mahāgajamahāgrāhaḥ patākā śaivalākulaḥ
pāṇḍusāgaram āviddhaḥ praviveśa mahānadaḥ
     pūrṇam āpūrayaṃs teṣāṃ dviṣac chokāvaho 'bhavat
pratijagrāha tat sarvaṃ dharmarājo yudhiṣṭhiraḥ
     pūjayām āsa tāṃś caiva vṛṣṇyandhakamahārathān
te sametā mahātmānaḥ kuru vṛṣṇyandhakottamāḥ
     vijahrur amarāvāse narāḥ sukṛtino yathā
tatra tatra mahāpānair utkṛṣṭatalanāditaiḥ
     yathāyogaṃ yathā prītivijahruḥ kuru vṛṣṇayaḥ
evam uttamavīryās te vihṛtya divasān bahūn
     pūjitāḥ kurubhir jagmuḥ punar dvāravatīṃ purīm
rāmaṃ puraskṛtya yayur vṛṣṇyandhakamahārathāḥ
     ratnāny ādāya śubhrāṇi dattāni kurusattamaiḥ
vāsudevas tu pārthena tatraiva saha bhārata
     uvāsa nagare ramye śakra prasthe mahāmanāḥ
     vyacarad yamunā kūle pārthena saha bhārata
tataḥ subhadrā saubhadraṃ keśavasya priyā svasā
     jayantam iva paulomī dyutimantam ajījanat
dīrghabāhuṃ mahāsattvam ṛṣabhākṣam ariṃdamam
     subhadrā suṣuve vīram abhimanyuṃ nararṣabham
abhīś ca manyumāṃś caiva tatas tam arimardanam
     abhimanyum iti prāhur ārjuniṃ puruṣarṣabham
sa sātvatyām atirathaḥ saṃbabhūva dhanaṃjayāt
     makhe nirmathyamānād vā śamī garbhād dhutāśanaḥ
yasmiñ jāte mahābāhuḥ kuntīputro yudhiṣṭhiraḥ
     ayutaṃ gā dvijātibhyaḥ prādān niṣkāṃś ca tāvataḥ
dayito vāsudevasya bālyāt prabhṛti cābhavat
     pitṝṇāṃ caiva sarveṣāṃ prajānām iva candramāḥ
janmaprabhṛti kṛṣṇaś ca cakre tasya kriyāḥ śubhāḥ
     sa cāpi vavṛdhe bālaḥ śuklapakṣe yathā śaśī
catuṣpādaṃ daśavidhaṃ dhanurvedam ariṃdamaḥ
     arjunād veda vedajñāt sakalaṃ divyamānuṣam
vijñāneṣv api cāstrāṇāṃ sauṣṭhave ca mahābalaḥ
     kriyāsv api ca sarvāsu viśeṣān abhyaśikṣayat
āgame ca prayoge ca cakre tulyam ivātmanaḥ
     tutoṣa putraṃ saubhadraṃ prekṣamāṇo dhanaṃjayaḥ
sarvasaṃhananopetaṃ sarvalakṣaṇalakṣitam
     durdharṣam ṛṣabhaskandhaṃ vyāttānanam ivoragam
siṃhadarpaṃ maheṣvāsaṃ mattamātaṅgavikramam
     meghadundubhi nirghoṣaṃ pūrṇacandranibhānanam
kṛṣṇasya sadṛśaṃ śaurye vīrye rūpe tathākṛtau
     dadarśa putraṃ bībhatsur maghavān iva taṃ yathā
pāñcāly api ca pañcabhyaḥ patibhyaḥ śubhalakṣaṇā
     lebhe pañca sutān vīrāñ śubhān pañcācalān iva
yudhiṣṭhirāt prativindhyaṃ suta somaṃ vṛkodarāt
     arjunāc chruta karmāṇaṃ śatānīkaṃ ca nākulim
sahadevāc chruta senam etān pañca mahārathān
     pāñcālī suṣuve vīrān ādityān aditir yathā
śāstrataḥ prativindhyaṃ tam ūcur viprā yudhiṣṭhiram
     parapraharaṇa jñāne prativindhyo bhavatv ayam
sute somasahasre tu somārka samatejasam
     suta somaṃ maheṣvāsaṃ suṣuve bhīmasenataḥ
śrutaṃ karma mahat kṛtvā nivṛttena kirīṭinā
     jātaḥ putras tavety evaṃ śrutakarmā tato 'bhavat
śatānīkasya rājarṣeḥ kauravyaḥ kurunandanaḥ
     cakre putraṃ sanāmānaṃ nakulaḥ kīrtivardhanam
tatas tv ajījanat kṛṣṇā nakṣatre vahni daivate
     sahadevāt sutaṃ tasmāc chruta seneti taṃ viduḥ
ekavarṣāntarās tv eva draupadeyā yaśasvinaḥ
     anvajāyanta rājendra parasparahite ratāḥ
jātakarmāṇy ānupūrvyāc cūḍopanayanāni ca
     cakāra vidhivad dhaumyas teṣāṃ bharatasattama
kṛtvā ca vedādhyayanaṃ tataḥ sucaritavratāḥ
     jagṛhuḥ sarvam iṣvastram arjunād divyamānuṣam
devagarbhopamaiḥ putrair vyūḍhoraskair mahābalaiḥ
     anvitā rājaśārdūla pāṇḍavā mudam āpnuvan
