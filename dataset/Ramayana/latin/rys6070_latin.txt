rāghavaś cāpi vipulaṃ taṃ rākṣasavanaukasām
 śrutvā saṃgrāmanirghoṣaṃ jāmbavantam uvāca ha
saumya nūnaṃ hanumatā kṛtaṃ karma suduṣkaram
 śrūyate hi yathā bhīmaḥ sumahān āyudhasvanaḥ
tad gaccha kuru sāhāyyaṃ svabalenābhisaṃvṛtaḥ
 kṣipram ṛṣkapate tasya kapiśreṣṭhasya yudhyataḥ
ṛkṣarājas tathety uktvā svenānīkena saṃvṛtaḥ
 āgacchat paścimadvāraṃ hanūmān yatra vānaraḥ
athāyāntaṃ hanūmantaṃ dadarśarkṣapatiḥ pathi
 vānaraiḥ kṛtasaṃgrāmaiḥ śvasadbhir abhisaṃvṛtam
dṛṣṭvā pathi hanūmāṃś ca tad ṛṣkabalam udyatam
 nīlameghanibhaṃ bhīmaṃ saṃnivārya nyavartata
sa tena harisainyena saṃnikarṣaṃ mahāyaśāḥ
 śīghram āgamya rāmāya duḥkhito vākyam abravīt
samare yudhyamānānām asmākaṃ prekṣatāṃ ca saḥ
 jaghāna rudatīṃ sītām indrajid rāvaṇātmajaḥ
udbhrāntacittas tāṃ dṛṣṭvā viṣaṇṇo 'ham ariṃdama
 tad ahaṃ bhavato vṛttaṃ vijñāpayitum āgataḥ
tasya tadvacanaṃ śrutvā rāghavaḥ śokamūrchitaḥ
 nipapāta tadā bhūmau chinnamūla iva drumaḥ
taṃ bhūmau devasaṃkāśaṃ patitaṃ dṛśya rāghavam
 abhipetuḥ samutpatya sarvataḥ kapisattamāḥ
asiñcan salilaiś cainaṃ padmotpalasugandhibhiḥ
 pradahantam asahyaṃ ca sahasāgnim ivotthitam
taṃ lakṣmaṇo 'tha bāhubhyāṃ pariṣvajya suduḥkhitaḥ
 uvāca rāmam asvasthaṃ vākyaṃ hetvarthasaṃhitam
śubhe vartmani tiṣṭhantaṃ tvām āryavijitendriyam
 anarthebhyo na śaknoti trātuṃ dharmo nirarthakaḥ
bhūtānāṃ sthāvarāṇāṃ ca jaṅgamānāṃ ca darśanam
 yathāsti na tathā dharmas tena nāstīti me matiḥ
yathaiva sthāvaraṃ vyaktaṃ jaṅgamaṃ ca tathāvidham
 nāyam arthas tathā yuktas tvadvidho na vipadyate
yady adharmo bhaved bhūto rāvaṇo narakaṃ vrajet
 bhavāṃś ca dharmasaṃyukto naivaṃ vyasanam āpnuyāt
tasya ca vyasanābhāvād vyasanaṃ ca gate tvayi
 dharmeṇopalabhed dharmam adharmaṃ cāpy adharmataḥ
yadi dharmeṇa yujyeran nādharmarucayo janāḥ
 dharmeṇa caratāṃ dharmas tathā caiṣāṃ phalaṃ bhavet
yasmād arthā vivardhante yeṣv adharmaḥ pratiṣṭhitaḥ
 kliśyante dharmaśīlāś ca tasmād etau nirarthakau
vadhyante pāpakarmāṇo yady adharmeṇa rāghava
 vadhakarmahato dharmaḥ sa hataḥ kaṃ vadhiṣyati
atha vā vihitenāyaṃ hanyate hanti vā param
 vidhir ālipyate tena na sa pāpena karmaṇā
adṛṣṭapratikāreṇa avyaktenāsatā satā
 kathaṃ śakyaṃ paraṃ prāptuṃ dharmeṇārivikarśana
yadi sat syāt satāṃ mukhya nāsat syāt tava kiṃ cana
 tvayā yadīdṛśaṃ prāptaṃ tasmāt san nopapadyate
atha vā durbalaḥ klībo balaṃ dharmo 'nuvartate
 durbalo hṛtamaryādo na sevya iti me matiḥ
balasya yadi ced dharmo guṇabhūtaḥ parākrame
 dharmam utsṛjya vartasva yathā dharme tathā bale
atha cet satyavacanaṃ dharmaḥ kila paraṃtapa
 anṛtas tvayy akaruṇaḥ kiṃ na baddhas tvayā pitā
yadi dharmo bhaved bhūta adharmo vā paraṃtapa
 na sma hatvā muniṃ vajrī kuryād ijyāṃ śatakratuḥ
adharmasaṃśrito dharmo vināśayati rāghava
 sarvam etad yathākāmaṃ kākutstha kurute naraḥ
mama cedaṃ mataṃ tāta dharmo 'yam iti rāghava
 dharmamūlaṃ tvayā chinnaṃ rājyam utsṛjatā tadā
arthebhyo hi vivṛddhebhyaḥ saṃvṛddhebhyas tatas tataḥ
 kriyāḥ sarvāḥ pravartante parvatebhya ivāpagāḥ
arthena hi viyuktasya puruṣasyālpatejasaḥ
 vyucchidyante kriyāḥ sarvā grīṣme kusarito yathā
so 'yam arthaṃ parityajya sukhakāmaḥ sukhaidhitaḥ
 pāpam ārabhate kartuṃ tathā doṣaḥ pravartate
yasyārthās tasya mitrāṇi yasyārthās tasya bāndhavaḥ
 yasyārthāḥ sa pumāṁl loke yasyārthāḥ sa ca paṇḍitaḥ
yasyārthāḥ sa ca vikrānto yasyārthāḥ sa ca buddhimān
 yasyārthāḥ sa mahābhāgo yasyārthāḥ sa mahāguṇaḥ
arthasyaite parityāge doṣāḥ pravyāhṛtā mayā
 rājyam utsṛjatā vīra yena buddhis tvayā kṛtā
yasyārthā dharmakāmārthās tasya sarvaṃ pradakṣiṇam
 adhanenārthakāmena nārthaḥ śakyo vicinvatā
harṣaḥ kāmaś ca darpaś ca dharmaḥ krodhaḥ śamo damaḥ
 arthād etāni sarvāṇi pravartante narādhipa
yeṣāṃ naśyaty ayaṃ lokaś caratāṃ dharmacāriṇām
 te 'rthās tvayi na dṛśyante durdineṣu yathā grahāḥ
tvayi pravrajite vīra guroś ca vacane sthite
 rakṣasāpahṛtā bhāryā prāṇaiḥ priyatarā tava
tad adya vipulaṃ vīra duḥkham indrajitā kṛtam
 karmaṇā vyapaneṣyāmi tasmād uttiṣṭha rāghava
ayam anagha tavoditaḥ priyārthaṃ; janakasutā nidhanaṃ nirīkṣya ruṣṭaḥ
 sahayagajarathāṃ sarākṣasendrāṃ; bhṛśam iṣubhir vinipātayāmi laṅkām
