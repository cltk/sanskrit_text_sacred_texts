rāmas tu sahasaumitriḥ sutīkṣṇenābhipūjitaḥ
 pariṇamya niśāṃ tatra prabhāte pratyabudhyata
utthāya tu yathākālaṃ rāghavaḥ saha sītayā
 upāspṛśat suśītena jalenotpalagandhinā
atha te 'gniṃ surāṃś caiva vaidehī rāmalakṣmaṇau
 kālyaṃ vidhivad abhyarcya tapasviśaraṇe vane
udayanntaṃ dinakaraṃ dṛṣṭvā vigatakalmaṣāḥ
 sutīkṣṇam abhigamyedaṃ ślakṣṇaṃ vacanam abruvan
sukhoṣitāḥ sma bhagavaṃs tvayā pūjyena pūjitāḥ
 āpṛcchāmaḥ prayāsyāmo munayas tvarayanti naḥ
tvarāmahe vayaṃ draṣṭuṃ kṛtsnam āśramamaṇḍalam
 ṛṣīṇāṃ puṇyaśīlānāṃ daṇḍakāraṇyavāsinām
abhyanujñātum icchāmaḥ sahaibhir munipuṅgavaiḥ
 dharmanityais tapodāntair viśikhair iva pāvakaiḥ
aviṣahyātapo yāvat sūryo nātivirājite
 amārgeṇāgatāṃ lakṣmīṃ prāpyevānvayavarjitaḥ
tāvad icchāmahe gantum ity uktvā caraṇau muneḥ
 vavande sahasaumitriḥ sītayā saha rāghavaḥ
tau saṃspṛśantau caraṇāv utthāpya munipuṃgavaḥ
 gāḍham āliṅgya sasneham idaṃ vacanam abravīt
ariṣṭaṃ gaccha panthānaṃ rāma saumitriṇā saha
 sītayā cānayā sārdhaṃ chāyayevānuvṛttayā
paśyāśramapadaṃ ramyaṃ daṇḍakāraṇyavāsinām
 eṣāṃ tapasvināṃ vīra tapasā bhāvitātmanām
suprājyaphalamūlāni puṣpitāni vanāni ca
 praśāntamṛgayūthāni śāntapakṣigaṇāni ca
phullapaṅkajaṣaḍāni prasannasalilāni ca
 kāraṇḍavavikīrṇāni taṭākāni sarāṃsi ca
drakṣyase dṛṣṭiramyāṇi giriprasravaṇāni ca
 ramaṇīyāny araṇyāni mayūrābhirutāni ca
gamyatāṃ vatsa saumitre bhavān api ca gacchatu
 āgantavyaṃ ca te dṛṣṭvā punar evāśramaṃ mama
evam uktas tathety uktvā kākutsthaḥ sahalakṣmaṇaḥ
 pradakṣiṇaṃ muniṃ kṛtā prasthātum upacakrame
tataḥ śubhatare tūṇī dhanuṣī cāyatekṣaṇā
 dadau sītā tayor bhrātroḥ khaḍgau ca vimalau tataḥ
ābadhya ca śubhe tūṇī cāpe cādāya sasvane
 niṣkrāntāv āśramād gantum ubhau tau rāmalakṣmaṇau
