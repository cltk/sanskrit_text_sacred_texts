[yudhisṭhira]
      kim idaṃ paramāścaryaṃ dhyāyasy amitavikrama
      kac cil lokatrayasyāsya svasti lokaparāyaṇa
caturthaṃ dhyānamārgaṃ tvam ālambya puruṣottama
      apakrānto yato deva tena me vismitaṃ manaḥ
nigṛhīto hi vāyus te pañca karmā śarīragaḥ
      indriyāṇi ca sarvāṇi manasi sthāpitāni te
indriyāṇi manaś caiva buddhau saṃveśitāni te
      sarvaś caiva gaṇo devakṣetrajñe te niveśitaḥ
neṅganti tava romāṇi sthirā buddhis tathā manaḥ
      sthāṇukuḍya śilā bhūto nirīhaś cāsi mādhava
yathā dīpo nivātastho niriṅgo jvalate 'cyuta
      tathāsi bhagavan deva niścalo dṛḍhaniścayaḥ
yadi śrotum ihārhāmi na rahasyaca te yadi
      chindhi me saṃśayaṃ deva prapannāyābhiyācate
tvaṃ hi kartā vikartā ca tvaṃ kṣaraṃ cākṣaraṃ ca hi
      anādi nidhanaś cādyas tvam eva puruṣottama
tvat prapannāya bhaktāya śirasā praṇatāya ca
      dhyānasyāsya yathātattvaṃ brūhi dharmabhṛtāṃ vara
[vaiṣampāyana]
     tataḥ svagocare nyasya mano buddhīndriyāṇi ca
     smitapūrvam uvācedaṃ bhagavān vāsavānujaḥ
śaratalpagato bhīṣmaḥ śāmyann iva hutāśanaḥ
     māṃ dhyāti puruṣavyāghras tato me tadgataṃ manaḥ
yasya jyātalanirghoṣaṃ visphūrjitam ivāśaneḥ
     na sahed devarājo 'pi tam asmi manasā gataḥ
yenābhidrutya tarasā samastaṃ rājamaṇḍalam
     ūḍhās tisraḥ purā kanyās tam asmi manasā gatāḥ
trayo viṃśatirātraṃ yo yodhayām āsa bhārgavam
     na ca rāmeṇa nistīrṇas tam asmi manasā gataḥ
yaṃ gaṅgā garbhavidhinā dhārayām āsa pārthivam
     vasiṣṭha śiṣyaṃ taṃ tāta manasāsmi gato nṛpa
divyāstrāṇi mahātejā yo dhārayati buddhimān
     sāṅgāṃś ca caturo vedāṃs tam asmi manasā gataḥ
rāmasya dayitaṃ śiṣyaṃ jāmadagnyasya pāṇḍava
     ādhāraṃ sarvavidyānāṃ tam asmi manasā gataḥ
ekīkṛtyendriya grāmaṃ manaḥ saṃyamya medhayā
     śaraṇaṃ mām upāgacchat tato me tadgataṃ manaḥ
sa hi bhūtaṃ ca bhavyaṃ ca bhavac ca puruṣarṣabha
     vetti dharmabhṛtāṃ śreṣṭhas tato me tadgataṃ manaḥ
tasmin hi puruṣavyāghre karmabhiḥ svair divaṃ gate
     bhaviṣyati mahī pārtha naṣṭacandreva śarvarī
tad yudhiṣṭhira gāṅgeyaṃ bhīṣmaṃ bhīmaparākramam
     abhigamyopasaṃgṛhya pṛccha yat te manogatam
cāturvedyaṃ cāturhotraṃ cātur āśramyam eva ca
     cātur varṇyasya dharmaṃ ca pṛcchainaṃ pṛthivīpate
tasminn astamite bhīṣme kauravāṇāṃ dhuraṃdhare
     jñānāny alpī bhaviṣyanti tasmāt tvāṃ codayāmy aham
tac chrutvā vāsudevasya tathyaṃ vacanam uttamam
     sāśrukaṇṭhaḥ sa dharmajño janārdanam uvāca ha
yad bhavān āha bhīṣmasya prabhāvaṃ prati mādhava
     tathā tan nātra saṃdeho vidyate mama mānada
mahābhāgyaṃ hi bhīṣmasya prabhāvaś ca mahātmanaḥ
     śrutaṃ mayā kathayatāṃ brāhmaṇānāṃ mahātmanām
bhavāṃś ca kartā lokānāṃ yad vravīty aru sūdana
     tathā tad anabhidhyeyaṃ vākyaṃ yādavanandana
yatas tv anugraha kṛtā buddhis te mayi mādhava
     tvām agrataḥ puraskṛtya bhīṣmaṃ paśyāmahe vayam
āvṛtte bhagavaty arke sa hi lokān gamiṣyati
     tvaddarśanaṃ mahābāho tasmād arhati kauravaḥ
tava hy ādyasya devasya kṣarasyaivākṣarasya ca
     darśanaṃ tasya lābhaḥ syāt tvaṃ hi brahma mayo nidhiḥ
śrutvaitad dharmarājasya vacanaṃ madhusūdanaḥ
     pārśvasthaṃ sātyakiṃ prāha ratho me yujyatām iti
sātyakis tūpaniṣkramya keśavasya samīpataḥ
     dārukaṃ prāha kṛṣṇasya yujyatāṃ ratha ity uta
sa sātyaker āśu vaco niśamya; rathottamaṃ kāñcanabhīṣitāṅgam
     masāragalv arkamayair vibhaṅgair; vibhūṣitaṃ hemapinaddha cakram
divākarāṃśu prabham āśu gāminaṃ; vicitranānā maṇiratnabhūṣitam
     navoditaṃ sūryam iva pratāpinaṃ; vicitratārkṣya dhvajinaṃ patākinam
sugrīva sainyapramukhair varāśvair; manojavaiḥ kāñcanabhūṣitāṅgaiḥ
     suyuktam āvedayad acyutāya; kṛtāñjalir dāruko rājasiṃha
