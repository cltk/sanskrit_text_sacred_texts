[s]
      rājañ śatasahasrāṇi tatra tatra tadā tadā
      nirmaryādaṃ prayuddhāni tat te vakṣyāmi bhārata
na putraḥ pitaraṃ jajñe na pitā putram aurasam
      na bhrātā bhrātaraṃ tatra svasrīyaṃ na ca mātulaḥ
mātulaṃ na ca svasrīyo na sakhāyaṃ sakhā tathā
      āviṣṭā iva yudhyante pāṇḍavāḥ kurubhiḥ saha
rathānīkaṃ naravyāghrāḥ ke cid abhyapatan rathaiḥ
      abhajyanta yugair eva yugāni bharatarṣabha
ratheṣāś ca ratheṣābhiḥ kūbarā rathakūbaraiḥ
      saṃhatā saṃhataiḥ ke cit parasparajighāṃsavaḥ
na śekuś calituṃ ke cit saṃnipatya rathā rathaiḥ
      prabhinnās tu mahākāyāḥ saṃnipatya gajā gajaiḥ
bahudhādārayan kruddhā viṣāṇair itaretaram
      sa tomarapatākaiś ca vāraṇāḥ paravāraṇaiḥ
abhisṛtya mahārāja vegavadbhir mahāgajaiḥ
      dantair abhihatās tatra cukruśuḥ paramāturāḥ
abhinītāś ca śikṣābhis tottrāṅkuśa samāhatāḥ
      suprabhinnāḥ prabhinnānāṃ saṃmukhābhimukhā yayuḥ
prabhinnair api saṃsaktāḥ ke cit tatra mahāgajāḥ
     krauñcavan ninadaṃ muktvā prādravanta tatas tataḥ
samyak praṇītā nāgāś ca prabhinnakaraṭā mukhāḥ
     ṛṣṭitomaranārācair nirviddhā varavāraṇāḥ
vinedur bhinnamarmāṇo nipetuś ca gatāsavaḥ
     prādravanta diśaḥ ke cin nadanto bhairavān ravān
gajānāṃ pādarakṣās tu vyūḍhoraskāḥ prahāriṇaḥ
     ṛṣṭibhiś ca dhanurbhiś ca vimalaiś ca paraśvadhaiḥ
gadābhir musalaiś caiva bhiṇḍipālaiḥ sa tomaraiḥ
     āyasaiḥ parighaiś caiva nistriṃśair vimalaiḥ śitaiḥ
pragṛhītaiḥ susaṃrabdhā dhāvamānās tatas tataḥ
     vyadṛśyanta mahārāja parasparajighāṃsavaḥ
rājamānāś ca nistriṃśāḥ saṃsiktā naraśoṇitaiḥ
     pratyadṛśyanta śūrāṇām anyonyam abhidhāvatām
avakṣiptāvadhūtānām asīnāṃ vīrabāhubhiḥ
     saṃjajñe tumulaḥ śabdaḥ patatāṃ paramarmasu
gadāmusalarugṇānāṃ bhinnānāṃ ca varāsibhiḥ
     danti dantāv abhinnānāṃ mṛditānāṃ ca dantibhiḥ
tatra tatra naraughāṇāṃ krośatām itaretaram
     śuśruvur dāruṇā vācaḥ pretānām iva bhārata
hayair api hayārohāś cāmarāpīḍa dhāribhiḥ
     haṃsair iva mahāvegair anyonyam abhidudruvuḥ
tair vimuktā mahāprāsā jāmbūnadavibhūṣaṇāḥ
     āśugā vimalās tīkṣṇāḥ saṃpetur bhujagopamāḥ
aśvair agryajavaiḥ ke cid āplutya mahato rathān
     śirāṃsy ādadire vīrā rathinām aśvasādinaḥ
bahūn api hayārohān bhallaiḥ saṃnataparvabhiḥ
     rathī jaghāna saṃprāpya bāṇagocaram āgatān
nagameghapratīkāśāś cākṣipya turagān gajāḥ
     pādair evāvamṛdnanta mattāḥ kanakabhūṣaṇāḥ
pāṭyamāneṣu kumbheṣu pārśveṣv api ca vāraṇāḥ
     prāsair vinihatāḥ ke cid vineduḥ paramāturāḥ
sāśvārohān hayān ke cid unmathya varavāraṇāḥ
     sahasā cikṣipus tatra saṃkule bhairave sati
sāśvārohān viṣāṇāgrair utkṣipya turagān dvipāḥ
     rathaughān avamṛdnantaḥ sa dhvajān paricakramuḥ
puṃstvād abhimadatvāc ca ke cid atra mahāgajāḥ
     sāśvārohān hayañ jaghnuḥ karaiḥ sa caraṇais tathā
ke cid ākṣipya kariṇaḥ sāśvān api rathān karaiḥ
     vikarṣanto diśaḥ sarvāḥ samīyuḥ sarvaśabdagāḥ
āśugā vimalās tīkṣṇāḥ saṃpetur bhujagopamāḥ
     narāśvakāyān nirbhidya lauhāni kavacāni ca
nipetur vimalāḥ śaktyo vīrabāhubhir arpitāḥ
     maholkā pratimā ghorās tatra tatra viśāṃ pate
dvīpicarmāvanaddhaiś ca vyāghracarma śayair api
     vikośair vimalaiḥ khaḍgair abhijaghnuḥ parān raṇe
abhiplutam abhikruddham ekapārśvāvadāritam
     vidarśayantaḥ saṃpetuḥ khaḍgacarma paraśvadhaiḥ
śaktibhir dāritāḥ ke cit saṃchinnāś ca paraśvadhaiḥ
     hastibhir mṛditāḥ ke cit kṣuṇṇāś cānye turaṃgamaiḥ
rathanemi nikṛttāś ca nikṛttā niśitaiḥ śaraiḥ
     vikrośanti narā rājaṃs tatra tatra sma bāndhavān
putrān anye pitṝn anye bhrātṝṃś ca saha bāndhavaiḥ
     mātulān bhāgineyāṃś ca parān api ca saṃyuge
vikīrṇāntrāḥ subahavo bhagnasakthāś ca bhārata
     bāhubhiḥ subhujācchinnaiḥ pārśveṣu ca vidāritāḥ
     krandantaḥ samadṛśyanta tṛṣitā jīvitepsavaḥ
tṛṣṇā parigatāḥ ke cid alpasattvā viśāṃ pate
     bhūmau nipatitāḥ saṃkhye jalam eva yayācire
rudhiraughapariklinnā kliśyamānāś ca bhārata
     vyanindan bhṛśam ātmānaṃ tava putrāṃś ca saṃgatān
apare kṣatriyāḥ śūrāḥ kṛtavairāḥ parasparam
     naivaṃ śastraṃ vimuñcanti naiva krandanti māriṣa
     tarjayanti ca saṃhṛṣṭās tatra tatra parasparam
nirdaśya daśanaiś cāpi krodhāt svadaśanac chadān
     bhrukuṭī kuṭilair vaktraiḥ prekṣante ca parasparam
apare kliśyamānās tu vraṇārtāḥ śarapīḍitāḥ
     niṣkūjāḥ samapadyanta dṛḍhasattvā mahābalāḥ
anye tu virathāḥ śūrā ratham anyasya saṃyuge
     prārthayānā nipatitāḥ saṃkṣuṇṇā varavāraṇaiḥ
     aśobhanta mahārāja puṣpitā iva kiṃśukāḥ
saṃbabhūvur anīkeṣu bahavo bhairavasvanāḥ
     vartamāne mahābhīme tasmin vīravarakṣaye
ahanat tu pitā putraṃ putraś ca pitaraṃ raṇe
     svasrīyo mātulaṃ cāpi svasrīyaṃ cāpi mātulaḥ
sakhāyaṃ ca sakhā rājan saṃbandhī bāndhavaṃ tathā
     evaṃ yuyudhire tatra kuravaḥ pāṇḍavaiḥ saha
vartamāne bhaye tasmin nirmaryāde mahāhave
     bhīṣmam āsādya pārthānāṃ vāhinī samakampata
ketunā pañca tāreṇa tālena bharatarṣabha
     rājatena mahābāhur ucchritena mahārathe
     babhau bhīṣmas tadā rājaṃś candramā iva meruṇā
