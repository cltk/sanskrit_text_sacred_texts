[vai]
      evaṃ te puruṣavyāghrāḥ pāṇḍavā mātṛnandanāḥ
      smaranto mātaraṃ vīrā babhūvur bhṛśaduḥkhitāḥ
ye rājakāryeṣu purā vyāsaktā nityaśo 'bhavan
      te rājakāryāṇi tadā nākārṣuḥ sarvataḥ pure
āviṣṭā iva śokena nābhyanandanta kiṃ cana
      saṃbhāṣyamāṇā api te na kiṃ cit pratyapūjayan
te sma vīrā durādharṣā gāmbhīrye sāgaropamāḥ
      śokopahatavijñānā naṣṭasāṃjñā ivābhavan
anusmaranto jananīṃ tatas te kurunandanāḥ
      kathaṃ nu vṛddhamithunaṃ vahaty adya pṛthā kṛśā
kathaṃ ca sa mahīpālo hataputro nirāśrayaḥ
      patnyā saha vasaty eko vane śvāpada sevite
sā ca devī mahābhāgā gāndhārī hatabāndhavā
      patim andhaṃ kathaṃ vṛddham anveti vijane vane
evaṃ teṣāṃ kathayatām autsukyam abhavat tadā
      gamane cābhavad buddhir dhṛtarāṣṭra didṛkṣayā
sahadevās tu rājānaṃ praṇipatyedam abravīt
      aho me bhavato dṛṣṭaṃ hṛdayaṃgamanaṃ prati
na hi tvā gauraveṇāham aśakaṃ vaktum ātmanā
     gamanaṃ prati rājendra tad idaṃ samupasthitam
diṣṭyā drakṣyāmi tāṃ kuntīṃ vartayantīṃ tapasvinīm
     jaṭilāṃ tāpasīṃ vṛddhāṃ kuśakāśaparikṣatām
prāsādaharmya saṃvṛddhām atyantasukhabhāginīm
     kadā nu jananīṃ śrāntāṃ drakṣyāmi bhṛśaduḥkhitām
anityāḥ khalu martyānāṃ gatayo bharatarṣabha
     kuntī rājasutā yatra vasaty asukhinī vane
sahadeva vacaḥ śrutvā draupadī yoṣitāṃ varā
     uvāca devī rājānam abhipūjyābhinandya ca
kadā drakṣyāmi tāṃ devīṃ yadi jīvati sā pṛthā
     jīvantyā hy adya naḥ prītir bhaviṣyati narādhipa
eṣā te 'stu matir nityaṃ dharme te ramatāṃ manaḥ
     yo 'dya tvam asmān rājendra śreyasā yojayiṣyasi
agrapādasthitaṃ cemaṃ viddhi rājan vadhū janam
     kāṅkṣantaṃ darśanāṃ kuntyā gāndhāryāḥ śvaśurasya ca
ity uktaḥ sā nṛpo devyā pāñcālyā bharatarṣabha
     senādhyakṣān samānāyya sarvān idam athābravīt
niryātayata me senāṃ prabhūtarathakuñjarām
     drakṣyāmi vanasaṃsthaṃ ca dhṛtarāṣṭraṃ mahīpatim
stryadhyakṣāṃś cābravīd rājā yānāni vividhāni me
     sajjīkriyantāṃ sarvāṇi śibikāś ca sahasraśaḥ
śakaṭāpaṇa veśāś ca kośaśilpina eva ca
     niryāntu kopapālāś ca kurukṣetrāśramaṃ prati
yaś ca paurajanaḥ kaś cid draṣṭum icchati pārthivam
     anāvṛtaḥ suvihitaḥ sa ca yātu surakṣitaḥ
sūdāḥ paurogavaś caiva sarvaṃ caiva mahānama
     vividhaṃ bhakṣyabhojyaṃ ca śakaṭair uhyatāṃ mama
prayāṇaṃ ghuṣyatāṃ caiva śvobhūta iti māciram
     kriyantāṃ pathi cāpy adya veśmāni vividhāni ca
evam ājñāpya rājā sa bhrātṛbhiḥ saha pāṇḍavaḥ
     śvobhūte niryayau rājā sastrī bāla puraskṛtaḥ
sa bahir divasān evaṃ janaughaṃ paripālayan
     nyavasan nṛpatiḥ pañca tato 'gacchad vanaṃ prati
