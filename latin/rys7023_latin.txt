sa tu jitvā daśagrīvo yamaṃ tridaśapuṃgavam
 rāvaṇas tu jayaślāghī svasahāyān dadarśa ha
jayena vardhayitvā ca mārīcapramukhās tataḥ
 puṣpakaṃ bhejire sarve sāntvitā ravaṇena ha
tato rasātalaṃ hṛṣṭaḥ praviṣṭaḥ payaso nidhim
 daityoraga gaṇādhyuṣṭaṃ varuṇena surakṣitam
sa tu bhogavatīṃ gatvā purīṃ vāsukipālitām
 sthāpya nāgān vaśe kṛtvā yayau maṇimatīṃ purīm
nivātakavacās tatra daityā labdhavarā vasan
 rākṣasas tān samāsādya yuddhena samupāhvayat
te tu sarve suvikrāntā daiteyā balaśālinaḥ
 nānāpraharaṇās tatra prayuddhā yuddhadurmadāḥ
teṣāṃ tu yudhyamānānāṃ sāgraḥ saṃvatsaro gataḥ
 na cānyatarayos tatra vijayo vā kṣayo 'pi vā
tataḥ pitāmahas tatra trailokyagatir avyayaḥ
 ājagāma drutaṃ devo vimānavaram āsthitaḥ
nivātakavacānāṃ tu nivārya raṇakarma tat
 vṛddhaḥ pitāmaho vākyam uvāca viditārthavat
na hy ayaṃ rāvaṇo yuddhe śakyo jetuṃ surāsuraiḥ
 na bhavantaḥ kṣayaṃ netuṃ śakyāḥ sendraiḥ surāsuraiḥ
rākṣasasya sakhitvaṃ vai bhavadbhiḥ saha rocate
 avibhaktā hi sarvārthāḥ suhṛdāṃ nātra saṃśayaḥ
tato 'gnisākṣikaṃ sakhyaṃ kṛtavāṃs tatra rāvaṇaḥ
 nivātakavacaiḥ sārdhaṃ prītimān abhavat tadā
arcitas tair yathānyāyaṃ saṃvatsarasukhoṣitaḥ
 svapurān nirviśeṣaṃ ca pūjāṃ prāpto daśānanaḥ
sa tūpadhārya māyānāṃ śatam ekonam ātmavān
 salilendrapurānveṣī sa babhrāma rasātalam
tato 'śmanagaraṃ nāma kālakeyābhirakṣitam
 taṃ vijitya muhūrtena jaghne daityāṃś catuḥśatam
tataḥ pāṇḍurameghābhaṃ kailāsam iva saṃsthitam
 varuṇasyālayaṃ divyam apaśyad rākṣasādhipaḥ
kṣarantīṃ ca payo nityaṃ surabhiṃ gām avasthitām
 yasyāḥ payoviniṣyandāt kṣīrodo nāma sāgaraḥ
yasmāc candraḥ prabhavati śītaraśmiḥ prajāhitaḥ
 yaṃ samāsādya jīvanti phenapāḥ paramarṣayaḥ
 amṛtaṃ yatra cotpannaṃ surā cāpi surāśinām
yāṃ bruvanti narā loke surabhiṃ nāma nāmataḥ
 pradakṣiṇaṃ tu tāṃ kṛtvā rāvaṇaḥ paramādbhutām
 praviveśa mahāghoraṃ guptaṃ bahuvidhair balaiḥ
tato dhārāśatākīrṇaṃ śāradābhranibhaṃ tadā
 nityaprahṛṣṭaṃ dadṛśe varuṇasya gṛhottamam
tato hatvā balādhyakṣān samare taiś ca tāḍitaḥ
 abravīt kva gato yo vo rājā śīghraṃ nivedyatām
yuddhārthī rāvaṇaḥ prāptas tasya yuddhaṃ pradīyatām
 vada vā na bhayaṃ te 'sti nirjito 'smīti sāñjaliḥ
etasminn antare kruddhā varuṇasya mahātmanaḥ
 putrāḥ pautrāś ca niṣkrāman gauś ca puṣkara eva ca
te tu vīryaguṇopetā balaiḥ parivṛtāḥ svakaiḥ
 yuktvā rathān kāmagamān udyadbhāskaravarcasaḥ
tato yuddhaṃ samabhavad dāruṇaṃ lomaharṣaṇam
 salilendrasya putrāṇāṃ rāvaṇasya ca rakṣasaḥ
amātyais tu mahāvīryair daśagrīvasya rakṣasaḥ
 vāruṇaṃ tad balaṃ kṛtsnaṃ kṣaṇena vinipātitam
samīkṣya svabalaṃ saṃkhye varuṇasyā sutās tadā
 arditāḥ śarajālena nivṛttā raṇakarmaṇaḥ
mahītalagatās te tu rāvaṇaṃ dṛśya puṣpake
 ākāśam āśu viviśuḥ syandanaiḥ śīghragāmibhiḥ
mahad āsīt tatas teṣāṃ tulyaṃ sthānam avāpya tat
 ākāśayuddhaṃ tumulaṃ devadānavayor iva
tatas te rāvaṇaṃ yudhe śaraiḥ pāvakasaṃnibhaiḥ
 vimukhīkṛtya saṃhṛṣṭā vinedur vividhān ravān
tato mahodaraḥ kruddho rājānaṃ dṛśya dharṣitam
 tyaktvā mṛtyubhayaṃ vīro yuddhakāṅkṣī vyalokayat
tena teṣāṃ hayā ye ca kāmagāḥ pavanopamāḥ
 mahodareṇa gadayā hatās te prayayuḥ kṣitim
teṣāṃ varuṇasūnūnāṃ hatvā yodhān hayāṃś ca tān
 mumocāśu mahānādaṃ virathān prekṣya tān sthitān
te tu teṣāṃ rathāḥ sāśvāḥ saha sārathibhir varaiḥ
 mahodareṇa nihatāḥ patitāḥ pṛthivītale
te tu tyaktvā rathān putrā varuṇasya mahātmanaḥ
 ākāśe viṣṭhitāḥ śūrāḥ svaprabhāvān na vivyathuḥ
dhanūṃṣi kṛtvā sajyāni vinirbhidya mahodaram
 rāvaṇaṃ samare kruddhāḥ sahitāḥ samabhidravan
tataḥ kruddho daśagrīvaḥ kālāgnir iva viṣṭhitaḥ
 śaravarṣaṃ mahāvegaṃ teṣāṃ marmasv apātayat
musalāni vicitrāṇi tato bhallaśatāni ca
 paṭṭasāṃś caiva śaktīś ca śataghnīs tomarāṃs tathā
 pātayām āsa durdharṣas teṣām upari viṣṭhitaḥ
atha viddhās tu te vīrā viniṣpetuḥ padātayaḥ
tato rakṣo mahānādaṃ muktvā hanti sma vāruṇān
 nānāpraharaṇair ghorair dhārāpātair ivāmbudaḥ
tatas te vimukhāḥ sarve patitā dharaṇītale
 raṇāt svapuruṣaiḥ śīghraṃ gṛhāṇy eva praveśitāḥ
tān abravīt tato rakṣo varuṇāya nivedyatām
 rāvaṇaṃ cābravīn mantrī prabhāso nāma vāruṇaḥ
gataḥ khalu mahātejā brahmalokaṃ jaleśvaraḥ
 gāndharvaṃ varuṇaḥ śrotuṃ yaṃ tvam āhvayase yudhi
tat kiṃ tava vṛthā vīra pariśrāmya gate nṛpe
 ye tu saṃnihitā vīrāḥ kumārās te parājitāḥ
rākṣasendras tu tac chrutvā nāma viśrāvya cātmanaḥ
 harṣān nādaṃ vimuñcan vai niṣkrānto varuṇālayāt
āgatas tu pathā yena tenaiva vinivṛtya saḥ
 laṅkām abhimukho rakṣo nabhastalagato yayau
