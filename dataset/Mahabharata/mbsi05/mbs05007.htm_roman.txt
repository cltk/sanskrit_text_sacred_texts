[v]
      gate dvāravatīṃ kṛṣṇe baladeve ca mādhave
      saha vṛṣṇyandhakaiḥ sarvair bhojaiś ca śataśas tathā
sarvam āgamayām āsa pāṇḍavānāṃ viceṣṭitam
      dhṛtarāṣṭrātmajo rājā dūtaiḥ praṇihitaiś caraiḥ
sa śrutvā mādhavaṃ yātaṃ sadaśvair anilopamaiḥ
      balena nātimahatā dvārakām abhyayāt purīm
tam eva divasaṃ cāpi kaunteyaḥ pāṇḍunandanaḥ
      ānartanagarīṃ ramyāṃ jagāmāśu dhanaṃjayaḥ
tau yātvā puruṣavyāghrau dvārakāṃ kurunandanau
      suptaṃ dadṛśatuḥ kṛṣṇaṃ śayānaṃ copajagmatuḥ
tataḥ śayāne govinde praviveśa suyodhanaḥ
      ucchīrṣataś ca kṛṣṇasya niṣasāda varāsane
tataḥ kirīṭī tasyānu praviveśa mahāmanāḥ
      praścārdhe ca sa kṛṣṇasya prahvo 'tiṣṭhat kṛtāñjaliḥ
pratibuddhaḥ sa vārṣṇeyo dadarśāgre kirīṭinam
      sa tayoḥ svāgataṃ kṛtvā yathārthaṃ pratipūjya ca
      tad āgamanajaṃ hetuṃ papraccha madhusūdanaḥ
tato duryodhanaḥ kṛṣṇam uvāca prahasann iva
      vigrahe 'smin bhavān sāhyaṃ mama dātum ihārhati
samaṃ hi bhavataḥ sakhyaṃ mayi caivārjune 'pi ca
     tathā saṃbandhakaṃ tulyam asmākaṃ tvayi mādhava
ahaṃ cābhigataḥ pūrvaṃ tvām adya madhusūdana
     pūrvaṃ cābhigataṃ santo bhajante pūrvasāriṇaḥ
tvaṃ ca śreṣṭhatamo loke satām adya janārdana
     satataṃ saṃmataś caiva sadvṛttam anupālaya
bhavān abhigataḥ pūrvam atra me nāsti saṃśayaḥ
     dṛṣṭas tu prathamaṃ rājan mayā pārtho dhanaṃjayaḥ
tava pūrvābhigamanāt pūrvaṃ cāpy asya darśanāt
     sāhāyyam ubhayor eva kariṣyāmi suyodhana
pravāraṇaṃ tu bālānāṃ pūrvaṃ kāryam iti śrutiḥ
     tasmāt pravāraṇaṃ pūrvam arhaḥ pārtho dhanaṃjayaḥ
mat saṃhanana tulyānāṃ gopānām arbudaṃ mahat
     nārāyaṇā iti khyātāḥ sarve saṃgrāmayodhinaḥ
te vā yudhi durādharṣā bhavantv ekasya sainikāḥ
     ayudhyamānaḥ saṃgrāme nyastaśastro 'ham ekataḥ
ābhyām anyataraṃ pārtha yat te hṛdyataraṃ matam
     tad vṛṇītāṃ bhavān agre pravāryas tvaṃ hi dharmataḥ
evam uktas tu kṛṣṇena kuntīputro dhanaṃjayaḥ
     ayudhyamānaṃ saṃgrāme varayām āsa keśavam
sahasrāṇāṃ sahasraṃ tu yodhānāṃ prāpya bhārata
     kṛṣṇaṃ cāpahṛtaṃ jñātvā saṃprāpa paramāṃ mudam
duryodhanas tu tat sainyaṃ sarvam ādāya pārthivaḥ
     tato 'bhyayād bhīmabalo rauhiṇeyaṃ mahābalam
sarvaṃ cāgamane hetuṃ sa tasmai saṃnyavedayat
     pratyuvāca tataḥ śaurir dhārtarāṣṭram idaṃ vacaḥ
viditaṃ te naravyāghra sarvaṃ bhavitum arhati
     yan mayoktaṃ virāṭasya purā vaivāhike tadā
nigṛhyokto hṛṣīkeśas tvadarthaṃ kurunandana
     mayā saṃbandhakaṃ tulyam iti rājan punaḥ punaḥ
na ca tad vākyam uktaṃ vai keśavaḥ pratyapadyata
     na cāham utsahe kṛṣṇaṃ vinā sthātum api kṣaṇam
nāhaṃ sahāyaḥ pārthānāṃ nāpi duryodhanasya vai
     iti me niścitā buddir vāsudevam avekṣya ha
jāto 'si bhārate vaṃśe sarvapārthivapūjite
     gaccha yudhyasva dharmeṇa kṣātreṇa bharatarṣabha
ity evam uktaḥ sa tadā pariṣvajya halāyudham
     kṛṣṇaṃ cāpahṛtaṃ jñātvā yuddhān mene jitaṃ jayam
so 'bhyayāt kṛtavarmāṇaṃ dhṛtarāṣṭra suto nṛpaḥ
     kṛtavarmā dadau tasya senām akṣauhiṇīṃ tadā
sa tena sarvasainyena bhīmena kurunandanaḥ
     vṛtaḥ pratiyayau hṛṣṭaḥ suhṛdaḥ saṃpraharṣayan
gate duryodhane kṛṣṇaḥ kirīṭinam athābravīt
     ayudhyamānaḥ kāṃ buddhim āsthāyāhaṃ tvayā vṛtaḥ
bhavān samarthas tān sarvān nihantuṃ nātra saṃśayaḥ
     nihantum aham apy ekaḥ samarthaḥ puruṣottama
bhavāṃs tu kīrtimāṁl loke tad yaśas tvāṃ gamiṣyati
     yaśasā cāham apy arthī tasmād asi mayā vṛtaḥ
sārathyaṃ tu tvayā kāryam iti me mānasaṃ sadā
     cirarātrepsitaṃ kāmaṃ tad bhavān kartum arhati
upapannam idaṃ pārtha yat spardhethā mayā saha
     sārathyaṃ te kariṣyāmi kāmaḥ saṃpadyatāṃ tava
evaṃ pramuditaḥ pārthaḥ kṛṣṇena sahitas tadā
     vṛto dāśārha pravaraiḥ punar āyād yudhiṣṭhiram
