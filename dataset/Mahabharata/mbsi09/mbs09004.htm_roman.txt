[s]
      evam ukto 'to rājā gautamena yaśasvinā
      niḥśvasya dīrgham uṣṇaṃ ca tūṣṇīm āsīd viśāṃ pate
tato muhūrtaṃ sa dhyātvā dhārtarāṣṭro mahāmanāḥ
      kṛpaṃ śāradvataṃ vākyam ity uvāca paraṃtapaḥ
yat kiṃ cit suhṛdā vācyaṃ tat sarvaṃ śrāvito hy aham
      kṛtaṃ ca bhavatā sarvaṃ prāṇān saṃtyajya yudhyatā
gāhamānam anīkāni yudhyamānaṃ mahārathaiḥ
      pāṇḍavair atitejobhir lokas tvām anudṛṣṭavān
suhṛdā yad idaṃ vācyaṃ bhavatā śrāvito hy aham
      na māṃ prīṇāti tat sarvaṃ mumūrṣor iva bheṣajam
hetukāraṇa saṃyuktaṃ hitaṃ vacanam uttamam
      ucyamānaṃ mahābāho na me viprāgrya roccate
rājyād vinikṛto 'smābhiḥ kathaṃ so 'smāsu viśvaset
      akṣadyūte ca nṛpatir jito 'smābhir mahādhanaḥ
      sa kathaṃ mama vākyāni śraddadhyād bhūya eva tu
tathā dautyena saṃprāptaḥ kṛṣṇaḥ pārtha hite rataḥ
      pralabdhaś ca hṛṣīkeśas tac ca karma virodhitam
      sa ca me vacanaṃ brahman katham evābhimaṃsyate
vilalāpa hi yat kṛṣṇā sabhāmadhye sameyuṣī
      na tan marṣayate kṛṣṇo na rājyaharaṇaṃ tathā
ekaprāṇāv ubhau kṛṣṇāv anyonyaṃ prati saṃhatau
     purā yac chrutam evāsīd adya paśyāmitat prabho
svasrīyaṃ ca hataṃ śrutvā duḥkhasvapiti keśavaḥ
     kṛtāgaso vayaṃ tasya sa madarthaṃ kathaṃ kṣamet
abhimanyor vināśena na śarma labhate 'rjunaḥ
     sa kathaṃ mad dhite yatnaṃ prakariṣyati yācitaḥ
madhyamaḥ pāṇḍavas tīkṣṇo bhīmaseno mahābalaḥ
     pratijñātma ca tenograṃ sa bhājyeta na saṃnamet
ubhau tau baddhanistriṃśāv ubhau cābaddha kaṅkaṭau
     kṛtavairāv ubhau vīrau yamāv api yamopamau
dhṛṣṭadyumnaḥ śikhaṇḍī ca kṛtavairau mayā saha
     tau kathaṃ mad dhite yatnaṃ prakuryātāṃ dvijottama
duḥśāsanena yat kṛṣṇā ekavastrā rajasvalā
     parikliṣṭā sabhāmadhye sarvalokasya paśyataḥ
tathā vivasanāṃ dīnāṃ smaranty adyāpi pāṇḍavāḥ
     na nivārayituṃ śakyāḥ saṃgrāmāt te paraṃtapāḥ
yadā ca draupadī kṛṣṇā mad vināśāya duḥkhitā
     ugraṃ tepe tapaḥ kṛṣṇā bhartṝṇām arthasiddhaye
     sthaṇḍile nityadā śete yāvad vairasya yātanā
nikṣipya mānaṃ darpaṃ ca vāsudeva sahodarā
     kṛṣṇāyāḥ prekṣyavad bhūtvā śuśrūṣāṃ kurute sadā
iti sarvaṃ samunnaddhaṃ na nirvāti kathaṃ cana
     abhimanyor vināśena sa saṃdheyaḥ kathaṃ mayā
kathaṃ ca nāma bhuktvemāṃ pṛthivīṃ sāgarāmbarām
     pāṇḍavānāṃ prasādena bhuñjīyāṃ rājyam alpakam
upary upari rājñāṃ vai jvalito bhāskaro yathā
     yudhiṣṭhiraṃ kathaṃ paścād anuyāsyāmi dāsavat
kathaṃ bhuktvā svayaṃ bhogān dattvā dāyāṃś ca puṣkalān
     kṛpaṇaṃ vartayiṣyāmi kṛpaṇaiḥ saha jīvikām
nābhyasūyāmi te vākyam uktaṃ snigdhaṃ hitaṃ tvayā
     na tu saṃdhim ahaṃ manye prāptakālaṃ kathaṃ cana
sunītam anupaśyāmi suyuddhena paraṃtapa
     nāyaṃ klībayituṃ kālaḥ saṃyoddhuṃ kāla eva naḥ
iṣṭaṃ me bahubhir yajñair dattā vipreṣu dakṣṇiṇāḥ
     prāptāḥ kramaśrutā vedāḥ śatrūṇāṃ mūrdhni ca sthitam
bhṛtyame subhṛtās tāta dīnaś cābhyuddhṛto janaḥ
     yātāni pararāṣṭrāṇi svarāṣṭram anupālitam
bhuktāś ca vividhā bhogās trivargaḥ sevito mayā
     pitṝṇāṃ gatam ānṛṇyaṃ kṣatradharmasya cobhayoḥ
na dhruvaṃ sukham astīha kuto rājyaṃ kuto yaśaḥ
     iha kīrtir vidhātavyā sā ca yuddhena nānyathā
gṛhe yat kṣatriyasyāpi nidhanaṃ tad vigarhitam
     adharmaḥ sumahān eṣa yac chayyā maraṇaṃ gṛhe
araṇye yo vimuñceta saṃgrāme vā tanuṃ naraḥ
     kratūn āhṛtya mahato mahimānaṃ sa gacchati
kṛpaṇaṃ vipalann ārto jarayābhipariplutaḥ
     mriyate rudatāṃ madhye jñātīnāṃ na sa pūruṣaḥ
tyaktvā tu vividhān bhogān prāptānāṃ maramāṃ gatim
     apīdānīṃ suyuddhena gaccheyaṃ sat salokatām
śūrāṇām ārya vṛttānāṃ saṃgrameṣv anivartinām
     dhīmatāṃ satyasaṃdhānāṃ sarveṣāṃ kratuyājinām
śastrāvabhṛtham āptānāṃ dhruvaṃ vāsas triviṣṭape
     mudā nūnaṃ prapaśyanti śubhrā hy apsarasāṃ gaṇāḥ
paśyanti nūnaṃ pitaraḥ pūjitāñ śakra saṃsadi
     apsarobhiḥ parivṛtān modamānāṃs triviṣṭape
panthānam amarair yātaṃ śūraiś caivānivartibhiḥ
     api taiḥ saṃgataṃ mārgaṃ vayam apy āruhemahi
pitāmahena vṛddhena tathācaryeṇa dhīmatā
     jayadrathena karṇena tathā duḥśāsanena ca
ghaṭamānā madarthe 'smin hatāḥ śūrā janādhipāḥ
     śerate lohitāktāṅgāḥ pṛthivyāṃ śaravikṣatāḥ
uttamāstravidaḥ śūrā yathoktakratuyājinaḥ
     tyaktvā prāṇān yathānyāyam indra sadmasu dhiṣṭhitāḥ
tais tv ayaṃ racitaḥ panthā durgamo hi punar bhavet
     saṃpatadbhir mahāvegair ito yādbhiś ca sad gatim
ye madarthe hatāḥ śūrās teṣāṃ kṛtam anusmaran
     ṛṇaṃ tat pratimuñcāno na rājye mana ādadhe
pātayitvā vayasyāṃś ca bhrātṝn atha pitāmahān
     jīvitaṃ yadi rakṣeyaṃ loko māṃ garhayed dhruvam
kīdṛśaṃ ca bhaved rājyaṃ mama hīnasya bandhubhiḥ
     sakhibhiś ca suhṛdbhiś ca praṇipatya ca pāṇḍavam
so 'ham etādṛśaṃ kṛtvā jagato 'sya parābhavam
     suyuddhena tataḥ svargaṃ prāpsyāmi na tad anyathā
evaṃ duryodhanenoktaṃ sarve saṃpūjya tad vacaḥ
     sādhu sādhv iti rājānaṃ kṣatriyāḥ saṃbabhāṣire
parājayam aśocantaḥ kṛtacittāś ca vikrame
     sarve suniścitā yoddhum udagramanaso 'bhavan
tato vāhān samāśvāsya sarve yuddhābhinandinaḥ
     ūne dviyojane gatvā pratyatiṣṭhanta kauravāḥ
ākāśe vidrume puṇye prasthe himavataḥ śubhe
     aruṇāṃ sarasvatīṃ prāpya papuḥ sasnuś ca taj jalam
tava putrāḥ kṛtotsāhāḥ paryavartanta te tataḥ
     paryavasthāpya cātmānam anyonyena punas tadā
     sarve rājan nyavartanta kṣatriyāḥ kālacoditāḥ
