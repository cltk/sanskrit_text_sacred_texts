[y]
      śrutaṃ me bhavato vākyam annadānasya yo vidhiḥ
      nakṣatr ayogasyedānīṃ dānakalpaṃ bravīhi me
[bh]
      atrāpy udāharantīmam itihāsaṃ purātanam
      devakyāś caiva saṃvādaṃ devarṣer nāradasya ca
dvārakām anusaṃprāptaṃ nāradaṃ deva darśanam
      papracchainaṃ tataḥ praśnaṃ devakī dharmadarśinī
tasyāḥ saṃpṛcchamānāyā devarṣir nāradas tadā
      ācaṣṭa vidhivat sarvaṃ yat tac chṛṇu viśāṃ pate
[n]
      kṛttikāsu mahābhāge pāyasena sa sarpiṣā
      saṃtarpya brāhmaṇān sādhūṁl lokān āpnoty anuttamān
rohiṇyāṃ prathitair māṃsair māṣair annena sarpiṣā
      payo 'nupānaṃ dātavyam ānṛṇyārthaṃ dvijātaye
dogdhrīṃ dattvā sa vatsāṃ tu nakṣatre somadaivate
      gacchanti mānuṣāl lokāt svargalokam anuttamam
ārdrāyāṃ kṛsaraṃ dattvā tailamiṣram upoṣitaḥ
      naras tarati durgāṇi kṣura dhārāṃś ca parvatān
apūpān punarvasau dattvā tathaivānnāni śobhane
      yaśasvī rūpasaṃpanno bahv anne jāyate kule
puṣye tu kanakaṃ dattvā kṛtaṃ cākṛtam eva ca
     anālokeṣu lokeṣu somavat sa virājate
āśleṣāyāṃ tu yo rūpyam ṛṣabhaṃ vā prayacchati
     sa sarvabhayanirmuktaḥ śāstravān adhitiṣṭhati
maghāsu tilapūrṇāni vardhamānāni mānavaḥ
     pradāya putrapaśumān iha pretya ca modate
phalgunī pūrvasamaye brāhmaṇānām upoṣitaḥ
     bhakṣān phāṇita saṃyuktān dattvā saubhāgyam ṛcchati
ghṛtakṣīrasamāyuktaṃ vidhivat ṣaṣṭikaudanam
     uttarā viṣaye dattvā svargaloke mahīyate
yad yat pradīyate dānam uttarā viṣaye naraiḥ
     mahāphalam anantaṃ ca bhavatīti viniścayaḥ
haste hastirathaṃ dattvā caturyuktam upoṣitaḥ
     prāpnoti paramāṁl lokān puṇyakāmasamanvitān
citrāyām ṛṣabhaṃ dattvā puṇyān gandhāṃś ca bhārata
     caraty apsarasāṃ loke ramate nandane tathā
svātāv atha dhanaṃ dattvā yad iṣṭatamam ātmanaḥ
     prāpnoti lokān sa śubhān iha caiva mahad yaśaḥ
viśākhāyām anaḍvāhaṃ dhenuṃ dattvā ca dugdhadām
     sa prāsaṅgaṃ ca śakaṭaṃ sa dhānyaṃ vastrasaṃyutam
pitṝn devāṃś ca prīṇāti pretya cānantyam aśnute
     na ca durgāṇy avāpnoti svargalokaṃ ca gacchati
dattvā yathoktaṃ viprebhyo vṛttim iṣṭāṃ sa vindati
     narakādīṃś ca saṃkleśān nāpnotīti viniścayaḥ
anurādhāsu prāvāraṃ vastrāntaram upoṣitaḥ
     dattvā yugaśataṃ cāpi naraḥ svarge mahīyate
kālaśākaṃ tu viprebhyo dattvā martyaḥ sa mūlakam
     jyeṣṭhāyām ṛddhim iṣṭāṃ vai gatim iṣṭāṃ ca vindati
mūle mūlaphalaṃ dattvā brāhmaṇebhyaḥ samāhitaḥ
     pitṝn prīṇayate cāpi gatim iṣṭāṃ ca gacchati
atha pūrvāsv aṣāḍhāsu dadhi pātrāṇy upoṣitaḥ
     kulavṛttopasaṃpanne brāhmaṇe vedapārage
     pradāya jāyate pretya kule subahu gokule
udamanthaṃ sa sarpiṣkaṃ prabhūtamadhu phāṇitam
     dattvottarāsv āṣāḍhāsu sarvakāmān avāpnuyāt
dugdhaṃ tv abhijite yoge dattvā madhu ghṛtāplutam
     dharmanityo manīṣibhyaḥ svargaloke mahīyate
śravaṇe kambalaṃ dattvā vastrāntaritam eva ca
     śvetena yāti yānena sarvalokān asaṃvṛtān
goprayuktaṃ dhaniṣṭhāsu yānaṃ dattvā samāhitaḥ
     vastraraśmi dharaṃ sadyaḥ pretya rājyaṃ prapadyate
gandhāñ śatabhiṣag yoge dattvā sāguru candanān
     prāpnoty apsarasāṃ lokān pretya gandhāṃś ca śāśvatān
pūrvabhādrapadā yoge rājamāṣān pradāya tu
     sarvabhakṣa phalopetaḥ sa vai pretya sukhī bhavet
aurabhram uttarā yoge yas tu māṃsaṃ prayacchati
     sa pitṝn prīṇayati vai pretya cānantyam aśnute
kāṃsyopadohanāṃ dhenuṃ revatyāṃ yaḥ prayacchati
     sā pretya kāmān ādāya dātāram upatiṣṭhati
ratham aśvasamāyuktaṃ dattvāśvinyāṃ narottamaḥ
     hastyaśvarathasaṃpanne varcasvī jāyate kule
bharaṇīṣu dvijātibhyas tiladhenuṃ pradāya vai
     gāḥ suprabhūtāḥ prāpnoti naraḥ pretya yaśas tathā
[bh]
     ity eṣa lakṣaṇoddeśaḥ prokto nakṣatrayogataḥ
     devakyā nāradeneha sā snuṣābhyo 'bravīd idam
