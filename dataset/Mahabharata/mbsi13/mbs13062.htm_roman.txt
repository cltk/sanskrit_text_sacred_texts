[y]
      kāni dānāni loke 'smin dātukāmo mahīpatiḥ
      guṇādhikebhyo viprebhyo dadyād bharatasattama
kena tuṣyanti te sadyas tuṣṭāḥ kiṃ pradiśanty uta
      śaṃsa me tan mahābāho phalaṃ puṇyakṛtaṃ mahat
dattaṃ kiṃ phalavad rājann iha loke paratra ca
      bhavataḥ śrotum icchāmi tan me vistarato vada
[bh]
      imam arthaṃ purā pṛṣṭo nārado deva darśanaḥ
      yad uktavān asau tan me gadataḥ śṛṇu bhārata
[n]
      annam eva praśaṃsanti devāḥ sarṣigaṇāḥ purā
      lokatantraṃ hi yajñāś ca sarvam anne pratiṣṭhitam
annena sadṛśaṃ dānaṃ na bhūtaṃ na bhaviṣyati
      tasmād annaṃ viśeṣeṇa dātum icchanti mānavāḥ
annam ūrjaḥ karaṃ loke prāṇāś cānne pratiṣṭhitāḥ
      annena dhāryate sarvaṃ viśvaṃ jagad idaṃ prabho
annād gṛhasthā loke 'smin bhikṣavas tata eva ca
      annāt prabhavati prāṇaḥ pratyakṣaṃ nātra saṃśayaḥ
kuṭumbaṃ pīḍayitvāpi brāhmaṇāya mahātmane
      dātavyaṃ bhikṣave cānnam ātmano bhūtim icchatā
brāhmaṇāyābhirūpāya yo dadyād annam arthine
     nidadhāti nidhiṃ śreṣṭhaṃ pālalaukikam ātmanaḥ
śrāntam adhvani vartantaṃ vṛddham arham upasthitam
     arcayed bhūtim anvicchan gṛhastho gṛham āgatam
krodham utpatitaṃ hitvā suśīlo vītamatsaraḥ
     annadaḥ prāpnute rājan divi ceha ca yat sukham
nāvamanyed abhigataṃ na praṇudyāt kathaṃ cana
     api śvapāke śuni vā na dānaṃ vipraṇaśyati
yo dadyād aparikliṣṭam annam adhvani vartate
     śrāntāyādṛṣṭa pūrvāya sa mahad dharmam āpnuyāt
pitṝn devān ṛṣīn viprān atithīṃś ca janādhipa
     yo naraḥ prīṇayaty annais tasya puṇyaphalaṃ mahat
kṛtvāpi pāpakaṃ karma yo dadyād annam arthine
     brāhmaṇāya viśeṣeṇa na sa pāpena yujyate
brāhmaṇeṣv akṣayaṃ dānam annaṃ śūdre mahāphalam
     annadānaṃ ca śūdre ca brāhmaṇe ca viśiṣyate
na pṛcched gotra caraṇaṃ svādhyāyaṃ deśam eva vā
     bhikṣito brāhmaṇeneha janma vānnaṃ prayācitaḥ
annadasyānna vṛkṣāś ca sarvakāmaphalānvitāḥ
     bhavantīhātha vāmutra nṛpate nātra saṃśayaḥ
āśaṃsante hi pitaraḥ suvṛṣṭim iva karṣakāḥ
     asmākam api putro vā pautro vānnaṃ pradāsyati
brāhmaṇo hi mahad bhūtaṃ svayaṃ dehīti yācate
     akāmo vā sa kāmo vā dattvā puṇyam avāpnuyāt
brāhmaṇaḥ sarvabhūtānām atithiḥ prasṛtāgra bhuj
     viprā yam abhigacchanti bhikṣamāṇā gṛhaṃ sadā
satkṛtāś ca nivartante tad atīva pravardhate
     mahābhoge kule janma pretya prāpnoti bhārata
datvā tv annaṃ naro loke tathā sthānam anuttamam
     mṛṣṭamṛṣṭānna dāyī tu svarge vasati satkṛtaḥ
annaṃ prāṇā narāṇāṃ hi sarvam anne pratiṣṭhitam
     annadaḥ paśumān putrī dhanavān bhogavān api
prāṇavāṃś cāpi bhavati rūpavāṃś ca tathā nṛpa
     annadaḥ prāṇado loke sarvadaḥ procyate tu saḥ
annaṃ hi dattvātithaye brāhmaṇāya yathāvidhi
     pradātā sukham āpnoti devaiś cāpy abhipūjyate
brāhmaṇo hi mahad bhūtaṃ kṣetraṃ carati pādavat
     upyate tatra yad bījaṃ tad dhi puṇyaphalaṃ mahat
pratyakṣaṃ prītijananaṃ bhoktṛdātror bhavaty uta
     sarvāṇy anyāni dānāni parokṣaphalavanty uta
annād dhi prasavaṃ viddhi ratim annād dhi bhārata
     dharmārthāv annato viddhi roganāśaṃ tathānnataḥ
annaṃ hy amṛtam ity āha purākalpe prajāpatiḥ
     annaṃ bhuvaṃ divaṃ khaṃ ca sarvam anne pratiṣṭhitam
annapraṇāśe bhidyante śarīre pañca dhātavaḥ
     balaṃ balavato 'pīha praṇaśyaty annahānitaḥ
āvāhāś ca vivāhāś ca yajñāś cānnam ṛte tathā
     na vartante naraśreṣṭha brahma cātra pralīyate
annataḥ sarvam etad dhi yat kiṃ cit sthāṇujaṅgamam
     triṣu lokeṣu dharmārtham annaṃ deyam ato budhaiḥ
annadasya manuṣyasya balam ojo yaśaḥ sukham
     kīrtiś ca vardhate vaśvat triṣu lokeṣu pārthiva
megheṣv ambhaḥ saṃnidhatte prāṇānāṃ pavanaḥ śivaḥ
     tac ca meghagataṃ vāri śakro varṣati bhārata
ādatte ca rasaṃ bhaumam ādityaḥ svagabhastibhiḥ
     vāyur ādityatas tāṃś ca rasān devaḥ prajāpatiḥ
tad yadā meghato vāri patitaṃ bhavati kṣitau
     tadā vasumatī devī snigdhā bhavati bhārata
tataḥ sasyāni rohanti yena vartayate jagat
     māṃsamedo 'sthi śukrāṇāṃ prādurbhāvas tataḥ punaḥ
saṃbhavanti tataḥ śukrāt prāṇinaḥ pṛthivīpate
     agnīṣomau hi tac chukraṃ prajanaḥ puṣyataś ca ha
evam annaṃ ca sūryaś ca pavanaḥ śukram eva ca
     eka eva smṛto rāśir yato bhūtāni jajñire
prāṇān dadāti bhūtānāṃ tejaś ca bharatarṣabha
     gṛham abhyāgatāyāśu yo dadyād annam arthine
[bh]
     nāradenaivam ukto 'ham adām annaṃ sadā nṛpa
     anasūyus tvam apy annaṃ tasmād dehi gatajvaraḥ
dattvānnaṃ vidhivad rājan viprebhyas tvam api prabho
     yathāvad anurūpebhyas tataḥ svargam avāpsyasi
annadānāṃ hi ye lokās tāṃs tvaṃ śṛṇu narādhipa
     bhavanāni prakāśante divi teṣāṃ mahātmanām
     nānā saṃsthāna rūpāṇi nānā stambhānvitāni ca
candramaṇḍalaśubhrāṇi kiṅkiṇījālavanti ca
     taruṇādityavarṇāni sthāvarāṇi carāṇi ca
anekaśatabhaumāni sāntarjala vanāni ca
     vaiḍūryārka prakāśāni raupya rukmamayāni ca
sarvakāmaphalāś cāpi vṛkṣā bhavanasaṃsthitāḥ
     vāpyo vīthyaḥ sabhāḥ kūpā dīrghikāś caiva sarvaśaḥ
ghoṣavanti ca yānāni yuktāny atha sahasraśaḥ
     bhakṣyabhojya mayāḥ śailā vāsāṃsy ābharaṇāni ca
kṣīraṃ sravantyaḥ saritas tathā caivānna parvatāḥ
     prāsādāḥ pāṇḍurābhrābhāḥ śayyāś ca kanakojjvalāḥ
     tān annadāḥ prapadyante tasmād annaprado bhava
ete lokāḥ puṇyakṛtām annadānāṃ mahātmanām
     tasmād annaṃ viśeṣeṇa dātavyaṃ mānavair bhuvi
