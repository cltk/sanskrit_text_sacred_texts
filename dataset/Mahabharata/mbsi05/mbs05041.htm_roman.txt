[dhṛ]
      anuktaṃ yadi te kiṃ cid vācā vidura vidyate
      tan me śuśrūṣave brūhi vicitrāṇi hi bhāṣase
dhṛtarāṣṭra kumāro vai yaḥ purāṇaḥ sanātanaḥ
      sanatsujātaḥ provāca mṛtyur nāstīti bhārata
sa te guhyān prakāśāṃś ca sarvān hṛdayasaṃśrayān
      pravakṣyati mahārāja sarvabuddhimatāṃ varaḥ
kiṃ tvaṃ na veda tad bhūyo yan me brūyāt sanātanaḥ
      tvam eva vidura brūhi prajñā śeṣo 'sti cet tava
śūdrayonāv ahaṃ jāto nāto 'nyad vaktum utsahe
      kumārasya tu yā buddhir veda tāṃ śāśvatīm aham
brāhmīṃ hi yonim āpannaḥ suguhyam api yo vadet
      na tena garhyo devānāṃ tasmād etad bravīmi te
bravīhi vidura tvaṃ me purāṇaṃ taṃ sanātanam
      katham etena dehena syād ihaiva samāgamaḥ
cintayām āsa viduras tam ṛṣiṃ saṃśitavratam
      sa ca tac cintitaṃ jñātvā darśayām āsa bhārata
sa cainaṃ pratijagrāha vidhidṛṣṭena karmaṇā
      sukhopaviṣṭaṃ viśrāntam athainaṃ viduro 'bravīt
bhagavan saṃśayaḥ kaś cid dhṛtarāṣṭrasya mānase
     yo na śakyo mayā vaktuṃ tam asmai vaktum arhasi
     yaṃ śrutvāyaṃ manuṣyendraḥ sukhaduḥkhātigo bhavet
lābhālābhau priya dveṣyau yathainaṃ na jarāntakau
     viṣaheran bhayāmarṣau kṣutpipāse madodbhavau
     aratiś caiva tandrī ca kāmakrodhau kṣayodayau
