muner vacanam aklībaṃ śrutvā naravarātmajaḥ
 rāghavaḥ prāñjalir bhūtvā pratyuvāca dṛḍhavrataḥ
pitur vacananirdeśāt pitur vacanagauravāt
 vacanaṃ kauśikasyeti kartavyam aviśaṅkayā
anuśiṣṭo 'smy ayodhyāyāṃ gurumadhye mahātmanā
 pitrā daśarathenāhaṃ nāvajñeyaṃ ca tad vacaḥ
so 'haṃ pitur vacaḥ śrutvā śāsanād brahma vādinaḥ
 kariṣyāmi na saṃdehas tāṭakāvadham uttamam
gobrāhmaṇahitārthāya deśasyāsya sukhāya ca
 tava caivāprameyasya vacanaṃ kartum udyataḥ
evam uktvā dhanurmadhye baddhvā muṣṭim ariṃdamaḥ
 jyāśabdam akarot tīvraṃ diśaḥ śabdena pūrayan
tena śabdena vitrastās tāṭakā vanavāsinaḥ
 tāṭakā ca susaṃkruddhā tena śabdena mohitā
taṃ śabdam abhinidhyāya rākṣasī krodhamūrchitā
 śrutvā cābhyadravad vegād yataḥ śabdo viniḥsṛtaḥ
tāṃ dṛṣṭvā rāghavaḥ kruddhāṃ vikṛtāṃ vikṛtānanām
 pramāṇenātivṛddhāṃ ca lakṣmaṇaṃ so 'bhyabhāṣata
paśya lakṣmaṇa yakṣiṇyā bhairavaṃ dāruṇaṃ vapuḥ
 bhidyeran darśanād asyā bhīrūṇāṃ hṛdayāni ca
enāṃ paśya durādharṣāṃ māyā balasamanvitām
 vinivṛttāṃ karomy adya hṛtakarṇāgranāsikām
na hy enām utsahe hantuṃ strīsvabhāvena rakṣitām
 vīryaṃ cāsyā gatiṃ cāpi haniṣyāmīti me matiḥ
evaṃ bruvāṇe rāme tu tāṭakā krodhamūrchitā
 udyamya bāhū garjantī rāmam evābhyadhāvata
tām āpatantīṃ vegena vikrāntām aśanīm iva
 śareṇorasi vivyādha sā papāta mamāra ca
tāṃ hatāṃ bhīmasaṃkāśāṃ dṛṣṭvā surapatis tadā
 sādhu sādhv iti kākutsthaṃ surāś ca samapūjayan
uvāca paramaprītaḥ sahasrākṣaḥ puraṃdaraḥ
 surāś ca sarve saṃhṛṣṭā viśvāmitram athābruvan
mune kauśike bhadraṃ te sendrāḥ sarve marudgaṇāḥ
 toṣitāḥ karmaṇānena snehaṃ darśaya rāghave
prajāpater bhṛśāśvasya putrān satyaparākramān
 tapobalabhṛtān brahman rāghavāya nivedaya
pātrabhūtaś ca te brahmaṃs tavānugamane dhṛtaḥ
 kartavyaṃ ca mahat karma surāṇāṃ rājasūnunā
evam uktvā surāḥ sarve hṛṣṭā jagmur yathāgatam
 viśvāmitraṃ pūjayitvā tataḥ saṃdhyā pravartate
tato munivaraḥ prītis tāṭakā vadhatoṣitaḥ
 mūrdhni rāmam upāghrāya idaṃ vacanam abravīt
ihādya rajanīṃ rāma vasema śubhadarśana
 śvaḥ prabhāte gamiṣyāmas tad āśramapadaṃ mama
