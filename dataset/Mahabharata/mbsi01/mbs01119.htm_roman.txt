[v]
      tataḥ kṣattā ca rājā ca bhīṣmaś ca saha bandhubhiḥ
      daduḥ śrāddhaṃ tadā pāṇḍoḥ svadhāmṛtamayaṃ tadā
kurūṃś ca vipramukhyāṃś ca bhojayitvā sahasraśaḥ
      ratnaughān dvijamukhyebhyo dattvā grāmavarān api
kṛtaśaucāṃs tatas tāṃs tu pāṇḍavān bharatarṣabhān
      ādāya viviśuḥ paurāḥ puraṃ vāraṇasāhvayam
satataṃ smānvatapyanta tam eva bharatarṣabham
      paurajānapadāḥ sarve mṛtaṃ svam iva bāndhavam
śrāddhāvasāne tu tadā dṛṣṭvā taṃ duḥkhitaṃ janam
      saṃmūḍhāṃ duḥkhaśokārtāṃ vyāso mātaram abravīt
atikrānta sukhāḥ kālāḥ pratyupasthita dāruṇāḥ
      śvaḥ śvaḥ pāpīya divasāḥ pṛthivī gatayauvanā
bahu māyā samākīrṇo nānā doṣasamākulaḥ
      luptadharmakriyācāro ghoraḥ kālo bhaviṣyati
gaccha tvaṃ tyāgam āsthāya yuktā vasa tapovane
      mā drakṣyasi kulasyāsya ghoraṃ saṃkṣayam ātmanaḥ
tatheti samanujñāya sā praviśyābravīt snuṣām
      ambike tava putrasya durnayāt kila bhāratāḥ
      sānubandhā vinaṅkṣyanti paurāś caiveti naḥ śrutam
tat kausalyām imām ārtāṃ putraśokābhipīḍitām
     vanam ādāya bhadraṃ te gacchāvo yadi manyase
tathety ukte ambikayā bhīṣmam āmantrya suvratā
     vanaṃ yayau satyavatī snuṣābhyāṃ saha bhārata
tāḥ sughoraṃ tapaḥ kṛtvā devyo bharatasattama
     dehaṃ tyaktvā mahārāja gatim iṣṭāṃ yayus tadā
avāpnuvanta vedoktān saṃskārān pāṇḍavās tadā
     avardhanta ca bhogāṃs te bhuñjānāḥ pitṛveśmani
dhārtarāṣṭraiś ca sahitāḥ krīḍantaḥ pitṛveśmani
     bāla krīḍāsu sarvāsu viśiṣṭāḥ pāṇḍavābhavan
jave lakṣyābhiharaṇe bhojye pāṃsuvikarṣaṇe
     dhārtarāṣṭrān bhīmasenaḥ sarvān sa parimardati
harṣād etān krīḍamānān gṛhya kākanilīyane
     śiraḥsu ca nigṛhyainān yodhayām āsa pāṇḍavaḥ
śatam ekottaraṃ teṣāṃ kumārāṇāṃ mahaujasām
     eka eva vimṛdnāti nātikṛcchrād vṛkodaraḥ
pādeṣu ca nigṛhyainān vinihatya balād balī
     cakarṣa krośato bhūmau ghṛṣṭa jānu śiro 'kṣikān
daśa bālāñ jale krīḍan bhujābhyāṃ parigṛhya saḥ
     āste sma salile magnaḥ pramṛtāṃś ca vimuñcati
phalāni vṛkṣam āruhya pracinvanti ca te yadā
     tadā pādaprahāreṇa bhīmaḥ kampayate drumam
prahāra vegābhihatād drumād vyāghūrṇitās tataḥ
     saphalāḥ prapatanti sma drutaṃ srastāḥ kumārakāḥ
na te niyuddhe na jave na yogyāsu kadā cana
     kumārā uttaraṃ cakruḥ spardhamānā vṛkodaram
evaṃ sa dhārtarāṣṭrāṇāṃ spardhamāno vṛkodaraḥ
     apriye 'tiṣṭhad atyantaṃ bālyān na droha cetasā
tato balam atikhyātaṃ dhārtarāṣṭraḥ pratāpavān
     bhīmasenasya tajjñātvā duṣṭabhāvam adarśayat
tasya dharmād apetasya pāpāni paripaśyataḥ
     mohād aiśvaryalobhāc ca pāpā matir ajāyata
ayaṃ balavatāṃ śreṣṭhaḥ kuntīputro vṛkodaraḥ
     madhyamaḥ pāṇḍuputrāṇāṃ nikṛtyā saṃnihanyatām
atha tasmād avarajaṃ jyeṣṭhaṃ caiva yudhiṣṭhiram
     prasahya bandhane baddhvā praśāsiṣye vasuṃdharām
evaṃ sa niścayaṃ pāpaḥ kṛtvā duryodhanas tadā
     nityam evāntara prekṣī bhīmasyāsīn mahātmanaḥ
tato jalavihārārthaṃ kārayām āsa bhārata
     cela kambalaveśmāni vicitrāṇi mahānti ca
pramāṇa koṭyām uddeśaṃ sthalaṃ kiṃ cid upetya ca
     krīḍāvasāne sarve te śuci vastrāḥ svalaṃkṛtāḥ
     sarvakāmasamṛddhaṃ tadannaṃ bubhujire śanaiḥ
divasānte pariśrāntā vihṛtya ca kurūdvahāḥ
     vihārāvasatheṣv eva vīrā vāsam arocayan
khinnas tu balavān bhīmo vyāyāmābhyadhikas tadā
     vāhayitvā kumārāṃs tāñ jalakrīḍā gatān vibhuḥ
     pramāṇa koṭyāṃ vāsārthī suṣvāpāruhya tat sthalam
śītaṃ vāsaṃ samāsādya śrānto madavimohitaḥ
     niśceṣṭaḥ pāṇḍavo rājan suṣvāpa mṛtakalpavat
tato baddhvā latā pāśair bhīmaṃ duryodhanaḥ śanaiḥ
     gambhīraṃ bhīmavegaṃ ca sthalāj jalam apātayat
tataḥ prabuddhaḥ kaunteyaḥ sarvaṃ saṃchidya bandhanam
     udatiṣṭhaj jalād bhūyo bhīmaḥ praharatāṃ varaḥ
suptaṃ cāpi punaḥ sarpais tīkṣṇadaṃṣṭrair mahāviṣaiḥ
     kupitair daṃśayām āsa sarveṣv evāṅgamarmasu
daṃṣṭrāś ca daṃṣṭriṇāṃ teṣāṃ marmasv api nipātitāḥ
     tvacaṃ naivāsya bibhiduḥ sāratvāt pṛthuvakṣasaḥ
pratibuddhas tu bhīmas tān sarvān sarpān apothayat
     sārathiṃ cāsya dayitam apahastena jaghnivān
bhojane bhīmasenasya punaḥ prākṣepayad viṣam
     kālakūṭaṃ navaṃ tīkṣṇaṃ saṃbhṛtaṃ lomaharṣaṇam
vaiśyāputras tadācaṣṭa pārthānāṃ hitakāmyayā
     tac cāpi bhuktvājarayad avikāro vṛkodaraḥ
vikāraṃ na hy ajanayat sutīkṣṇam api tad viṣam
     bhīma saṃhanano bhīmas tad apy ajarayat tataḥ
evaṃ duryodhanaḥ karṇaḥ śakuniś cāpi saubalaḥ
     anekair abhyupāyais tāñ jighāṃsanti sma pāṇḍavān
pāṇḍavāś cāpi tat sarvaṃ pratyajānann ariṃdamāḥ
     udbhāvanam akurvanto vidurasya mate sthitāḥ
