[n]
      haryaśvas tv abravīd rājā vicintya bahudhā tataḥ
      dīrgham uṣṇaṃ ca niḥśvasya prajā hetor nṛpottamaḥ
unnateṣūnnatā ṣaṭsu sūkṣmā sūkṣmeṣu saptasu
      gambhīrā triṣu gambhīreṣv iyaṃ raktā ca pañcasu
bahu devāsurālokā bahu gandharvadarśanā
      bahu lakṣaṇasaṃpannā bahu prasava dāriṇī
samartheyaṃ janayituṃ cakravartinam ātmajam
      brūhi śulkaṃ dvijaśreṣṭha samīkṣya vibhavaṃ mama
ekataḥ śyāma karṇānāṃ śatāny aṣṭau dadasva me
      hayānāṃ candra śubhrāṇāṃ deśajānāṃ vapuṣmatām
tatas tava bhavitrīyaṃ putrāṇāṃ jananī śubhā
      araṇīva hutāśānāṃ yonir āyatalocanā
etac chrutvā vaco rājā haryaśvaḥ kāmamohitaḥ
      uvāca gālavaṃ dīno rājarṣir ṛṣisattamam
dve me śate saṃnihite hayānāṃ yad vidhās tava
      eṣṭavyāḥ śataśas tv anye caranti mama vājinaḥ
so 'ham ekam apatyaṃ vai janayiṣyāmi gālava
      asyām etaṃ bhavān kāmaṃ saṃpādayatu me varam
etac chrutvā tu sā kanyā gālavaṃ vākyam abravīt
     mama datto varaḥ kaś cit kena cid brahmavādinā
prasūty ante prasūty ante kanyaiva tvaṃ bhaviṣyasi
     sa tvaṃ dadasva māṃ rājñe pratigṛhya hayottamān
nṛpebhyo hi caturbhyas te pūrṇāny aṣṭau śatāni vai
     bhaviṣyanti tathā putrā mama catvāra eva ca
kriyatāṃ mama saṃhāro gurvarthaṃ dvijasattama
     eṣā tāvan mama prajñā yathā vā manyase dvija
evam uktas tu sa muniḥ kanyayā gālavas tadā
     haryaśvaṃ pṛthivīpālam idaṃ vacanam abravīt
iyaṃ kanyā naraśreṣṭha haryaśvapratigṛhyatām
     caturbhāgena śulkasya janayasvaikam ātmajam
patigṛhya sa tāṃ kanyāṃ gālavaṃ patinandya ca
     samaye deśakāle ca labdhavān sutam īpsitam
tato vasu manā nāma vasubhyo vasumattaraḥ
     vasu prakhyo narapatiḥ sa babhūva vasu pradaḥ
atha kāle punar dhīmān gālavaḥ patyupasthitaḥ
     upasaṃgamya covāca haryaśvaṃ prītimānasam
jāto nṛpasutas te 'yaṃ bāla bhāskarasaṃnibhaḥ
     kālo gantuṃ naraśreṣṭha bhikṣārtham aparaṃ nṛpam
haryaśvaḥ satyavacane sthitaḥ sthitvā ca pauruṣe
     durlabhatvād dhayānāṃ ca pradadau mādhavīṃ punaḥ
mādhavī ca punar dīptāṃ parityajya nṛpa śriyam
     kumārī kāmato bhūtvā gālavaṃ pṛṣṭhato 'nvagāt
tvayy eva tāvat tiṣṭhantu hayā ity uktavān dvijaḥ
     prayayau kanyayā sārdhaṃ divodāsaṃ prajeśvaram
