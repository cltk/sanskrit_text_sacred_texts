pratigṛhya tato 'strāṇi prahṛṣṭavadanaḥ śuciḥ
 gacchann eva ca kākutstho viśvāmitram athābravīt
gṛhītāstro 'smi bhagavan durādharṣaḥ surair api
 astrāṇāṃ tv aham icchāmi saṃhāraṃ munipuṃgava
evaṃ bruvati kākutsthe viśvāmitro mahāmuniḥ
 saṃhāraṃ vyājahārātha dhṛtimān suvrataḥ śuciḥ
satyavantaṃ satyakīrtiṃ dhṛṣṭaṃ rabhasam eva ca
 pratihārataraṃ nāma parāṅmukham avāṅmukham
lakṣākṣaviṣamau caiva dṛḍhanābhasunābhakau
 daśākṣaśatavaktrau ca daśaśīrṣaśatodarau
padmanābhamahānābhau dundunābhasunābhakau
 jyotiṣaṃ kṛśanaṃ caiva nairāśya vimalāv ubhau
yaugandharaharidrau ca daityapramathanau tathā
 pitryaṃ saumanasaṃ caiva vidhūtamakarāv ubhau
karavīrakaraṃ caiva dhanadhānyau ca rāghava
 kāmarūpaṃ kāmaruciṃ moham āvaraṇaṃ tathā
jṛmbhakaṃ sarvanābhaṃ ca santānavaraṇau tathā
 bhṛśāśvatanayān rāma bhāsvarān kāmarūpiṇaḥ
pratīccha mama bhadraṃ te pātrabhūto 'si rāghava
 divyabhāsvaradehāś ca mūrtimantaḥ sukhapradāḥ
rāmaṃ prāñjalayo bhūtvābruvan madhurabhāṣiṇaḥ
 ime sma naraśārdūla śādhi kiṃ karavāma te
gamyatām iti tān āha yatheṣṭaṃ raghunandanaḥ
 mānasāḥ kāryakāleṣu sāhāyyaṃ me kariṣyatha
atha te rāmam āmantrya kṛtvā cāpi pradakṣiṇam
 evam astv iti kākutstham uktvā jagmur yathāgatam
sa ca tān rāghavo jñātvā viśvāmitraṃ mahāmunim
 gacchann evātha madhuraṃ ślakṣṇaṃ vacanam abravīt
kiṃ nv etan meghasaṃkāśaṃ parvatasyāvidūrataḥ
 vṛkṣaṣaṇḍam ito bhāti paraṃ kautūhalaṃ hi me
darśanīyaṃ mṛgākīrṇaṃ manoharam atīva ca
 nānāprakāraiḥ śakunair valgubhāṣair alaṃkṛtam
niḥsṛtāḥ sma muniśreṣṭha kāntārād romaharṣaṇāt
 anayā tv avagacchāmi deśasya sukhavattayā
sarvaṃ me śaṃsa bhagavan kasyāśramapadaṃ tv idam
 saṃprāptā yatra te pāpā brahmaghnā duṣṭacāriṇaḥ
