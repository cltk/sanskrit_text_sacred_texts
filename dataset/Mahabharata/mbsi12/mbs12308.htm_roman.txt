[y]
      aparityajya gārhasthyaṃ kururājarṣisattama
      kaḥ prāpto vinayaṃ buddhyā mokṣatattvaṃ vadasva me
saṃnyasyate yathātmāyaṃ saṃnyastātmā yathā ca yaḥ
      paraṃ mokṣasya yac cāpi tan me brūhi pitāmaha
[bhī]
      atrāpy udāharantīmam itihāsaṃ purātanam
      janakasya ca saṃvādaṃ sulabhāyāś ca bhārata
saṃnyāsaphalikaḥ kaś cid babhūva nṛpatiḥ purā
      maithilo janako nāma dharmadhvaja iti śrutaḥ
sa vede mokṣaśāstre ca sve ca śāstre kṛtāgamaḥ
      indriyāṇi samādhāya śaśāsa vasudhām imām
tasya vedavidaḥ prājñāḥ śrutvā tāṃ sādu vṛttatām
      lokeṣu spṛhayanty anye puruṣāḥ puruṣeśvara
atha dharmayuge tasmin yogadharmam anuṣṭhitā
      mahīm anucacāraikā sulabhā nāma bhikṣukī
tayā jagad idaṃ saṃvam atantyā mithileśvaraḥ
      tatra tatra śruto mokṣe kathyamānas tridandibhiḥ
sā susūkṣmāṃ kathāṃ śrutvā tathyaṃ neti sasaṃśayā
      darśane jātasaṃkalpā janakasya babhūva ha
tataḥ sā viprahāyātha pūrvarūpaṃ hi yogataḥ
     abibhrad anavadyāṅgī rūpam anyad anuttamam
cakṣur nimeṣa mātreṇa laghv astragatigāminī
     videhānāṃ purīṃ subhrūr jagāma kamalekṣaṇā
sā prāpya mithilāṃ ramyāṃ samṛddhajanasaṃkulām
     bhaikṣacaryāpadeśena dadarśa mithileśvaram
rājā tasyāḥ paraṃ dṛṣṭvā saukumāryaṃ vapus tathā
     keyaṃ kasya kuto veti babhūvāgata vismayaḥ
tato 'syāḥ svāgataṃ kṛtvā vyādiśya ca varāsanam
     pūjitāṃ pādaśaucena varānnenāpy atarpayat
atha bhuktavatī prītā rājānaṃ mantribhir vṛtam
     sarvabhāṣyavidāṃ madhye codayām āsa bhikṣukī
sulabhā tv asya dharmeṣu mukto neti sasaṃśayā
     sattvaṃ sattvena yogajñā praviveśa mahīpate
netrābhyāṃ netrayor asya raśmīn saṃyojya raśmibhiḥ
     sā sma saṃcodayiṣyantamyoga bandhair babandha ha
janako 'py utsmayan rājā bhāvam asyā viśeṣayan
     pratijagrāha bhāvena bhāvam asyā nṛpottamaḥ
tad ekasminn adhiṣṭhāne saṃvādaḥ śrūyatām ayam
     chattrādiṣu vimuktasya muktāyāś ca tridaṇḍake
bhagavatyāḥ kva caryeyaṃ kṛtā kva ca gamiṣyasi
     kasya ca tvaṃ kuto veti papracchaināṃ mahīpatiḥ
śrute vayasi jātau ca sadbhāvo nādhigamyate
     eṣv artheṣūttaraṃ tasmāt pravedyaṃ taḥ samāgame
chattrādiṣu viśeṣeṣu muktaṃ māṃ viddhi sarvaśaḥ
     sa tvāṃ saṃmantum icchāmi māhārhāsi matā hi me
yasmāc caitan mayā prāptaṃ jñānaṃ vaiśeṣikaṃ purā
     yasya nānyaḥ pravaktāsti mokṣe tam api me śṛṇu
pārāśaryasa gotrasya vṛddhasya sumahātmanaḥ
     bhikṣoḥ pañcaśikhasyāhaṃ śiṣyaḥ paramasaṃmataḥ
sāṃkhyajñāne tathā yoge mahīpāla vidhau tathā
     trividhe mokṣadharme 'smin gatādhvā chinnasaṃśayaḥ
sa yathāśāstradṛṣṭena mārgeṇeha parivrajan
     vārṣikāṃś caturo māsān purā mayi sukhoṣitaḥ
tenāhaṃ sāṃkya mukhyena sudṛṣṭārthena tattvataḥ
     śrāvitas trividhaṃ mokṣaṃ na ca rājyād vicālitha
so 'haṃ tām akhilāṃ vṛttiṃ trividhāṃ mokṣasaṃhitām
     muktarāgaś carāmy ekaḥ pade paramake sthitaḥ
vairāgyaṃ punar etasya mokṣasya paramo vidhiḥ
     jñānād eva ca vairāgyaṃ jāyate yena mucyate
jñānena kurute yatnaṃ yatnena prāpyate mahat
     mahad dvandvapramokṣāya sā siddhir yā vayo 'tigā
seyaṃ paramikā buddhiḥ prāptā nirdvandvatā mayā
     ihaiva gatamohena caratā muktasaṅginā
yathā kṣetraṃ mṛdū bhūtam adbhir āplāvitaṃ tathā
     janayaty aṅkuraṃ karma nṛṇāṃ tadvat punarbhavam
yathā cottāpitaṃ bījaṃ kapāle yatra yatra vā
     prāpyāpy aṅkura hetutvam abījatvān na jāyate
tadvad bhagavatā tena śikhā proktena bhikṣuṇā
     jñānaṃ kṛtam abījaṃ me viṣayeṣu na jāyate
nābhiṣajjati kasmiṃś cin nānarthe na parigrahe
     nābhirajyati caiteṣu vyarthatvād rāgadoṣayoḥ
yaś ca me dakṣiṇaṃ bāhuṃ candanena samukṣayet
     savyaṃ vāsyā ca yas takṣet samāv etāv ubhau mama
sukhī so 'ham avāptārthaḥ samalokṣāśma kāñcanaḥ
     muktasaṅgaḥ sthito rājye viśiṣṭo 'nyais tridandibhiḥ
mokṣe hi trividhā niṣṭhā dṛṣṭā pūrvair maharṣibhiḥ
     jñānaṃ lokottaraṃ yac ca sarvatyāgaś ca karmaṇām
jñānaniṣṭhāṃ vadanty eke mokṣaśāstravido janāḥ
     karma niṣṭhāṃ tathaivānye yatayaḥ sūkṣmadarśinaḥ
prahāyobhayam apy etaj jñānaṃ karma ca kevalam
     tṛtīyeyaṃ samākhyātā niṣṭhā tena mahātmanā
yame ca niyame caiva dveṣe kāme parigrahe
     māne dambhe tathā snehe sadṛśās te kuṭumbibhiḥ
tridaṇḍādiṣu yady asti mokṣo jñānena kena cit
     chattrādiṣu kathaṃ na syāt tulyahetau parigrahe
yena yena hi yasyārthaḥ kāraṇeneha kasya cit
     tat tad ālambate dravyaṃ sarvaḥ sve sve parigrahe
doṣadarśī tu gārhasthye yo vrajaty āśramāntaram
     utsṛjan parigṛhnaṃś ca so 'pi saṅgān na mucyate
ādhipatye tathā tulye nigrahānugrahātmani
     rājarṣibhikṣukācāryā mucyante kena ketunā
atha satyādhipatye 'pi jñānenaiveha kevalam
     mucyante kiṃ na mucyante pade paramake sthitaḥ
kāsāya dhāraṇaṃ maundyaṃ triviṣṭabdhaḥ kamandaluḥ
     liṅgāny atyartham etāni na mokṣāyeti me matiḥ
yadi saty api liṅge 'smiñ jñānam evātra kāraṇam
     nirmokṣāyeha duḥkhasya liṅgamātraṃ nirarthakam
atha vā duḥkhaśaithilyaṃ vīkṣya liṅge kṛtā matiḥ
     kiṃ tad evārthasāmānya chattrādiṣu na lakṣyate
ākiṃcanye ca mokṣo 'sti kaiṃcanye nāsti bandhanam
     kaiṃcanye cetare caiva jantur jñānena mucyate
tasmād dharmārthakāmeṣu tathā rājyaparigrahe
     bandhanāyataneṣv eṣu viddhy abandhe pade sthitam
rājyaiśvaryamayaḥ pāśaḥ snehāyatana bandhanaḥ
     mokṣāśma niśiteneha chinnas tyāgāsinā mayā
so 'ham evaṃgato mukto jātāsthas tvayi bhikṣuki
     ayathārtho hi te varṇo vakṣyāmi śṛṇu tan mama
saukumāryaṃ tathārūpaṃ vapur agryaṃ tathā vayaḥ
     tavaitāni samastāni niyamaś ceti saṃśayaḥ
yac cāpy ananurūpaṃ te liṅgasyāsya viceṣṭitam
     mukto 'yaṃ syān na vety asmād dharṣito matparigrahaḥ
na ca kāmasamāyukte mukte 'py asti tridaṇḍakam
     na rakṣyate tvayā cedaṃ na muktasyāsti gopanā
mat pakṣasaṃśrayāc cāyaṃ śṛṇu yas te vyatikramaḥ
     āśrayantyāḥ svabhāvena mama pūrvaparigraham
praveśas te kṛtaḥ kena mama rāstre pure tathā
     kasya vā saṃnisargāt tvaṃ praviṣṭā hṛdayaṃ mama
varṇapravara mukhyāsi brāhmaṇī kṣatriyo hy aham
     nāvayor ekayogo 'sti mā kṛthā varṇasaṃkaram
vartase mokṣadharmeṣu gārhasthye tv aham āśrame
     ayaṃ cāpi sukastas te dvitīyo ''śramasaṃkaraḥ
sagotrāṃ vāsagotrāṃ vā na veda tvāṃ na vettha mām
     sagotram āviśantyās te tṛtīyo gotra saṃkaraḥ
atha jīvati te bhartā proṣito 'py atha vā kva cit
     agamyā parabhāryeti caturtho dharmasaṃkaraḥ
sā tvam etāny akāryāṇi kāryāpekṣā vyavasyasi
     avijñānena vā yuktā mithyā jñānena vā punaḥ
atha vāpi svatantrāsti svadoṣeṇeha kena cit
     yadi kiṃ cic chrutaṃ te 'si sarvaṃ kṛtam anarthakam
idam anyat tṛtīyaṃ te bhāvasparśa vighātakam
     duṣṭāyā lakṣyate liṅgaṃ pravaktavyaṃ prakāśitam
na mayy evābhisaṃdhis te jayaiṣiṇyā jaye kṛtaḥ
     yeyaṃ matpariṣat kṛtsnā jetum icchasi tām api
tathā hy evaṃ punaś ca tvaṃ dṛṣṭiṃ svāṃ pratimuñcasi
     mat pakṣapratighātāya svapakṣodbhāvanāya ca
sā svenāmarṣajena tvam ṛddhimohena mohitā
     bhūyaḥ sṛjasi yogāstraṃ viṣāmṛtam ivaikadhā
icchator hi dvayor lābhaḥ strīpuṃsor amṛtopamaḥ
     alābhaś cāpy araktasya so 'tra doṣo viṣopamaḥ
mā sprakṣīḥ sadhu jānīsva svaśāstram anupālaya
     kṛteyaṃ hi vijijñāsā mukto neti tvayā mama
     etat sarvaṃ praticchannaṃ mayi nārhasi gūhitum
sā yadi tvaṃ svakāryeṇa yady anyasya mahīpateḥ
     tattvaṃ sattra praticchannā mayi nārhasi gūhitum
na rājānaṃ mṛṣā gacchen na dvijātiṃ kathaṃcanan
     na striyaṃ strī guṇopetāṃ hanyur hy ete mṛṣā gatāḥ
rājñāṃ hi balam aiśvaryaṃ brahma brahmavidāṃ balam
     rūpayauvana saubhāgyaṃ strīṇāṃ balam anuttamam
ata etair balair eta balinaḥ svārtham icchatā
     ārjavenābhigantavyā vināśāya hy anārjavam
sā tvaṃ jātiṃ śrutaṃ vṛttaṃ bhāvaṃ prakṛtim ātmanaḥ
     kṛtyam āgamane caiva vaktum arhasi tattvataḥ
ity etair asukhair vākyair ayuktair asamañjasaiḥ
     pratyādiṣṭā narendreṇa sulabhā na vyakampata
uktavākye tu nṛpatau sulabhā cārudarśanā
     tataś cārutaraṃ vākyaṃ pracakrāmātha bhāsitum
navabhir navabhiś caiva doṣair vāgbuddhidūsanaiḥ
     apetam upapannārtham astā daśaguṇānvitam
saukṣmyaṃ saṃkhyā kramau cobhau nirnayaḥ saprayojanaḥ
     pañcaitāny arthajātāni vākyam ity ucyate nṛpa
eṣām ekaikaśo 'rthānāṃ saukṣmyādīnāṃ sulakṣaṇam
     śṛṇu saṃsāryamāṇānāṃ padārthaiḥ padavākyataḥ
jñānaṃ jñeyeṣu bhinneṣu yathā bhedena vartate
     tatrātiśayinī buddhis tat saukṣmyam iti vartate
doṣāṇāṃ ca guṇānāṃ ca pramāṇaṃ praivibhāgaśaḥ
     kaṃ cid artham abhipretya sā saṃkhyety upadhāryatām
idaṃ pūrvam idaṃ paścād vaktavyaṃ yad vivakṣitam
     kramayogaṃ tam apy āhur vākyaṃ vākyavido janāḥ
dharmārthakāmamokṣeṣu pratijñāya viśeṣataḥ
     idaṃ tad iti vākyānte procyate sa vinirnayaḥ
icchā dveṣabhavair duḥkhaiḥ prakarṣo yatra jāyate
     tatra yā nṛpate vṛttis tat prayojanam iṣyate
tāny etāni yathoktāni saikṣmyādīni janādhipa
     ekārthasamavetāni vākyaṃ mama niśāmaya
upetārtham abhinnārthaṃ nāpavṛttaṃ na cādhikam
     nāślakṣṇaṃ na ca saṃdigdhaṃ vakṣyāmi paramaṃ tava
na gurv akṣarasaṃbaddhaṃ parāṅmukha mukhaṃ na ca
     nānṛtaṃ na trivargeṇa viruddhaṃ nāpy asaṃkṣṛtam
na nyūnaṃ kasta śabdaṃ vā vyutkramābhihitaṃ na ca
     na śeṣaṃ nānukalpena niṣkāraṇam ahetukam
kāmāt krodhād bhayāl lobhād dainyād ānāryakāt tathā
     hrīto 'nukrośato mānān na vakṣyāmi kathaṃ cana
vaktā śrotā ca vākyaṃ ca yadā tvāvikalaṃ nṛpa
     samam eti vivakṣāyāṃ tadā so 'rthaḥ prakāśate
vaktavye tu yadā vaktā śrotāram avamanyate
     svārtham āha parārthaṃ vā tadā vākyaṃ na rohati
atha yaḥ svārtham utsṛjya parārthaṃ prāha mānavaḥ
     viśaṅkā jāyate tasmin vākyaṃ tad api doṣavat
yas tu vaktā dvayor artham aviruddhaṃ prabhāsate
     śrotuś caivātmanaś caiva sa vaktā netaro nṛpa
tadarthavad idaṃ vākyam upetaṃ vākyasaṃpadā
     avikṣipta manā rājann ekāgraḥ śrotum arhasi
kāsi kasya kuto veti tvayāham abhicoditā
     tatrottaram idaṃ vākyaṃ rājann ekamanāḥ śṛṇu
yathā jatu ca kāṣṭhaṃ ca pāṃsavaś coda bindubhiḥ
     suśliṣṭāni tathā rājan prāninām iha saṃbhavaḥ
śabdaḥ sparśo raso rūpaṃ gandhaḥ pañcendriyāṇi ca
     pṛthag ātmā daśātmānaḥ saṃśliṣṭā jatu kāṣṭhavat
na caiṣāṃ codanā kā cid astīty eṣa viniścayaḥ
     ekaikasyeha vijñānaṃ nāsty ātmani tathā pare
na veda cakṣuś cakṣus tvaṃ śrotraṃ nātmani vartate
    tathaiva vyabhicāreṇa na vartante parasparam
    saṃśliṣṭā nābhijāyante yathāpa iha pāṃsavaḥ
bāhyān anyān apekṣante guṇāṃs tān api me śṛṇu
    rūpaṃ cakṣuḥ prakāśaś ca darśane hetavas trayaḥ
    yathaivātra tathānyeṣu jñānajñeyeṣu hetavaḥ
jñānajñeyāntare tasmin mano nāmāparo guṇaḥ
    vicārayati yenāyaṃ niścaye sādhvasādhunī
dvādaśas tv aparas tatra buddhir nāma guṇaḥ smṛtaḥ
    yena saṃśaya pūrveṣu boddhavyeṣu vyavasyati
atha dvādaśake tasmin sattvaṃ nāmāparo guṇaḥ
    mahāsattvo 'lpasattvo vā jantur yenānumīyate
kṣetrajña iti cāpy anyo guṇas tatra caturdaśaḥ
    mamāyam iti yenāyaṃ manyate na ca manyate
atha pañcadaśo rājan guṇas tatrāparaḥ smṛtaḥ
    pṛthak kalā samūhasya sāmagryaṃ tad ihocyate
guṇas tv evāparas tatra saṃghāta iti sodaśaḥ
    ākṛtir vyaktir ity etau guṇau yasmin samāśritau
sukhaduḥkhe jarāmṛtyū lābhālābhau priyāpriye
    iti caikonaviṃśo 'yaṃ dvandvayoga iti smṛtaḥ
ūrdhvam ekonaviṃśatyāḥ kālo nāmāparo guṇaḥ
    itīmaṃ viddhi viṃśatyā bhūtānāṃ prabhavāpyayam
viśmakaś caiṣa saṃghāto mahābhūtāni pañca ca
    sadasad bhāvayogau ca guṇāv anyau prakāśakau
ity evaṃ viṃśatiś caiva guṇāḥ sapta ca ye smṛtāḥ
    vidhiḥ śukraṃ balaṃ ceti traya ete guṇāḥ pare
ekaviṃśaś ca daśa ca kalāḥ saṃkhyānataḥ smṛtāḥ
    samagrā yatra vartante tac charīram iti smṛtam
avyaktaṃ prakṛtiṃ tv āsāṃ kalānāṃ kaś cid icchati
    vyaktaṃ cāsāṃ tathaivānyaḥ sthūladarśī prapaśyati
avyaktaṃ yadi vā vyaktaṃ dvayīm atha catuṣṭayīm
    prakṛtiṃ sarvabhūtānāṃ paśyanty adhyātmacintakāḥ
seyaṃ prakṛtir avyaktā kalābhir vyaktatāṃ gatā
    ahaṃ ca tvaṃ ca rājendra ye cāpy anye śarīriṇaḥ
bindunyāsādayo 'vasthāḥ śukraśonita saṃbhavāḥ
    yāsām eva nipātena kalalaṃ nāma jāyate
kalalād arbudotpattiḥ peśī cāpy arbudodbhavā
    peśyās tv aṅgābhinirvṛttir nakharomāṇi cāṅgataḥ
saṃpūrṇe navame māse jantor jātasya maithila
    jāyate nāma rūpatvaṃ strī pumān veti liṅgataḥ
jātamātraṃ tu tad rūpaṃ dṛṣṭvā tāmranakhāṅguli
    kaumāra rūpam āpannaṃ rūpato na palabhyate
kaumārād yauvanaṃ cāpi sthāviryaṃ cāpi yauvanāt
    anena kramayogena pūrvaṃ pūrvaṃ na labhyate
kalānāṃ pṛthag arthānāṃ pratibhedaḥ kṣaṇe kṣaṇe
    vartate sarvabhūteṣu saukṣmyāt tu na vibhāvyate
na caiṣām apyayo rājaṁl lakṣyate prabhavo na ca
    avasthāyām avasthāyāṃ dīpasyevārciṣo gatiḥ
tasyāpy evaṃ prabhāvasya sadaśvasyeva dhāvataḥ
    ajasraṃ sarvalokasya kaḥ kuto vā na vā kutaḥ
kasyedaṃ kasya vā nedaṃ kuto vedaṃ na vā kutaḥ
    saṃbandhaḥ ko 'sti bhūtānāṃ svair apy avayavair iha
yathādityān maṇeś caiva vīrudbhyaś caiva pāvakaḥ
    bhavety evaṃ samudayāt kalānām api jantavaḥ
ātmany evātmanātmānaṃ yathā tvam anupaśyasi
    evam evātmanātmānam anyasmin kiṃ na paśyasi
    yady ātmani parasmiṃś ca samatām adhyavasyasi
atha māṃ kāsi kasyeti kimartham anupṛcchasi
    idaṃ me syād idaṃ neti dvandvair muktasya maithila
    kāsi kasya kuto veti vacane kiṃ prayojanam
ripau mitre 'tha madhyasthe vijaye saṃdhivigrahe
    kṛtavān yo mahīpāla kiṃ tasmin muktalakṣaṇam
trivarge saptadhā vyaktaṃ yo na vedeha karmasu
    saṅgavān yas trivarge ca kiṃ tasmin muktalakṣaṇam
priye caivāpriye caiva durbale balavaty api
    yasya nāsti samaṃ cakṣuḥ kiṃ tasmin muktalakṣaṇam
tad amuktasya te mokṣe yo 'bhimāno bhaven nṛpa
    suhṛdbhiḥ sa nivāryas te vicittasyeva bheṣajaiḥ
tāni tāny anusaṃdṛśya saṅgasthānāny ariṃdama
    ātmanātmani saṃpaśyet kiṃ tasmin muktalakṣaṇam
imāny anyāni sūkṣmāṇi mokṣam āśritya kāni cit
    caturaṅga pravṛttāni saṅgasthānāni me śṛṇu
ya imāṃ pṛthivīṃ kṛtsnām ekachattrāṃ praśāsti ha
    ekam eva sa vai rājā puram adhyāvasaty uta
tat pure caikam evāsya gṛhaṃ yad adhitiṣṭhati
    gṛhe śayanam apy ekaṃ niśāyāṃ yatra līyate
śayyārdhaṃ tasya cāpy atra strīpūrvam adhitiṣṭhati
    tad anena prasaṅgena phalenaiveha yujyate
evam evopabhogeṣu bhojanāc chādaneṣu ca
    guṇeṣu parimeyeṣu nigrahānugrahau prati
paratantraḥ sadā rājā svalpe so 'pi prasajyate
    saṃdhivigrahayoge ca kuto rājñaḥ svatantratā
strīṣu krīdā vihāreṣu nityam asyāsvatantratā
    mantre cāmātya samitau kuta eva svatantratā
yadā tv ājñāpayaty anyāṃs tadāsyoktā svatantratā
    avaśaḥ kāryate tatra tasmiṃs tasmin guṇe sthitaḥ
svaptu kāmo na labhate svaptuṃ kāryārthibhir janaiḥ
    śayane cāpy anujñātaḥ supta utthāpyate 'vaśaḥ
snāhy ālabha piba prāśa juhudhy agnīn yajeti ca
    vadasya śṛṇu cāpīti vivaśaḥ kāryate paraiḥ
abhigamyābhigamyainaṃ yācante satataṃ narāḥ
    na cāpy utsahate dātuṃ vittarakṣī mahājanāt
dāne kośakṣayo hy asya vairaṃ cāpy arayacchataḥ
    kṣaṇenāsyopavartante doṣā vairāgya kārakāḥ
prājñāñ śūrāṃs tathaivādhyān ekasthāne 'pi śaṅkate
    bhayam apy abhaye rājño yaiś ca nityam upāsyate
yadā caite praduṣyanti rājan ye kīrtitā mayā
    tadaivāsya bhayaṃ tebhyo jāyate paśya yādṛśam
sarvaḥ sve sve gṛhe rājā sarvaḥ sve sve gṛhe gṛhī
    nigrahānugrahau kurvaṃs tulyo janakarājabhiḥ
putrā dārās tathaivātmā kośo mitrāṇi saṃcayaḥ
    paraiḥ sādhāraṇā hy ete tais tair evāsya hetubhiḥ
hato deśaḥ puraṃ dagdhaṃ pradhānaḥ kuñjaro mṛtaḥ
    lokasādhāraṇeṣv eṣu mithyā jñānena tapyate
amukto mānasair duḥkhair ichā dveṣapriyodbhavaiḥ
    śiro rogādibhī rogais tathaiva vinipātibhiḥ
dvandvais tais tair upahataḥ sarvataḥ pariśaṅkitaḥ
    bahu pratyarthikaṃ rājyam upāste gaṇayan niśāḥ
tad alpasukham atyarthaṃ bahuduḥkham asāravat
    ko rājyam abhipadyeta prāpya copaśamaṃ labhet
mamedam iti yac cedaṃ puraṃ rāstraṃ ca manyase
    balaṃ kośam amātyāṃś ca kasyaitāni na vā nṛpa
mitrāmātyaṃ puraṃ rāstraṃ dandaḥ kośo mahīpatiḥ
    saptāṅgaś cakrasaṃghāto rājyam ity ucyate nṛpa
saptāṅgasyāsya rājyasya tridaṇḍasyeva tiṣṭhataḥ
    anyonyaguṇayuktasya kaḥ kena guṇato 'dhikaḥ
teṣu teṣu hi kāleṣu tat tad aṅgaṃ viśiṣyate
    yena yat sidhyate kāryaṃ tat prādhānyāya kalpate
saptāṅgaś cāpi saṃghātas trayaś cānye nṛpottama
    saṃbhūya daśavargo 'yaṃ bhuṅkte rājyaṃ hi rājavat
yaś ca rājā mahotsāhaḥ kṣatradharmarato bhavet
    sa tuṣyed daśa bhāgena tatas tv anyo daśāvaraiḥ
nāsty asādhāraṇo rājā nāsti rājyam arājakam
    rājye 'sati kuto dharmo dharme 'sati kutaḥ param
yo 'py atra paramo dharmaḥ pavitraṃ rājarājyayoḥ
    pṛthivī dakṣiṇā yasya so 'śvamedho na vidyate
sāham etāni karmāṇi rājyaduḥkhāni maithila
    samarthā śataśo vaktum atha vāpi sahasraśaḥ
svadehe nābhiṣaṅgo me kutaḥ paraparigrahe
    na mām evaṃvidhāṃ muktām īdṛśaṃ vaktum arhasi
nanu nāma tvayā mokṣaḥ kṛtsnaḥ pañca śikhāc chrutaḥ
    sopāyaḥ sopaniṣadaḥ sopāsaṅgaḥ saniścayaḥ
tasya te muktasaṅgasya pāśān ākramya tiṣṭhataḥ
    chattrādiṣu viśeṣeṣu kathaṃ saṅgaḥ punar nṛpa
śrutaṃ te na śrutaṃ manye mithyā vāpi śrutaṃ śrutam
    atha vā śrutasaṃkāśaṃ śrutam anyac chrutaṃ tvayā
athāpīmāsu saṃjñāsu laukikīṣu pratiṣṭhasi
    abhiṣaṅgāvarodhābhyāṃ baddhas tvaṃ prākṛto mayā
sattvenānupraveśo hi yo 'yaṃ tvayi kṛto mayā
    kiṃ tavāpakṛtaṃ tatra yadi mukto 'si sarvataḥ
niyamo hy eṣa dharmeṣu yatīnāṃ śūnyavāsitā
    śūnyam āvāsayantyā ca mayā kiṃ kasya dūsitam
na pānibhyāṃ na bāhubhyāṃ pādorubhyāṃ na cānagha
    na gātrāvayavair anyaiḥ spṛśāmi tvā narādhipa
kule mahati jātena hrīmatā dīrghadarśinā
    naitat sadasi vaktavyaṃ sad vāsad vā mithaḥ kṛtam
brāhmaṇā guravaś ceme tathāmātyā gurūttamāḥ
    tvaṃ cātha gurur apy eṣām evam anyonyagauravam
tad evam anusaṃdṛśya vācyāvācyaṃ parīkṣatā
    strīpuṃso samavāyo 'yaṃ tvayā vācyo na saṃsadi
yathā puṣkara parṇasthaṃ jalaṃ tatparṇasaṃsthitam
    tiṣṭhaty aspṛśatī tadvattvayi vatsyāmi maithila
yadi vāpy aspṛśantyā me sparśaṃ jānāsi kaṃ cana
    jñānaṃ kṛtam abījaṃ te kathaṃ teneha bhikṣuṇā
sa gārhasthyāc cyutaś ca tvaṃ mokṣaṃ nāvāpya durvidam
    ubhayor antarāle ca vartase mokṣavātikaḥ
na hi muktasya muktena jñasyaikatva pṛthaktvayoḥ
    bhāvābhāva samāyoge jāyate varṇasaṃkaraḥ
varṇāśramapṛthaktve ca dṛṣṭārthasyāpṛthaktvinaḥ
    nānyad anyad iti jñātvā nānyad anyat pravartate
pānau kundaṃ tathā kunde payaḥ payasi makṣikāḥ
    āśritāśraya yogena pṛthaktvenāśrayā vayam
na tu kunde payo bhāvaḥ payaś cāpi na makṣikāḥ
    svayam evāśrayanty ete bhāvā na tu parāśrayam
pṛthaktvād āśramāṇāṃ ca varṇānyatve tathaiva ca
    parasparapṛthaktvāc ca kathaṃ te varṇasaṃkaraḥ
nāsmi varṇottamā jātyā na vaiśyā nāvarā tathā
    tava rājan savarṇāsmi śuddhayonir aviplutā
pradhāno nāma rājarṣir vyaktaṃ te śrotram āgataḥ
    kule tasya samutpannāṃ sulabhāṃ nāma viddhi mām
droṇaś ca śataśṛṅgaś ca vakradvāraś ca parvataḥ
    mama sattreṣu pūrveṣāṃ citā maghavatā saha
sāhaṃ tasmin kule jātā bhartary asati madvidhe
    vinītā mokṣadharmeṣu carāmy ekā munivratam
nāsmi sattra praticchannā na parasvābhimāninī
    na dharmasaṃkarakarī svadharme 'smi dhṛtavratā
nāsthirā svapratijñāyāṃ nāsamīkṣya pravādinī
    nāsamīkṣyāgatā cāhaṃ tvatsakāśaṃ janādhipa
mokṣe te bhavitāṃ buddhiṃ śrutvāhaṃ kuśalaiṣiṇī
    tava mokṣasya cāpy asya jijñāsārtham ihāgatā
na vargasthā bravīmy etat svapakṣa parapakṣayoḥ
    mukto na mucyate yaś ca śānto yaś ca na śāmyati
yathā śūnye purāgāre bhikṣur ekāṃ niśāṃ vaset
    tathā hi tvac charīre 'sminn imāṃ vatsyāmi śarvatīm
sāham āsanadānena vāg ātithyena cārcitā
    suptā suśaraṇā prītā śvo gamiṣyāmimaithila
ity etāni sa vākyāni hetumanty arthavanti ca
    śrutvā nādhijagau rājā kiṃ cid anyad ataḥ param
