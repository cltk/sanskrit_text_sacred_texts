[v]
      rakṣaṇād dharmarājasya satyasya paripālanāt
      śatrūṇāṃ kṣapaṇāc caiva svakarmaniratāḥ prajāḥ
balīnāṃ samyag ādānād dharmataś cānuśāsanāt
      nikāmavarṣī parjanyaḥ sphīto janapado 'bhavat
sarvārambhāḥ supravṛttā gorakṣaṃ karṣaṇaṃ vanik
      viśeṣāt sarvam evaitat saṃjajñe rājakarmaṇaḥ
dasyubhyo vañcakebhyo vā rājan prati parasparam
      rājavallabhataś caiva nāśrūyanta mṛṣā giraḥ
avarṣaṃ cātivarṣaṃ ca vyādhipāvaka mūrchanam
      sarvam etat tadā nāsīd dharmanitye yudhiṣṭhire
priyaṃ kartum upasthātuṃ balikarma svabhāvajam
      abhihartuṃ nṛpā jagmur nānyaiḥ kāryaiḥ pṛthak pṛthak
dharmyair dhanāgamais tasya vavṛdhe nicayo mahān
      kartuṃ yasya na śakyeta kṣayo varṣaśatair api
svakośasya parīmāṇaṃ koṣṭhasya ca mahīpatiḥ
      vijñāya rājā kaunteyo yajñāyaiva mano dadhe
suhṛdaś caiva taṃ sarve pṛthak ca saha cābruvan
      yajñakālas tava vibho kriyatām atra sāṃpratam
athaivaṃ bruvatām eva teṣām abhyāyayau hariḥ
     ṛṣiḥ purāṇo vedātmā dṛśyaś cāpi vijānatām
jagatas tasthuṣāṃ śreṣṭhaḥ prabhavaś cāpyayaś ca ha
     bhūtabhavya bhavan nāthaḥ keśavaḥ keśi sūdanaḥ
prākāraḥ sarvavṛṣṇīnām āpatsv abhayado 'rihā
     balādhikāre nikṣipya saṃhatyānaka dundubhim
uccāvacam upādāya dharmarājāya mādhavaḥ
     dhanaughaṃ puruṣavyāghro balena mahatā vṛtaḥ
taṃ dhanaugham aparyantaṃ ratnasāgaram akṣayam
     nādayan rathaghoṣeṇa praviveśa purottamam
asūryam iva sūryeṇa nivātam iva vāyunā
     kṛṣṇena samupetena jahṛṣe bhārataṃ puram
taṃ mudābhisamāgamya satkṛtya ca yathāvidhi
     saṃpṛṣṭvā kuśalaṃ caiva sukhāsīnaṃ yudhiṣṭhiraḥ
dhaumya dvaipāyana mukhair ṛtvigbhiḥ puruṣarṣabha
     bhīmārjunayamaiś cāpi sahitaḥ kṛṣṇam abravīt
tvatkṛte pṛthivī sarvā mad vaśe kṛṣṇa vartate
     dhanaṃ ca bahu vārṣṇeya tvatprasādād upārjitam
so 'ham icchāmi tat sarvaṃ vidhivad devakī suta
     upayoktuṃ dvijāgryeṣu havyavāhe ca mādhava
tad ahaṃ yaṣṭum icchāmi dāśārha sahitas tvayā
     anujaiś ca mahābāho tan mānujñātum arhasi
sa dīkṣāpaya govinda tvam ātmānaṃ mahābhuja
     tvayīṣṭavati dāśārha vipāpmā bhavitā hy aham
māṃ vāpy abhyanujānīhi sahaibhir anujair vibho
     anujñātas tvayā kṛṣṇa prāpnuyāṃ kratum uttamam
taṃ kṛṣṇaḥ pratyuvācedaṃ bahūktvā guṇavistaram
     tvam eva rājaśārdūla samrāḍ arho mahākratum
     saṃprāpnuhi tvayā prāpte kṛtakṛtyās tato vayam
yajasvābhīpsitaṃ yajñaṃ mayi śreyasy avasthite
     niyuṅkṣva cāpi māṃ kṛtye sarvaṃ kartāsmi te vacaḥ
[y]
     saphalaḥ kṛṣṇa saṃkalpaḥ siddhiś ca niyatā mama
     yasya me tvaṃ hṛṣīkeśayathepsitam upasthitaḥ
[v]
     anujñātas tu kṛṣṇena pāṇḍavo bhrātṛbhiḥ saha
     īhituṃ rājasūyāya sādhanāny upacakrame
tata ājñāpayām āsa pāṇḍavo 'rinibarhaṇaḥ
     sahadevaṃ yudhāṃ śreṣṭhaṃ mantriṇaś caiva sarvaśaḥ
asmin kratau yathoktāni yajñāṅgāni dvijātibhiḥ
     tathopakaraṇaṃ sarvaṃ maṅgalāni ca sarvaśaḥ
adhiyajñāṃś ca saṃbhārān dhaumyoktān kṣipram eva hi
     samānayantu puruṣā yathāyogaṃ yathākramam
indraseno viśokaś ca pūruś cārjuna sārathiḥ
     annādyāharaṇe yuktāḥ santu matpriyakāmyayā
sarvakāmāś ca kāryantāṃ rasagandhasamanvitāḥ
     manoharāḥ prītikarā dvijānāṃ kurusattama
tad vākyasamakālaṃ tu kṛtaṃ sarvam avedayat
     sahadevo yudhāṃ śreṣṭho dharmarāje mahātmani
tato dvaipāyano rājann ṛtvijaḥ samupānayat
     vedān iva mahābhāgān sākṣān mūrtimato dvijān
svayaṃ brahmatvam akarot tasya satyavatī sutaḥ
     dhanaṃjayānām ṛṣabhaḥ susāmā sāmago 'bhavat
yājñavalkyo babhūvātha brahmiṣṭho 'dhvaryu sattamaḥ
     pailo hotā vasoḥ putro dhaumyena sahito 'bhavat
eteṣāṃ śiṣyavargāś ca putrāś ca bharatarṣabha
     babhūvur hotragāḥ sarve vedavedāṅgapāragāḥ
te vācayitvā puṇyāham īhayitvā ca taṃ vidhim
     śāstroktaṃ yojayām āsus tad devayajanaṃ mahat
tatra cakrur anujñātāḥ śaraṇāny uta śilpinaḥ
     ratnavanti viśālāni veśmānīva divaukasām
tata ājñāpayām āsa sa rājā rājasattamaḥ
     sahadevaṃ tadā sadyo mantriṇaṃ kurusattamaḥ
āmantraṇārthaṃ dūtāṃs tvaṃ preṣayasvāśugān drutam
     upaśrutya vaco rājño sa dūtān prāhinot tadā
āmantrayadhvaṃ rāṣṭreṣu brāhmaṇān bhūmipān api
     viśaś ca mānyāñ śūdrāṃś ca sarvān ānayateti ca
te sarvān pṛthivīpālān pāṇḍaveyasya śāsanāt
     āmantrayāṃ babhūvuś ca preṣayām āsa cāparān
tatas te tu yathākālaṃ kuntīputraṃ yudhiṣṭhiram
     dīkṣayāṃ cakrire viprā rājasūyāya bhārata
dīkṣitaḥ sa tu dharmātmā dharmarājo yudhiṣṭhiraḥ
     jagāma yajñāyatanaṃ vṛto vipraiḥ sahasraśaḥ
bhrātṛbhir jñātibhiś caiva suhṛdbhiḥ sacivais tathā
     kṣatriyaiś ca manuṣyendra nānādeśasamāgataiḥ
     amātyaiś ca nṛpaśreṣṭho dharmo vigrahavān iva
ājagmur brāhmaṇās tatra viṣayebhyas tatas tataḥ
     sarvavidyāsu niṣṇātā vedavedāṅgapāra gāḥ
teṣām āvasathāṃś cakrur dharmarājasya śāsanāt
     bahv annāñ śayanair yuktān sagaṇānāṃ pṛthak pṛthak
     sarvartuguṇasaṃpannāñ śilpino 'tha sahasraśaḥ
teṣu te nyavasan rājan brāhmaṇā bhṛśasatkṛtāḥ
     kathayantaḥ kathā bahvīḥ paśyanto naṭanartakān
bhuñjatāṃ caiva viprāṇāṃ vadatāṃ ca mahāsvanaḥ
     aniśaṃ śrūyate smātra muditānāṃ mahātmanām
dīyatāṃ dīyatām eṣāṃ bhujyatāṃ bhujyatām iti
     evaṃ prakārāḥ saṃjalpāḥ śrūyante smātra nityaśaḥ
gavāṃ śatasahasrāṇi śayanānāṃ ca bhārata
     rukmasya yoṣitāṃ caiva dharmarājaḥ pṛthag dadau
prāvartataivaṃ yajñaḥ sa pāṇḍavasya mahātmanaḥ
     pṛthivyām ekavīrasya śakrasyeva triviṣṭape
tato yudhiṣṭhiro rājā preṣayām āsa pāṇḍavam
     nakulaṃ hāstinapuraṃ bhīṣmāya bharatarṣabha
droṇāya dhṛtarāṣṭrāya vidurāya kṛpāya ca
     bhrātṝṇāṃ caiva sarveṣāṃ ye 'nuraktā yudhiṣṭhira
