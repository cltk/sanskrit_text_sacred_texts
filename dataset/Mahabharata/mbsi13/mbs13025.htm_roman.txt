[y]
      idaṃ me tattvato rājan vaktum arhasi bhārata
      ahiṃsayitvā keneha brahmahatyā vidhīyate
[bh]
      vyāsam āmantrya rājendra purā yat pṛṣṭavān aham
      tat te 'haṃ saṃpravakṣyāmi tad ihaikamanāḥ śṛṇu
caturthas tvaṃ vasiṣṭhasya tattvam ākhyāhi me mune
      ahiṃsayitvā keneha brahmahatyā vidhīyate
iti pṛṣṭo mahārāja parāśara śarīrajaḥ
      abravīn nipuṇo dharme niḥsaṃśayam anuttamam
brāhmaṇaṃ svayam āhūya bhikṣārthe kṛśa vṛttinam
      brūyān nāstīti yaḥ paścāt taṃ vidyād brahma ghātinam
madhyasthasyeha viprasya yo 'nūcānasya bhārata
      vṛttiṃ harati durbuddhis taṃ vidyād brahma ghātinam
gokulasya tṛṣārtasya jalārthe vasudhādhipa
      utpādayati yo vighnaṃ taṃ vidyād brahma ghātinam
yaḥ pravṛttāṃ śrutiṃ samyak śāstraṃ vā munibhiḥ kṛtam
      dūṣayaty anabhijñāya taṃ vidyād brahma ghātinam
ātmajāṃ rūpasaṃpannāṃ mahatīṃ sadṛśe vare
      na prayacchati yaḥ kanyāṃ taṃ vidyād brahma ghātinam
adharmanirato mūḍho mithyā yo vai dvijātiṣu
     dadyān marmātigaṃ śokaṃ taṃ vidyād brahma ghātinam
cakṣuṣā viprahīnasya paṅgulasya jaḍasya vā
     hareta yo vai sarvasvaṃ taṃ vidyād brahma ghātinam
āśrame vā vane vā yo grāme vā yadi vā pure
     agniṃ samutsṛjen mohāt taṃ vidyād brahma ghātinam
