tataḥ kumudaṣaṇḍābho nirmalaṃ nirmalaḥ svayam
 prajagāma nabhaś candro haṃso nīlam ivodakam
sācivyam iva kurvan sa prabhayā nirmalaprabhaḥ
 candramā raśmibhiḥ śītaiḥ siṣeve pavanātmajam
sa dadarśa tataḥ sītāṃ pūrṇacandranibhānanām
 śokabhārair iva nyastāṃ bhārair nāvam ivāmbhasi
didṛkṣamāṇo vaidehīṃ hanūmān mārutātmajaḥ
 sa dadarśāvidūrasthā rākṣasīr ghoradarśanāḥ
ekākṣīm ekakarṇāṃ ca karṇaprāvaraṇāṃ tathā
 akarṇāṃ śaṅkukarṇāṃ ca mastakocchvāsanāsikām
atikāyottamāṅgīṃ ca tanudīrghaśirodharām
 dhvastakeśīṃ tathākeśīṃ keśakambaladhāriṇīm
lambakarṇalalāṭāṃ ca lambodarapayodharām
 lambauṣṭhīṃ cibukauṣṭhīṃ ca lambāsyāṃ lambajānukām
hrasvāṃ dīrghāṃ ca kubjāṃ ca vikaṭāṃ vāmanāṃ tathā
 karālāṃ bhugnavastrāṃ ca piṅgākṣīṃ vikṛtānanām
vikṛtāḥ piṅgalāḥ kālīḥ krodhanāḥ kalahapriyāḥ
 kālāyasamahāśūlakūṭamudgaradhāriṇīḥ
varāhamṛgaśārdūlamahiṣājaśivā mukhāḥ
 gajoṣṭrahayapādāś ca nikhātaśiraso 'parāḥ
ekahastaikapādāś ca kharakarṇyaśvakarṇikāḥ
 gokarṇīr hastikarṇīś ca harikarṇīs tathāparāḥ
anāsā atināsāś ca tiryan nāsā vināsikāḥ
 gajasaṃnibhanāsāś ca lalāṭocchvāsanāsikāḥ
hastipādā mahāpādā gopādāḥ pādacūlikāḥ
 atimātraśirogrīvā atimātrakucodarīḥ
atimātrāsya netrāś ca dīrghajihvānakhās tathā
 ajāmukhīr hastimukhīr gomukhīḥ sūkarīmukhīḥ
hayoṣṭrakharavaktrāś ca rākṣasīr ghoradarśanāḥ
 śūlamudgarahastāś ca krodhanāḥ kalahapriyāḥ
karālā dhūmrakeśīś ca rakṣasīr vikṛtānanāḥ
 pibantīḥ satataṃ pānaṃ sadā māṃsasurāpriyāḥ
māṃsaśoṇitadigdhāṅgīr māṃsaśoṇitabhojanāḥ
 tā dadarśa kapiśreṣṭho romaharṣaṇadarśanāḥ
skandhavantam upāsīnāḥ parivārya vanaspatim
 tasyādhastāc ca tāṃ devīṃ rājaputrīm aninditām
lakṣayām āsa lakṣmīvān hanūmāñ janakātmajām
 niṣprabhāṃ śokasaṃtaptāṃ malasaṃkulamūrdhajām
kṣīṇapuṇyāṃ cyutāṃ bhūmau tārāṃ nipatitām iva
 cāritrya vyapadeśāḍhyāṃ bhartṛdarśanadurgatām
bhūṣaṇair uttamair hīnāṃ bhartṛvātsalyabhūṣitām
 rākṣasādhipasaṃruddhāṃ bandhubhiś ca vinākṛtām
viyūthāṃ siṃhasaṃruddhāṃ baddhāṃ gajavadhūm iva
 candralekhāṃ payodānte śāradābhrair ivāvṛtām
kliṣṭarūpām asaṃsparśād ayuktām iva vallakīm
 sītāṃ bhartṛhite yuktām ayuktāṃ rakṣasāṃ vaśe
aśokavanikāmadhye śokasāgaram āplutām
 tābhiḥ parivṛtāṃ tatra sagrahām iva rohiṇīm
dadarśa hanumān devīṃ latām akusumām iva
 sā malena ca digdhāṅgī vapuṣā cāpy alaṃkṛtā
mṛṇālī paṅkadighdeva vibhāti ca na bhāti ca
 malinena tu vastreṇa parikliṣṭena bhāminīm
saṃvṛtāṃ mṛgaśāvākṣīṃ dadarśa hanumān kapiḥ
 tāṃ devīṃ dīnavadanām adīnāṃ bhartṛtejasā
rakṣitāṃ svena śīlena sītām asitalocanām
 tāṃ dṛṣṭvā hanumān sītāṃ mṛgaśāvanibhekṣaṇām
mṛgakanyām iva trastāṃ vīkṣamāṇāṃ samantataḥ
 dahantīm iva niḥśvāsair vṛkṣān pallavadhāriṇaḥ
saṃghātam iva śokānāṃ duḥkhasyormim ivotthitām
 tāṃ kṣāmāṃ suvibhaktāṅgīṃ vinābharaṇaśobhinīm
praharṣam atulaṃ lebhe mārutiḥ prekṣya maithilīm
 harṣajāni ca so 'śrūṇi tāṃ dṛṣṭvā madirekṣaṇām
mumoca hanumāṃs tatra namaś cakre ca rāghavam
 namaskṛtvā ca rāmāya lakṣmaṇāya ca vīryavān
sītādarśanasaṃhṛṣṭo hanūmān saṃvṛto 'bhavat
