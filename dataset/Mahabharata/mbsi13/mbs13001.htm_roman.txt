[y]
      śamo bahuvidhākāraḥ sūkṣma uktaḥ pitāmaha
      na ca me hṛdaye śāntir asti kṛtvedam īdṛśam
asmin arthe bahuvidhā śāntir uktā tvayānagha
      svakṛte kā nu śāntiḥ syāc chamād bahuvidhād api
śarācita śarīraṃ hi tīvravraṇam udīkṣya ca
      śamaṃ nopalabhe vīra duṣkṛtāny eva cintayan
rudhireṇāvasiktāṅgaṃ prasravantaṃ yathācalam
      tvāṃ dṛṣṭvā puruṣavyāghra sīde varṣāsv ivāmbujam
ataḥ kaṣṭataraṃ kiṃ nu matkṛte yat pitāmahaḥ
      imām avasthāṃ gamitaḥ pratyamitrai raṇājire
      tathaivānye nṛpatayaḥ saha putrāḥ sa bāndhavāḥ
vayaṃ hi dhārtarāṣṭrāś ca kālamanyuvaśānugāḥ
      kṛtvedaṃ ninditaṃ karma prāpsyāmaḥ kāṃ gatiṃ nṛpa
ahaṃ tava hy antakaraḥ suhṛd vadhakaras tathā
      na śāntim adhigacchāmi paśyaṃs tvāṃ duḥkhitaṃ kṣitau
[b]
      paratantraṃ kathaṃ hetum ātmānam anupaśyasi
      karmaṇy asmin mahābhāga sūkṣmaṃ hy etad atīndriyam
atrāpy udāharantīmam itihāsaṃ purātanam
      saṃvādaṃ mṛtyugautamyoḥ kālalubdhaka pannagaiḥ
gautamī nāma kaunteya sthavirā śama saṃyutā
     sarpeṇa daṣṭaṃ svaṃ putram apaśyad gatacetanam
atha taṃ snāyu pāśena baddhvā sarpam amarṣitaḥ
     lubdhako 'rjunako nāma gautamyāḥ samupānayat
tāṃ cābravīd ayaṃ te saputrahā pannagādhamaḥ
     brūhi kṣipraṃ mahābhāge vadhyatāṃ kena hetunā
agnau prakṣipyatām eṣa cchidyatāṃ khaṇḍaśo 'pi vā
     na hy ayaṃ bālahā pāpaś ciraṃ jīvitum arhati
[gautamī]
     visṛjainam abuddhis tvaṃ na vadhyo 'rjunaka tvayā
     ko hy ātmānaṃ guruṃ kuryāt prāptavye sati cintayan
plavante dharmalaghavo loke 'mbhasi yathā pralāḥ
     majjanti pāpaguravaḥ śastraṃ skannam ivodake
na cāmṛtyur bhavitā vai hate 'smin; ko vātyayaḥ syād ahate 'smiñ janasya
     asyotsarge prāṇayuktasya jantor; mṛtyor lokaṃ ko nu gacched anantam
[lubdhaka]
     jānāmy evaṃ neha guṇāṇuna jñāḥ; sarve niyuktā guravo vai bhavanti
     svasthasyaite tūpadeśā bhavanti; tasmāt kṣudraṃ sarpam enaṃ haniṣye
samīpsantaḥ kālayogaṃ tyajanti; sadyaḥ śucaṃ tv arthavidas tyajanti
     śreyaḥ kṣayaḥ śocatāṃ nityaśo hi; tasmāt tyājyaṃ jahi śokaṃ hate 'smin
[g]
     na caivārtir vidyate 'smadvidhānāṃ; dharmārāmaḥ satataṃ sajjano hi
     nityāyasto bāla jano na cāsti; dharmo hy eṣa prabhavāmy asya nāham
na brāhmaṇānāṃ kopo 'sti kutaḥ kopāc ca yātanā
     mārdavāt kṣamyatāṃ sādho mucyatām eṣa pannagaḥ
[l]
     hatvā lābhaḥ śreya evāvyayaṃ syāt; sadyo lābho balavadbhiḥ praśastaḥ
     kālāl lābho yas tu sadyo bhaveta; hate śreyaḥ kutsite tvedṛśe syāt
[g]
     kārtha prāptir gṛhya śatruṃ nihatya; kā vā śāntiḥ prāpya śatruṃ nam uktvā
     kasmāt saumya bhujage na kṣameyaṃ; mokṣaṃ vā kiṃ kāraṇaṃ nāsya kuryām
[l]
     asmād ekasmād bahavo rakṣitavyā; naiko bahubhyo gautami rakṣitavyaḥ
     kṛtāgasaṃ dharmavidas tyajanti; sarīsṛpaṃ pāpam imaṃ jahi tvam
[j]
     nāsmin hate pannage putrako me; saṃprāpsyate lubdhaka jīvitaṃ vai
     guṇaṃ cānyaṃ nāsya vadhe prapaśye; tasmāt sarpaṃ lubdhaka muñca jīvam
[l]
     vṛtraṃ hatvā devarāṭ śreṣṭha bhāgbhāg vai; yajñaṃ hatvā bhāgam avāpa caiva
     śūlī devo deva vṛttaṃ kuru tvaṃ; kṣipraṃ sarpaṃ jahi mā bhūd viśaṅkā
[bh]
     asakṛt procyamānāpi gautamī bhujagaṃ prati
     lubdhakena mahābhāgā pāpe naivākaron matim
īṣad ucchvasamānas tu kṛcchrāt saṃstabhya pannagaḥ
     utsasarja giraṃ mandāṃ mānuṣīṃ pāśapīḍitaḥ
ko nv arjunaka doṣo 'tra vidyate mama bāliśa
     asvatantraṃ hi māṃ mṛtyur vivaśaṃ yad acūcudat
tasyāyaṃ vacanād daṣṭo na kopena na kāmyayā
     tasya tak kilbiṣaṃ lubdha vidyate yadi kilbiṣam
[l]
     yady anyavaśagenedaṃ kṛtaṃ te pannagāśubham
     kāraṇaṃ vai tvam apy atra tasmāt tvam api kilbiṣī
mṛt pātrasya kriyāyāṃ hi daṇḍacakrādayo yathā
     kāraṇatve prakalpyante tathā tvam api pannaga
kilbiṣī cāpi me vadhyaḥ kilbiṣī cāsi pannaga
     ātmānaṃ kāraṇaṃ hy atra tvam ākhyāsi bhujaṃgama
[sarpa]
     sarva ete hy asvavaśā daṇḍacakrādayo yathā
     tathāham api tasmān me naiṣa hetur matas tava
atha vā matam etat te te 'py anyonyaprayojakāḥ
     kāryakāraṇa saṃdeho bhavaty anyonyacodanāt
evaṃ sati na doṣo me nāsmi vadhyo na kilbiṣī
     kilbiṣaṃ samavāye syān manyase yadi kilbiṣam
[l]
     kāraṇaṃ yadi na syād vai na kartā syās tvam apy uta
     vināśe kāraṇaṃ tvaṃ ca tasmād vadhyo 'si me mataḥ
asaty api kṛte kārye neha pannagalipyate
     tasmān nātraiva hetuḥ syād vadhyaḥ kiṃ bahu bhāṣase
[sarpa]
     kāryābhāve kriyā na syāt saty asaty api kāraṇe
     tasmāt tvam asmin hetau me vācyo hetur viśeṣataḥ
yady ahaṃ kāraṇatvena mato lubdhaka tattvataḥ
     anyaḥ prayoge syād atra kilbiṣī jantu nāśane
[l]
     vadhyas tvaṃ mama durbuddhe bāla ghātī nṛśaṃsakṛt
     bhāṣase kiṃ bahu punar vadhyaḥ san pannagādhama
[sarpa]
     yathā havīṃṣi juhvānā makhe vai lubdhakartvijaḥ
     na phalaṃ prāpnuvanty atra paraloke tathā hy aham
[bh]
     tathā bruvati tasmiṃs tu pannage mṛtyucodite
     ājagāma tato mṛtyuḥ pannagaṃ cābravīd idam
kālenāhaṃ praṇuditaḥ pannagatvām acūcudam
     vināśahetur nāsya tvam ahaṃ vā prāṇinaḥ śiśoḥ
yathā vāyur jaladharān vikarṣati tatas tataḥ
     tadvaj jaladavat sarpakālasyāhaṃ vaśānugaḥ
sāttvikā rājasāś caiva tāmasā ye ca ke cana
     bhāvāḥ kālātmakāḥ sarve pravartante hi jantuṣu
jaṅgamāḥ sthāvarāś caiva divi vā yadi vā bhuvi
     sarve kālātmakāḥ sarpakālātmakam idaṃ jagat
pravṛttayaś ca yā loke tathaiva ca nivṛttayaḥ
     tāsāṃ vikṛtayo yāś ca sarvaṃ kālātmakaṃ smṛtam
ādityaś candramā viṣṇur āpo vāyuḥ śatakratuḥ
     agniḥ khaṃ pṛthivī mitra oṣadhyo vasavas tathā
saritaḥ sagarāś caiva bhāvābhāvau ca pannaga
     sarve kālena sṛjyante hriyante ca tathā punaḥ
evaṃ jñātvā kathaṃ māṃ tvaṃ sa doṣaṃ sarpamanyase
     atha caivaṃ gate doṣo mayi tvam api doṣavān
[sarpa]
     nirdoṣaṃ doṣavantaṃ vā na tvā mṛtyor bravīmy aham
     tvayāhaṃ codita iti bravīmy etāvad eva tu
yadi kāle tu doṣo 'sti yadi tatrāpi neṣyate
     doṣo naiva parīkṣyo me na hy atrādhikṛtā vayam
nirmokṣas tv asya doṣasya mayā kāryo yathātathā
     mṛtyo vidoṣaḥ syām eva yathā tan me prayojanam
[bh]
     sarpo 'thārjunakaṃ prāha śrutaṃ te mṛtyubhāṣitam
     nānāgasaṃ māṃ pāśena saṃtāpayitum arhasi
[l]
     mṛtyoḥ śrutaṃ me vacanaṃ tava caiva bhujaṃgama
     naiva tāvad vidoṣatvaṃ bhavati tvayi pannaga
mṛtyus tvaṃ caiva hetur hi jantor asya vināśane
     ubhayaṃ kāraṇaṃ manye na kāraṇam akāraṇam
dhin mṛtyuṃ ca durātmānaṃ krūraṃ duḥkhakaraṃ satām
     svāṃ caivāhaṃ vadhiṣyāmi pāpaṃ pāpasya kāraṇam
[mṛtyu]
     vivaśau kālavaśagāv āvāṃ tad diṣṭa kāriṇau
     nāvāṃ doṣeṇa gantavyau yadi samyak prapaśyasi
[l]
     yuvām ubhau kālavaśau yadi vai mṛtyupannagau
     harṣakrodhau kathaṃ syātām etad icchāmi veditum
[mṛtyu]
     yāḥ kāś cid iha ceṣṭāḥ syuḥ sarvāḥ kālapracoditāḥ
     pūrvam evaitad uktaṃ hi mayā lubdhaka kālataḥ
tasmād ubhau kālavaśāv āvāṃ tad diṣṭa kāriṇau
     nāvāṃ doṣeṇa gantavyau tvayā lubdhaka karhi cit
[bh]
     athopagamya kālas tu tasmin dharmārthasaṃśaye
     abravīt pannagaṃ mṛtyuṃ lubdham arjunakaṃ ca tam
[kāla]
     naivāhaṃ nāpy ayaṃ mṛtyur nāyaṃ lubdhaka pannagaḥ
     kilbiṣī jantu maraṇe na vayaṃ hi prayojakāḥ
akarod yad ayaṃ karma tan no 'rjunaka codakam
     praṇāśa hetur nānyo 'sya vadhyate 'yaṃ svakarmaṇā
yad anena kṛtaṃ karma tenāyaṃ nidhanaṃ gataḥ
     vināśahetuḥ karmāsya sarve karma vaśā vayam
karma dāyādavāṁl lokaḥ karma saṃbandha lakṣaṇaḥ
     karmāṇi codayantīha yathānyāyaṃ tathā vayam
yathā mṛt piṇḍataḥ kartā kurute yad yad icchati
     evam ātmakṛtaṃ karma mānavaḥ pratipadyate
yathā chāyātapau nityaṃ susaṃbaddhau nirantaram
     tathā karma ca kartā ca saṃbaddhāv ātmakarmabhiḥ
evaṃ nāhaṃ na vai mṛtyur na sarpo na tathā bhavān
     na ceyaṃ brāhmaṇī vṛddhā śiśur evātra kāraṇam
tasmiṃs tathā bruvāṇe tu brāhmaṇī gautamī nṛpa
     svakarma pratyayāṁl lokān matvārjunakam abravīt
naiva kālo na bhujago na mṛtyur iha kāraṇam
     svakarmabhir ayaṃ bālaḥ kālena nidhanaṃ gataḥ
mayā ca tat kṛtaṃ karma yenāyaṃ me mṛtaḥ sutaḥ
     yātu kālas tathā mṛtyur muñcārjunaka pannagam
[bh]
     tato yathāgataṃ jagmur mṛtyuḥ kālo 'tha pannagaḥ
     abhūd viroṣo 'rjunako viśokā caiva gautamī
etac chrutvā śamaṃ gaccha mā bhūś cintāparo nṛpa
     svakarma pratyayāṁl lokāṃs trīn viddhi manujarṣabha
na tu tvayā kṛtaṃ pārtha nāpi duryodhanena vai
     kālena tat kṛtaṃ viddhi vihitā yena pārthivāḥ
[v]
     ity etad vacanaṃ śrutvā babhūva vigatajvaraḥ
     yudhiṣṭhiro mahātejāḥ papracchedaṃ ca dharmavit
