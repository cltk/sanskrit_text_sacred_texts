[vā]
      atrāpy udāharantīmam itihāsaṃ purātanam
      dampatyoḥ pārtha saṃvādam abhayaṃ nāma nāmataḥ
brāhmaṇī brāhmaṇaṃ kaṃ cij jñānavijñānapāragam
      dṛṣṭvā vivikta āsīnaṃ bhāryā bhartāram abravīt
kaṃ nu lokaṃ gamiṣyāmi tvām ahaṃ patim āśritā
      nyastakarmāṇam āsīnaṃ kīnāśam avicakṣaṇam
bhāryāḥ patikṛtāṁl lokān āpnuvantīti naḥ śrutam
      tvām ahaṃ patim āsādya kāṃ gamiṣyāmi vai gatim
evam uktaḥ sa śāntātmā tām uvāca hasann iva
      subhage nābhyasūyāmi vākyasyāsya tavānaghe
grāhyaṃ dṛśyaṃ ca śrāvyaṃ ca yad idaṃ karma vidyate
      etad eva vyavasyanti karma karmeti karmiṇaḥ
moham eva niyacchanti karmaṇā jñānavarjitāḥ
      naiṣkarmyaṃ na ca loke 'smin maurtam ity upalabhyate
karmaṇā manasā vācā śubhaṃ vā yadi vāśubham
      janmādi mūrti bhedānāṃ karma bhūteṣu vartate
rakṣobhir vadhyamāneṣu dṛśyadravyeṣu karmasu
      ātmastham ātmanā tena dṛṣṭam āyatanaṃ mayā
yatra tad brahma nirdvaṃdvaṃ yatra somaḥ sahāgninā
     vyavāyaṃ kurute nityaṃ dhīro bhūtāni dhārayan
yatra brahmādayo yuktās tad akṣaram upāsate
     vidvāṃsaḥ suvratā yatra śāntātmāno jitendriyāḥ
ghrāṇena na tad āghreyaṃ na tad ādyam ca jihvayā
     sparśena ca na tat spṛśyaṃ manasā tv eva gamyate
cakṣuṣā na viṣahyaṃ ca yat kiṃ cic chravaṇāt param
     agandham arasa sparśam arūpāśabdam avyayam
yataḥ pravartate tantraṃ yatra ca pratitiṣṭhati
     prāṇo 'pānaḥ samānaś ca vyānaś codāna eva ca
tata eva pravartante tam eva praviśanti ca
     samānavyānayor madhye prāṇāpānau viceratuḥ
tasmin supte pralīyete samāno vyāna eva ca
     apāna prāṇayor madhye udāno vyāpya tiṣṭhati
     tasmāc chayānaṃ puruṣaṃ prāṇāpānau na muñcataḥ
prāṇān āyamyate yena tad udānaṃ pracakṣate
     tasmāt tapo vyavasyanti tad bhavaṃ brahmavādinaḥ
teṣām anyonyabhakṣāṇāṃ sarveṣāṃ deva cāriṇām
     agnir vaiśvānaro madhye saptadhā vihito 'ntarā
ghrāṇaṃ jihvā ca cakṣuś ca tvak ca śrotraṃ ca pañcamam
     mano buddhiś ca saptaitā jihvā vaiśvānarārciṣaḥ
ghreyaṃ peyaṃ ca dṛśyaṃ ca spṛśyaṃ śravyaṃ tathaiva ca
     mantavyam atha boddhavyaṃ tāḥ sapta samidho mama
ghrātā bhakṣayitā draṣṭā spraṣṭā śrotā ca pañcamaḥ
     mantā boddhā ca saptaite bhavanti paramartvijaḥ
ghreye peye ca deśye ca spṛśye śravye tathaiva ca
     havīṃṣy agniṣu hotāraḥ saptadhā sapta saptasu
     samyak prakṣipya vidvāṃso janayanti svayoniṣu
pṛthivī vāyur ākāśam āpo jyotiś ca pañcamam
     mano buddhiś ca saptaita yonir ity eva śabditāḥ
havir bhūtā guṇāḥ sarve praviśanty agnijaṃ mukham
     antar vāsam uṣitvā ca jāyante svāsu yoniṣu
     tatraiva ca nirudhyante pralaye bhūtabhāvane
tataḥ saṃjāyate gandhas tataḥ saṃjāyate rasaḥ
     tataḥ saṃjāyate rūpaṃ tataḥ sparśo 'bhijāyate
tataḥ saṃjāyate śabdaḥ saṃśayas tatra jāyate
     tataḥ saṃjāyate niṣṭhā janmaitat saptadhā viduḥ
anenaiva prakāreṇa pragṛhītaṃ purātanaiḥ
     pūrṇāhutibhir āpūrṇās te 'bhipūryanti tejasā
