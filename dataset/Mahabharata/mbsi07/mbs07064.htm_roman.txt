[s]
      tato vyūḍheṣv anīkeṣu samutkruṣṭeṣu māriṣa
      tāḍyamānāsu bherīṣu mṛdaṅgeṣu nadatsu ca
anīkānāṃ ca saṃhrāde vāditrāṇāṃ ca nisvane
      pradhmāpiteṣu śaṅkheṣu saṃnāde lomaharṣaṇe
abhihārayatsu śanakair bharateṣu yuyutsuṣu
      raudre muhūrte saṃprāpte savyasācī vyadṛśyata
vaḍānāṃ vāyasānāṃ ca purastāt savyasācinaḥ
      bahulāni sahasrāṇi prākrīḍaṃs tatra bhārata
bṛgāś ca ghorasaṃnādāḥ śivāś cāśiva darśanāḥ
      dakṣiṇena prayātānām asmākaṃ prāṇadaṃs tathā
sa nirghātā jvalantyaś ca petur ulkāḥ samantataḥ
      cacāla ca mahīkṛtsnā bhaye ghore samutthite
viṣvag vātāḥ sa nirghātā rūkṣāḥ śarkara varṣiṇaḥ
      vavyur āyāti kauneye saṃgrāme samupasthite
nākulis tu śatānīko dhṛṣṭadyumnaś ca pārṣataḥ
      pāṇḍavānām anīkāni prājñau tau vyūhatus tadā
tato rathasahasreṇa dviradānāṃ śatena ca
      tribhir aśvasahasraiś ca padātīnāṃ śataiḥ śaraiḥ
adhyardhamātre dhanuṣāṃ sahasre tanayas tava
     agrataḥ sarvasainyānāṃ sthitvā durmarṣaṇo 'bravīt
adya gāṇḍīvadhanvānaṃ tapantaṃ yuddhadurmadam
     aham āvārayiṣyāmi veleva makarālayam
adya paśyantu saṃgrāme dhanaṃjayam amarṣaṇam
     viṣaktaṃ mayi durdharṣam aśmakūṭam ivāśmani
evaṃ bruvan mahārāja mahātmā sa mahāmatiḥ
     maheṣvāsair vṛto rājan maheṣvāso vyavasthitaḥ
tato 'ntaka iva kruddhaḥ sa varja iva vāsavaḥ
     daṇḍapāṇir ivāsahyo mṛtyuḥ kālena coditaḥ
śūlapāṇir ivākṣobhyo varuṇaḥ pāśavān iva
     yugāntāgnir ivārciṣmān pradhakṣyan vai punaḥ prajāḥ
krodhāmarṣabaloddhūto nivātakavacāntakaḥ
     jayo jetā sthitaḥ satye pārayiṣyan mahāvratam
āmuktakavacaḥ khaḍgī jāmbūnadakirīṭabhṛt
     śubhra varmāmbara dharaḥ svaṅgadī cārukuṇḍalī
rathapravaram āsthāya naro nārāyaṇānugaḥ
     vidhunvan gāṇḍivaṃ saṃkhye babhau sūrya ivoditaḥ
so 'grānīkasya mahata iṣupāte dhanaṃjayaḥ
     vyavasthāpya rathaṃ sajjaṃ śaṅkhaṃ dadhmau pratāpavān
atha kṛṣṇo 'py asaṃbhrāntaḥ pārthena saha māriṣa
     prādhmāpayat pāñcajanyaṃ śaṅkhapravaram ojasā
tayoḥ śaṅkhapraṇādena tava sainye viśāṃ pate
     āsan saṃhṛṣṭaromāṇaḥ kampitā gatacetasaḥ
yathā trasanti bhūtāni sarvāṇy aśaninisvanāt
     tathā śaṅkhapraṇādena vitresus tava sainikāḥ
prasusruvuḥ śakṛn mūtraṃ vāhanāni ca sarvaśaḥ
     evaṃ sa vāhanaṃ sarvam āvignam abhavad balam
vyaṣīdanta narā rājañ śaṅkhaśabdena māriṣa
     visaṃjñāś cābhavan ke cit ke cid rājan vitatrasuḥ
tataḥ kapirmahā nādaṃ saha bhūtair dhvajālayaiḥ
     akarod vyāditāsyaś ca bhīṣayaṃs tava sainikān
tatha śaṅkhāś ca bheryaś ca mṛdaṅgāś cānakaiḥ saha
     punar evābhyahanyanta tava sainyapraharṣaṇāḥ
nānā vāditrasaṃhrādaiḥ kṣveḍitāsphoṭitākulaiḥ
     siṃhanādaiḥ sa vāditraiḥ samāhūtair mahārathaiḥ
tasmin sutumule śabde bhīrūṇāṃ bhayavardhane
     atīva hṛṣṭo dāśārham abravīt pākaśāsaniḥ
codayāśvān hṛṣīkeśa yatra durmarṣaṇaḥ sthitaḥ
     etad bhittvā gajānīkaṃ pravekṣyāmy arivāhinīm
evam ukto mahābāhuḥ keśavaḥ savyasācinā
     acodayad dhayāṃs tatra yatra durmarṣaṇaḥ sthitaḥ
sa saṃprahāras tumulaḥ saṃpravṛttaḥ sudāruṇaḥ
     ekasya ca bahūnāṃ ca rathanāganarakṣayaḥ
tataḥ sāyakavarṣeṇa parjanya iva vṛṣṭimān
     parān avākirat pārthaḥ parvatān iva nīradaḥ
te cāpi rathinaḥ sarve tvaritāḥ kṛtahastavat
     avākiran bāṇajālais tataḥ kṛṣṇa dhanaṃjayau
tataḥ kruddho mahābāhur vāryamāṇaḥ parair yudhi
     śirāṃsi rathināṃ pārthaḥ kāyebhyo 'pāharac charaiḥ
udbhrāntanayanair vaktraiḥ saṃdaṣṭauṣṭha puṭaiḥ śubhaiḥ
     sakuṇḍalaśiras trāṇair vasudhāsamakīryata
puṇḍarīkavanānīva vidhvastāni samantataḥ
     vinikīrṇāni yodhānāṃ vadanāni cakāśire
tapanīyavicitrāṇi siktāni rudhireṇa ca
     adṛśyanta yathā rājan meghasaṃghāḥ sa vidyutaḥ
śirasāṃ patatāṃ rājañ śabdo 'bhūt pṛthivītale
     kālena paripakvānāṃ tālānāṃ patatām iva
tataḥ kabandhaḥ kaś cit tu dhanur ālambya tiṣṭhati
     kaś cit khaḍgaṃ viniṣkṛṣya bhujenodyamya tiṣṭhati
nānānanta śirāṃsy urvyāṃ patitāni nararṣabhāḥ
     amṛṣyamāṇāḥ kaunteyaṃ saṃgrāme jaya gṛddhinaḥ
hayānām uttamāṅgaiś ca hastihastaiś ca medinī
     bāhubhiś ca śirobhiś ca vīrāṇāṃ samakīryata
ayaṃ pārthaḥ kutaḥ pārtha eṣa pārtha iti prabho
     tava sainyeṣu yodhānāṃ pārtha bhūtam ivābhavat
anyonyam api cājaghnur ātmānam api cāpare
     pārtha bhūtam amanyanta jagat kālena mohitāḥ
niṣṭanantaḥ sa rudhirā visaṃjñā gāḍhavedanāḥ
     śayānā bahavo vīrāḥ kīrtayantaḥ suhṛjjanam
sa bhiṇḍipālāḥ sa prāsāḥ sa śaktyṛṣṭi paraśvadhāḥ
     sa niryūhāḥ sanistriṃśāḥ sa śarāsanatomarāḥ
sa bāṇavarmābharaṇāḥ sagadāḥ sāṅgadā raṇe
     mahābhujaga saṃkāśā bāhavaḥ parighopamāḥ
udveṣṭanti viceṣṭanti saṃveṣṭanti ca sarvaśaḥ
     vegaṃ kurvanti saṃrabdhā nikṛttāḥ parameṣubhiḥ
yo yaḥ sma samare pārthaṃ pratisaṃrabhate naraḥ
     tasya tasyāṅkato bāṇaḥ śarīram upasarpati
nṛtyato rathamārgeṣu dhanur vyāyacchatas tathā
     na kaś cit tatra pārthasya dadarśāntaram aṇv api
yat tasya ghaṭamānasya kṣipraṃ vikṣipataḥ śarān
     lāghavāt pāṇḍuputrasya vyasmayanta pare janāḥ
hastinaṃ hastiyantāram aśvam āśvikam eva ca
     abhinat phalguno bāṇai rathinaṃ ca sa sārathim
āvartamānam āvṛttaṃ yudhyamānaṃ ca pāṇḍavaḥ
     pramukhe tiṣṭhamānaṃ ca na kaṃ cin na nihanti saḥ
yathodayan vai gagane sūryo hanti mahat tamaḥ
     tathārjuno gajānīkam avadhīt kaṅkapatribhiḥ
hastibhiḥ patitair bhinnais tava sainyam adṛśyata
     antakāle yathā bhūmir vinikīrṇair mahīdharaiḥ
yathā madhyaṃ dine sūryo duṣprekṣyaḥ prāṇibhiḥ sadā
     tathā dhanaṃjayaḥ kruddho duṣprekṣyo yudhi śatrubhiḥ
tat tathā tava putrasya sainyaṃ yudhi paraṃtapa
     prabhagnaṃ drutam āvignam atīva śarapīḍitam
māruteneva mahatā meghānīkaṃ vidhūyatā
     prakālyamānaṃ tat sainyaṃ nāśakat prativīkṣitum
pratodaiś cāpakoṭībhir huṃkāraiḥ sādhuv āhitaiḥ
     kaśā pārṣṇyabhighātaiś ca vāgbhir ugrābhir eva ca
codayanto hayāṃs tūrṇaṃ palāyante sma tāvakāḥ
     sādino rathinaś caiva pattayaś cārjunārditāḥ
pārṣṇyaṅguṇṭhāṅkuśair nāgāṃś codayantas tathāpare
     śaraiḥ saṃmohitāś cānye tam evābhimukhā yayau
     tava yodhā hatotsāhā vibhrānta manasas tadā
