[arj]
      karṇa yat te sabhāmadhye bahu vācā vikatthitam
      na me yudhi samo 'stīti tad idaṃ pratyupasthitam
avocaḥ paruṣā vāco dharmam utsṛjya kevalam
      idaṃ tu duṣkaraṃ manye yad idaṃ te cikīrṣitam
yat tvayā kathitaṃ pūrvaṃ mām anāsādya kiṃ cana
      tad adya kuru rādheya kurumadhye mayā saha
yat sabhāyāṃ sma pāñcālīṃ liśyamānāṃ durātmabhiḥ
      dṛṣṭavān asi tasyādya phalam āpnuhi kevalam
dharmapāśanibaddhena yan mayā marṣitaṃ purā
      tasya rādheya kopasya vijayaṃ paśya me mṛdhe
ehi karṇa mayā sārdhaṃ pratipadyasva sāgaram
      prekṣakāḥ kuravaḥ sarve bhavantu saha sainikāḥ
[karṇa]
      bravīṣi vācā yat pārtha karmaṇā tat samācara
      atiśete hi vai vācaṃ karmeti prathitaṃ bhuvi
yat tvayā marṣitaṃ pūrvaṃ tad aśaktena marṣitam
      iti gṛhṇāmi tat pārtha tava dṛṣṭvāparākramam
dharmapāśanibaddhena yadi te marṣitaṃ purā
      tathaiva baddham ātmānam abaddham iva manyase
yadi tāvad vanevāsā yathoktaś caritas tvayā
     tat tvaṃ dharmārthavit kliṣṭaḥ samayaṃ bhettum icchasi
yadi śakraḥ svayaṃ pārtha yudhyate tava kāraṇāt
     tathāpi na vyathā kā cin mama syād vikramiṣyataḥ
ayaṃ kaunteya kāmas te nacirāt samupasthitaḥ
     yotsyase tvaṃ mayā sārdham adya drakṣyasi me balam
[arj]
     idānīm eva tāvat tvam apayāto raṇān mama
     tena jīvasi rādheyanihatas tv anujas tava
bhrātaraṃ ghātayitvā ca tyaktvā raṇaśiraś ca kaḥ
     tvadanyaḥ puruṣaḥ satsu brūyād evaṃ vyavasthitaḥ
[vai]
     iti karṇaṃ bruvann eva bībhatsur aparājitaḥ
     abhyayād visṛjan bāṇān kāyāvaraṇa bhedinaḥ
pratijagrāha tān karṇaḥ śarān agniśikhopamān
     śaravarṣeṇa mahatā varṣamāṇa ivāmbudaḥ
utpetuḥ śarajālāni ghorarūpāṇi sarvaśaḥ
     avidhyad aśvān bāhoś ca hastāvāpaṃ pṛthak pṛthak
so 'mṛṣyamāṇaḥ karṇasya niṣaṅgasyāvalambanam
     ciccheda niśitāgreṇa śareṇa nataparvaṇā
upāsaṅgād upādāya karṇo bāṇān athāparān
     vivyādha pāṇḍavaṃ haste tasya muṣṭir aśīryata
tataḥ pārtho mahābāhuḥ karṇasya dhanur acchinat
     sa śaktiṃ prāhiṇot tasmai tāṃ pārtho vyadhamac charaiḥ
tato 'bhipetur bahavo rādheyasya padānugāḥ
     tāṃś ca gāṇḍīvanirmuktaiḥ prāhiṇod yamasādanam
tato 'syāśvāñ śarais tīkṣṇair bībhatsur bhārasādhanaiḥ
     ā karṇa muktair abhyaghnaṃs te hatāḥ prāpatan bhuvi
athāpareṇa bāṇena jvalitena mahābhujaḥ
     vivyādha karṇaṃ kaunteyas tīkṣṇenorasi vīryavān
tasya bhittvā tanutrāṇaṃ kāyam abhyapatac chiraḥ
     tataḥ sa tamasāviṣṭo na sma kiṃ cit prajajñivān
sa gāḍhavedano hitvā raṇaṃ prāyād udaṅmukhaḥ
     tato 'rjuna upākrośad uttaraś ca mahārathaḥ
