[j]
      kathaṃ samabhavad dyūtaṃ bhrātṝṇāṃ tan mahātyayam
      yatra tad vyasanaṃ prāptaṃ pāṇḍavair me pitāmahaiḥ
ke ca tatra sabhāstārā rājāno brahmavittama
      ke cainam anvamodanta ke cainaṃ pratyaṣedhayan
vistareṇaitad icchāmi kathyamānaṃ tvayā dvija
      mūlaṃ hy etad vināśasya pṛthivyā dvijasattama
[sūta]
      evam uktas tadā rājñā vyāsa śiṣyaḥ pratāpavān
      ācacakṣe yathāvṛttaṃ tat sarvaṃ sarvavedavit
[v]
      śṛṇu me vistareṇemāṃ kathāṃ bharatasattama
      bhūya eva mahārāja yadi te śravaṇe matiḥ
vidurasya mataṃ jñātvā dhṛtarāṣṭro 'mbikā sutaḥ
      duryodhanam idaṃ vākyam uvāca vijane punaḥ
alaṃ dyūtena gāndhāre viduro na praśaṃsati
      na hy asau sumahābuddhir ahitaṃ no vadiṣyati
hitaṃ hi paramaṃ manye viduro yat prabhāṣate
      kriyatāṃ putra tat sarvam etan manye hitaṃ tava
devarṣir vāsava gurur devarājāya dhīmate
      yat prāha śāstraṃ bhagavān bṛhaspatir udāradhīḥ
tad veda viduraḥ sarvaṃ sarahasyaṃ mahākaviḥ
     sthitaś ca vacane tasya sadāham api putraka
viduro vāpi medhāvī kurūṇāṃ pravaro mataḥ
     uddhavo vā mahābuddhir vṛṣṇīṇām arcito nṛpa
dyūtena tad alaṃ putra dyūte bhedo hi dṛśyate
     bhede vināśo rājyasya tat putra parivarjaya
pitrā mātrā ca putrasya yad vai kāryaṃ paraṃ smṛtam
     prāptas tvam asi tat tāta pitṛpaitāmahaṃ padam
adhītavān kṛtī śāstre lālitaḥ satataṃ gṛhe
     bhrātṛjyeṣṭhaḥ sthito rājye vindase kiṃ na śobhanam
pṛthagjanair alabhyaṃ yad bhojanācchādanaṃ param
     tat prāpto 'si mahābāho kasmāc chocasi putraka
sphītaṃ rāṣṭraṃ mahābāho pitṛpaitāmahaṃ mahat
     nityam ājñāpayan bhāsi divi deveśvaro yathā
tasya te viditaprajña śokamūlam idaṃ katham
     samutthitaṃ duḥkhataraṃ tan me śaṃsitum arhasi
[d]
     aśnāmy ācchādayāmīti prapaśyan pāpapūruṣaḥ
     nāmarṣaṃ kurute yas tu puruṣaḥ so 'dhamaḥ smṛtaḥ
na māṃ prīṇāti rājendra lakṣmīḥ sādhāraṇā vibho
     jvalitām iva kaunteye śriyaṃ dṛṣṭvā ca vivyathe
sarvāṃ hi pṛthivīṃ dṛṣṭvā yudhiṣṭhira vaśānugām
     sthiro 'smi yo 'haṃ jīvāmi duḥkhād etad bravīmi te
āvarjitā ivābhānti nighnāś caitraki kaukurāḥ
     kāraḥ karā lohajaṅghā yudhiṣṭhira niveśane
himavatsāgarānūpāḥ sarvaratnākarās tathā
     antyāḥ sarve paryudastā yudhiṣṭhira niveśane
jyeṣṭho 'yam iti māṃ matvā śreṣṭhaś ceti viśāṃ pate
     yudhiṣṭhireṇa satkṛtya yukto ratnaparigrahe
upasthitānāṃ ratnānāṃ śreṣṭhānām argha hāriṇām
     nādṛśyata paraḥ prānto nāparas tatra bhārata
na me hastaḥ samabhavad vasu tat pratigṛhṇataḥ
     prātiṣṭhanta mayi śrānte gṛhya dūrāhṛtaṃ vasu
kṛtāṃ bindusaro ratnair mayena sphāṭikac chadām
     apaśyaṃ nalinīṃ pūrṇām udakasyeva bhārata
vastram utkarṣati mayi prāhasat sa vṛkodaraḥ
     śatror ṛddhiviśeṣeṇa vimūḍhaṃ ratnavarjitam
tatra sma yadi śaktaḥ syāṃ pātayeyaṃ vṛkodaram
     sapatnenāvahāso hi sa māṃ dahati bhārata
punaś ca tādṛśīm eva vāpīṃ jalaja śālinīm
     matvā śilā samāṃ toye patito 'smi narādhipa
tatra māṃ prāhasat kṛṣṇaḥ pārthena saha sasvanam
     draupadī ca saha strībhir vyathayantī mano mama
klinnavastrasya ca jale kiṃ karā rājacoditāḥ
     dadur vāsāṃsi me 'nyāni tac ca duḥkhataraṃ mama
pralambhaṃ ca śṛṇuṣvānyaṃ gadato me narādhipa
     advāreṇa vinirgacchan dvārasaṃsthāna rūpiṇā
     abhihatya śilāṃ bhūyo lalāṭenāsmi vikṣataḥ
tatra māṃ yamajau dūrād ālokya lalitau kila
     bāhubhiḥ parigṛhṇītāṃ śocantau sahitāv ubhau
uvāca sahadevas tu tatra māṃ vismayann iva
     idaṃ dvāram ito gaccha rājann iti punaḥ punaḥ
nāmadheyāni ratnānāṃ purastān na śrutāni me
     yāni dṛṣṭāni me tasyāṃ manas tapati tac ca me
