tataḥ krodhasamāviṣṭaṃ saṃrabdhaṃ tam upāgatam
 ahaṃ prasādayāṃ cakre bhrātaraṃ priyakāmyayā
diṣṭyāsi kuśalī prāpto nihataś ca tvayā ripuḥ
 anāthasya hi me nāthas tvam eko 'nāthanandanaḥ
idaṃ bahuśalākaṃ te pūrṇacandram ivoditam
 chatraṃ savālavyajanaṃ pratīcchasva mayodyatam
tvam eva rājā mānārhaḥ sadā cāhaṃ yathāpurā
 nyāsabhūtam idaṃ rājyaṃ tava niryātayāmy aham
mā ca roṣaṃ kṛthāḥ saumya mayi śatrunibarhaṇa
 yāce tvāṃ śirasā rājan mayā baddho 'yam añjaliḥ
balād asmi samāgamya mantribhiḥ puravāsibhiḥ
 rājabhāve niyukto 'haṃ śūnyadeśajigīṣayā
snigdham evaṃ bruvāṇaṃ māṃ sa tu nirbhartsya vānaraḥ
 dhik tvām iti ca mām uktvā bahu tat tad uvāca ha
prakṛtīś ca samānīya mantriṇaś caiva saṃmatān
 mām āha suhṛdāṃ madhye vākyaṃ paramagarhitam
viditaṃ vo yathā rātrau māyāvī sa mahāsuraḥ
 māṃ samāhvayata krūro yuddhākāṅkṣī sudurmatiḥ
tasya tad garjitaṃ śrutvā niḥsṛto 'haṃ nṛpālayāt
 anuyātaś ca māṃ tūrṇam ayaṃ bhrātā sudāruṇaḥ
sa tu dṛṣṭvaiva māṃ rātrau sadvitīyaṃ mahābalaḥ
 prādravad bhayasaṃtrasto vīkṣyāvāṃ tam anudrutau
 anudrutas tu vegena praviveśa mahābilam
taṃ praviṣṭaṃ viditvā tu sughoraṃ sumahad bilam
 ayam ukto 'tha me bhrātā mayā tu krūradarśanaḥ
ahatvā nāsti me śaktiḥ pratigantum itaḥ purīm
 biladvāri pratīkṣa tvaṃ yāvad enaṃ nihanmy aham
sthito 'yam iti matvā tu praviṣṭo 'haṃ durāsadam
 taṃ ca me mārgamāṇasya gataḥ saṃvatsaras tadā
sa tu dṛṣṭo mayā śatrur anirvedād bhayāvahaḥ
 nihataś ca mayā tatra so 'suro bandhubhiḥ saha
tasyāsyāt tu pravṛttena rudhiraugheṇa tad bilam
 pūrṇam āsīd durākrāmaṃ stanatas tasya bhūtale
sūdayitvā tu taṃ śatruṃ vikrāntaṃ dundubheḥ sutam
 niṣkrāmann eva paśyāmi bilasya pihitaṃ mukham
vikrośamānasya tu me sugrīveti punaḥ punaḥ
 yadā prativaco nāsti tato 'haṃ bhṛśaduḥkhitaḥ
pādaprahārais tu mayā bahuśas tad vidāritam
 tato 'haṃ tena niṣkramya yathā punar upāgataḥ
tatrānenāsmi saṃruddho rājyaṃ mārgayatātmanaḥ
 sugrīveṇa nṛśaṃsena vismṛtya bhrātṛsauhṛdam
evam uktvā tu māṃ tatra vastreṇaikena vānaraḥ
 tadā nirvāsayām āsa vālī vigatasādhvasaḥ
tenāham apaviddhaś ca hṛtadāraś ca rāghava
 tadbhayāc ca mahīkṛtsnā krānteyaṃ savanārṇavā
ṛśyamūkaṃ girivaraṃ bhāryāharaṇaduḥkhitaḥ
 praviṣṭo 'smi durādharṣaṃ vālinaḥ kāraṇāntare
etat te sarvam ākhyātaṃ vairānukathanaṃ mahat
 anāgasā mayā prāptaṃ vyasanaṃ paśya rāghava
vālinas tu bhayārtasya sarvalokābhayaṃkara
 kartum arhasi me vīra prasādaṃ tasya nigrahāt
evam uktaḥ sa tejasvī dharmajño dharmasaṃhitam
 vacanaṃ vaktum ārebhe sugrīvaṃ prahasann iva
amoghāḥ sūryasaṃkāśā mameme niśitāḥ śarāḥ
 tasmin vālini durvṛtte patiṣyanti ruṣānvitāḥ
yāvat taṃ na hi paśyeyaṃ tava bhāryāpahāriṇam
 tāvat sa jīvet pāpātmā vālī cāritradūṣakaḥ
ātmānumānāt paśyāmi magnaṃ tvāṃ śokasāgare
 tvām ahaṃ tārayiṣyāmi kāmaṃ prāpsyasi puṣkalam
