lakṣmaṇasya vacaḥ śrutvā dāruṇaṃ janakātmajā
 paraṃ viṣādam āgamya vaidehī nipapāta ha
sā muhūrtam ivāsaṃjñā bāṣpavyākulitekṣaṇā
 lakṣmaṇaṃ dīnayā vācā uvāca janakātmajā
māmikeyaṃ tanur nūnaṃ sṛṣṭā duḥkhāya lakṣmaṇa
 dhātrā yasyās tathā me 'dya duḥkhamūrtiḥ pradṛśyate
kiṃ nu pāpaṃ kṛtaṃ pūrvaṃ ko vā dārair viyojitaḥ
 yāhaṃ śuddha samācārā tyaktā nṛpatinā satī
purāham āśrame vāsaṃ rāmapādānuvartinī
 anurudhyāpi saumitre duḥkhe viparivartinī
sā kathaṃ hy āśrame saumya vatsyāmi vijanīkṛtā
 ākhyāsyāmi ca kasyāhaṃ duḥkhaṃ duḥkhaparāyaṇā
kiṃ ca vakṣyāmi muniṣu kiṃ mayāpakṛtaṃ nṛpe
 kasmin vā kāraṇe tyaktā rāghaveṇa mahātmanā
na khalv adyaiva saumitre jīvitaṃ jāhnavī jale
 tyajeyaṃ rājavaṃśas tu bhartur me parihāsyate
yathājñāṃ kuru saumitre tyaja māṃ duḥkhabhāginīm
 nideśe sthīyatāṃ rājñaḥ śṛṇu cedaṃ vaco mama
śvaśrūṇām aviśeṣeṇa prāñjaliḥ pragraheṇa ca
 śirasā vandya caraṇau kuśalaṃ brūhi pārthivam
yathā bhrātṛṣu vartethās tathā paureṣu nityadā
 paramo hy eṣa dharmaḥ syād eṣā kīrtir anuttamā
yat tvaṃ paurajanaṃ rājan dharmeṇa samavāpnuyāḥ
 ahaṃ tu nānuśocāmi svaśarīraṃ nararṣabha
 yathāpavādaṃ paurāṇāṃ tathaiva raghunandana
evaṃ bruvantyāṃ sītāyāṃ lakṣmaṇo dīnacetanaḥ
 śirasā dharaṇīṃ gatvā vyāhartuṃ na śaśāka ha
pradakṣiṇaṃ ca kṛtvā sa rudann eva mahāsvanam
 āruroha punar nāvaṃ nāvikaṃ cābhyacodayat
sa gatvā cottaraṃ kūlaṃ śokabhārasamanvitaḥ
 saṃmūḍha iva duḥkhena ratham adhyāruhad drutam
muhur muhur apāvṛtya dṛṣṭvā sītām anāthavat
 veṣṭantīṃ paratīrasthāṃ lakṣmaṇaḥ prayayāv atha
dūrasthaṃ ratham ālokya lakṣmaṇaṃ ca muhur muhuḥ
 nirīkṣamāṇām udvignāṃ sītāṃ śokaḥ samāviśat
sā duḥkhabhārāvanatā tapasvinī; yaśodharā nātham apaśyatī satī
 ruroda sā barhiṇanādite vane; mahāsvanaṃ duḥkhaparāyaṇā satī
