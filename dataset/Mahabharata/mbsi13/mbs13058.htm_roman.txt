[y]
      yānīmāni bahir vedyāṃ dānāni paricakṣate
      tebhyo viśiṣṭaṃ kiṃ dānaṃ mataṃ te kurupuṃgava
kautūhalaṃ hi paramaṃ tatra me vartate prabho
      dātāraṃ dattam anveti yad dānaṃ tat pracakṣva me
[bh]
      abhayaṃ sarvabhūtebhyo vyasane cāpy anugraham
      yac cābhilaṣitaṃ dadyāt tṛṣitāyābhiyācate
dattaṃ manyeta yad dattvā tad dānaṃ śreṣṭham ucyate
      dattaṃ dātāram anveti yad dānaṃ bharatarṣabha
hiraṇyadānaṃ godānaṃ pṛthivī dānam eva ca
      etāni vai pavitrāṇi tārayanty api duṣkṛtam
etāni puruṣavyāghra sādhubhyo dehi nityadā
      dānāni hi naraṃ pāpān mokṣayanti na saṃśayaḥ
yad yad iṣṭatamaṃ loke yac cāsya dayitaṃ gṛhe
      tat tad guṇavate deyaṃ tad evākṣayam icchatā
priyāṇi labhate loke priyadaḥ priyakṛt tathā
      priyo bhavati bhūtānām iha caiva paratra ca
yācamānam abhīmānād āśāvantam akiṃcanam
      yo nārcāti yathāśakti sa nṛśaṃso yudhiṣṭhira
amitram api ced dīnaṃ śaraṇaiṣiṇam āgatam
     vyasane yo 'nugṛhṇāti sa vai puruṣasattamaḥ
kṛśāya hrīmate tāta vṛtti kṣīṇāya sīdate
     apahanyāt kṣudhaṃ yas tu na tena puruṣaḥ samaḥ
hriyā tu niyatān sādhūn putradāraiś ca karśitān
     ayācamānān kaunteya sarvopāyair nimantraya
āśiṣaṃ ye na deveṣu na martyeṣu ca kurvate
     arhanto nityasattvasthā yathā labdhopajīvinaḥ
āśīviṣasamebhyaś ca tebhyo rakṣasva bhārata
     tāny uktair upajijñāsya tathā dvija varottamān
kṛtair āvasathair nityaṃ sapreṣyaiḥ sa paricchadaiḥ
     nimantrayethāḥ kauravya sarvakāmasukhāvahaiḥ
yadi te pratigṛhṇīyuḥ śraddhā pūtaṃ yudhiṣṭhira
     kāryam ity eva manvānā dhārmikāḥ puṇyakarmiṇaḥ
vidyā snātā vratasnātā ye vyapāśritya jīvinaḥ
     gūḍhasvādhyāyatapaso brāhmaṇāḥ saṃśitavratāḥ
teṣu śuddheṣu dānteṣu svadāranirateṣu ca
     yat kariṣyasi kalyāṇaṃ tat tvā lokeṣu dhāsyati
yathāgnihotraṃ suhutaṃ sāyaṃprātar dvijātinā
     tathā bhavati dattaṃ vai dvijebhyo 'tha kṛtātmanā
eṣa te vitato yajñaḥ śraddhā pūtaḥ sa dakṣiṇaḥ
     viśiṣṭaḥ sarvayajñebhyo dadatas tāta vartatām
nivāpo dānasadṛśas tādṛśeṣu yudhiṣṭhira
     nivapan pūjayaṃś caiva teṣv ānṛṇyaṃ nigacchati
ya eva no na kupyanti na lubhyanti tṛṇeṣv api
     ta eva naḥ pūjyatamā ye cānye priyavādinaḥ
ye no na bahu manyante na pravartanti cāpare
     putravat paripālās te namas tebhyas tathābhayam
ṛtvik purohitācāryā mṛdu brahma dharā hi te
     kṣatreṇāpi hi saṃsṛṣṭaṃ tejaḥ śāmyati vai dvije
asti me balavān asmi rājāsmīti yudhiṣṭhira
     brāhmaṇān mā sma paryaśnīr vāsobhir aśanena ca
yac chobhārthaṃ balārthaṃ vā vittam asti tavānagha
     tena te brāhmaṇāḥ pūjyāḥ svadharmam anutiṣṭhatā
namaḥ kāryās tvayā viprā vartamānā yathātatham
     yathāsukhaṃ yathotsāhaṃ lalantu tvayi putravat
ko hy anyaḥ suprasādānāṃ suhṛdām alpatoṣiṇām
     vṛttim arhaty upakṣeptuṃ tvadanyaḥ kurusattama
yathā patyāśramo dharmaḥ strīṇāṃ loke sanātanaḥ
     sa devaḥ sā gatir nānyā tathāsmākaṃ dvijātayaḥ
yadi no brāhmaṇās tāta saṃtyajeyur apūjitāḥ
     paśyanto dāruṇaṃ karma satataṃ kṣatriye sthitam
avedānām akīrtīnām alokānām ayajvanām
     ko 'smākaṃ jīvitenārthas tad dhi no brāhmaṇāśrayam
atra te vartayiṣyāmi yathā dharmaḥ sanātanaḥ
     rājanyo brāhmaṇaṃ rājan purā paricacāra ha
     vaiśyo rājanyam ity eva śūdro vaiśyam iti śrutiḥ
dūrāc chūdreṇopacaryo brāhmaṇo 'gnir iva jvalan
     saṃspṛśya paricaryas tu vaiśyena kṣatriyeṇa ca
mṛdubhāvān satyaśīlān satyadharmānupālakān
     āśīviṣān iva kruddhāṃs tān upācarata dvijān
apareṣāṃ pareṣāṃ ca parebhyaś caiva ye pare
     kṣatriyāṇāṃ pratapatāṃ tejasā ca balena ca
     brāhmaṇeṣv eva śāmyanti tejāṃsi ca tapāṃsi ca
na me pitā priyataro na tvaṃ tāta tathā priyaḥ
     na me pituḥ pitā rājan na cātmā na ca jīvitam
tvattaś ca me priyataraḥ pṛthivyāṃ nāsti kaś cana
     tvatto 'pi me priyatarā brāhmaṇā bharatarṣabha
bravīmi satyam etac ca yathāhaṃ pāṇḍunandana
     tena satyena gaccheyaṃ lokān yatra sa śaṃtanuḥ
paśyeyaṃ ca satāṃ lokāñ śucīn brahma puraskṛtān
     tatra me tāta gantavyam ahnāya ca cirāya ca
so 'ham etādṛśāṁl lokān dṛṣṭvā bharatasattama
     yan me kṛtaṃ brāhmaṇeṣu na tapye tena pārthiva
