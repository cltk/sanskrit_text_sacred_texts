[ṣ]
      sarpasatre tadā rājñaḥ pāṇḍaveyasya dhīmataḥ
      janamejayasya ke tv āsann ṛtvijaḥ paramarṣayaḥ
ke sadasyā babhūvuś ca sarpasatre sudāruṇe
      viṣādajanane 'tyarthaṃ pannagānāṃ mahābhaye
sarvaṃ vistaratas tāta bhavāñ śaṃsitum arhati
      sarpasatra vidhānajñā vijñeyās te hi sūtaja
[sūta]
      hanta te kathayiṣyāmi nāmānīha manīṣiṇām
      ye ṛtvijaḥ sadasyāś ca tasyāsan nṛpates tadā
tatra hotā babhūvātha brāhmaṇaś caṇḍabhārgavaḥ
      cyavanasyānvaye jātaḥ khyāto vedavidāṃ varaḥ
udgātā brāhmaṇo vṛddho vidvān kautsārya jaiminiḥ
      brahmābhavac chārṅga ravo adhvaryur bodha piṅgalaḥ
sadasyaś cābhavad vyāsaḥ putra śiṣyasahāyavān
      uddālakaḥ śamaṭhakaḥ śvetaketuś ca pañcamaḥ
asito devalaś caiva nāradaḥ parvatas tathā
      ātreyaḥ kuṇḍa jaṭharo dvijaḥ kuṭi ghaṭas tathā
vātsyaḥ śrutaśravā vṛddhas tapaḥsvādhyāyaśīlavān
      kahoḍo deva śarmā ca maudgalyaḥ śama saubharaḥ
ete cānye ca bahavo brāhmaṇāḥ saṃśitavratāḥ
     sadasyā abhavaṃs tatra satre pārikṣitasya ha
juhvatsv ṛtvikṣv atha tadā sarpasatre mahākratau
     ahayaḥ prāpataṃs tatra ghorāḥ prāṇibhayāvahāḥ
vasā medo vahāḥ kulyā nāgānāṃ saṃpravartitāḥ
     vavau gandhaś ca tumulo dahyatām aniśaṃ tadā
patatāṃ caiva nāgānāṃ dhiṣṭhitānāṃ tathāmbare
     aśrūyatāniśaṃ śabdaḥ pacyatāṃ cāgninā bhṛśam
takṣakas tu sa nāgendraḥ puraṃdara niveśanam
     gataḥ śrutvaiva rājānaṃ dīkṣitaṃ janamejayam
tataḥ sarvaṃ yathāvṛttam ākhyāya bhujagottamaḥ
     agacchac charaṇaṃ bhīta āgaḥ kṛtvā puraṃdaram
tam indraḥ prāha suprīto na tavāstīha takṣaka
     bhayaṃ nāgendra tasmād vai sarpasatrāt kathaṃ cana
prasādito mayā pūrvaṃ tavārthāya pitāmahaḥ
     tasmāt tava bhayaṃ nāsti vyetu te mānaso jvaraḥ
evam āśvāsitas tena tataḥ sa bhujagottamaḥ
     uvāsa bhavane tatra śakrasya muditaḥ sukhī
ajasraṃ nipatatsv agnau nāgeṣu bhṛśaduḥkhitaḥ
     alpaśeṣa parīvāro vāsukiḥ paryatapyata
kaśmalaṃ cāviśad ghoraṃ vāsukiṃ pannageśvaram
     sa ghūrṇamāna hṛdayo bhaginīm idam abravīt
dahyante 'ṅgāni me bhadre diśo na pratibhānti ca
     sīdāmīva ca saṃmohād ghūrṇatīva ca me manaḥ
dṛṣṭir bhramati me 'tīva hṛdayaṃ dīryatīva ca
     patiṣyāmy avaśo 'dyāhaṃ tasmin dīpte vibhāvasau
pārikṣitasya yajño 'sau vartate 'smaj jighāṃsayā
     vyaktaṃ mayāpi gantavyaṃ pitṛrāja niveśanam
ayaṃ sa kālaḥ saṃprāpto yadartham asi me svasaḥ
     jaratkāroḥ purā dattā sā trāhy asmān sabāndhavān
āstīkaḥ kila yajñaṃ taṃ vartantaṃ bhujagottame
     pratiṣetsyati māṃ pūrvaṃ svayam āha pitāmahaḥ
tad vatse brūhi vatsaṃ svaṃ kumāraṃ vṛddhasaṃmatam
     mamādya tvaṃ sabhṛtyasya mokṣārthaṃ veda vittamam
