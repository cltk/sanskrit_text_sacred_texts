[vyāsa]
      yudhiṣṭhira mahābāho yad āha kurunandanaḥ
      dhṛtarāṣṭro mahātmā tvāṃ tat kuruṣvāvvicārayan
ayaṃ hi vṛddho nṛpatir hataputro viśeṣataḥ
      nedaṃ kṛcchraṃ cirataraṃ sahed iti matir mama
gāndhārī ca mahābhāgā prājñā karuṇavedinī
      putraśokaṃ mahārāja dhairyeṇodvahate bhṛśam
ahām apy etad eva tvāṃ bravīmi kuru me vacaḥ
      ajujñāṃ labhatāṃ rājā mā vṛtheha mariṣyati
rājarṣīṇāṃ purāṇānām anuyātu gatiṃ nṛpaḥ
      rājarṣīṇāṃ hi sarveṣām ante vanam upāśrayaḥ
[vai]
      ity uktaḥ sa tadā rājā vyāsenādbhuta karmaṇā
      pratyuvāca mahātejā dharmarājo yudhiṣṭhiraḥ
bhagavān eva no mānyo bhagavān eva no guruḥ
      bhagavān asya rājyasya kulasya ca parāyaṇam
ahaṃ tu putro bhagavān pitā rājā guruś ca me
      nideśavartī ca pituḥ putro bhavati dharmataḥ
ity uktaḥ sa tu taṃ prāha vyāso dharmabhṛtāṃ varaḥ
      yudhiṣṭhiraṃ mahātejāḥ punar eva viśāṃ pate
evam etan mahābāho yathā vadasi bhārata
     rājāyaṃ vṛddhatāṃ prāptaḥ pramāṇe parame sthitaḥ
so 'yaṃ mayābhyanujñātas tvayā ca pṛthivīpate
     karotu svam abhiprāya māsya vighnakaro bhava
eṣa eva paro dharmo rājarṣīṇāṃ yudhiṣṭhira
     samare vā bhaven mṛtyur vane vā vidhipūrvakam
pitrā tu tava rājendra pāṇḍunā pṛthivīkṣitā
     śiṣyabhūtena rājāyaṃ guruvat paryupāsitaḥ
kratubhir dakṣiṇāvadbhir annaparvata śobhitaiḥ
     mahadbhir iṣṭaṃ bhogaś ca bhuktāś putraś ca pālitāḥ
putra saṃsthaṃ ca vipulaṃ rājyaṃ viproṣite tvayi
     trayodaśa samā bhuktaṃ dattaṃ ca vividhaṃ vasu
tvayā cāyaṃ naravyāghra guruśuśrūṣayā nṛpaḥ
     ārādhitaḥ sabhṛtyena gāndhārī ca yaśasvinī
anujānīhi pitaraṃ samayo 'sya tapo vidhau
     na manyur vidyate cāsya susūkṣmo 'pi yudhiṣṭhira
etāvad uktvā vacanam anujñāpya ca pārthivam
     tathāstv iti ca tenoktaḥ kaunteyena yayau vanam
gate bhagavati vyāse rājā pāṇḍusutas tataḥ
     provāca pitaraṃ vṛddhaṃ mandaṃ mandam ivānataḥ
yad āha bhagavān vyāso yac cāpi bhavato matam
     yad āha ca maheṣvāsaḥ kṛpo vidura eva ca
yuyutsuḥ saṃjayaś caiva tat kartāsmy aham añjasā
     sarve hy ete 'numānyā me kulasyāsya hitaiṣiṇaḥ
idaṃ tu yāce nṛpate tvām ahaṃ śirasā nataḥ
     kriyatāṃ tāvad āhāras tato gacchāśramaṃ prati
