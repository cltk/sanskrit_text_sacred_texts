[bh]
      atra karmānta vacanaṃ kīrtayanti purāvidaḥ
      pratyakṣāv eva dharmārthau kṣatriyasya vijānataḥ
      tatra na vyavadhātavyaṃ parokṣā dharmayāpanā
adharmo dharma ity etad yathā vṛkapadaṃ tathā
      dharmādharmaphale jātu na dadarśeha kaś cana
bubhūṣed balavān eva sarvaṃ balavato vaśe
      śriyaṃ balam amātyāṃś ca balavān iha vindati
yo hy anāḍhyaḥ sa patitas tad ucchiṣṭaṃ yad alpakam
      bahv apathyaṃ balavati na kiṃ cit trāyate bhayāt
ubhau satyādhikārau tau trāyete mahato bhayāt
      ati dharmād balaṃ manye balād dharmaḥ pravartate
bale pratiṣṭhito dharmo dharaṇyām iva jaṅgamaḥ
      dhūmo vāyor iva vaśaṃ balaṃ dharmo 'nuvartate
anīśvare balaṃ dharmo drumaṃ vallīva saṃśritā
      vaśyo balavatāṃ dharmaḥ sukhaṃ bhogavatām iva
      nāsty asādhyaṃ balavatāṃ sarvaṃ balavatāṃ śuci
durācāraḥ kṣīṇabalaḥ parimāṇaṃ niyacchati
      atha tasmād udvijate sarvo loko vṛkād iva
apadhvasto hy avamato duḥkhaṃ jīvati jīvitam
      jīvitaṃ yad avakṣiptaṃ yathaiva maraṇaṃ tathā
yad enam āhuḥ pāpena cāritreṇa vinikṣatam
     sa bhṛśaṃ tapyate 'nena vākśalyena parikṣataḥ
atraitad āhur ācāryāḥ pāpasya parimokṣaṇe
     trayīṃ vidyāṃ niṣeveta tathopāsīta sa dvijān
prasādayen madhurayā vācāpy atha ca karmaṇā
     mahāmanāś caiva bhaved vivahec ca mahākule
ity asmīti vaded evaṃ pareṣāṃ kīrtayan guṇān
     japed udakaśīlaḥ syāt peśalo nātijalpanaḥ
brahmakṣatraṃ saṃpraviśed bahu kṛtvā suduṣkaram
     ucyamāno 'pi lokena bahu tat tad acintayan
apāpo hy evam ācāraḥ kṣipraṃ bahumato bhavet
     sukhaṃ vittaṃ ca bhuñjīta vṛttenānena gopayet
     loke ca labhate pūjāṃ paratra ca mahat phalam
