rāmam āśvāsayāne tu lakṣmaṇe bhrātṛvatsale
 nikṣipya gulmān svasthāne tatrāgacchad vibhīṣaṇaḥ
nānāpraharaṇair vīraiś caturbhiḥ sacivair vṛtaḥ
 nīlāñjanacayākārair mātaṃgair iva yūthapaḥ
so 'bhigamya mahātmānaṃ rāghavaṃ śokalālasaṃ
 vānarāṃś caiva dadṛśe bāṣpaparyākulekṣaṇān
rāghavaṃ ca mahātmānam ikṣvākukulanandanam
 dadarśa moham āpannaṃ lakṣmaṇasyāṅkam āśritam
vrīḍitaṃ śokasaṃtaptaṃ dṛṣṭvā rāmaṃ vibhīṣaṇaḥ
 antarduḥkhena dīnātmā kim etad iti so 'bravīt
vibhīṣaṇa mukhaṃ dṛṣṭvā sugrīvaṃ tāṃś ca vānarān
 uvāca lakṣmaṇo vākyam idaṃ bāṣpapariplutaḥ
hatām indrajitā sītām iha śrutvaiva rāghavaḥ
 hanūmad vacanāt saumya tato moham upāgataḥ
kathayantaṃ tu saumitriṃ saṃnivārya vibhīṣaṇaḥ
 puṣkalārtham idaṃ vākyaṃ visaṃjñaṃ rāmam abravīt
manujendrārtarūpeṇa yad uktas tvaṃ hanūmatā
 tad ayuktam ahaṃ manye sāgarasyeva śoṣaṇam
abhiprāyaṃ tu jānāmi rāvaṇasya durātmanaḥ
 sītāṃ prati mahābāho na ca ghātaṃ kariṣyati
yācyamānaḥ subahuśo mayā hitacikīrṣuṇā
 vaidehīm utsṛjasveti na ca tat kṛtavān vacaḥ
naiva sāmnā na bhedena na dānena kuto yudhā
 sā draṣṭum api śakyeta naiva cānyena kena cit
vānarān mohayitvā tu pratiyātaḥ sa rākṣasaḥ
 caityaṃ nikumbhilāṃ nāma yatra homaṃ kariṣyati
hutavān upayāto hi devair api savāsavaiḥ
 durādharṣo bhavaty eṣa saṃgrāme rāvaṇātmajaḥ
tena mohayatā nūnam eṣā māyā prayojitā
 vighnam anvicchatā tāta vānarāṇāṃ parākrame
 sasainyās tatra gacchāmo yāvat tan na samāpyate
tyajemaṃ naraśārdūlamithyā saṃtāpam āgatam
 sīdate hi balaṃ sarvaṃ dṛṣṭvā tvāṃ śokakarśitam
iha tvaṃ svastha hṛdayas tiṣṭha sattvasamucchritaḥ
 lakṣmaṇaṃ preṣayāsmābhiḥ saha sainyānukarṣibhiḥ
eṣa taṃ naraśārdūlo rāvaṇiṃ niśitaiḥ śaraiḥ
 tyājayiṣyati tat karma tato vadhyo bhaviṣyati
tasyaite niśitās tīkṣṇāḥ patripatrāṅgavājinaḥ
 patatriṇa ivāsaumyāḥ śarāḥ pāsyanti śoṇitam
tat saṃdiśa mahābāho lakṣmaṇaṃ śubhalakṣaṇam
 rākṣasasya vināśāya vajraṃ vajradharo yathā
manujavara na kālaviprakarṣo; ripunidhanaṃ prati yat kṣamo 'dya kartum
 tvam atisṛja ripor vadhāya bāṇīm; asurapuronmathane yathā mahendraḥ
samāptakarmā hi sa rākṣasendro; bhavaty adṛśyaḥ samare surāsuraiḥ
 yuyutsatā tena samāptakarmaṇā; bhavet surāṇām api saṃśayo mahān
