[dhṛ]
      ahany ahani me dīptaṃ yaśaḥ patati saṃjaya
      hatā me bahavo yodhā manye kālasya paryayam
dhanaṃjayas tu saṃkruddhaḥ praviṣṭo māmakaṃ balam
      rakṣitaṃ droṇakarṇābhyām apraveśyaṃ surair api
tābhyām ūrjitavīryābhyām āpyāyita parākramaḥ
      sahitaḥ kṛṣṇa bhīmābhyāṃ śinīnām ṛṣabheṇa ca
tadā prabhṛti mā śoko dahaty agnir ivāśayam
      grastān hi pratipaśyāmi bhūmipālān sa saindhavān
apriyaṃ sumahat kṛtvā sindhurājaḥ kirīṭinaḥ
      cakṣurviṣayam āpannaḥ kathaṃ mucyeta jīvitaḥ
anumānāc ca paśyāmi nāsti saṃjaya saindhavaḥ
      yuddhaṃ tu tad yathāvṛttaṃ tan mamācakṣva pṛcchataḥ
yac ca vikṣobhya mahatīṃ senāṃ saṃloḍya cāsakṛt
      ekaḥ praviṣṭaḥ saṃkruddho nalinīm iva kuñjaraḥ
tasya vṛṣṇipravīrasya brūhi yuddhaṃ yathātatham
      dhanaṃjayārthe yat tasya kuśalo hy asi saṃjaya
[s]
      tathā tu vaikartana pīḍitaṃ taṃ; bhīmaṃ prayāntaṃ puruṣapravīram
      samīkṣya rājan naravīramadhye; śinipravīro 'nuyayau rathena
nadan yathā vajradharas tapānte; jvalan yathā jaladānte ca sūryaḥ
     nighnann aniṃtrān dhanuṣā dṛḍhena; saṃkampayaṃs tava putrasya senām
taṃ yāntam aśvai rajataprakāśair; āyodhane naravīraṃ carantam
     nāśaknuvan vārayituṃ tvadīyāḥ; sarve rathā bhārata mādhavāgryam
amarṣapūrṇas tv anivṛtta yodhī; śarāsanī kāñcanavarma dhārī
     alambusaḥ sātyakiṃ mādhavāgryam; avārayad rājavaro 'bhipatya
tayor abhūd bhārata saṃprahāras; tathāgato naiva babhūva kaś cit
     praikṣanta evāhava śobhinau tau; yodhās tvadīyāś ca pare ca sarve
avidhyad enaṃ daśabhiḥ pṛṣatkair; alambuso rājavaraḥ prasahya
     anāgatān eva tu tān pṛṣatkāṃś; ciccheda bāṇaiḥ śinipuṃgavo 'pi
punaḥ sa bāṇais tribhir agnikalpair; ākarṇapūrṇair niśitaiḥ supuṅkhaiḥ
     vivyādha dehāvaraṇaṃ vidārya; te sātyaker āviviśuḥ śarīram
taiḥ kāyam asyāgny anilaprabhāvair; vidārya bāṇair aparair jvaladbhiḥ
     ājaghnivāṃs tān rajataprakāśān; aśvāṃś caturbhiś caturaḥ prasahya
tathā tu tenābhihatas tarasvī; naptā śineś cakradhara prabhāvaḥ
     alambusasyottama vegavadbhir; hayāṃś caturbhir nijaghāna bāṇaiḥ
athāsya sūtasya śiro nikṛtya; bhallena kālānalasaṃnibhena
     sakuṇḍalaṃ pūrṇaśaśiprakāśaṃ; bhrājiṣṇu vaktraṃ nicakarta dehāt
nihatya taṃ pārthiva putrapautraṃ; saṃkhye madhūnām ṛṣabhaḥ pramāthī
     tato 'nvayād arjunam eva vīraḥ; sainyāni rājaṃs tava saṃnivārya
anvāgataṃ vṛṣṇivaraṃ samīkṣya; tathārimadhye parivartamānam
     ghnantaṃ kurūṇām iṣubhir balāni; punaḥ punar vāyur ivābhrapūgān
tato 'vahan saindhavāḥ sādhu dāntā; gokṣīrakundendu himaprakāśāḥ
     suvarṇajālāvatatāḥ sadaśvā; yato yataḥ kāmayate nṛsiṃhaḥ
athātmajās te sahitābhipetur; anye ca yodhās tvaritās tvadīyāḥ
     kṛtvā mukhaṃ bhārata yodhamukhyaṃ; duḥśāsanaṃ tvatsutam ājamīḍha
te sarvataḥ saṃparivārya saṃkhye; śaineyam ājaghnur anīka sāhāḥ
     sa cāpi tān pravaraḥ sātvatānāṃ; nyavārayad bāṇajālena vīraḥ
nivārya tāṃs tūrṇam amitraghātī; naptā śineḥ patribhir agnikalpaiḥ
     duḥśāsanasyāpi jaghāna vāhān; udyamya bāṇāsanam ājamīḍha
