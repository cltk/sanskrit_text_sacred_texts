tat sarvam akhilenāśu prasthāpya bharatāgrajaḥ
 hayaṃ lakṣmaṇasaṃpannaṃ kṛṣṇasāraṃ mumoca ha
ṛtvigbhir lakṣmaṇaṃ sārdham aśve ca viniyujya saḥ
 tato 'bhyagacchat kākutsthaḥ saha sainyena naimiṣam
yajñavāṭaṃ mahābāhur dṛṣṭvā paramam adbhutam
 praharṣam atulaṃ lebhe śrīmān iti ca so 'bravīt
naimiṣe vasatas tasya sarva eva narādhipāḥ
 ājagmuḥ sarvarāṣṭrebhyas tān rāmaḥ pratyapūjayat
upakāryān mahārhāṃś ca pārthivānāṃ mahātmanām
 sānugānāṃ naraśreṣṭho vyādideśa mahādyutiḥ
annapānāni vastrāṇi sānugānāṃ mahātmanām
 bharataḥ saṃdadāv āśu śatrughnasahitas tadā
vānarāś ca mahātmānaḥ sugrīvasahitās tadā
 viprāṇāṃ praṇatāḥ sarve cakrire pariveṣaṇam
vibhīṣaṇaś ca rakṣobhiḥ sragvibhir bahubhir vṛtaḥ
 ṛṣīṇām ugratapasāṃ kiṃkaraḥ paryupasthitaḥ
evaṃ suvihito yajño hayamedho 'bhyavartata
 lakṣmaṇenābhiguptā ca hayacaryā pravartitā
nānyaḥ śabdo 'bhavat tatra hayamedhe mahātmanaḥ
 chandato dehi visrabdho yāvat tuṣyanti yācakāḥ
 tāvad vānararakṣobhir dattam evābhyadṛśyata
na kaś cin malinas tatra dīno vāpy atha vā kṛśaḥ
 tasmin yajñavare rājño hṛṣṭapuṣṭajanāvṛte
ye ca tatra mahātmāno munayaś cirajīvinaḥ
 nāsmaraṃs tādṛśaṃ yajñaṃ dānaughasamalaṃkṛtam
rajatānāṃ suvarṇānāṃ ratnānām atha vāsasām
 aniśaṃ dīyamānānāṃ nāntaḥ samupadṛśyate
na śakrasya na somasya yamasya varuṇasya vā
 īdṛśo dṛṣṭapūrvo na evam ūcus tapodhanāḥ
sarvatra vānarās tasthuḥ sarvatraiva ca rākṣasāḥ
 vāso dhanāni kāmibhyaḥ pūrṇahastā dadur bhṛśam
īdṛśo rājasiṃhasya yajñaḥ sarvaguṇānvitaḥ
 saṃvatsaram atho sāgraṃ vartate na ca hīyate
