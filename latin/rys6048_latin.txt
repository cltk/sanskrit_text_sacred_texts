sa praviśya purīṃ laṅkāṃ rāmabāṇabhayārditaḥ
 bhagnadarpas tadā rājā babhūva vyathitendriyaḥ
mātaṃga iva siṃhena garuḍeneva pannagaḥ
 abhibhūto 'bhavad rājā rāghaveṇa mahātmanā
brahmadaṇḍaprakāśānāṃ vidyutsadṛśavarcasām
 smaran rāghavabāṇānāṃ vivyathe rākṣaseśvaraḥ
sa kāñcanamayaṃ divyam āśritya paramāsanam
 vikprekṣamāṇo rakṣāṃsi rāvaṇo vākyam abravīt
sarvaṃ tat khalu me moghaṃ yat taptaṃ paramaṃ tapaḥ
 yat samāno mahendreṇa mānuṣeṇāsmi nirjitaḥ
idaṃ tad brahmaṇo ghoraṃ vākyaṃ mām abhyupasthitam
 mānuṣebhyo vijānīhi bhayaṃ tvam iti tat tathā
devadānavagandharvair yakṣarākṣasapannagaiḥ
 avadhyatvaṃ mayā prāptaṃ mānuṣebhyo na yācitam
etad evābhyupāgamya yatnaṃ kartum ihārhatha
 rākṣasāś cāpi tiṣṭhantu caryāgopuramūrdhasu
sa cāpratimagambhīro devadānavadarpahā
 brahmaśāpābhibhūtas tu kumbhakarṇo vibodhyatām
sa parājitam ātmānaṃ prahastaṃ ca niṣūditam
 jñātvā rakṣobalaṃ bhīmam ādideśa mahābalaḥ
dvāreṣu yatnaḥ kriyatāṃ prākārāś cādhiruhyatām
 nidrāvaśasamāviṣṭaḥ kumbhakarṇo vibodhyatām
nava ṣaṭ sapta cāṣṭau ca māsān svapiti rākṣasaḥ
 taṃ tu bodhayata kṣipraṃ kumbhakarṇaṃ mahābalam
sa hi saṃkhye mahābāhuḥ kakudaṃ sarvarakṣasām
 vānarān rājaputrau ca kṣipram eva vadhiṣyati
kumbhakarṇaḥ sadā śete mūḍho grāmyasukhe rataḥ
 rāmeṇābhinirastasya saṃgrāmo 'smin sudāruṇe
bhaviṣyati na me śokaḥ kumbhakarṇe vibodhite
 kiṃ kariṣyāmy ahaṃ tena śakratulyabalena hi
īdṛśe vyasane prāpte yo na sāhyāya kalpate
 te tu tadvacanaṃ śrutvā rākṣasendrasya rākṣasāḥ
jagmuḥ paramasaṃbhrāntāḥ kumbhakarṇaniveśanam
 te rāvaṇasamādiṣṭā māṃsaśoṇitabhojanāḥ
gandhamālyāṃs tathā bhakṣyān ādāya sahasā yayuḥ
 tāṃ praviśya mahādvārāṃ sarvato yojanāyatām
kumbhakarṇaguhāṃ ramyāṃ sarvagandhapravāhinīm
 pratiṣṭhamānāḥ kṛcchreṇa yatnāt praviviśur guhām
tāṃ praviśya guhāṃ ramyāṃ śubhāṃ kāñcanakuṭṭimām
 dadṛśur nairṛtavyāghraṃ śayānaṃ bhīmadarśanam
te tu taṃ vikṛtaṃ suptaṃ vikīrṇam iva parvatam
 kumbhakarṇaṃ mahānidraṃ sahitāḥ pratyabodhayan
ūrdhvaromāñcitatanuṃ śvasantam iva pannagam
 trāsayantaṃ mahāśvāsaiḥ śayānaṃ bhīmadarśanam
bhīmanāsāpuṭaṃ taṃ tu pātālavipulānanam
 dadṛśur nairṛtavyāghraṃ kumbhakarṇaṃ mahābalam
tataś cakrur mahātmānaḥ kumbhakarṇāgratas tadā
 māṃsānāṃ merusaṃkāśaṃ rāśiṃ paramatarpaṇam
mṛgāṇāṃ mahiṣāṇāṃ ca varāhāṇāṃ ca saṃcayān
 cakrur nairṛtaśārdūlā rāśimann asya cādbhutam
tataḥ śoṇitakumbhāṃś ca madyāni vividhāni ca
 purastāt kumbhakarṇasya cakrus tridaśaśatravaḥ
lilipuś ca parārdhyena candanena paraṃtapam
 divyair ācchādayām āsur mālyair gandhaiḥ sugandhibhiḥ
dhūpaṃ sugandhaṃ sasṛjus tuṣṭuvuś ca paraṃtapam
 jaladā iva conedur yātudhānāḥ sahasraśaḥ
śaṅkhān āpūrayām āsuḥ śaśāṅkasadṛśaprabhān
 tumulaṃ yugapac cāpi vineduś cāpy amarṣitāḥ
nedur āsphoṭayām āsuś cikṣipus te niśācarāḥ
 kumbhakarṇavibodhārthaṃ cakrus te vipulaṃ svanam
saśaṅkhabherīpaṭahapraṇādam; āsphoṭitakṣveḍitasiṃhanādam
 diśo dravantas tridivaṃ kirantaḥ; śrutvā vihaṃgāḥ sahasā nipetuḥ
yadā bhṛśaṃ tair ninadair mahātmā; na kumbhakarṇo bubudhe prasuptaḥ
 tato musuṇḍīmusalāni sarve; rakṣogaṇās te jagṛhur gadāś ca
taṃ śailaśṛṅgair musalair gadābhir; vṛkṣais talair mudgaramuṣṭibhiś ca
 sukhaprasuptaṃ bhuvi kumbhakarṇaṃ; rakṣāṃsy udagrāṇi tadā nijaghnuḥ
tasya niśvāsavātena kumbhakarṇasya rakṣasaḥ
 rākṣasā balavanto 'pi sthātuṃ nāśaknuvan puraḥ
tato 'sya purato gāḍhaṃ rākṣasā bhīmavikramāḥ
 mṛdaṅgapaṇavān bherīḥ śaṅkhakumbhagaṇāṃs tathā
 daśarākṣasasāhasraṃ yugapat paryavādayan
nīlāñjanacayākāraṃ te tu taṃ pratyabodhayan
 abhighnanto nadantaś ca naiva saṃvivide tu saḥ
yadā cainaṃ na śekus te pratibodhayituṃ tadā
 tato gurutaraṃ yatnaṃ dāruṇaṃ samupākraman
aśvān uṣṭrān kharān nāgāñ jaghnur daṇḍakaśāṅkuśaiḥ
 bherīśaṅkhamṛdaṅgāṃś ca sarvaprāṇair avādayan
nijaghnuś cāsya gātrāṇi mahākāṣṭhakaṭaṃ karaiḥ
 mudgarair musalaiś caiva sarvaprāṇasamudyataiḥ
tena śabdena mahatā laṅkā samabhipūritā
 saparvatavanā sarvā so 'pi naiva prabudhyate
tataḥ sahasraṃ bherīṇāṃ yugapat samahanyata
 mṛṣṭakāñcanakoṇānām asaktānāṃ samantataḥ
evam apy atinidras tu yadā naiva prabudhyata
 śāpasya vaśam āpannas tataḥ kruddhā niśācarāḥ
mahākrodhasamāviṣṭāḥ sarve bhīmaparākramāḥ
 tad rakṣobodhayiṣyantaś cakrur anye parākramam
anye bherīḥ samājaghnur anye cakrur mahāsvanam
 keśān anye pralulupuḥ karṇāv anye daśanti ca
 na kumbhakarṇaḥ paspande mahānidrāvaśaṃ gataḥ
anye ca balinas tasya kūṭamudgarapāṇayaḥ
 mūrdhni vakṣasi gātreṣu pātayan kūṭamudgarān
rajjubandhanabaddhābhiḥ śataghnībhiś ca sarvataḥ
 vadhyamāno mahākāyo na prābudhyata rākṣasaḥ
vāraṇānāṃ sahasraṃ tu śarīre 'sya pradhāvitam
 kumbhakarṇas tato buddhaḥ sparśaṃ param abudhyata
sa pātyamānair giriśṛṅgavṛkṣair; acintayaṃs tān vipulān prahārān
 nidrākṣayāt kṣudbhayapīḍitaś ca; vijṛmbhamāṇaḥ sahasotpapāta
sa nāgabhogācalaśṛṅgakalpau; vikṣipya bāhū giriśṛṅgasārau
 vivṛtya vaktraṃ vaḍavāmukhābhaṃ; niśācaro 'sau vikṛtaṃ jajṛmbhe
tasya jājṛmbhamāṇasya vaktraṃ pātālasaṃnibham
 dadṛśe meruśṛṅgāgre divākara ivoditaḥ
vijṛmbhamāṇo 'tibalaḥ pratibuddho niśācaraḥ
 niśvāsaś cāsya saṃjajñe parvatād iva mārutaḥ
rūpam uttiṣṭhatas tasya kumbhakarṇasya tad babhau
 tapānte sabalākasya meghasyeva vivarṣataḥ
tasya dīptāgnisadṛśe vidyutsadṛśavarcasī
 dadṛśāte mahānetre dīptāv iva mahāgrahau
ādad bubhukṣito māṃsaṃ śoṇitaṃ tṛṣito 'pibat
 medaḥ kumbhaṃ ca madyaṃ ca papau śakraripus tadā
tatas tṛpta iti jñātvā samutpetur niśācarāḥ
 śirobhiś ca praṇamyainaṃ sarvataḥ paryavārayan
sa sarvān sāntvayām āsa nairṛtān nairṛtarṣabhaḥ
 bodhanād vismitaś cāpi rākṣasān idam abravīt
kimartham aham āhatya bhavadbhiḥ pratibodhitaḥ
 kac cit sukuśalaṃ rājño bhayaṃ vā neha kiṃ cana
atha vā dhruvam anyebhyo bhayaṃ param upasthitam
 yadartham eva tvaritair bhavadbhiḥ pratibodhitaḥ
adya rākṣasarājasya bhayam utpāṭayāmy aham
 pātayiṣye mahendraṃ vā śātayiṣye tathānalam
na hy alpakāraṇe suptaṃ bodhayiṣyati māṃ bhṛśam
 tad ākhyātārthatattvena matprabodhanakāraṇam
evaṃ bruvāṇaṃ saṃrabdhaṃ kumbhakarṇam ariṃdamam
 yūpākṣaḥ sacivo rājñaḥ kṛtāñjalir uvāca ha
na no devakṛtaṃ kiṃ cid bhayam asti kadā cana
 na daityadānavebhyo vā bhayam asti hi tādṛśam
 yādṛśaṃ mānuṣaṃ rājan bhayam asmān upasthitam
vānaraiḥ parvatākārair laṅkeyaṃ parivāritā
 sītāharaṇasaṃtaptād rāmān nas tumulaṃ bhayam
ekena vānareṇeyaṃ pūrvaṃ dagdhā mahāpurī
 kumāro nihataś cākṣaḥ sānuyātraḥ sakuñjaraḥ
svayaṃ rakṣo'dhipaś cāpi paulastyo devakaṇṭakaḥ
 mṛteti saṃyuge muktārāmeṇādityatejasā
yan na devaiḥ kṛto rājā nāpi daityair na dānavaiḥ
 kṛtaḥ sa iha rāmeṇa vimuktaḥ prāṇasaṃśayāt
sa yūpākṣavacaḥ śrutvā bhrātur yudhi parājayam
 kumbhakarṇo vivṛttākṣo yūpākṣam idam abravīt
sarvam adyaiva yūpākṣa harisainyaṃ salakṣmaṇam
 rāghavaṃ ca raṇe hatvā paścād drakṣyāmi rāvaṇam
rākṣasāṃs tarpayiṣyāmi harīṇāṃ māṃsaśoṇitaiḥ
 rāmalakṣmaṇayoś cāpi svayaṃ pāsyāmi śoṇitam
tat tasya vākyaṃ bruvato niśamya; sagarvitaṃ roṣavivṛddhadoṣam
 mahodaro nairṛtayodhamukhyaḥ; kṛtāñjalir vākyam idaṃ babhāṣe
rāvaṇasya vacaḥ śrutvā guṇadoṣu vimṛśya ca
 paścād api mahābāho śatrūn yudhi vijeṣyasi
mahodaravacaḥ śrutvā rākṣasaiḥ parivāritaḥ
 kumbhakarṇo mahātejāḥ saṃpratasthe mahābalaḥ
taṃ samutthāpya bhīmākṣaṃ bhīmarūpaparākramam
 rākṣasās tvaritā jagmur daśagrīvaniveśanam
tato gatvā daśagrīvam āsīnaṃ paramāsane
 ūcur baddhāñjalipuṭāḥ sarva eva niśācarāḥ
prabuddhaḥ kumbhakarṇo 'sau bhrātā te rākṣasarṣabha
 kathaṃ tatraiva niryātu drakṣyase tam ihāgatam
rāvaṇas tv abravīd dhṛṣṭo yathānyāyaṃ ca pūjitam
 draṣṭum enam ihecchāmi yathānyāyaṃ ca pūjitam
tathety uktvā tu te sarve punar āgamya rākṣasāḥ
 kumbhakarṇam idaṃ vākyam ūcū rāvaṇacoditāḥ
draṣṭuṃ tvāṃ kāṅkṣate rājā sarvarākṣasapuṃgavaḥ
 gamane kriyatāṃ buddhir bhrātaraṃ saṃpraharṣaya
kumbhakarṇas tu durdharṣo bhrātur ājñāya śāsanam
 tathety uktvā mahāvīryaḥ śayanād utpapāta ha
prakṣālya vadanaṃ hṛṣṭaḥ snātaḥ paramabhūṣitaḥ
 pipāsus tvarayām āsa pānaṃ balasamīraṇam
tatas te tvaritās tasya rājṣasā rāvaṇājñayā
 madyaṃ bhakṣyāṃś ca vividhān kṣipram evopahārayan
pītvā ghaṭasahasraṃ sa gamanāyopacakrame
īṣatsamutkaṭo mattas tejobalasamanvitaḥ
 kumbhakarṇo babhau hṛṣṭaḥ kālāntakayamopamaḥ
bhrātuḥ sa bhavanaṃ gacchan rakṣobalasamanvitaḥ
 kumbhakarṇaḥ padanyāsair akampayata medinīm
sa rājamārgaṃ vapuṣā prakāśayan; sahasraraśmir dharaṇīm ivāṃśubhiḥ
 jagāma tatrāñjalimālayā vṛtaḥ; śatakratur geham iva svayambhuvaḥ
ke cic charaṇyaṃ śaraṇaṃ sma rāmaṃ; vrajanti ke cid vyathitāḥ patanti
 ke cid diśaḥ sma vyathitāḥ prayānti; ke cid bhayārtā bhuvi śerate sma
tam adriśṛṅgapratimaṃ kirīṭinaṃ; spṛśantam ādityam ivātmatejasā
 vanaukasaḥ prekṣya vivṛddham adbhutaṃ; bhayārditā dudruvire tatas tataḥ
