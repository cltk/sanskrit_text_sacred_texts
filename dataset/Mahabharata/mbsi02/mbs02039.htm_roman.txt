[ṣiṣu]
      sa me bahumato rājā jarāsaṃdho mahābalaḥ
      yo 'nena yuddhaṃ neyeṣa dāso 'yam iti saṃyuge
keśavena kṛtaṃ yat tu jarāsaṃdha vadhe tadā
      bhīmasenārjunābhyāṃ ca kas tat sādhv iti manyate
advāreṇa praviṣṭena chadmanā brahmavādinā
      dṛṣṭaḥ prabhāvaḥ kṛṣṇena jarāsaṃdhasya dhīmataḥ
yena dharmātmanātmānaṃ brahmaṇyam abhijānatā
      naiṣitaṃ pādyam asmai tad dātum agre durātmane
bhujyatām iti tenoktāḥ kṛṣṇa bhīma dhanaṃjayāḥ
      jarāsaṃdhena kauravya kṛṣṇena vikṛtaṃ kṛtam
yady ayaṃ jagataḥ kartā yathainaṃ mūrkha manyase
      kasmān na brāhmaṇaṃ samyag ātmānam avagacchati
idaṃ tv āścaryabhūtaṃ me yad ime pāṇḍavās tvayā
      apakṛṣṭāḥ satāṃ mārgān manyante tac ca sādhv iti
atha vā naitad āścaryaṃ yeṣāṃ tvam asi bhārata
      strī sadharmā ca vṛddhaś ca sarvārthānāṃ pradarśakaḥ
[v]
      tasya tad vacanaṃ śrutvā rūkṣaṃ rūkṣākṣaraṃ bahu
      cukopa balināṃ śreṣṭho bhīmasenaḥ pratāpavān
tasya padmapratīkāśe svabhāvāyata vistṛte
     bhūyo krodhābhitāmrānte rakte netre babhūvatuḥ
triśikhāṃ bhrukuṭīṃ cāsya dadṛśuḥ sarvapārthivāḥ
     lalāṭasthāṃ trikūṭasthāṃ gaṅgāṃ tripathagām iva
dantān saṃdaśatas tasya kopād dadṛśur ānanam
     yugānte sarvabhūtāni kālasyeva didhakṣataḥ
utpatantaṃ tu vegena jagrāhainaṃ manasvinam
     bhīṣma eva mahābāhur mahāsenam iveśvaraḥ
tasya bhīmasya bhīṣmeṇa vāryamāṇasya bhārata
     guruṇā vividhair vākyaiḥ krodhaḥ praśamam āgataḥ
nāticakrāma bhīṣmasya sa hi vākyam ariṃdamaḥ
     samuddhūto ghanāpāye velām iva mahodadhiḥ
śiśupālas tu saṃkruddhe bhīmasene narādhipa
     nākampata tadā vīraḥ pauruṣe sve vyavasthitaḥ
utpatantaṃ tu vegena punaḥ punar ariṃdamaḥ
     na sa taṃ cintayām āsa siṃhaḥ kṣudramṛgaṃ yathā
prahasaṃś cābravīd vākyaṃ cedirājaḥ pratāpavān
     bhīmasenam atikruddhaṃ dṛṣṭvā bhīmaparākramam
muñcainaṃ bhīṣma paśyantu yāvad enaṃ narādhipāḥ
     mat pratāpāgninirdagdhaṃ pataṃgam iva vahninā
tataś cedipater vākyaṃ tac chrutvā kurusattamaḥ
     bhīmasenam uvācedaṃ bhīṣmo matimatāṃ varaḥ
