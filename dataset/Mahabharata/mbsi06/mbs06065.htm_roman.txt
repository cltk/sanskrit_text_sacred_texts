[s]
      vyuṣitāyāṃ ca śarvaryām udite ca divākare
      ubhe sene mahārāja yuddhāyaiva samīyatuḥ
abhyadhāvaṃś ca saṃkruddhāḥ parasparajigīṣavaḥ
      te sarve sahitā yuddhe samālokya parasparam
pāṇḍavā dhārtarāṣṭrāś ca rājan durmantrite tava
      vyūhau ca vyūhya saṃrabdhāḥ saṃprayuddhāḥ prahāriṇaḥ
arakṣan makaravyūhaṃ bhīṣmo rājan samantataḥ
      tathaiva pāṇḍavā rājann arakṣan vyūham ātmanaḥ
sa niryayau rathānīkaṃ pitā devavratas tava
      mahatā rathavaṃśena saṃvṛto rathināṃ varaḥ
itaretaram anvīyur yathābhāgam avasthitāḥ
      rathinaḥ pattayaś caiva dantinaḥ sādinas tathā
tān dṛṣṭvā prodyatān saṃkhye pāṇḍavāś ca yaśasvinaḥ
      śyenena vyūha rājena tenājayyena saṃyuge
aśobhata mukhe tasya bhīmaseno mahābalaḥ
      netre śikhaṇḍī durdharṣe dhṛṣṭadyumnaś ca pārṣataḥ
śīrṣaṃ tasyābhavad vīraḥ sātyakiḥ satyavikramaḥ
      vidhunvan gāṇḍivaṃ pārtho grīvāyām abhavat tadā
akṣauhiṇyā samagrā yā vāmapakṣo 'bhavat tadā
     mahātmā drupadaḥ śrīmān saha putreṇa saṃyuge
dakṣiṇaś cābhavat pakṣaḥ kaikeyo 'kṣauhiṇīpatiḥ
     pṛṣṭhato draupadeyāś ca saubhadraś cāpi vīryavān
pṛṣṭhe samabhavac chrīmān svayaṃ rājā yudhiṣṭhiraḥ
     bhrātṛbhyāṃ sahito dhīmān yamābhyāṃ cāru vikramaḥ
praviśya tu raṇe bhīmo makaraṃ mukhatas tadā
     bhīṣmam āsādya saṃgrāme chādayām āsa sāyakaiḥ
tato bhīṣmo mahāstrāṇi pātayām āsa bhārata
     mohayan pāṇḍuputrāṇāṃ vyūḍhaṃ sainyaṃ mahāhave
saṃmuhyati tadā sainye tvaramāṇo dhanaṃjayaḥ
     bhīṣmaṃ śarasahasreṇa vivyādha raṇamūrdhani
parisaṃvārya cāstrāṇi bhīṣma muktāni saṃyuge
     svenānīkena hṛṣṭena yuddhāya samavasthitaḥ
tato duryodhano rājā bhāradvājam abhāṣata
     pūrvaṃ dṛṣṭvā vadhaṃ ghoraṃ balasya balināṃ varaḥ
     bhrātṝṇāṃ ca vadhaṃ yuddhe smaramāṇo mahārathaḥ
ācārya satataṃ tvaṃ hi hitakāmo mamānagha
     vayaṃ hi tvāṃ samāśritya bhīṣmaṃ caiva pitāmaham
devān api raṇe jetuṃ prārthayāmo na saṃśayaḥ
     kim u pāṇḍusutān yuddhe hīnavīryaparākramān
evam uktas tato droṇas tava putreṇa māriṣa
     abhinat pāṇḍavānīkaṃ prekṣamāṇasya sātyakeḥ
sātyakis tu tadā droṇaṃ vārayām āsa bhārata
     tataḥ pravavṛte yuddhaṃ tumulaṃ lomaharṣaṇam
śaineyaṃ tu raṇe kruddho bhāradvājaḥ pratāpavān
     avidhyan niśitair bāṇair jatru deśe hasann iva
bhīmasenas tataḥ kruddho bhāradvājam avidhyata
     saṃrakṣan sātyakiṃ rājan droṇāc chastrabhṛtāṃ varāt
tato droṇaś ca bhīṣmaś ca tathā śalyaś ca māriṣa
     bhīmasenaṃ raṇe kruddhāś chādayāṃ cakrire śaraiḥ
tatrābhimanyuḥ saṃkruddho draupadeyāś ca māriṣa
     vivyadhur niśitair bāṇaiḥ sarvāṃs tān udyatāyudhān
bhīṣmadroṇau ca saṃkruddhāv āpatantau mahābalau
     pratyudyayau śikhaṇḍī tu maheṣvāso mahāhave
pragṛhya balavad vīro dhanur jaladanisvanam
     abhyavarṣac charais tūrṇaṃ chādayāno divākaram
śikhaṇḍinaṃ samāsādya bharatānāṃ pitāmahaḥ
     avarjayata saṃgrāme strītvaṃ tasyānusaṃsmaran
tato droṇo mahārāja abhyadravata taṃ raṇe
     rakṣamāṇas tato bhīṣmaṃ tava putreṇa coditaḥ
śikhaṇḍī tu samāsādya droṇaṃ śastrabhṛtāṃ varam
     avarjayata saṃgrāme yugāntāgnim ivolbaṇam
tato balena mahatā putras tava viśāṃ pate
     jugopa bhīṣmam āsādya prārthayāno mahad yaśaḥ
tathaiva pāṇḍavā rājan puraskṛtya dhanaṃjayam
     bhīṣmam evābhyavartanta jaye kṛtvā dṛḍhāṃ matim
tad yuddham abhavad ghoraṃ devānāṃ dānavair iva
     jayaṃ ca kāṅkṣatāṃ nityaṃ yaśaś ca paramādbhutam
