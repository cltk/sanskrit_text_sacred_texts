[vai]
      ṣaṭ triṃśe tv atha saṃprāpte varṣe kauravanandana
      dadarśa viparītāni nimittāni yudhiṣṭhiraḥ
vavur vātāḥ sanirghātā rūkṣāḥ śarkara varṣiṇaḥ
      apasavyāni śakunā maṇḍalāni pracakrire
pratyagūhur mahānadyo diśo nīhārasaṃvṛtāḥ
      ulkāś cāṅgāra varṣiṇyaḥ prapetur gaganād bhuvi
ādityo rajasā rājan samavacchanna maṇḍalaḥ
      viraśmir udaye nityaṃ kabandhaiḥ samadṛśyata
pariveṣāś ca dṛśyante dāruṇāś candrasūryayoḥ
      trivarṇāḥ śyāma rūkṣāntās tathā bhasmāruṇa prabhāḥ
ete cānye ca bahava utpātā bhayasaṃsinaḥ
      deśyante 'har aho rājan hṛdayodvega kārakāḥ
kasya cit tv atha kālasya kururājo yudhiṣṭhiraḥ
      śuśrāva vṛṣṇicakrasya mausale kadanaṃ kṛtam
vimuktaṃ vāsudevaṃ ca śrutvā rāmaṃ ca pāṇḍavaḥ
      samānīyābravīd bhrātṝn kiṃ kariṣyāma ity uta
parasparaṃ samāsādya brahmadaṇḍabalat kṛtān
      vṛṣṇīn vinaṣṭāṃs te śrutvā vyathitāḥ pāṇḍavābhavan
nidhanaṃ vāsudevasya samudrasyeva śoṣaṇam
     vīrā na śraddadhus tasya vināśaṃ śārṅgadhanvanaḥ
mausalaṃ te pariśrutya duḥkhaśokasamanvitāḥ
     viṣaṇṇā hatasaṃkalpāḥ pāṇḍavāḥ samupāviśan
