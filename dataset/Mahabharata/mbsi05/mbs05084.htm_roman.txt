[dhṛ]
      upaplavyād iha kṣattar upayāto janārdanaḥ
      vṛkasthale nivasati sa ca prātar ihaiṣati
āhukānām adhipatiḥ purogaḥ sarvasātvatām
      mahāmanā mahāvīryo mahāmātro janārdanaḥ
sphītasya vṛṣṇivaṃśasya bhartā goptā ca mādhavaḥ
      trayāṇām api lokānāṃ bhagavān prapitāmahaḥ
vṛṣṇyandhakāḥ sumanaso yasya prajñām upāsate
      ādityā vasavo rudrā yathābuddhiṃ bṛhaspateḥ
tasmai pūjāṃ prayokṣyāmi dāśārhāya mahātmane
      pratyakṣaṃ tava dharmajña tan me kathayataḥ śṛṇu
ekavarṇaiḥ sukṛṣṇāṅgair bāhlijātair hayottamaiḥ
      caturyuktān rathāṃs tasmai raukmān dāsyāmi ṣoḍaśa
nityaprabhinnān mātaṅgān īṣā dantān prahāriṇaḥ
      aṣṭānucaram ekaikam aṣṭau dāsyāmi keśave
dāsīnām aprajātānāṃ śubhānāṃ rukmavarcasām
      śatam asmai pradāsyāmi dāsānām api tāvataḥ
āvikaṃ bhahu susparśaṃ pārvatīyair upāhṛtam
      tad apy asmai pradāsyāmi sahasrāṇi daśāṣṭa ca
ajinānāṃ sahasrāṇi cīna deśodbhavāni ca
     tāny apy asmai pradāsyāmi yāvad arhati keśavaḥ
divārātrau ca bhāty eṣa sutejā vimalo maṇiḥ
     tam apy asmai pradāsyāmi tam apy arhati keśavaḥ
ekenāpi pataty ahnā yojanāni caturdaśa
     yānam aśvatarī yuktaṃ dāsye tasmai tad apy aham
yāvanti vāhanāny asya yāvantaḥ puruṣāś ca te
     tato 'ṣṭa guṇam apy asmai bhojyaṃ dāsyāmy ahaṃ sadā
mama putrāś ca pautrāś ca sarve duryodhanād ṛte
     pratyudyāsyanti dāśārhaṃ rathair mṛṣṭair alaṃkṛtāḥ
svalaṃkṛtāś ca kalyāṇyaḥ pādair eva sahasraśaḥ
     vāra mukhyā mahābhāgaṃ prayudyāsyanti keśavam
nagarād api yāḥ kāś cid gamiṣyanti janārdanam
     draṣṭuṃ kanyāś ca kalyāṇyas tāś ca yāsyanty anāvṛtāḥ
sastrī puruṣabālaṃ hi nagaraṃ madhusūdanam
     udīkṣate mahātmānaṃ bhānumantam iva prajāḥ
mahādhvajapatākāś ca kriyantāṃ sarvatodiśam
     jalāvasikto virajāḥ panthās tasyeti cānvaśāt
duḥśāsanasya ca gṛhaṃ duryodhana gṛhād varam
     tad asya kriyatāṃ kṣipraṃ susaṃmṛṣṭam alaṃkṛtam
etad dhi rucir ākāraiḥ prāsādair upaśobhitam
     śivaṃ ca ramaṇīyaṃ ca sarvartusu mahādhanam
sarvam asmin gṛhe ratnaṃ mama duryodhanasya ca
     yad yad arhet sa vārṣṇeyas tat tad deyam asaṃśayam
