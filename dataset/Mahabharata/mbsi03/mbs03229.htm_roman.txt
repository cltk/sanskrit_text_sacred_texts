[vai]
      atha duryodhano rājā tatra tatra vane vasan
      jagāma ghoṣān abhitas tatra cakre niveśanam
ramaṇīye samājñāte sodake samahīruhe
      deśe sarvaguṇopete cakrur āvasathaṃ narāḥ
tathaiva tat samīpasthān pṛthag āvasathān bahūn
      karṇasya śakuneś caiva bhrātṝṇāṃ caiva sarvaśaḥ
dadarśa sa tadā gāvaḥ śataśo 'tha sahasraśaḥ
      aṅkair lakṣaiś ca tāḥ sarvā lakṣayām āsa pārthivaḥ
aṅkayām āsa vatsāṃś ca jajñe copasṛtās tv api
      bāla vatsāś ca yā gāvaḥ kālayām āsa tā api
atha sa smāraṇaṃ kṛtvā lakṣayitvā trihāyanān
      vṛto gopālakaiḥ prīto vyaharat kurunandanaḥ
sa ca paurajanaḥ sarvaḥ sainikāś ca sahasraśaḥ
      yathopajoṣaṃ cikrīḍur vane tasmin yathāmarāḥ
tato gopāḥ pragātāraḥ kuśalā nṛttavādite
      dhārtarāṣṭram upātiṣṭhan kanyāś caiva svalaṃkṛtāḥ
sa strīgaṇavṛto rājā prahṛṣṭaḥ pradadau vasu
      tebhyo yathārham annāni pānāni vividhāni ca
tatas te sahitāḥ sarve tarakṣūn mahiṣān mṛgān
     gavayarkṣa varāhāṃś ca samantāt paryakālayan
sa tāñ śarair vinirbhindan gajān badhnan mahāvane
     ramaṇīyeṣu deśeṣu grāhayām āsa vai mṛgān
gorasān upayuñjāna upabhogāṃś ca bhārata
     paśyan suramaṇīyāni puṣpitāni vanāni ca
mattabhramara juṣṭāni barhiṇābhirutāni ca
     agacchad ānupūrvyeṇa puṇyaṃ dvaitavanaṃ saraḥ
     ṛddhyā paramayā yukto mahendra iva vajrabhṛt
yadṛcchayā ca tad aho dharmaputro yudhiṣṭhiraḥ
     īje rājarṣiyajñena sadyaskena viśāṃ pate
     divyena vidhinā rājā vanyena kurusattamaḥ
kṛtvā niveśam abhitaḥ sarasas tasya kauravaḥ
     draupadyā sahito dhīmān dharmapatnyā narādhipaḥ
tato duryodhanaḥ preṣyān ādideśa sahānujaḥ
     ākrīḍāvasathāḥ kṣipraṃ kriyantām iti bhārata
te tathety eva kauravyam uktvā vacanakāriṇaḥ
     cikīrṣantas tadākrīḍāñ jagmur dvaitavanaṃ saraḥ
senāgraṃ dhārtarāṣṭrasya prāptaṃ dvaitavanaṃ saraḥ
     praviśantaṃ vanadvāri gandharvāḥ samavārayan
tatra gandharvarājo vai pūrvam eva viśāṃ pate
     kuberabhavanād rājann ājagāma gaṇāvṛtaḥ
gaṇair apsarasāṃ caiva tridaśānāṃ tathātmajaiḥ
     vihāraśīlaḥ krīḍārthaṃ tena tat saṃvṛtaṃ saraḥ
tena tat saṃvṛtaṃ dṛṣṭvā te rājaparicārakāḥ
     pratijagmus tato rājan yatra duryodhano nṛpaḥ
sa tu teṣāṃ vaco śrutvā sainikān yuddhadurmadān
     preṣayām āsa kauravya utsārayata tān iti
tasya tad vacanaṃ śrutvā rājñaḥ senāgrayāyinaḥ
     saro dvaitavanaṃ gatvā gandharvān idam abruvan
rājā duryodhano nāma dhṛtarāṣṭra suto balī
     vijihīrṣur ihāyāti tadartham apasarpata
evam uktās tu gandharvāḥ prahasanto viśāṃ pate
     pratyabruvaṃs tān puruṣān idaṃ suparuṣaṃ vacaḥ
na cetayati vo rājā mandabuddhiḥ suyodhanaḥ
     yo 'smān ājñāpayaty evaṃ vaśyān iva divaukasaḥ
yūyaṃ mumūrṣavaś cāpi mandaprajñā na saṃśayaḥ
     ye tasya vacanād evam asmān brūta vicetasaḥ
gacchata tvaritāḥ sarve yatra rājā sa kauravaḥ
     dveṣyaṃ mādyaiva gacchadhvaṃ dharmarāja niveśanam
evam uktās tu gandharvai rājñaḥ senāgrayāyinaḥ
     saṃprādravanyato rājā dhṛtarāṣṭra suto 'bhavat
