bhīṣma uvāca
      tatas tṛtīye divase same deśe vyavasthitaḥ
      preṣayām āsa me rājan prāpto 'smīti mahāvrataḥ
tam āgatam ahaṃ śrutvā viṣayāntaṃ mahābalam
      abhyagacchaṃ javenāśu prītyā tejonidhiṃ prabhum
gāṃ puraskṛtya rājendra brāhmaṇaiḥ parivāritaḥ
      ṛtvigbhir devakalpaiś ca tathaiva ca purohitaiḥ
sa mām abhigataṃ dṛṣṭvā jāmadagnyaḥ pratāpavān
      pratijagrāha tāṃ pūjāṃ vacanaṃ cedam abravīt
bhīṣma kāṃ buddhim āsthāya kāśirājasutā tvayā
      akāmeyam ihānītā punaś caiva visarjitā
vibhraṃśitā tvayā hīyaṃ dharmāvāpteḥ parāvarāt
      parāmṛṣṭāṃ tvayā hīmāṃ ko hi gantum ihārhati
pratyākhyātā hi śālvena tvayā nīteti bhārata
      tasmād imāṃ manniyogāt pratigṛhṇīṣva bhārata
svadharmaṃ puruṣavyāghra rājaputrī labhatv iyam
      na yuktam avamāno 'yaṃ kartuṃ rājñā tvayānagha
tatas taṃ nātimanasaṃ samudīkṣyāham abruvam
      nāham enāṃ punar dadyāṃ bhrātre brahman kathaṃ cana
śālvasyāham iti prāha purā mām iha bhārgava
     mayā caivābhyanujñātā gatā saubhapuraṃ prati
na bhayān nāpy anukrośān na lobhān nārthakāmyayā
     kṣatradharmam ahaṃ jahyām iti me vratam āhitam
atha mām abravīd rāmaḥ krodhaparyākulekṣaṇaḥ
     na kariṣyasi ced etad vākyaṃ me kurupuṃgava
haniṣyāmi sahāmātyaṃ tvām adyeti punaḥ punaḥ
     saṃrambhād abravīd rāmaḥ krodhaparyākulekṣaṇaḥ
tam ahaṃ gīrbhir iṣṭābhiḥ punaḥ punar ariṃdamam
     ayācaṃ bhṛguśārdūlaṃ na caiva praśaśāma saḥ
tam ahaṃ praṇamya śirasā bhūyo brāhmaṇasattamam
     abruvaṃ kāraṇaṃ kiṃ tad yat tvaṃ yoddhum ihecchasi
iṣvastraṃ mama bālasya bhavataiva caturvidham
     upadiṣṭaṃ mahābāho śiṣyo 'smi tava bhārgava
tato mām abravīd rāmaḥ krodhasaṃraktalocanaḥ
     jānīṣe māṃ guruṃ bhīṣma na cemāṃ pratigṛhṇase
     sutāṃ kāśyasya kauravya matpriyārthaṃ mahīpate
na hi te vidyate śāntir anyathā kurunandana
     gṛhāṇemāṃ mahābāho rakṣasva kulam ātmanaḥ
     tvayā vibhraṃśitā hīyaṃ bhartāraṃ nābhigacchati
tathā bruvantaṃ tam ahaṃ rāmaṃ parapuraṃjayam
     naitad evaṃ punar bhāvi brahmarṣe kiṃ śrameṇa te
gurutvaṃ tvayi saṃprekṣya jāmadagnya purātanam
     prasādaye tvāṃ bhagavaṃs tyaktaiṣā hi purā mayā
ko jātu parabhāvāṃ hi nārīṃ vyālīm iva sthitām
     vāsayeta gṛhe jānan strīṇāṃ doṣān mahātyayān
na bhayād vāsavasyāpi dharmaṃ jahyāṃ mahādyute
     prasīda mā vā yad vā te kāryaṃ tat kuru māciram
ayaṃ cāpi viśuddhātman purāṇe śrūyate vibho
     maruttena mahābuddhe gītaḥ śloko mahātmanā
guror apy avaliptasya kāryākāryam ajānataḥ
     utpathapratipannasya kāryaṃ bhavati śāsanam
sa tvaṃ gurur iti premṇā mayā saṃmānito bhṛśam
     guruvṛttaṃ na jānīṣe tasmād yotsyāmy ahaṃ tvayā
guruṃ na hanyāṃ samare brāhmaṇaṃ ca viśeṣataḥ
     viśeṣatas tapovṛddham evaṃ kṣāntaṃ mayā tava
yudyateṣum atho dṛṣṭvā brāhmaṇaṃ kṣatrabandhuvat
     yo hanyāt samare kruddho yudhyantam apalāyinam
     brahmahatyā na tasya syād iti dharmeṣu niścayaḥ
kṣatriyāṇāṃ sthito dharme kṣatriyo 'smi tapodhana
     yo yathā vartate yasmiṃs tathā tasmin pravartayan
     nādharmaṃ samavāpnoti naraḥ śreyaś ca vindati
arthe vā yadi vā dharme samartho deśakālavit
     anarthasaṃśayāpannaḥ śreyān niḥsaṃśayena ca
yasmāt saṃśayite 'rthe 'smin yathānyāyaṃ pravartase
     tasmād yotsyāmi sahitas tvayā rāma mahāhave
     paśya me bāhuvīryaṃ ca vikramaṃ cātimānuṣam
evaṃgate 'pi tu mayā yac chakyaṃ bhṛgunandana
     tat kariṣye kurukṣetre yotsye vipra tvayā saha
     dvaṃdve rāma yatheṣṭaṃ te sajjo bhava mahāmune
tatra tvaṃ nihato rāma mayā śaraśatācitaḥ
     lapsyase nirjitāṁl lokāñ śastrapūto mahāraṇe
sa gaccha vinivartasva kurukṣetraṃ raṇapriya
     tatraiṣyāmi mahābāho yuddhāya tvāṃ tapodhana
api yatra tvayā rāma kṛtaṃ śaucaṃ purā pituḥ
     tatrāham api hatvā tvāṃ śaucaṃ kartāsmi bhārgava
tatra gacchasva rāma tvaṃ tvaritaṃ yuddhadurmada
     vyapaneṣyāmi te darpaṃ paurāṇaṃ brāhmaṇabruva
yac cāpi katthase rāma bahuśaḥ pariṣatsu vai
     nirjitāḥ kṣatriyā loke mayaikeneti tac chṛṇu
na tadā jāyate bhīṣmo madvidhaḥ kṣatriyo 'pi vā
     yas te yuddhamayaṃ darpaṃ kāmaṃ ca vyapanāśayet
so 'haṃ jāto mahābāho bhīṣmaḥ parapuraṃjayaḥ
     vyapaneṣyāmi te darpaṃ yuddhe rāma na saṃśayaḥ
