[vaiṣampāyana]
      tataḥ kṛṣṇasya tad vākyaṃ dharmārthasahitaṃ hitam
      śrutvā śāṃtanavo bhīṣmaḥ pratyuvāca kṛtāñjaliḥ
lokanātha mahābāho śiva nārāyaṇācyuta
      tava vākyam abhiśrutya harṣeṇāsmi pariplutaḥ
kiṃ cāham abhidhāsyāmi vāk pate tava saṃnidhau
      yadā vāco gataṃ sarvaṃ tava vāci samāhitam
yad dhi kiṃ cit kṛtaṃ loke kartavyaṃ kriyate ca yat
      tvattas tan niḥsṛtaṃ devalokā buddhimayā hi te
kathayed devalokaṃ yo devarājasamīpataḥ
      dharmakāmārtha śāstrāṇāṃ so 'rthān brūyāt tavāgrataḥ
śarābhighātād vyathitaṃ mano me madhusūdana
      gātrāṇi cāvasīdanti na ca buddhiḥ prasīdati
na ca me pratibhā kā cid asti kiṃ cit prabhāṣitum
      pīḍyamānasya govinda viṣānala samaiḥ śaraiḥ
balaṃ medhāḥ prajarati prāṇāḥ saṃtvarayanti ca
      marmāṇi paritapyante bhrāntaṃ cetas tathaiva ca
daurbālyāt sajjate vān me sa kathaṃ vaktum utsahe
      sādhu me tvaṃ prasīdasva dāśārha kulanandana
tatkṣamasva mahābāho na brūyāṃ kiṃ cid acyuta
     tvatsaṃnidhau casīdeta vācaḥ patir api bruvan
na diśaḥ saṃprajānāmi nākāśaṃ na ca medinīm
     kevalaṃ tava vīryeṇa tiṣṭhāmi madhusūdana
svayam eva prabho tasmād dharmarājasya yad dhitam
     tad bravīhy āśu sarveṣām āgamānāṃ tvam āgamaḥ
kathaṃ tvayi sthite loke śāśvate lokakartari
     prabrūyān madvidhaḥ kaś cid gurau śiṣya iva sthite
[vāsudeva]
     upapannam idaṃ vākyaṃ kauravāṇāṃ dhuraṃdhare
     mahāvīrye mahāsattve sthite sarvārthadarśini
yac ca mām āttha gāṅgeya bāṇaghāta rujaṃ prati
     gṛhāṇātra varaṃ bhīṣma matprasāda kṛtaṃ vibho
na te glānir na te mūrchā na dāho na ca te rujā
     prabhaviṣyanti gāṅgeya kṣutpipāse na cāpy uta
jñānāni ca samagrāṇi pratibhāsyanti te 'nagha
     na ca te kva cid āsaktir buddheḥ prādurbhaviṣyati
sattvasthaṃ ca mano nityaṃ tava bhīṣma bhaviṣyati
     rajas tamobhyāṃ rahitaṃ ghanair mukta ivodu rāṭ
yad yac ca dharmasaṃyuktam arthayuktam athāpi vā
     cintayiṣyasi tatrāgryā buddhis tava bhaviṣyati
imaṃ ca rājaśārdūla bhūtagrāmaṃ caturvidham
     cakṣur divyaṃ samāśritya drakṣyasy amitavikrama
caturvidhaṃ prajā jālaṃ saṃyukto jñānacakṣuṣā
     bhīṣma drakṣyasi tattvena jale mīna ivāmale
[vaiṣampāyana]
     tatas te vyāsa sahitāḥ sarva eva maharṣayaḥ
     ṛg yajuḥ sāma saṃyuktair vacobhiḥ kṛṣṇam arcayan
tataḥ sarvārtavaṃ divyaṃ puṣpavarṣaṃ nabhastalāt
     papāta yatra vārṣṇeyaḥ sa gāṅgeyaḥ sa pāṇḍavaḥ
vāditrāṇi ca divyāni jaguś cāpsarasāṃ gaṇāḥ
     na cāhitam aniṣṭaṃ vā kiṃ cit tatra vyadṛśyata
vavau śivaḥ sukho vāyuḥ sarvagandhavahaḥ śuciḥ
     śāntāyāṃ diśi śāntāś ca prāvadan mṛgapakṣiṇaḥ
tato muhūrtād bhagavān sahasrāṃśur divākaraḥ
     dahan vanam ivaikānte pratīcyāṃ pratyadṛśyata
tato maharṣayaḥ sarve samutthāya janārdanam
     bhīṣmam āmantrayāṃ cakrū rājānaṃ cayudhiṣṭhiram
tataḥ praṇāmam akarot keśavaḥ pāṇḍavas tathā
     sātyakiḥ saṃjayaś caiva sa ca śāradvataḥ kṛpaḥ
tatas te dharmaniratāḥ samyak tair abhipūjitāḥ
     śvaḥ sameṣyāma ity uktvā yatheṣṭaṃ tvaritā yayuḥ
tathaivāmantrya gāṅgeyaṃ keśavas te ca pāṇḍavāḥ
     pradakṣiṇam upāvṛtya rathān āruruhuḥ śubhān
tato rathaiḥ kāñcanadanta kūbarair; mahīdharābhaiḥ sa madaiś ca dantibhiḥ
     hayaiḥ suparṇair iva cāśugāmibhiḥ; padātibhiś cātta śarāsanādibhiḥ
yayau rathānāṃ purato hi sā camūs; tathaiva paścād ati mātrasāriṇī
     puraś ca paścāc ca yathā mahānadī; purarkṣa vantaṃ girim etya narmadā
tataḥ purastād bhagavān niśākaraḥ; samutthitas tām abhiharṣayaṃś camūm
     divākarāpīta rasās tathauṣadhīḥ; punaḥ svakenaiva guṇena yojayan
tataḥ puraṃ surapurasaṃnibha dyuti; praviśya te yaduvṛṣapāṇḍavās tadā
     yathocitān bhavanavarān samāviśañ; śramānvitā mṛgapatayo guhā iva
