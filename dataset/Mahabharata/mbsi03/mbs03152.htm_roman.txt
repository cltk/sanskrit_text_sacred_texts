[bhīma]
      pāṇḍavo bhīmaseno 'haṃ dharmaputrād anantaraḥ
      viśālāṃ badarīṃ prāpto bhrātṛbhiḥ saha rākṣasāḥ
apaśyat tatra pañcālī saugandhikam anuttamam
      aniloḍham ito nūnaṃ sā bahūni parīpsati
tasyā māmānavadyāṅgyā dharmapatnyāḥ priye sthitam
      puṣpāhāram iha prāptaṃ nibodhata niśācarāḥ
[ra-s]
      ākrīḍo 'yaṃ kuberasya dayitaḥ puruṣarṣabha
      neha śakyaṃ manuṣyeṇa vihartuṃ martyadharmiṇā
devarṣayas tathā yakṣā devāś cātra vṛkodara
      āmantrya yakṣapravaraṃ pibanti viharanti ca
      gandharvāpsarasaś caiva viharanty atra pāṇḍava
anyāyeneha yaḥ kaś cid avamanya dhaneśvaram
      vihartum icched durvṛttaḥ sa vinaśyed asaṃśayam
tam anādṛtya padmāni jihīrṣasi balād itaḥ
      dharmarājasya cātmānaṃ bravīṣi bhrātaraṃ katham
[bhīma]
      rākṣasās taṃ na paśyāmi dhaneśvaram ihāntike
      dṛṣṭvāpi ca mahārājaṃ nāhaṃ yācitum utsahe
na hi yācanti rājāna eṣa dharmaḥ sanātanaḥ
      na cāhaṃ hātum icchāmi kṣātra dharmaṃ kathaṃ cana
iyaṃ ca nalinī ramyā jatā parvatanirjhare
     neyaṃ bhavanam āsādya kuberasya mahātmanaḥ
tulyā hi sarvabhūtānām iyaṃ vaiśravaṇasya ca
     evaṃgateṣu dravyeṣu kaḥ kaṃ yācitum arhati
[vai]
     ity uktvā rākṣasān sarvān bhīmaseno vyagāhata
     tataḥ sa rākṣasair vācā pratiṣiddhaḥ pratāpavān
     mā maivam iti sakrodhair bhartsayadbhiḥ samantataḥ
kadarthī kṛtyatu sa tān rākṣasān bhīmavikramaḥ
     vyagāhata mahātejās te taṃ sarve nyavārayan
gṛhṇīta badhnīta nikṛntatemaṃ; pacāma khādāma ca bhīmasenam
     kruddhā bruvanto 'nuyayur drutaṃ te; śastrāṇi codyamya vivṛttanetrāḥ
tataḥ sa gurvī yamadaṇḍakalpāṃ; mahāgadāṃ kāñcanapaṭṭanaddhām
     pragṛhya tān abhyapatat tarasvī; tato 'bravīt tiṣṭhata tiṣṭhateti
te taṃ tadā tomarapaṭṭiśād yair; vyāvidhya śastraiḥ sahasābhipetuḥ
     jighāṃsavaḥ krodhavaśāḥ subhīmā; bhīmaṃ samantāt parivavrur ugrāḥ
vātena kuntyāṃ balavān sa jātaḥ; śūras tarasvī dviṣatāṃ nihantā
     satye ca dharme ca rataḥ sadaiva; parākrame śatrubhir apradhṛṣyaḥ
teṣāṃ sa mārgān vividhān mahātmā; nihatya śastrāṇi ca śātravāṇām
     yathā pravīrān nijaghāna vīraḥ; paraḥśatān puṣkariṇī samīpe
te tasya vīryaṃ ca balaṃ ca dṛṣṭvā; vidyā balaṃ bāhubalaṃ tathaiva
     aśaknuvantaḥ sahitāḥ samantād; dhatapravīrāḥ sahasā nivṛttāḥ
vidīryamāṇās tata eva tūrṇam; ākāśam āsthāya vimūḍhasaṃjñāḥ
     kailāsaśṛṅgāṇy abhidudruvus te; bhīmārditāḥ krodhavaśāḥ prabhagnāḥ
sa śakravad dānavadaitya saṃghān; vikramya jitvā ca raṇe 'risaṃghān
     vigāhya tāṃ puṣkariṇīṃ jitāriḥ; kāmāya jagrāha tato 'mbujāni
tataḥ sa pītvāmṛta kalpam ambho; bhūyo babhūvottama vīryatejāḥ
     utpāṭya jagrāha tato 'mbujāni; saugandhikāny uttamagandhavanti
tatas tu te krodhavaśāḥ sametya; dhaneśvaraṃ bhīmabalapraṇunnāḥ
     bhīmasya vīryaṃ ca balaṃ ca saṃkhye; yathāvad ācakhyur atīva dīnāḥ
teṣāṃ vacas tat tu niśamya devaḥ; prahasya rakṣāṃśi tato 'bhyuvāca
     gṛhṇātu bhīmo jalajāni kāmaṃ; kṛṣṇā nimittaṃ viditaṃ mamaitat
tato 'bhyanujñāya dhaneśvaraṃ te; jagmuḥ kurūṇāṃ pravaraṃ viroṣāḥ
     bhīmaṃ ca tasyāṃ dadṛśur nalinyāṃ; yathopajoṣaṃ viharantam ekam
