sa tu dattvā daśagrīvo vanaṃ ghoraṃ kharasya tat
 bhaginīṃ ca samāśvāsya hṛṣṭaḥ svasthataro 'bhavat
tato nikumbhilā nāma laṅkāyāḥ kānanaṃ mahat
 mahātmā rākṣasendras tat praviveśa sahānugaḥ
tatra yūpaśatākīrṇaṃ saumyacaityopaśobhitam
 dadarśa viṣṭhitaṃ yajñaṃ saṃpradīptam iva śriyā
tataḥ kṛṣṇājinadharaṃ kamaṇḍaluśikhādhvajam
 dadarśa svasutaṃ tatra meghanādam ariṃdamam
rakṣaḥpatiḥ samāsādya samāśliṣya ca bāhubhiḥ
 abravīt kim idaṃ vatsa vartate tad bravīhi me
uśanā tv abravīt tatra gurur yajñasamṛddhaye
 rāvaṇaṃ rākṣasaśreṭṣhaṃ dvijaśreṣṭho mahātapāḥ
aham ākhyāmi te rājañ śrūyatāṃ sarvam eva ca
 yajñās te sapta putreṇa prāptāḥ subahuvistarāḥ
agniṣṭomo 'śvamedhaś ca yajño bahusuvarṇakaḥ
 rājasūyas tathā yajño gomedho vaiṣṇavas tathā
māheśvare pravṛtte tu yajñe pumbhiḥ sudurlabhe
 varāṃs te labdhavān putraḥ sākṣāt paśu pater iha
kāmagaṃ syandanaṃ divyam antarikṣacaraṃ dhruvam
 māyāṃ ca tāmasīṃ nāma yayā saṃpadyate tamaḥ
etayā kila saṃgrāme māyayā rāṣaseśvara
 prayuddhasya gatiḥ śakyā na hi jñātuṃ surāsuraiḥ
akṣayāv iṣudhī bāṇaiś cāpaṃ cāpi sudurjayam
 astraṃ ca balavat saumya śatruvidhvaṃsanaṃ raṇe
etān sarvān varāṁl labdhvā putras te 'yaṃ daśānana
 adya yajñasamāptau ca tvatpratīkṣaḥ sthito aham
tato 'bravīd daśagrīvo na śobhanam idaṃ kṛtam
 pūjitāḥ śatravo yasmād dravyair indrapurogamāḥ
ehīdānīṃ kṛtaṃ yad dhi tad akartuṃ na śakyate
 āgaccha saumya gacchāmaḥ svam eva bhavanaṃ prati
tato gatvā daśagrīvaḥ saputraḥ savibhīṣaṇaḥ
 striyo 'vatārayām āsa sarvās tā bāṣpaviklavāḥ
lakṣiṇyo ratnabūtāś ca devadānavarakṣasām
 nānābhūṣaṇasaṃpannā jvalantyaḥ svena tejasā
vibhīṣaṇas tu tā nārīr dṛṣṭvā śokasamākulāḥ
 tasya tāṃ ca matiṃ jñātvā dharmātmā vākyam abravīt
īdṛśais taiḥ samācārair yaśo'rthakulanāśanaiḥ
 dharaṇaṃ prāṇināṃ dattvā svamatena viceṣṭase
jñātīn vai dharṣayitvemās tvayānītā varāṅganāḥ
 tvām atikramya madhunā rājan kumbhīnasī hṛtā
rāvaṇas tv abravīd vākyaṃ nāvagacchāmi kiṃ tv idam
 ko vāyaṃ yas tvayākhyāto madhur ity eva nāmataḥ
vibhīṣaṇas tu saṃkruddho bhrātaraṃ vākyam abravīt
 śrūyatām asya pāpasya karmaṇaḥ phalam āgatam
mātāmahasya yo 'smākaṃ jyeṣṭho bhrātā sumālinaḥ
 mālyavān iti vikhyāto vṛddhaprājño niśācaraḥ
pitur jyeṣṭho jananyāś ca asmākaṃ tv āryako 'bhavat
 tasya kumbhīnasī nāma duhitur duhitābhavat
mātṛṣvasur athāsmākaṃ sā kanyā cānalodbhavā
 bhavaty asmākam eṣā vai bhrātṝṇāṃ dharmataḥ svasā
sā hṛtā madhunā rājan rākṣasena balīyasā
 yajñapravṛtte putre te mayi cāntarjaloṣite
nihatya rākṣasaśreṣṭhān amātyāṃs tava saṃmatān
 dharṣayitvā hṛtarājan guptā hy antaḥpure tava
śrutvā tv etan mahārāja kṣāntam eva hato na saḥ
 yasmād avaśyaṃ dātavyā kanyā bhartre hi dātṛbhiḥ
 asminn evābhisaṃprāptaṃ loke viditam astu te
tato 'bravīd daśagrīvaḥ kruddhaḥ saṃraktalocanaḥ
 kalpyatāṃ me rathaḥ śīghraṃ śūrāḥ sajjībhavantu ca
bhrātā me kumbhakarṇaś ca ye ca mukhyā niśācarāḥ
 vāhanāny adhirohantu nānāpraharaṇāyudhāḥ
adya taṃ samare hatvā madhuṃ rāvaṇanirbhayam
 indralokaṃ gamiṣyāmi yuddhakāṅkṣī suhṛdvṛtaḥ
tato vijitya tridivaṃ vaśe sthāpya puraṃdaram
 nirvṛto vihariṣyāmi trailokyaiśvaryaśobhitaḥ
akṣauhiṇīsahasrāṇi catvāry ugrāṇi rakṣasām
 nānāpraharaṇāny āśu niryayur yuddhakāṅkṣiṇām
indrajit tv agrataḥ sainyaṃ sainikān parigṛhya ca
 rāvaṇo madhyataḥ śūraḥ kumbhakarṇaś ca pṛṣṭhataḥ
vibhīṣaṇas tu dharmātmā laṅkāyāṃ dharmam ācarat
 te tu sarve mahābhāgā yayur madhupuraṃ prati
rathair nāgaiḥ kharair uṣṭrair hayair dīptair mahoragaiḥ
 rākṣasāḥ prayayuḥ sarve kṛtvākāśaṃ nirantaram
daityāṃś ca śataśas tatra kṛtavairāḥ suraiḥ saha
 rāvaṇaṃ prekṣya gacchantam anvagacchanta pṛṣṭhataḥ
sa tu gatvā madhupuraṃ praviśya ca daśānanaḥ
 na dadarśa madhuṃ tatra bhaginīṃ tatra dṛṣṭavān
sā prahvā prāñjalir bhūtvā śirasā pādayor gatā
 tasya rākṣasarājasya trastā kumbhīnasī svasā
tāṃ samutthāpayām āsa na bhetavyam iti bruvan
 rāvaṇo rākṣasaśreṣṭhaḥ kiṃ cāpi karavāṇi te
sābravīd yadi me rājan prasannas tvaṃ mahābala
 bhartāraṃ na mamehādya hantum arhasi mānada
satyavāg bhava rājendra mām avekṣasva yācatīm
 tvayā hy uktaṃ mahābāho na bhetavyam iti svayam
rāvaṇas tv abravīd dhṛṣṭaḥ svasāraṃ tatra saṃsthitam
 kva cāsau tava bhartā vai mama śīghraṃ nivedyatām
saha tena gamiṣyāmi suralokaṃ jayāya vai
 tava kāruṇyasauhardān nivṛtto 'smi madhor vadhāt
ity uktvvā sā prasuptaṃ taṃ samutthāpya niśācaram
 abravīt saṃprahṛṣṭeva rākṣasī suvipaścitam
eṣa prāpto daśagrīvo mama bhrātā niśācaraḥ
 suralokajayākāṅkṣī sāhāyye tvāṃ vṛṇoti ca
tad asya tvaṃ sahāyārthaṃ sabandhur gaccha rākṣasa
 snigdhasya bhajamānasya yuktam arthāya kalpitum
tasyās tad vacanaṃ śrutvā tathety āha madhur vacaḥ
 dadarśa rākṣasaśreṣṭhaṃ yathānyāyam upetya saḥ
pūjayām āsa dharmeṇa rāvaṇaṃ rākṣasādhipam
 prāptapūjo daśagrīvo madhuveśmani vīryavān
 tatra caikāṃ niśām uṣya gamanāyopacakrame
tataḥ kailāsam āsādya śailaṃ vaiśvaraṇālayam
 rākṣasendro mahendrābhaḥ senām upaniveśayat
