[j]
      tathā vyūḍheṣv anīkeṣu kurukṣetre dvijarṣabha
      kim akurvanta kuravaḥ kālenābhipracoditāḥ
tathā vyūḍheṣv anīkeṣu yat teṣu bharatarṣabha
      dhṛtarāṣṭro mahārāja saṃjayaṃ vākyam abravīt
ehi saṃjaya me sarvam ācakṣvānavaśeṣataḥ
      senāniveśe yadvṛttaṃ kurupāṇḍavasenayoḥ
diṣṭam eva paraṃ manye pauruṣaṃ cāpy anarthakam
      yad ahaṃ jānamāno 'pi yuddhadoṣān kṣayodayān
tathāpi nikṛtiprajñaṃ putraṃ durdyūta devinam
      na śaknomi niyantuṃ vā kartuṃ vā hitam ātmanaḥ
bhavaty eva hi me sūta buddhir doṣānudarśinī
      duryodhanaṃ samāsādya punaḥ sā parivartate
evaṃgate vai yad bhāvi tad bhaviṣyati saṃjaya
      kṣatradharmaḥ kila raṇe tanutyāgo 'bhipūjitaḥ
tvad yukto 'yam anupraśno mahārāja yathārhasi
      na tu duryodhane doṣam imam āsaktum arhasi
      śṛṇuṣvānavaśeṣeṇa vadato mama pārthiva
ya ātmano duścaritād aśubhaṃ prāpnuyān naraḥ
      enasā na sa daivaṃ vā kālaṃ vā gantum arhati
mahārāja manuṣyeṣu nindyaṃ yaḥ sarvam ācaret
     sa vadhyaḥ sarvalokasya ninditāni samācaran
nikārā manujaśreṣṭha pāṇḍavais tvatpratīkṣayā
     anubhūtāḥ sahāmātyair nikṛtair adhidevane
hayānāṃ ca gajānāṃ ca rājñāṃ cāmitatejasām
     vaiśasaṃ samare vṛttaṃ yat tan me śṛṇu sarvaśaḥ
sthiro bhūtvā mahārāja sarvalokakṣayodayam
     yathā bhūtaṃ mahāyuddhe śrutvā mā vimanā bhava
na hy eva kartā puruṣaḥ karmaṇoḥ śubhapāpayoḥ
     asvatantro hi puruṣaḥ kāryate dāru yantravat
ke cid īśvara nirdiṣṭāḥ ke cid eva yadṛcchayā
     pūrvakarmabhir apy anye traidham etad vikṛṣyate
