[v]
      evam uktas tu kṛṣṇena dharmaputro yudhiṣṭhiraḥ
      vyāsam āmantrya medhāvī tato vacanam abravīt
yathākālaṃ bhavān vetti hayamedhasya tattvataḥ
      dīkṣayasva tadā mā tvaṃ tvayy āyatto hi me kratuḥ
[v]
      ahaṃ pailo 'tha kaunteya yājñavalkyas tathaiva ca
      vidhānaṃ yady athākālaṃ tat kartāro na saṃśayaḥ
caitryāṃ hi paurṇamāsyāṃ ca tava dīkṣā bhaviṣyati
      saṃbhārāḥ saṃbhriyantāṃ te yajñārthaṃ puruṣarṣabha
aśvavidyā vidaś caiva sūtā viprāś ca tadvidaḥ
      medhyam aśvaṃ parīkṣantāṃ tava yajñārtha siddhaye
tam utsṛjya yathāśāstraṃ pṛthivīṃ sāgarāmbarām
      sa paryetu yaśo nāmnā tava pārthiva vardhayan
[v]
      ity uktaḥ sa tathety uktvā pāṇḍavaḥ pṛthivīpatiḥ
      cakāra sarvaṃ rājendra yathoktaṃ brahmavādinā
      saṃbhārāś caiva rājendra sarve saṃkalpitābhavan
sa saṃbhārān samāhṛtya nṛpo dharmātmajas tadā
      nyavedayad ameyātmā kṛṣṇadvaipāyanāya vai
tato 'bravīn mahātejā vyāso dharmātmajaṃ nṛpam
      yathākālaṃ yathāyogaṃ sajjāḥ sma tava dīkṣaṇe
sphyaś ca kūrcaś ca sauvarṇo yac cānyad api kaurava
     tatra yogyaṃ bhavet kiṃ cit tad raukmaṃ kriyatām iti
aśvaś cotsṛjyatām adya pṛthvyām atha yathākramam
     suguptaś ca caratv eṣa yathāśāstraṃ yudhiṣṭhira
[y]
     ayam aśvo mayā brahmann utsṛṣṭaḥ pṛthivīm imām
     cariṣyati yathākāmaṃ tatra vai saṃvidhīyatām
pṛthivīṃ paryaṭantaṃ hi turagaṃ kāmacāriṇam
     kaḥ pālayed iti mune tad bhavān vaktum arhati
[v]
     ity uktaḥ sa tu rājendra kṛṣṇadvaipāyano 'bravīt
     bhīmasenād avarajaḥ śreṣṭhaḥ sarvadhanuṣmatām
jiṣṇuḥ sahiṣṇur dhṛṣṇuś ca sa enaṃ pālayiṣyati
     śaktaḥ sa hi mahīṃ jetuṃ nivātakavacāntakaḥ
tasmin hy astrāṇi divyāni divyaṃ saṃhananaṃ tathā
     divyaṃ dhanuś ceṣudhī ca sa enam anuyāsyati
sa hi dharmārthakuśalaḥ sarvavidyā viśāradaḥ
     yathāśāstraṃ nṛpaśreṣṭha cārayiṣyati te hayam
rājaputro mahābāhuḥ śyāmo rājīvalocanaḥ
     abhimanyoḥ pitā vīraḥ sa enam anuyāsyati
bhīmaseno 'pi tejasvī kaunteyo 'mitavikramaḥ
     samartho rakṣituṃ rāṣṭraṃ nakulaś ca viśāṃ pate
sahadevas tu kauravya samādhāsyati buddhimān
     kuṭumba tantraṃ vidhivat sarvam eva mahāyaśāḥ
tat tu sarvaṃ yathānyāyam uktaṃ kurukulodvahaḥ
     cakāra phalgunaṃ cāpi saṃdideśa hayaṃ prati
[y]
     ehy arjuna tvayā vīra hayo 'yaṃ paripālyatām
     tvam arho rakṣituṃ hy enaṃ nānyaḥ kaś cana mānavaḥ
ye cāpi tvāṃ mahābāho pratyudīyur narādhipāḥ
     tair vigraho yathā na syāt tathā kāryaṃ tvayānagha
ākhyātavyaś ca bhavatā yajño 'yaṃ mama sarvaśaḥ
     pārthivebhyo mahābāho samaye gamyatām iti
evam uktvā sa dharmātmā bhrātaraṃ savyasācinam
     bhīmaṃ ca nakulaṃ caiva puraguptau samādadhat
kuṭumba tantre ca tathā sahadevaṃ yudhāṃ patim
     anumānya mahīpālaṃ dhṛtarāṣṭraṃ yudhiṣṭhiraḥ
