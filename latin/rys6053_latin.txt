sa tathoktas tu nirbhartsya kumbhakarṇo mahodaram
 abravīd rākṣasaśreṣṭhaṃ bhrātaraṃ rāvaṇaṃ tataḥ
so 'haṃ tava bhayaṃ ghoraṃ vadhāt tasya durātmanaḥ
 rāmasyādya pramārjāmi nirvairas tvaṃ sukhībhava
garjanti na vṛthā śūra nirjalā iva toyadāḥ
 paśya saṃpādyamānaṃ tu garjitaṃ yudhi karmaṇā
na marṣayati cātmānaṃ saṃbhāvayati nātmanā
 adarśayitvā śūrās tu karma kurvanti duṣkaram
viklavānām abuddhīnāṃ rājñāṃ paṇḍitamāninām
 śṛṇvatām ādita idaṃ tvadvidhānāṃ mahodara
yuddhe kāpuruṣair nityaṃ bhavadbhiḥ priyavādibhiḥ
 rājānam anugacchadbhiḥ kṛtyam etad vināśitam
rājaśeṣā kṛtā laṅkā kṣīṇaḥ kośo balaṃ hatam
 rājānam imam āsādya suhṛccihnam amitrakam
eṣa niryāmy ahaṃ yuddham udyataḥ śatrunirjaye
 durnayaṃ bhavatām adya samīkartuṃ mahāhave
evam uktavato vākyaṃ kumbhakarṇasya dhīmataḥ
 pratyuvāca tato vākyaṃ prahasan rākṣasādhipaḥ
mahodaro 'yaṃ rāmāt tu paritrasto na saṃśayaḥ
 na hi rocayate tāta yuddhaṃ yuddhaviśārada
kaś cin me tvatsamo nāsti sauhṛdena balena ca
 gaccha śatruvadhāya tvaṃ kumbhakarṇajayāya ca
ādade niśitaṃ śūlaṃ vegāc chatrunibarhaṇaḥ
 sarvakālāyasaṃ dīptaṃ taptakāñcanabhūṣaṇam
indrāśanisamaṃ bhīmaṃ vajrapratimagauravam
 devadānavagandharvayakṣakiṃnarasūdanam
raktamālya mahādāma svataś codgatapāvakam
 ādāya niśitaṃ śūlaṃ śatruśoṇitarañjitam
 kumbhakarṇo mahātejā rāvaṇaṃ vākyam abravīt
gamiṣyāmy aham ekākī tiṣṭhatv iha balaṃ mahat
 adya tān kṣudhitaḥ kruddho bhakṣayiṣyāmi vānarān
kumbhakarṇavacaḥ śrutvā rāvaṇo vākyam abravīt
 sainyaiḥ parivṛto gaccha śūlamudgalapāṇibhiḥ
vānarā hi mahātmānaḥ śīghrāś ca vyavasāyinaḥ
 ekākinaṃ pramattaṃ vā nayeyur daśanaiḥ kṣayam
tasmāt paramadurdharṣaiḥ sainyaiḥ parivṛto vraja
 rakṣasām ahitaṃ sarvaṃ śatrupakṣaṃ nisūdaya
athāsanāt samutpatya srajaṃ maṇikṛtāntarām
 ābabandha mahātejāḥ kumbhakarṇasya rāvaṇaḥ
aṅgadān aṅgulīveṣṭān varāṇy ābharaṇāni ca
 hāraṃ ca śaśisaṃkāśam ābabandha mahātmanaḥ
divyāni ca sugandhīni mālyadāmāni rāvaṇaḥ
 śrotre cāsajjayām āsa śrīmatī cāsya kuṇḍale
kāñcanāṅgadakeyūro niṣkābharaṇabhūṣitaḥ
 kumbhakarṇo bṛhatkarṇaḥ suhuto 'gnir ivābabhau
śroṇīsūtreṇa mahatā mecakena virājitaḥ
 amṛtotpādane naddho bhujaṃgeneva mandaraḥ
sa kāñcanaṃ bhārasahaṃ nivātaṃ; vidyutprabhaṃ dīptam ivātmabhāsā
 ābadhyamānaḥ kavacaṃ rarāja; saṃdhyābhrasaṃvīta ivādrirājaḥ
sarvābharaṇanaddhāṅgaḥ śūlapāṇiḥ sa rākṣasaḥ
 trivikramakṛtotsāho nārāyaṇa ivābabhau
bhrātaraṃ saṃpariṣvajya kṛtvā cāpi pradakṣiṇam
 praṇamya śirasā tasmai saṃpratasthe mahābaliḥ
 tam āśīrbhiḥ praśastābhiḥ preṣayām āsa rāvaṇaḥ
śaṅkhadundubhinirghoṣaiḥ sainyaiś cāpi varāyudhaiḥ
 taṃ gajaiś ca turaṃgaiś ca syandanaiś cāmbudasvanaiḥ
 anujagmur mahātmānaṃ rathino rathināṃ varam
sarpair uṣṭraiḥ kharair aśvaiḥ siṃhadvipamṛgadvijaiḥ
 anujagmuś ca taṃ ghoraṃ kumbhakarṇaṃ mahābalam
sa puṣpavarṇair avakīryamāṇo; dhṛtātapatraḥ śitaśūlapāṇiḥ
 madotkaṭaḥ śoṇitagandhamatto; viniryayau dānavadevaśatruḥ
padātayaś a bahavo mahānādā mahābalāḥ
 anvayū rākṣasā bhīmā bhīmākṣāḥ śastrapāṇayaḥ
raktākṣāḥ sumahākāyā nīlāñjanacayopamāḥ
 śūrān udyamya khaḍgāṃś ca niśitāṃś ca paraśvadhān
bahuvyāmāṃś ca vipulān kṣepaṇīyān durāsadān
 tālaskandhāṃś ca vipulān kṣepaṇīyān durāsadān
athānyad vapur ādāya dāruṇaṃ lomaharṣaṇam
 niṣpapāta mahātejāḥ kumbhakarṇo mahābalaḥ
dhanuḥśataparīṇāhaḥ sa ṣaṭśatasamucchitaḥ
 raudraḥ śakaṭacakrākṣo mahāparvatasaṃnibhaḥ
saṃnipatya ca rakṣāṃsi dagdhaśailopamo mahān
 kumbhakarṇo mahāvaktraḥ prahasann idam abravīt
adya vānaramukhyānāṃ tāni yūthāni bhāgaśaḥ
 nirdahiṣyāmi saṃkruddhaḥ śalabhān iva pāvakaḥ
nāparādhyanti me kāmaṃ vānarā vanacāriṇaḥ
 jātir asmadvidhānāṃ sā purodyānavibhūṣaṇam
purarodhasya mūlaṃ tu rāghavaḥ sahalakṣmaṇaḥ
 hate tasmin hataṃ sarvaṃ taṃ vadhiṣyāmi saṃyuge
evaṃ tasya bruvāṇasya kumbhakarṇasya rākṣasāḥ
 nādaṃ cakrur mahāghoraṃ kampayanta ivārṇavam
tasya niṣpatatas tūrṇaṃ kumbhakarṇasya dhīmataḥ
 babhūvur ghorarūpāṇi nimittāni samantataḥ
ulkāśaniyutā meghā vineduś ca sudāruṇāḥ
 sasāgaravanā caiva vasudhā samakampata
ghorarūpāḥ śivā neduḥ sajvālakavalair mukhaiḥ
 maṇḍalāny apasavyāni babandhuś ca vihaṃgamāḥ
niṣpapāta ca gṛdhre 'sya śūle vai pathi gacchataḥ
 prāsphuran nayanaṃ cāsya savyo bāhur akampata
niṣpapāta tadā coklā jvalantī bhīmanisvanā
 ādityo niṣprabhaś cāsīn na pravāti sukho 'nilaḥ
acintayan mahotpātān utthitāṁl lomaharṣaṇān
 niryayau kumbhakarṇas tu kṛtāntabalacoditaḥ
sa laṅghayitvā prākāraṃ padbhyāṃ parvatasaṃnibhaḥ
 dadarśābhraghanaprakhyaṃ vānarānīkam adbhutam
te dṛṣṭvā rākṣasaśreṣṭhaṃ vānarāḥ parvatopamam
 vāyununnā iva ghanā yayuḥ sarvā diśas tadā
tad vānarānīkam atipracaṇḍaṃ; diśo dravad bhinnam ivābhrajālam
 sa kumbhakarṇaḥ samavekṣya harṣān; nanāda bhūyo ghanavad ghanābhaḥ
te tasya ghoraṃ ninadaṃ niśamya; yathā ninādaṃ divi vāridasya
 petur dharaṇyāṃ bahavaḥ plavaṃgā; nikṛttamūlā iva sālavṛkṣāḥ
vipulaparighavān sa kumbhakarṇo; ripunidhanāya viniḥsṛto mahātmā
 kapi gaṇabhayam ādadat subhīmaṃ; prabhur iva kiṃkaradaṇḍavān yugānte
