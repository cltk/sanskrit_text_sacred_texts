[y]
      visrambhito 'haṃ bhavatā dharmān pravadatā vibho
      pravakṣyāmi tu saṃdehaṃ tan me brūhi pitāmaha
vratānāṃ kiṃ phalaṃ proktaṃ kīdṛśaṃ vā mahādyute
      niyamānāṃ phalaṃ kiṃ ca svadhītasya ca kiṃ phalam
damasyeha phalaṃ kiṃ ca vedānāṃ dhāraṇe ca kim
      adhyāpane phalaṃ kiṃ ca sarvam icchāmi veditum
apratigrāhake kiṃ ca phalaṃ loke pitāmaha
      tasya kiṃ ca phalaṃ dṛṣṭaṃ śrutaṃ yaḥ saṃprayacchati
svakarmaniratānāṃ ca śūrāṇāṃ cāpi kiṃ phalam
      satye ca kiṃ phalaṃ proktaṃ brahmacarye ca kiṃ phalam
pitṛśuśrūṣaṇe kiṃ ca mātṛśuśrūṣaṇe tathā
      ācārya guruśuśrūṣāsv anukrośānukampane
etat sarvam aśeṣeṇa pitāmaha yathātatham
      vettum icchāmi dharmajña paraṃ kautūhalaṃ hi me
[bh]
      yo vrataṃ vai yathoddiṣṭaṃ tathā saṃpratipadyate
      akhaṇḍaṃ samyag ārabdhaṃ tasya lokāḥ sanātanāḥ
niyamānāṃ phalaṃ rājan pratyakṣam iha dṛśyate
      niyamānāṃ kratūnāṃ ca tvayāvāptam idaṃ phalam
svadhītasyāpi ca phalaṃ dṛśyate 'mutra ceha ca
     iha loke 'rthavān nityaṃ brahmaloke ca modate
damasya tu phalaṃ rājañ śṛṇu tvaṃ vistareṇa me
     dāntāḥ sarvatra sukhino dāntāḥ sarvatra nirvṛtāḥ
yatrecchā gāmino dāntāḥ sarvaśatruniṣūdanāḥ
     prārthayanti ca yad dāntā labhante tan na saṃśayaḥ
yujyante sarvakāmair hi dāntāḥ sarvatra pāṇḍava
     svarge tathā pramodante tapasā vikrameṇa ca
dānair yajñaiś ca vividhair yathā dāntāḥ kṣamānvitāḥ
     dātā kupyati no dāntas tasmād dānāt paro damaḥ
yas tu dadyād akupyan hi tasya lokāḥ sanātanāḥ
     krodho hanti hi yad dānaṃ tasmād dānāt paro damaḥ
adṛśyāni mahārāja sthānāny ayutaśo divi
     ṛṣīṇāṃ sarvalokeṣu yānīto yānti devatāḥ
damena yāni nṛpate gacchanti paramarṣayaḥ
     kāmayānā mahat sthānaṃ tasmād dānāt paro damaḥ
adhyāpakaṃ parikleśād akṣayaṃ phalam aśnute
     vidhivat pāvakaṃ hutvā brahmaloke narādhipa
adhītyāpi hi yo vedān nyāyavidbhyaḥ prayacchati
     guru karma praśaṃsī ca so 'pi svarge mahīyate
kṣatriyo 'dhyayane yukto yajane dānakarmaṇi
     yuddhe yaś ca paritrātā so 'pi svarge mahīyate
vaiśyaḥ svakarmanirataḥ pradānāl labhate mahat
     śūdraḥ svakarmanirataḥ svargaṃ śuśrūṣayarcchati
śūrā bahuvidhāḥ proktās teṣām arthāś ca me śṛṇu
     śūrānvayānāṃ nirdiṣṭaṃ phalaṃ śūrasya caiva ha
yajñaśūrā dame śūrāḥ satyaśūrās tathāpare
     yuddhaśūrās tathaivoktā dānaśūrāś ca mānavāḥ
buddhiśūrās tathaivānye kṣamā śūrās tathāpare
     ārjave ca tathā śūrāḥ śame vartanti mānavāḥ
tais tais tu niyamaiḥ śūrā bahavaḥ santi cāpare
     vedādhyayanaśūrāś ca śūrāś cādhyāpane ratāḥ
guruśuśrūṣayā śūrāḥ pitṛśuśrūṣayāpare
     mātṛśuśrūṣayā śūrā bhaikṣya śūrās tathāpare
sāṃkhyaśūrāś ca bahavo yogaśūrās tathāpare
     araṇye gṛhavāse ca śūrāś cātithi pūjane
     sarve yānti parāṁl lokān svakarmaphalanirjitān
dhāraṇaṃ sarvavedānāṃ sarvatīrthāvagāhanam
     satyaṃ ca bruvato nityaṃ samaṃ vā syān na vā samam
aśvamedha sahasraṃ ca satyaṃ ca tulayā dhṛtam
     aśvamedha sahasrād dhi satyam eva viśiṣyate
satyena sūryas tapati satyenāgniḥ pradīpyate
     satyena māruto vāti sarvaṃ satye pratiṣṭhitam
satyena devān prīṇāti pitṝn vai brāhmaṇāṃs tathā
     satyam āhuḥ paraṃ dharmaṃ tasmāt satyaṃ na laṅghayet
munayaḥ satyaniratā munayaḥ satyavikramāḥ
     munayaḥ satyaśapathās tasmāt satyaṃ viśiṣyate
     satyavantaḥ svargaloke modante bharatarṣabha
damaḥ satyaphalāvāptir uktā sarvātmanā mayā
     asaṃśayaṃ vinītātmā sarvaḥ svarge mahīyate
brahmacaryasya tu guṇāñ śṛṇu me vasudhādhipa
     ā janma maraṇād yas tu brahma cārī bhaved iha
     na tasya kiṃ cid aprāpyam iti viddhi janādhipa
bahvyaḥ koṭyas tv ṛṣīṇāṃ tu brahmaloke vasanty uta
     satye ratānāṃ satataṃ dāntānām ūrdhvaretasām
brahmacaryaṃ dahed rājan sarvapāpāny upāsitam
     brāhmaṇena viśeṣeṇa brāhmaṇo hy agir ucyate
pratyakṣaṃ ca tavāpy etad brāhmaṇeṣu tapasviṣu
     bibheti hi yathā śakro brahma cāri pradharṣitaḥ
     tad brahmacaryasya phalam ṛṣīṇām iha dṛśyate
mātāpitroḥ pūjane yo dharmas tam api me śṛṇu
     śuśrūṣate yaḥ pitaraṃ na cāsūyet kathaṃ cana
     mātaraṃ vānahaṃ vādī gurum ācāryam eva ca
tasya rājan phalaṃ viddhi svarloke sthānam uttamam
     na ca paśyeta narakaṃ guruśuśrūṣur ātmavān
[y]
      vidhiṃ gavāṃ param ahaṃ śrotum icchāmi tattvataḥ
