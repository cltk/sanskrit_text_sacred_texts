[vai]
      etac chrutvā mahārāja dhṛtarāṣṭro 'mbikā sutaḥ
      śokasyāntam apaśyan vai hataṃ matvā suyodhanam
      vihvalaḥ patito bhūmau naṣṭacetā iva dvipaḥ
tasmin nipatite bhūmau vihvale rājasattame
      ārtanādo mahān āsīt strīṇāṃ bharatasattama
sa śabdaḥ pṛthivīṃ sarvāṃ pūrayām āsa sarvaśaḥ
      śokārṇave mahāghore nimagnā bharata striyaḥ
rājānaṃ ca samāsādya gāndhārī bharatarṣabha
      niḥsaṃjñā patitā bhūmau sarvāṇy antaḥpurāṇi ca
tatas tāḥ saṃjayo rājan samāśvāsayad āturāḥ
      muhyamānāḥ subahuśo muñcantyo vāri netrajam
samāśvastāḥ striyas tās tu vepamānā muhur muhuḥ
      kadalya iva vātena dhūyamānāḥ samantataḥ
rājānaṃ viduraś cāpi prajñā cakṣuṣam īśvaram
      āśvāsayām āsa tadā siñcaṃs toyena kauravam
sa labdhvā śanakaiḥ saṃjñāṃ tāś ca dṛṣṭvā striyo nṛpa
      unmatta iva rājā sa sthitas tūṣṇīṃ viśāṃ pate
tato dhyātvā ciraṃ kālaṃ niḥśvasaṃś ca punaḥ punaḥ
      svān putrān garhayām āsa bahu mene ca pāṇḍavān
garhayitvātmano buddhiṃ śakuneḥ saubalasya ca
     dhyātvā ca suciraṃ kālaṃ vepamāno muhur muhuḥ
saṃstabhya ca mano bhūyo rājā dhairyasamanvitaḥ
     punar gāvalgaṇiṃ sūtaṃ paryapṛcchata saṃjayam
yat tvayā kathitaṃ vākyaṃ śrutaṃ saṃjaya tan mayā
     kac cid duryodhanaḥ sūta na gato vai yamakṣayam
     brūhi saṃjaya tattvena punar uktāṃ kathām imām
evam ukto 'bravīt sūto rājānaṃ janamejaya
     hato vaikartano rājan saha putrair mahārathaiḥ
     bhrātṛbhiś ca maheṣvāsaiḥ sūtaputrais tanutyajaiḥ
duḥśāsanaś ca nihataḥ pāṇḍavena yaśasvinā
     pītaṃ ca rudhiraṃ kopād bhīmasenena saṃyuge
