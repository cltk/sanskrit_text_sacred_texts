[s]
      prītiyuktaṃ ca hṛdyaṃ ca madhurākṣaram eva ca
      kālayuktaṃ ca citraṃ ca svatayā cābhibhāṣitam
dharmarājasya tad vākyaṃ niśamya śinipuṃgavaḥ
      sātyakir bharataśreṣṭha pratyuvāca yudhiṣṭhiram
śrutaṃ te gadato vākyaṃ sarvam etan mayācyuta
      nyāyayuktaṃ ca citraṃ ca phalgunārthe yaśaḥ karam
evaṃvidhe tathā kāle madṛśaṃ prekṣya saṃmatam
      vaktum arhasi rājendra yathā pārthaṃ tathaiva mām
na me dhanaṃjayasyārthe prāṇā rakṣyāḥ kathaṃ cana
      tvatprayuktaḥ punar ahaṃ kiṃ na kuryāṃ mahāhave
lokatrayaṃ yodhayeyaṃ sa devāsuramānuṣam
      tvatprayukto narendreha kim utaitat sudurbalam
suyodhana balaṃ tv adya yodhayiṣye samantataḥ
      vijeṣye ca raṇe rājan satyam etad bravīmi te
kuśaly ahaṃ kuśalinaṃ samāsādya dhanaṃjayam
      hate jayadrathe rājan punar eṣyāmi te 'ntikam
avaśyaṃ tu mayā sarvaṃ vijñāpyas tvaṃ narādhipa
      vāsudevasya yad vākyaṃ phalgunasya ca dhīmataḥ
dṛḍhaṃ tv abhiparīto 'ham arjunena punaḥ punaḥ
     madhye sarvasya sainyasya vāsudevasya śṛṇvataḥ
adya mādhava rājānam apramatto 'nupālaya
     āryāṃ yuddhe matiṃ kṛtvā yāvad dhanmi jayadratham
tvayi vāhaṃ mahābāho pradyumne vā mahārathe
     nṛpaṃ nikṣipya gaccheyaṃ nirapekṣo jayadratham
jānīṣe hi raṇe droṇaṃ rabhasaṃ śreṣṭha saṃmatam
     pratijñā cāpi te nityaṃ śrutā droṇasya mādhava
grahaṇaṃ dharmarājasya bhāradvājo 'nugṛdhyati
     śaktaś cāpi raṇe droṇo nigṛhītuṃ yudhiṣṭhiram
evaṃ tvayi samādhāya dharmarājaṃ narottamam
     aham adya gamiṣyāmi saindhavasya vadhāya hi
jayadratham ahaṃ hatvā dhruvam eṣyāmi mādhava
     dharmarājaṃ yathā droṇo nigṛhṇīyād raṇe balāt
nigṛhīte naraśreṣṭhe bhāradvājena mādhava
     saindhavasya vadho na syān manāprītis tathā bhavet
evaṃgate naraśreṣṭha pāṇḍave satyavādini
     asmākaṃ gamanaṃ vyaktaṃ vanaṃ prati bhavet punaḥ
so 'yaṃ mama jayo vyaktaṃ vyartha eva bhaviṣyati
     yadi droṇo raṇe kruddho nigṛhṇīyād yudhiṣṭhiram
sa tvam adya mahābāho priyārthaṃ mama mādhava
     jayārthaṃ ca yaśo'rthaṃ ca rakṣa rājānam āhave
sa bhavān mayi nikṣepo nikṣiptaḥ savyasācinā
     bhāradvājād bhayaṃ nityaṃ paśyamānena te prabho
tasyāpi ca mahābāho nityaṃ paśyati saṃyuge
     nānyaṃ hi pratiyoddhāraṃ raukmiṇeyād ṛte prabho
     māṃ vāpi manyate yuddhe bhāradvājasya dhīmataḥ
so 'haṃ saṃbhāvanāṃ caitām ācārya vacanaṃ ca tat
     pṛṣṭhato notsahe kartuṃ tvāṃ vā tyaktuṃ mahīpate
ācāryo laghuhastatvād abhedyakavacāvṛtaḥ
     upalabhya raṇe krīḍed yathā śakuninā śiśuḥ
yadi kārṣṇir dhanuṣpāṇir iha syān makaradhvajaḥ
     tasmai tvāṃ visṛjeyaṃ vai sa tvāṃ rakṣed yathārjunaḥ
kuru tvam ātmano guptiṃ kas te goptā gate mayi
     yaḥ pratīyād raṇe droṇaṃ yāvad gacchāmi pāṇḍavam
mā ca te bhayam adyāstu rājann arjuna saṃbhavam
     na sa jātu mahābāhur bhāram udyamya sīdati
ye ca sauvīrakā yodhās tathā saindhava pauravāḥ
     udīcyā dākṣiṇātyāś ca ye cānye 'pi mahārathāḥ
ye ca karṇa mukhā rājan rathodārāḥ prakīrtitāḥ
     ete 'rjunasya kruddhasya kalāṃ nārhanti ṣoḍaśīm
udyuktā pṛthivī sarvā sa surāsuramānuṣā
     sa rākṣasagaṇā rājan sa kiṃnaramahoragā
jaṅgamāḥ sthāvaraiḥ sārdhaṃ nālaṃ pārthasya saṃyuge
     evaṃ jñātvā mahārāja vyetu te bhīr dhanaṃjaye
yatra vīrau maheṣvāsau kṛṣṇau satyaparākramau
     na tatra karmaṇo vyāpat kathaṃ cid api vidyate
daivaṃ kṛtāstratāṃ yogam amarṣam api cāhave
     kṛtajñatāṃ dayāṃ caiva bhrātus tvam anucintaya
yami cāpy apayāte vai gacchamāne 'rjunaṃ prati
     droṇe citrāstratāṃ saṃkhye rājaṃs tvam anucintaya
ācāryo hi bhṛśaṃ rājan nigrahe tava gṛdhyati
     pratijñām ātmano rakṣan satyāṃ kartuṃ ca bhārata
kuruṣvādyātmano guptiṃ kas te goptā gate mayi
     yasyāhaṃ paryayāt pārtha gaccheyaṃ phalgunaṃ prati
na hy ahaṃ tvā mahārāja anikṣipya mahāhave
     kva cid yāsyāmi kauravya satyam etad bravīmi te
etad vicārya bahuśo buddhyā buddhimatāṃ vara
     dṛṣṭvā śreyaḥ paraṃ buddhyā tato rājan praśādhi mām
[y]
     evam etan mahābāho yathā vadasi mādhava
     na tu me śudhyate bhāvaḥ śvetāśvaṃ prati māriṣa
kariṣye paramaṃ yatnam ātmano rakṣaṇaṃ prati
     gaccha tvaṃ samanujñāto yatra yāto dhanaṃjayaḥ
ātmasaṃrakṣaṇaṃ saṃkhye gamanaṃ cārjunaṃ prati
     vicāryaitad dvayaṃ buddhyā gamanaṃ tatra rocaye
sa vam ātiṣṭha yānāya yatra yāto dhanaṃjayaḥ
     mamāpi rakṣaṇaṃ bhīmaḥ kariṣyati mahābalaḥ
pārṣataś ca sasodaryaḥ pārthivāś ca mahābalāḥ
     draupadeyāś ca māṃ tāta rakṣiṣyanti na saṃśayaḥ
kekayā bhrātaraḥ pañca rākṣasaś ca ghaṭotkacaḥ
     virāṭo drupadaś caiva śikhaṇḍī ca mahārathaḥ
dhṛṣṭaketuś ca balavān kuntibhojaś ca māriṣa
     nakulaḥ sahadevaś ca pāñcālāḥ sṛñjayās tathā
     ete samāhitās tāta rakṣiṣyanti na saṃśayaḥ
na droṇaḥ saha sainyena kṛtavarmā ca saṃyuge
     samāsādayituṃ śakto na ca māṃ dharṣayiṣyati
dhṛṣṭadyumnaś ca samare droṇaṃ kruddhaṃ paraṃtapaḥ
     vārayiṣyati vikramya veleva makarālayam
yatra sthāsyati saṃgrāme pārṣataḥ paravīrahā
     na droṇa sainyaṃ balavat krāmet tatra kathaṃ cana
eṣa droṇa vināśāya samutpanno hutāśanāt
     kavacī sa śarī khaḍgī dhanvī ca varabhūṣaṇaḥ
viśrabdho gaccha śaineya mā kārṣīr mayi saṃbhramam
     dhṛṣṭadyumno raṇe kruddho droṇam āvārayiṣyati
