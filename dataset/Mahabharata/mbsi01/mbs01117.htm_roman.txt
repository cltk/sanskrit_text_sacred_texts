[v]
      pāṇḍor avabhṛthaṃ kṛtvā devakalpā maharṣayaḥ
      tato mantram akurvanta te sametya tapasvinaḥ
hitvā rājyaṃ ca rāṣṭraṃ ca sa mahātmā mahātapāḥ
      asmin sthāne tapas taptuṃ tāpasāñ śaraṇaṃ gataḥ
sa jātamātrān putrāṃś ca dārāṃś ca bhavatām iha
      pradāyopanidhiṃ rājā pāṇḍuḥ svargam ito gataḥ
te parasparam āmantrya sarvabhūtahite ratāḥ
      pāṇḍoḥ putrān puraskṛtya nagaraṃ nāgasāhvayam
udāramanasaḥ siddhā gamane cakrire manaḥ
      bhīṣmāya pāṇḍavān dātuṃ dhṛtarāṣṭrāya caiva hi
tasminn eva kṣaṇe sarve tān ādāya pratasthire
      pāṇḍor dārāṃś ca putrāṃś ca śarīraṃ caiva tāpasāḥ
sukhinī sā purā bhūtvā satataṃ putravatsalā
      prapannā dīrgham adhvānaṃ saṃkṣiptaṃ tad amanyata
sā nadīrgheṇa kālena saṃprāptā kurujāṅgalam
      vardhamānapuradvāram āsasāda yaśasvinī
taṃ cāraṇasahasrāṇāṃ munīnām āgamaṃ tadā
      śrutvā nāgapure nṝṇāṃ vismayaḥ samajāyata
muhūrtodita āditye sarve dharmapuraskṛtāḥ
     sadārās tāpasān draṣṭuṃ niryayuḥ puravāsinaḥ
strī saṃghāḥ kṣatrasaṃghāś ca yānasaṃghān samāsthitāḥ
     brāhmaṇaiḥ saha nirjagmur brāhmaṇānāṃ ca yoṣitaḥ
tathā viṭ śūdra saṃghānāṃ mahān vyatikaro 'bhavat
     na kaś cid akarod īrṣyām abhavan dharmabuddhayaḥ
tathā bhīṣmaḥ śāṃtanavaḥ somadatto 'tha bāhlikaḥ
     prajñā cakṣuś ca rājarṣiḥ kṣattā ca viduraḥ svayam
sā ca satyavatī devī kausalyā ca yaśasvinī
     rājadāraiḥ parivṛtā gāndhārī ca viniryayau
dhṛtarāṣṭrasya dāyādā duryodhana purogamāḥ
     bhūṣitā bhūṣaṇaiś citraiḥ śatasaṃkhyā viniryayuḥ
tān maharṣigaṇān sarvāñ śirobhir abhivādya ca
     upopaviviśuḥ sarve kauravyāḥ sapurohitāḥ
tathaiva śirasā bhūmāv abhivādya praṇamya ca
     upopaviviśuḥ sarve paurajānapadā api
tam akūjam ivājñāya janaughaṃ sarvaśas tadā
     bhīṣmo rājyaṃ ca rāṣṭraṃ ca maharṣibhyo nyavedayat
teṣām atho vṛddhatamaḥ pratyutthāya jaṭājinī
     maharṣimatam ājñāya maharṣir idam abravīt
yaḥ sa kauravya dāyādaḥ pāṇḍur nāma narādhipaḥ
     kāmabhogān parityajya śataśṛṅgam ito gataḥ
brahmacarya vratasthasya tasya divyena hetunā
     sākṣād dharmād ayaṃ putras tasya jāto yudhiṣṭhiraḥ
tathemaṃ balināṃ śreṣṭhaṃ tasya rājño mahātmanaḥ
     mātariśvā dadau putraṃ bhīmaṃ nāma mahābalam
puruhūtād ayaṃ jajñe kuntyāṃ satyaparākramaḥ
     yasya kīritr maheṣvāsān sarvān abhibhaviṣyati
yau tu mādrī maheṣvāsāv asūta kurusattamau
     aśvibhyāṃ manujavyāghrāv imau tāv api tiṣṭhataḥ
caratā dharmanityena vanavāsaṃ yaśasvinā
     eṣa paitāmaho vaṃśaḥ pāṇḍunā punar uddhṛtaḥ
putrāṇāṃ janma vṛddhiṃ ca vaidikādhyayanāni ca
     paśyataḥ satataṃ pāṇḍoḥ śaśvat prītir avardhata
vartamānaḥ satāṃ vṛtte putralābham avāpya ca
     pitṛlokaṃ gataḥ pāṇḍur itaḥ saptadaśe 'hani
taṃ citā gatam ājñāya vaiśvānara mukhe hutam
     praviṣṭā pāvakaṃ mādrī hitvā jīvitam ātmanaḥ
sā gatā saha tenaiva patilokam anuvratā
     tasyās tasya ca yat kāryaṃ kriyatāṃ tadanantaram
ime tayoḥ śarīre dve sutāś ceme tayor varāḥ
     kriyābhir anugṛhyantāṃ saha mātrā paraṃtapāḥ
pretakārye ca nirvṛtte pitṛmedhaṃ mahāyaśāḥ
     labhatāṃ sarvadharmajñaḥ pāṇḍuḥ kurukulodvahaḥ
evam uktvā kurūn sarvān kurūṇām eva paśyatām
     kṣaṇenāntar hitāḥ sarve cāraṇā guhyakaiḥ saha
gandharvanagarākāraṃ tatraivāntarhitaṃ punaḥ
     ṛṣisiddhagaṇaṃ dṛṣṭvā vismayaṃ te paraṃ yayuḥ
