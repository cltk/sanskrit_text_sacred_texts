[vai]
      taṃ vijitya mahābāhuḥ kuntīputro dhanaṃjayaḥ
      prayayāv uttarāṃ tasmād diśaṃ dhanada pālitam
antar giriṃ ca kaunteyas tathaiva ca bahir girim
      tathopari giriṃ caiva vijigye puruṣarṣabhaḥ
vijitya parvatān sarvān ye ca tatra narādhipāḥ
      tān vaśe sthāpayitvā sa ratnāny ādāya sarvaśaḥ
tair eva sahitaḥ sarvair anurajya ca tān nṛpān
      kulūtavāsinaṃ rājan bṛhantam upajagmivān
mṛdaṅgavaranādena rathanemi svanena ca
      hastināṃ ca ninādena kampayan vasudhām imām
tato bṛhantas taruṇo balena caturaṅginā
      niṣkramya nagarāt tasmād yodhayām āsa pāṇḍavam
sumahān saṃnipāto 'bhūd dhanaṃjaya bṛhantayoḥ
      na śaśāka bṛhantas tu soḍhuṃ pāṇḍava vikramam
so 'viṣahyatamaṃ jñātvā kaunteyaṃ parvateśvaraḥ
      upāvartata durmedhā ratnāny ādāya sarvaśaḥ
sa tad rājyam avasthāpya kulūta sahito yayau
      senā bindum atho rājan rājyād āśu samākṣipat
modā puraṃ vāmadevaṃ sudāmānaṃ susaṃkulam
     kulūtān uttarāṃś caiva tāṃś ca rājñaḥ samānayat
tatrasthaḥ puruṣair eva dharmarājasya śāsanāt
     vyajayad dhanaṃjayo rājan deśān pañca pramāṇataḥ
sa divaḥ prastham āsādya senā bindoḥ puraṃ mahat
     balena caturaṅgeṇa niveśam akarot prabhuḥ
sa taiḥ parivṛtaḥ sarvair viṣvag aśvaṃ narādhipam
     abhyagacchan mahātejāḥ pauravaṃ puruṣarṣabhaḥ
vijitya cāhave śūrān pārvatīyān mahārathān
     dhvajinyā vyajayad rājan puraṃ pauravarakṣitam
pauravaṃ tu vinirjitya dasyūn parvatavāsinaḥ
     gaṇān utsava saṃketān ajayat sapta pāṇḍavaḥ
tataḥ kāśmīrakān vīrān kṣatriyān kṣatriyarṣabhaḥ
     vyajayal lohitaṃ caiva maṇḍalair daśabhiḥ saha
tatas trigartān kaunteyo dārvān koka nadāś ca ye
     kṣatriyā bahavo rājann upāvartanta sarvaśaḥ
abhisārīṃ tato ramyāṃ vijigye kurunandanaḥ
     uragāvāsinaṃ caiva rocamānaṃ raṇe 'jayat
tataḥ siṃhapuraṃ ramyaṃ citrāyudhasurakṣitam
     prāmathad balam āsthāya pākaśāsanir āhave
tataḥ suhmāṃś ca colāṃś ca kirīṭī pāṇḍavarṣabhaḥ
     sahitaḥ sarvasainyena prāmathat kurunandanaḥ
tataḥ paramavikrānto bāhlīkān kurunandanaḥ
     mahatā parimardena vaśe cakre durāsadān
gṛhītvā tu balaṃ sāraṃ phalgu cotsṛjya pāṇḍavaḥ
     daradān saha kāmbojair ajayat pākaśāsaniḥ
prāguttarāṃ diśaṃ ye ca vasanty āśritya dasyavaḥ
     nivasanti vane ye ca tān sarvān ajayat prabhuḥ
lohān paramakāmbojān ṛṣikān uttarān api
     sahitāṃs tān mahārāja vyajayat pākaśāsaniḥ
ṛṣikeṣu tu saṃgrāmo babhūvātibhayaṃ karaḥ
     tārakā maya saṃkāśaḥ paramarṣika pārthayoḥ
sa vijitya tato rājann ṛṣikān raṇamūrdhani
     śukodara samaprakhyān hayān aṣṭau samānayat
     mayūrasadṛśān anyān ubhayān eva cāparān
sa vinirjitya saṃgrāme himavantaṃ sa niṣkuṭam
     śvetaparvatam āsādya nyavasat puruṣarṣabhaḥ
