[dhṛ]
      hateṣu sarvasainyeṣu pāṇḍuputrai raṇājire
      mama sainyāvaśiṣṭās te kim akurvata saṃjaya
kṛtavarmā kṛpaś caiva droṇā putraś ca vīryavān
      duryodhanaś ca mandātmā rājā kim akarot tadā
[s]
      saṃprādravatsu dāreṣu kṣatriyāṇāṃ mahātmanām
      vidrute śibire śūnye bhṛśodvignās trayo rathāḥ
niśamya pāṇḍuputrāṇāṃ tadā vijayināṃ svanam
      vidrutaṃ śibiraṃ dṛṣṭvā sāyāhne rājagṛddhinaḥ
      sthānaṃ nārocayaṃs tatra tatas te hradam abhyayuḥ
yudhiṣṭhiro 'pi dharmātmā bhrātṛbhiḥ sahito raṇe
      hṛṣṭaḥ paryapatad rājan duryodhana vadhepsayā
mārgamāṇās tu saṃkruddhās tava putraṃ jayaiṣiṇaḥ
      yatnato 'nveṣamāṇās tu naivāpaśyañ janādhipam
sa hi tīvreṇa vegena gadāpāṇir apākramat
      taṃ hradaṃ prāviśac cāpi viṣṭabhyāpaḥ svamāyayā
yadātu pāṇḍavāḥ sarve supariśrāntavāhanāḥ
      tataḥ svaśibiraṃ prāpya vyatiṣṭhan sāhasainikāḥ
tataḥ kṛpaś ca drauṇiś ca kṛtavarmā ca sātvataḥ
      saṃniviṣṭeṣu pārtheṣu prayātās taṃ hradaṃ śanaiḥ
te taṃ hrada samāsādya yatra śete janādhipaḥ
     abhyabhāṣanta durdharṣaṃ rājānaṃ suptam ambhasi
rājann utthiṣṭha yudhyasva sahāsmābhir yudhiṣṭhiram
     jitvā vā pṛthivīṃ bhuṅkṣva hato vā svargam āpnuhi
teṣām api balaṃ sarvaṃ hataṃ duryodhana tvayā
     pratirabdhāś ca bhūyiṣṭhaṃ ye śiṣṭās tatra sainikāḥ
na te vegaṃ viṣahituṃ śaktās tava viśāṃ pate
     asmābhir abhiguptasya tasmād uttiṣṭha bhārata
[dur]
     diṣṭyā paśyāmi vo muktān īdṛśāt puruṣakṣayāt
     pāṇḍukaurava saṃmardāj jīvamānān nararṣabhān
vijeṣyāmo vayaṃ sarve viśrāntā vigataklamāḥ
     bhavantaś ca pariśrāntā vayaṃ ca bhṛśavikṣatāḥ
     udīrṇaṃ ca balaṃ teṣāṃ tena yuddhaṃ na rocaye
na tv etad adbhutaṃ vīrā yad vo mahad idaṃ manaḥ
     asmāsu ca parā bhaktir na tu kālaḥ parākrame
viśramyaikā niśām adya bhavadbhiḥ sahito raṇe
     pratiyotsyāmy ahaṃ śatrūñ śvo na me 'sy atra sāṃśayaḥ
[s]
     evam ukto 'bravīd drauṇī rājānaṃ yuddhadurmadam
     uttiṣṭha rājan bhadraṃ te vijeṣyāmo raṇe parān
iṣṭāpūrtena dānena satyena ca japena ca
     śape rājan yathā hy adya nihaniṣyāmi somakān
mā sma yajñakṛtāṃ prītiṃ prāpnuyāṃ saj janocitam
     yadīmāṃ rajanīṃ vyuṣṭāṃ na nihanmi parān raṇe
nāhatvā sarvapāñcālān vimokṣye kavacaṃ vibho
     iti satyaṃ bravīmy etat tan me śṛṇu janādhipa
teṣu saṃbhāṣamāṇeṣu vyādhās taṃ deśam āyayuḥ
     māṃsabhārapariśrāntāḥ pānīyārthaṃ yadṛcchayā
te hi nityaṃ mahārāja bhīmasenasya lubdhakāḥ
     māṃsabhārān upājahrur bhaktyā paramayā vibho
te tatra viṣṭhitās teṣāṃ sarvaṃ tad vacanaṃ rahaḥ
     duryodhana vacaś caiva śuśruvuḥ saṃgatā mithaḥ
te 'pi sarve maheṣvāsā ayuddhārthini kaurave
     nirbandhaṃ paramaṃ cakrus tadā vai yuddhakāṅkṣiṇaḥ
tāṃs tathā samudīkṣyātha kauravāṇāṃ mahārathān
     ayuddhamanasaṃ caiva rājānaṃ sthitam ambhasi
teṣāṃ śrutvā ca saṃvādaṃ rājñaś ca salite sataḥ
     vyādhābhyajānan rājendra salilasthaṃ suyodhanam
te pūrvaṃ pāṇḍuputreṇa pṛṣṭā hy āsan sutaṃ tava
     yadṛcchopagatās tatra rājānaṃ parimārgitāḥ
tatas te pāṇḍuputrasya smṛtvā tad bhāṣitaṃ tadā
     anyonyam abruvan rājan mṛgavyādhāḥ śanair idam
duryodhanaṃ khyāpayāmo dhanaṃ dāsyati pāṇḍavaḥ
     suvyaktam iti naḥ khyāto hrade duryodhano nṛpaḥ
tasmād gacchāmahe sarve yatra rājā yudhiṣṭhiraḥ
     ākhyātuṃ salile suptaṃ duryodhanam amarṣaṇam
dhṛtarāṣṭrātmajaṃ tasmai bhīmasenāya dhīmate
     śayānaṃ salile sarve kathayāmo dhanur bhṛte
sa no dāsyati suprīto dhanāni bahulāny uta
     kiṃ no māṃsena śuṣkeṇa parikliṣṭena śoṣiṇā
evam uktvā tato vyādhāḥ saṃprahṛṣṭā dhanārthinaḥ
     māṃsabhārān upādāya prayayuḥ śibiraṃ prati
pāṇḍavāś ca mahārāja labdhalakṣāḥ prahāriṇaḥ
     apaśyamānāḥ samare duryodhanam avasthitam
nikṛtes tasya pāpasya te pāraṃ gamanepsavaḥ
     cārān saṃpreṣayām āsuḥ samantāt tad raṇājiram
āgamya tu tataḥ sarve naṣṭaṃ duryodhanaṃ nṛpam
     nyavedayanta sahitā dharmarājasya sainikāḥ
teṣāṃ tad vacanaṃ śrutvā cārāṇāṃ bharatarṣabha
     cintām abhyagamat tīvrāṃ niḥśaśvāsa ca pārthivaḥ
atha sthitānāṃ pāṇḍūnāṃ dīnānāṃ bharatarṣabha
     tasmād deśād apakramya tvaritā lubdhakā vibho
ājagmuḥ śibiraṃ hṛṣṭā dṛṣṭvāduryodhanaṃ nṛpam
     vāryamāṇāḥ praviṣṭāś ca bhīmasenasya paśyataḥ
te tu pāṇḍavam āsādya bhīmasenaṃ mahābalam
     tasmai tat sarvam ācakhyur yadvṛttaṃ yac ca vai śrutam
tato vṛkodaro rājan dattvā teṣāṃ dhanaṃ bahu
     dharmarājāya tat sārvam ācacakṣe paraṃtapaḥ
asau duryodhano rājan vijñāto mama lubdhakaiḥ
     saṃstabhya salilaṃ śete yasyārthe paritapsyase
tad vaco bhīmasenasyā priyaṃ śrutvā viśāṃ pate
     ajātaśatruḥ kaunteyo hṛṣṭo 'bhūt saha sodaraiḥ
taṃ ca śrutvā maheṣvāsaṃ praviṣṭaṃ salilahradam
     kṣipram eva tato 'gacchat puraskṛtya janārdanam
tataḥ kilakilā śabdaḥ prādurāsīd viśāṃ pate
     pāṇḍavānāṃ prahṛṣṭānāṃ pāñcālānāṃ ca sarvaśaḥ
siṃhanādāṃs tataś cakruḥ kṣveḍāṃś ca bharatarṣabha
     tvaritāḥ kṣatriyā rājañ jagmur dvaipāyanaṃ hradam
jñātaḥ pāpo dhārtarāṣṭro dṛṣṭaś cety asakṛd raṇe
     prākrośan somakās tatra hṛṣṭarūpāḥ samantataḥ
teṣām āśu prayātānāṃ rathānāṃ tatra veginām
     babhūva tumulaḥ śabdo divaspṛk pṛthivīpate
duryodhanaṃ parīpsantas tatra tatra yudhiṣṭhiram
     anvayus tvaritās te vai rājānaṃ śrāntavāhanāḥ
arjuno bhīmasenaś ca mādrīputrau ca pāṇḍavau
     dhṛṣṭadyumnaś ca pāñcālyaḥ śikhaṇḍī cāparājitaḥ
uttamaujā yudhāmanyuḥ sātyakiś cāparājitaḥ
     pāñcālānāṃ ca ye śiṣṭā draupadeyāś ca bhārata
     hayāś ca sarve nāgāś ca śataśaś ca padātayaḥ
tatha prāpto mahārāja dharmaputro yudhiṣṭhiraḥ
     dvaipāyana hradaṃ khyātaṃ yatra duryodhano 'bhavat
śītāmala jalaṃ hṛdyaṃ dvitīyam iva sāgaram
     māyayā salilaṃ stabhya yatrābhūt te sutaḥ sthitaḥ
abhyadbhutena vidhinā daivayogena bhārata
     salilāntar gataḥ śete durdarśaḥ kasya cit prabho
     mānuṣasya manuṣyendra gadāhasto janādhipaḥ
tato duryodhano rājā salitāntar gato vasan
     śuśruve tumulaṃ śabdaṃ jaladopama niḥsvanam
yudhiṣṭhiras tu rājendra hradaṃ taṃ saha sodaraiḥ
     ājagāma mahārāja tava putravadhāya vai
aṃhatā śaṅkhanādena rathanemi svanena ca
     uddhunvaṃś ca mahāreṇuṃ kampayaṃś cāpi medinīm
yaudhiṣṭhirasya sainyasya śrutvā śabdaṃ mahārathāḥ
     kṛtavarmā kṛpo drauṇī rājānam idam abruvan
ime hy āyānti saṃhṛṣṭāḥ pāṇḍavā jitakāśinaḥ
     apayāsyāmahe tāvad anujānātu no bhavān
duryodhanas tu tac chrutvā teṣāṃ tatra yaśasvinām
     tathety uktvā hradaṃ taṃ vai māyayāstambhayat prabho
te tv anujñāpya rājānaṃ bhṛśaṃ śokaparāyaṇāḥ
     jagmur dūraṃ mahārāja kṛpaprabhṛtayo rathāḥ
te gatvā dūram adhvānaṃ nyagrodhaṃ prekṣya māriṣa
     nyaviśanta bhṛśaṃ śrāntāś cintayantonṛpāṃ prati
viṣṭabhya salilaṃ supto dhārtarāṣṭro mahābalaḥ
     pāṇḍavāś cāpi saṃprāptās taṃ deśaṃ yuddham īpsavaḥ
kathaṃ nu yuddhaṃ bhavitā kathaṃ rājā bhaviṣyati
     kathaṃ nu pāṇḍavā rājan patipatsyanti kauravam
ity evaṃ cintayantas te rathebhyo 'śvān vimucya ha
     tatrāsāṃ cakrire rājan kṛpaprabhṛtayo rathāḥ
