[dhṛ]
      suduṣkaram idaṃ karmakṛtaṃ bhīmena saṃjaya
      yena karṇo mahābāhū rathopasthe nipātitaḥ
karṇo hy eko raṇe hantā sṛñjayān pāṇḍavaiḥ saha
      iti duryodhanaḥ sūta prābravīn māṃ muhur muhuḥ
parājitaṃ tu rādheyaṃ dṛṣṭvā bhīmena saṃyuge
      tataḥ paraṃ kim akarot putro duryodhano mama
[s]
      vibhrāntaṃ prekṣya rādheyaṃ sūtaputraṃ mahāhave
      mahatyā senayā rājan sodaryān samabhāṣata
śīghraṃ gacchata bhadraṃ vo rādheyaṃ parirakṣata
      bhīmasenabhayāgādhe majjantaṃ vyasanārṇave
te tu rājñaḥ samādiṣṭā bhīmasenajighāṃsavaḥ
      abhyavartanta saṃkruddhāḥ pataṃgā iva pāvakam
śrutāyur durdharaḥ krātho vivitsur vikaṭaḥ samaḥ
      niṣaṅgī kavacī pāśī tathā nandopanandakau
duṣpradharṣaḥ subāhuś ca vātavegasuvarcasau
      dhanur grāho durmadaś ca tathā sattvasamaḥ sahaḥ
ete rathaiḥ parivṛtā vīryavanto mahābalāḥ
      bhīmasenaṃ samāsādya samantāt paryavārayan
      te vyamuñcañ śaravrātān nānā liṅgān samantataḥ
sa tair abhyardyamānas tu bhīmaseno mahābalaḥ
     teṣām āpatatāṃ kṣipraṃ sutānāṃ te narādhipa
     rathaiḥ pañcāśatā sārdhaṃ pañcāśan nyahanad rathān
vivitsos tu tataḥ kruddho bhallenāpāharac chiraḥ
     sakuṇḍala śiras trāṇaṃ pūrṇacandropamaṃ tadā
     bhīmena ca mahārāja sa papāta hato bhuvi
taṃ dṛṣṭvā nihataṃ śūraṃ bhrātaraḥ sarvataḥ prabho
     abbhyadravanta samare bhīmaṃ bhīmaparākramam
tato 'parābhyāṃ bhallābhyāṃ putrayos te mahāhave
     jahāra samare prāṇān bhīmo bhīmaparākramaḥ
tau dharām anvapadyetāṃ vātarugṇāv iva drumau
     vikaṭaś ca samaś cobhau devagarbhasamau nṛpa
tatas tu tvarito bhīmaḥ krāthaṃ ninye yamakṣayam
     nārācena sutīkṣṇena sa hato nyapatad bhuvi
hāhākāras tatas tīvraḥ saṃbabhūva janeśvara
     vadhyamāneṣu te rājaṃs tadā putreṣu dhanviṣu
teṣāṃ saṃlulite sainye bhīmaseno mahābalaḥ
     nandopanandau samare prāpayad yamasādanam
tatas te prādravan bhītāḥ putrās te vihvalī kṛtāḥ
     bhīmasenaṃ raṇe dṛṣṭvā kālāntakayamopamam
putrāṃs te nihatān dṛṣṭvā sūtaputro mahāmanāḥ
     haṃsavarṇān hayān bhūyaḥ prāhiṇod yatra pāṇḍavaḥ
te preṣitā mahārāja madrarājena vājinaḥ
     bhīmasenarathaṃ prāpya samasajjanta vegitāḥ
sa saṃnipātas tumulo ghorarūpo viśāṃ pate
     āsīd raudro mahārāja karṇa pāṇḍavayor mṛdhe
dṛṣṭvā mama mahārāja tau sametau mahārathau
     āsīd buddhiḥ kathaṃ nūnam etad adya bhaviṣyati
tato muhūrtād rājendra nātikṛcchrād dhasann iva
     virathaṃ bhīmakarmāṇaṃ bhīmaṃ karṇaś cakāra ha
viratho bharataśreṣṭhaḥ prahasann anilopamaḥ
     gadāhasto mahābāhur apatat syandanottamāt
nāgān saptaśatān rājānn īṣa dantān prahāriṇaḥ
     vyadhamat sahasā bhīmaḥ kruddha rūpāḥ paraṃtapaḥ
dantaveṣṭeṣu netreṣu kambheṣu sa kaṭeṣu ca
     marmasv api ca marmajño ninadan vyadhamad bhṛśam
tatas te prādravan bhītāḥ pratīpaṃ prahitāḥ punaḥ
     mahāmātrais tam āvavrur meghā iva divākaram
tān sa saptaśatān nāgān sārohāyudha ketanān
     bhūmiṣṭho gadayā jaghne śaran meghān ivānilaḥ
tataḥ subala putrasya nāgān atibalān punaḥ
     pothayām āsa kaunteyo dvāpañcāśatam āhave
tathā rathaśataṃ sāgraṃ pattīṃś ca śataśo 'parān
     nyahanat pāṇḍavo yuddhe tāpayaṃs tava vāhinīm
pratāpyamānaṃ sūryeṇa bhīmena ca mahātmanā
     tava sainyaṃ saṃccukoca carma vahni gataṃ yathā
te bhīma bhayasaṃtrastās tāvakā bharatarṣabha
     vihāya samare bhīmaṃ dudruvur vai diśo daśa
rathāḥ pañcaśatāś cānye hrādinaś carma varmiṇaḥ
     bhīmam abhyadravaṃs tūrṇaṃ śarapūgaiḥ samantataḥ
tān sasūta rathān sarvān sapatākā dhvajāyudhān
     pothayām āsa gadayā bhīmo viṣṇur ivāsurān
tataḥ śakuninirdiṣṭāḥ sādinaḥ śūra saṃmatāḥ
     trisāhasrā yayur bhīmaṃ śaktyṛṣṭi prāsapāṇayaḥ
tān pratyudgamya yavanān aśvārohān varārihā
     vicaran vividhān mārgān ghātayām āsa pothayan
teṣām āsīn mahāñ śabdas tāḍitānāṃ ca sārvaśaḥ
     asibhiś chidyamānānāṃ naḍānām iva bhārata
evaṃ subala putrasya trisāhasrān hayottamān
     hatvānyaṃ ratham āsthāya kruddho rādheyam abhyayāt
karṇo 'pi samare rājan dharmaputram ariṃdamam
     śaraiḥ pracchādayām āsa sārathiṃ cāpy apātayat
tataḥ saṃmpradrutaṃ saṃkhye rathaṃ dṛṣṭvā mahārathaḥ
     anvadhāvat kiran bāṇaiḥ kaṅkapatrair ajihmagaiḥ
rājānam abhi dhāvantaṃ śarair āvṛtya rodasī
     kruddhaḥ pracchādayām āsa śarajālena mārutiḥ
saṃnivṛttas tatas tūrṇaṃ rādheyaḥ śatrukarśanaḥ
     bhīmaṃ pracchādayām āsa samantān niśitaiḥ śaraiḥ
bhīmasenarathavyagraṃ karṇaṃ bhārata sātyakiḥ
     abhyardayad ameyātmā pārṣṇigrahaṇakāraṇāt
     abhyavartata karṇas tam ardito 'pi śarair bhṛśam
tāv anyonyaṃ samāsādya vṛṣābhau sarvadhanvinām
     visṛjantau śarāṃś citrān vibhrājetāṃ manasvinau
tābhyāṃ viyati rājendra vitataṃ bhīmadarśanam
     krauñcapṛṣṭhāruṇaṃ raudraṃ bāṇajālaṃ vyadṛśyata
naiva sūryaprabhāṃ khaṃ vā na diśaḥ pradiśaḥ kutaḥ
     prājñāsiṣma vayaṃ tābhyāṃ śarair muktaiḥ sahasraśaḥ
madhyāhne tapato rājan bhāskarasya mahāprabhāḥ
     hṛtāḥ sarvāḥ śaraughais taiḥ karṇam ādhavayos tadā
saubalaṃ kṛtavarmāṇaṃ drauṇim ādhirathiṃ kṛpam
     saṃsaktān pāṇḍavair dṛṣṭvā nivṛttāḥ kuravaḥ punaḥ
teṣām āpatatāṃ śabdas tīvra āsīd viśāṃ pate
     uddhūtānāṃ yathā vṛṣṭyā sāgarāṇāṃ bhayāvahaḥ
te sene bhṛśasaṃvigne dṛṣṭvānyonyaṃ mahāraṇe
     harṣeṇa mahatā yukte parigṛhya parasparam
tataḥ pravavṛte yuddhaṃ madhyaṃ prāpte divākare
     yādṛśaṃ na kadācid dhi dṛṣṭapūrvaṃ na ca śrutam
balaughas tu samāsādya balaughaṃ sahasā raṇe
     upāsarpata vegena jalaugha iva sāgaram
āsīn ninādaḥ sumahān balaughānāṃ parasparam
     garjatāṃ sāgaraughāṇāṃ yathā syān nisvano mahān
te tu sene samāsādya vegavatyau parasparam
     ekībhāvam anuprāpte nadyāv iva samāgame
tataḥ pravavṛte yuddhaṃ ghorarūpaṃ viśāṃ pate
     kurūṇāṃ pāṇḍavānāṃ ca lipsatāṃ sumahad yaśaḥ
kurūṇāṃ garjatāṃ tatra aviccheda kṛtā giraḥ
     śrūyante vividhā rājan nāmāny uddiśya bhārata
yasya yad dhi raṇe nyaṅgaṃ pitṛto mātṛto 'pi vā
     karmataḥ śīlato vāpi sa tac chrāvayate yudhi
tān dṛṣṭvā samare śūrāṃs tarjayānān parasparam
     abbhavan me matī rājann eṣām astīti jīvitam
teṣāṃ dṛṣṭvā tu kruddhānāṃ vapūṃṣy amitatejasām
     abhavan me bhayaṃ tīvraṃ katham etad bhaviṣyati
tatas te pāṇḍavā rājan kauravāś ca mahārathāḥ
     tatakṣuḥ sāyakais tīkṣṇair nighnanto hi parasparam
