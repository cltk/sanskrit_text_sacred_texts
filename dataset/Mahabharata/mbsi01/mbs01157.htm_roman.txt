[vai]
      vasatsu teṣu pracchannaṃ pāṇḍaveṣu mahātmasu
      ājagāmātha tān draṣṭuṃ vyāsaḥ satyavatī sutaḥ
tam āgatam abhiprekṣya pratyudgamya paraṃtapāḥ
      praṇipatyābhivādyainaṃ tasthuḥ prāñjalayas tadā
samanujñāpya tān sarvān āsīnān munir abravīt
      prasannaḥ pūjitaḥ pārthaiḥ prītipūrvam idaṃ vacaḥ
api dharmeṇa vartadhvaṃ śāstreṇa ca paraṃtapāḥ
      api vipreṣu vaḥ pūjā pūjārheṣu na hīyate
atha dharmārthavad vākyam uktvā sa bhagavān ṛṣiḥ
      vicitrāś ca kathās tās tāḥ punar evedam abravīt
āsīt tapovane kā cid ṛṣeḥ kanyā mahātmanaḥ
      vilagnamadhyā suśroṇī subhrūḥ sarvaguṇānvitā
karmabhiḥ svakṛtaiḥ sā tu durbhagā samapadyata
      nādhyagacchat patiṃ sā tu kanyā rūpavatī satī
tapas taptum athārebhe patyartham asukhā tataḥ
      toṣayām āsa tapasā sā kilogreṇa śaṃkaram
tasyāḥ sa bhagavāṃs tuṣṭas tām uvāca tapasvinīm
      varaṃ varaya bhadraṃ te varado 'smīti bhāmini
atheśvaram uvācedam ātmanaḥ sā vaco hitam
     patiṃ sarvaguṇopetam icchāmīti punaḥ punaḥ
tām atha pratyuvācedam īśāno vadatāṃ varaḥ
     pañca te patayo bhadre bhaviṣyantīti śaṃkaraḥ
pratibruvantīm ekaṃ me patiṃ dehīti śaṃkaram
     punar evābravīd deva idaṃ vacanam uttamam
pañcakṛtvas tvayā uktaḥ patiṃ dehīty ahaṃ punaḥ
     deham anyaṃ gatāyās te yathoktaṃ tad bhaviṣyati
drupadasya kule jātā kanyā sā devarūpiṇī
     nirdiṣṭā bhavatā patnī kṛṣṇā pārṣaty aninditā
pāñcāla nagaraṃ tasmāt praviśadhvaṃ mahābalāḥ
     sukhinas tām anuprāpya bhaviṣyatha na saṃśayaḥ
evam uktvā mahābhāgaḥ pāṇḍavānāṃ pitāmaha
     pārthān āmantrya kuntīṃ ca prātiṣṭhata mahātapāḥ
