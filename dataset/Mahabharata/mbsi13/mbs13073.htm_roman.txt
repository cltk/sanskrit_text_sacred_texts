[indra]
      jānan yo gām apahared vikrīyād vārtha kāraṇāt
      etad vijñātum icchāmi kā nu tasya gatir bhavet
[br]
      bhakṣārthaṃ vikrayārthaṃ vā ye 'pahāraṃ hi kurvate
      dānārthaṃ vā brāhmaṇāya tatredaṃ śrūyatāṃ phalam
vikrayārthaṃ hi yo hiṃsyād bhakṣayed vā nir aṅkuśaḥ
      ghātayānaṃ hi puruṣaṃ ye 'numanyeyur arthinaḥ
ghātakaḥ khādako vāpi tathā yaś cānumanyate
      yāvanti tasyā lomāni tāvad varṣāṇi majjati
ye doṣā yādṛśāś caiva dvija yajñopaghātake
      vikraye cāpahāre ca te doṣā vai smṛtāḥ prabho
apahṛtya tu yo gāṃ vai brāhmaṇāya prayacchati
      yāvad dāne phalaṃ tasyās tāvan nirayam ṛcchati
suvarṇaṃ dakṣiṇām āhur gopradāne mahādyute
      suvarṇaṃ paramaṃ hy uktaṃ dakṣiṇārtham asaṃśayam
gopradānaṃ tārayate sapta pūrvāṃs tathā parān
      suvarṇaṃ dakṣiṇāṃ dattvā tāvad dviguṇam ucyate
suvarṇaṃ paramaṃ dānaṃ suvarṇaṃ dakṣiṇā parā
      suvarṇaṃ pāvanaṃ śakra pāvanānāṃ paraṃ smṛtam
kulānāṃ pāvanaṃ prāhur jātarūpaṃ śatakrato
     eṣā me dakṣiṇā proktā samāsena mahādyute
[bh]
     etat pitāmahenoktam indrāya bharatarṣabha
     indro daśarathāyāha rāmāyāha pitā tathā
rāghavo 'pi priya bhrātre lakṣmaṇāya yaśasvine
     ṛṣibhyo lakṣmaṇenoktam araṇye vasatā vibho
pāramparyāgataṃ cedam ṛṣayaḥ saṃśitavratāḥ
     durdharaṃ dhārayām āsū rājānaś caiva dhārmikāḥ
     upādhyāyena gaditaṃ mama cedaṃ yudhiṣṭhira
ya idaṃ brāhmaṇo nityaṃ vaded brāhmaṇa saṃsadi
     yajñeṣu gopradāneṣu dvayor api samāgame
tasya lokāḥ kilākṣayyā daivataiḥ saha nityadā
     iti brahmā sa bhagavān uvāca parameśvaraḥ
