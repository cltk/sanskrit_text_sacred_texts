śiśupāla uvāca
      vibhīṣikābhir bahvībhir bhīṣayan sarvapārthivān
      na vyapatrapase kasmād vṛddhaḥ san kulapāṃsanaḥ
yuktam etat tṛtīyāyāṃ prakṛtau vartatā tvayā
      vaktuṃ dharmād apetārthaṃ tvaṃ hi sarvakurūttamaḥ
nāvi naur iva saṃbaddhā yathāndho vāndham anviyāt
      tathābhūtā hi kauravyā bhīṣma yeṣāṃ tvam agraṇīḥ
pūtanāghātapūrvāṇi karmāṇy asya viśeṣataḥ
      tvayā kīrtayatāsmākaṃ bhūyaḥ pracyāvitaṃ manaḥ
avaliptasya mūrkhasya keśavaṃ stotum icchataḥ
      kathaṃ bhīṣma na te jihvā śatadheyaṃ vidīryate
yatra kutsā prayoktavyā bhīṣma bālatarair naraiḥ
      tam imaṃ jñānavṛddhaḥ san gopaṃ saṃstotum icchasi
yady anena hatā bālye śakuniś citram atra kim
      tau vāśvavṛṣabhau bhīṣma yau na yuddhaviśāradau
cetanārahitaṃ kāṣṭhaṃ yady anena nipātitam
      pādena śakaṭaṃ bhīṣma tatra kiṃ kṛtam adbhutam
valmīkamātraḥ saptāhaṃ yady anena dhṛto 'calaḥ
      tadā govardhano bhīṣma na tac citraṃ mataṃ mama
bhuktam etena bahv annaṃ krīḍatā nagamūrdhani
     iti te bhīṣma śṛṇvānāḥ paraṃ vismayam āgatāḥ
yasya cānena dharmajña bhuktam annaṃ balīyasaḥ
     sa cānena hataḥ kaṃsa ity etan na mahādbhutam
na te śrutam idaṃ bhīṣma nūnaṃ kathayatāṃ satām
     yad vakṣye tvām adharmajña vākyaṃ kurukulādhama
strīṣu goṣu na śastrāṇi pātayed brāhmaṇeṣu ca
     yasya cānnāni bhuñjīta yaś ca syāc charaṇāgataḥ
iti santo 'nuśāsanti sajjanā dharmiṇaḥ sadā
     bhīṣma loke hi tat sarvaṃ vitathaṃ tvayi dṛśyate
jñānavṛddhaṃ ca vṛddhaṃ ca bhūyāṃsaṃ keśavaṃ mama
     ajānata ivākhyāsi saṃstuvan kurusattama
     goghnaḥ strīghnaś ca san bhīṣma kathaṃ saṃstavam arhati
asau matimatāṃ śreṣṭho ya eṣa jagataḥ prabhuḥ
     saṃbhāvayati yady evaṃ tvadvākyāc ca janārdanaḥ
     evam etat sarvam iti sarvaṃ tad vitathaṃ dhruvam
na gāthā gāthinaṃ śāsti bahu ced api gāyati
     prakṛtiṃ yānti bhūtāni bhūliṅgaśakunir yathā
nūnaṃ prakṛtir eṣā te jaghanyā nātra saṃśayaḥ
     ataḥ pāpīyasī caiṣāṃ pāṇḍavānām apīṣyate
yeṣām arcyatamaḥ kṛṣṇas tvaṃ ca yeṣāṃ pradarśakaḥ
     dharmavāk tvam adharmajñaḥ satāṃ mārgād avaplutaḥ
ko hi dharmiṇam ātmānaṃ jānañ jñānavatāṃ varaḥ
     kuryād yathā tvayā bhīṣma kṛtaṃ dharmam avekṣatā
anyakāmā hi dharmajña kanyakā prājñamāninā
     ambā nāmeti bhadraṃ te kathaṃ sāpahṛtā tvayā
yāṃ tvayāpahṛtāṃ bhīṣma kanyāṃ naiṣitavān nṛpaḥ
     bhrātā vicitravīryas te satāṃ vṛttam anuṣṭhitaḥ
dārayor yasya cānyena miṣataḥ prājñamāninaḥ
     tava jātāny apatyāni sajjanācarite pathi
na hi dharmo 'sti te bhīṣma brahmacaryam idaṃ vṛthā
     yad dhārayasi mohād vā klībatvād vā na saṃśayaḥ
na tv ahaṃ tava dharmajña paśyāmy upacayaṃ kva cit
     na hi te sevitā vṛddhā ya evaṃ dharmam abruvan
iṣṭaṃ dattam adhītaṃ ca yajñāś ca bahudakṣiṇāḥ
     sarvam etad apatyasya kalāṃ nārhati ṣoḍaśīm
vratopavāsair bahubhiḥ kṛtaṃ bhavati bhīṣma yat
     sarvaṃ tad anapatyasya moghaṃ bhavati niścayāt
so 'napatyaś ca vṛddhaś ca mithyādharmānuśāsanāt
     haṃsavat tvam apīdānīṃ jñātibhyaḥ prāpnuyā vadham
evaṃ hi kathayanty anye narā jñānavidaḥ purā
     bhīṣma yat tad ahaṃ samyag vakṣyāmi tava śṛṇvataḥ
vṛddhaḥ kila samudrānte kaś cid dhaṃso 'bhavat purā
     dharmavāg anyathāvṛttaḥ pakṣiṇaḥ so 'nuśāsti ha
dharmaṃ carata mādharmam iti tasya vacaḥ kila
     pakṣiṇaḥ śuśruvur bhīṣma satataṃ dharmavādinaḥ
athāsya bhakṣyam ājahruḥ samudrajalacāriṇaḥ
     aṇḍajā bhīṣma tasyānye dharmārtham iti śuśruma
tasya caiva samabhyāśe nikṣipyāṇḍāni sarvaśaḥ
     samudrāmbhasy amodanta caranto bhīṣma pakṣiṇaḥ
teṣām aṇḍāni sarveṣāṃ bhakṣayām āsa pāpakṛt
     sa haṃsaḥ saṃpramattānām apramattaḥ svakarmaṇi
tataḥ prakṣīyamāṇeṣu teṣv aṇḍeṣv aṇḍajo 'paraḥ
     aśaṅkata mahāprājñas taṃ kadā cid dadarśa ha
tataḥ sa kathayām āsa dṛṣṭvā haṃsasya kilbiṣam
     teṣāṃ paramaduḥkhārtaḥ sa pakṣī sarvapakṣiṇām
tataḥ pratyakṣato dṛṣṭvā pakṣiṇas te samāgatāḥ
     nijaghnus taṃ tadā haṃsaṃ mithyāvṛttaṃ kurūdvaha
te tvāṃ haṃsasadharmāṇam apīme vasudhādhipāḥ
     nihanyur bhīṣma saṃkruddhāḥ pakṣiṇas tam ivāṇḍajam
gāthām apy atra gāyanti ye purāṇavido janāḥ
     bhīṣma yāṃ tāṃ ca te samyak kathayiṣyāmi bhārata
antarātmani vinihite; rauṣi patraratha vitatham
     aṇḍabhakṣaṇam aśuci te; karma vācam atiśayate
