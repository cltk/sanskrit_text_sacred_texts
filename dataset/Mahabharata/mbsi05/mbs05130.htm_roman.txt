[v]
      praviśyātha gṛhaṃ tasyāś caraṇāv abhivādya ca
      ācakhyau tat samāsena yadvṛttaṃ kurusaṃsadi
uktaṃ bahuvidhaṃ vākyaṃ grahaṇīyaṃ sahetukam
      ṛṣibhiś ca mayā caiva na cāsau tadgṛhītavān
kālapakvam idaṃ sarvaṃ duryodhana vaśānugam
      āpṛcche bhavatīṃ śīghraṃ prayāsye pāṇḍavān prati
kiṃ vācyāḥ pāṇḍaveyās te bhavatyā vananān mayā
      tad brūhi tvaṃ mahāprājñe śuśrūṣe vacanaṃ tava
brūyāḥ keśava rājānaṃ dharmātmānaṃ yudhiṣṭhiram
      bhūyāṃs te hīyate dharmo mā putraka vṛthā kṛthāḥ
śrotriyasyeva te rājan mandakasyāvipaścitaḥ
      anuvāka hatā buddhir dharmam evaikam īkṣate
aṅgāvekṣasva dharmaṃ tvaṃ yathā sṛṣṭaḥ svayambhuvām
      urastaḥ kṣatriyaḥ sṛṣṭo bāhuvīryopajīvitā
      krūrāya karmaṇe nityaṃ prajānāṃ paripālane
śṛṇu cātropamām ekāṃ yā vṛddhebhyaḥ śrutā mayā
      mucukundasya rājarṣer adadāt pṛthivīm imām
      purā vaiśravaṇaḥ prīto na cāsau tāṃ gṛhītavān
bāhuvīryārjitaṃ rājyam aśnīyām iti kāmaye
      tato vaiśvaraṇaḥ prīto vismitaḥ samapadyata
mucukundas tato rājā so 'nvaśāsad vasuṃdharām
     bāhuvīryārjitāṃ samyak kṣatradharmam anuvrataḥ
yaṃ hi dharmaṃ carantīha prajā rājñā surakṣitāḥ
     caturthaṃ tasya dharmasya rājā bhārata vindati
rājā carati ced dharmaṃ devatvāyaiva kalpate
     sa ced adharmaṃ carati narakāyaiva gacchati
daṇḍanītiḥ svadharmeṇa cāturvarṇyaṃ niyacchati
     prayuktā svāminā samyag adharmebhyaś ca yacchati
daṇḍanītyāṃ yadā rājā samyak kārtsnyena vartate
     tadā kṛtayugaṃ nāma kālaḥ śreṣṭhaḥ pravartate
kālo vā kāraṇaṃ rājño rājā vā kālakāraṇam
     iti te saṃśayo mā bhūd rājā kālasya kāraṇam
rājā kṛtayugasraṣṭā tretāyā dvāparasya ca
     yugasya ca caturthasya rājā bhavati kāraṇam
kṛtasya kāraṇād rājā svargam atyantam aśnute
     tretāyāḥ kāraṇād rājā svargaṃ nātyantam aśnute
     pravartanād dvāparasya yathābhāgam upāśnute
tato vasati duṣkarmā narake śāśvatīḥ samāḥ
     rājadoṣeṇa hi jagat spṛśyate jagataḥ sa ca
rājadharmān avekṣasva pitṛpaitāmahocitān
     naitad rājarṣivṛttaṃ hi yatra tvaṃ sthātum icchasi
na hi vaiklavya saṃsṛṣṭa ānṛśaṃsye vyavasthitaḥ
     prajāpālanasaṃbhūtaṃ kiṃ cit prāpa phalaṃ nṛpaḥ
na hy etām āśiṣaṃ pāṇḍur na cāhaṃ na pitāmahaḥ
     prayuktavantaḥ pūrvaṃ te yayā carasi medhayā
yajño dānaṃ tapaḥ śauryaṃ prajā saṃtānam eva ca
     māhātmyaṃ balabhojaś ca nityam āśaṃsitaṃ mayā
nityaṃ svāhā svadhā nityaṃ dadur mānuṣadevatāḥ
     dīrgham āyur dhanaṃ putrān samyag ārādhitāḥ śubhāḥ
putreṣv āśāsate nityaṃ pitaro daivatāni ca
     dānam adhyayanaṃ yajñaṃ prajānāṃ paripālanam
etad dharmam adharmaṃ vā janmanaivābhyajāyathāḥ
     te stha vaidyāḥ kule jātā avṛttyā tāta pīḍitāḥ
yat tu dānapatiṃ śūraṃ kṣudhitāḥ pṛthivīcarāḥ
     prāpya tṛptāḥ pratiṣṭhante dharmaḥ ko 'bhyadhikas tataḥ
dānenānyaṃ balenānyaṃ tahā sūnṛtayāparam
     sarvataḥ pratigṛhṇīyād rājyaṃ prāpyeha dhārmikaḥ
brāhmaṇaḥ pracared bhaikṣaṃ kṣatriyaḥ paripālayet
     vaiśyo dhanārjanaṃ kuryāc chūdraḥ paricarec ca tān
bhaikṣaṃ vipratiṣiddhaṃ te kṛṣir naivopapadyate
     kṣatriyo 'si kṣatās trātā bāhuvīryopajīvitā
pitryam aṃśaṃ mahābāho nimagnaṃ punar uddhara
     sāmnā dānena bhedena daṇḍenātha nayena ca
ito duḥkhataraṃ kiṃ nu yad ahaṃ hīnabāndhavā
     parapiṇḍam udīkṣāmi tvāṃ sūtvāmitranandana
yudhyasva rājadharmeṇa mā nimajjīḥ pitāmahān
     mā gamaḥ kṣīṇapuṇyas tvaṃ sānugaḥ pāpikāṃ gatim
