[guru]
      rajasā sādhyate mohas tamasā ca nararṣabha
      krodhalobhau bhayaṃ darpa eteṣāṃ sādhanāc chuciḥ
paramaṃ paramātmānaṃ devam akṣayam avyayam
      viṣṇum avyaktasaṃsthānaṃ viśante deva sattamam
tasya māyā vidagdhāṅgā jñānabhraṣṭā nirāśiṣaḥ
      mānavā jñānasaṃmohāt tataḥ kāmaṃ prayānti vai
kāmāt krodham avāpyātha lobhamohau ca mānavāḥ
      mānadarpād ahaṃkāram ahaṃkārāt tataḥ kriyāḥ
kriyābhiḥ snehasaṃbandhaḥ snehāc chokam anantaram
      sukhaduḥkhasamārambhāj janmājanma kṛtakṣaṇāḥ
janmato garbhavāsaṃ tu śukraśonita saṃbhavam
      purīsa mūtra vikleda śonita prabhavāvilam
tṛṣṇābhibhūtas tair baddhas tān evābhipariplavan
      saṃsāratantra vāhinyas tatra budhyeta yoṣitaḥ
prakṛtyā kṣetrabhūtās tā narāḥ kṣetrajñalakṣaṇāḥ
      tasmād etā viśeṣeṇa naro 'tīyur vipaścitaḥ
kṛtyā hy etā ghorarūpā mohayanty avicakṣaṇān
      rajasy antarhitā mūrtir indriyāṇāṃ sanātanī
tasmāt tarṣātmakād rājād bījāj jāyanti jantavaḥ
     svadehajān asva saṃjñān yadvad aṅgāt kṛmīṃs tyajet
     svasaṃjñān asvajāṃs tadvat suta saṃjñān kṛmīṃs tyajet
śukrato rajataś caiva snehāj jāyanti jantavaḥ
     svabhāvāt karmayogād vā tān upekṣeta buddhimān
rajas tamasi paryastaṃ sattvaṃ tamasi saṃsthitam
     jñānādhiṣṭhānam ajñānaṃ buddhyahaṃkāralakṣaṇam
tad bījaṃ dehinām āhus tad bījaṃ jīva saṃjñitam
     karmaṇā kālayuktena saṃsāraparivartakam
ramaty ayaṃ yathā svapne manasā dehavān iva
     karma garbhair guṇair dehī garbhe tad upapadyate
karmaṇā bījabhūtena codyate yad yad indriyam
     jāyate tad ahaṃkārād rāgayuktena cetasā
śabdarāgāc chrotram asya jāyate bhāvitātmanaḥ
     rūparāgāt tathā cakṣur ghrāṇaṃ gandhacikīrṣayā
sparśanebhyas tathā vāyuḥ prāṇāpāna vyapāśrayaḥ
     vyānodānau samānaś ca pañcadhā dehayāpanā
saṃjātair jāyate gātaiḥ karmajair brahmaṇā vṛtaḥ
     duḥkhādy antair duḥkhamadhyair naraḥ śārīra mānasaiḥ
duḥkhaṃ vidyād upādānād abhimānāc ca vardhate
     tyāgāt tebhyo nirodhaḥ syān nirodhajño vimucyate
indriyāṇāṃ rajasy eva prabhava pralayāv ubhau
     parīkṣya saṃcared vidvān yathāvac chāstra cakṣuṣā
jñānendriyāṇīndriyārthān nopasarpanty atarṣulam
     jñātaiś ca kāraṇair dehī na dehaṃ punar arhati
