[j]
      anarthe jātanirbandhaṃ parārthe lobhamohitam
      anāryakeṣv abhirataṃ maraṇe kṛtaniścayam
jñātīnāṃ duḥkhakartāraṃ bandhūnāṃ śokavardhanam
      suhṛdāṃ kleśadātāraṃ dviṣatāṃ harṣavardhanam
kathaṃ nainaṃ vimārgasthaṃ vārayantīha bāndhavāḥ
      sauhṛdād vā suhṛtsnigdho bhagavān vā pitāmahaḥ
uktaṃ bhagavatā vākyam uktaṃ bhīṣmeṇa yat kṣamam
      uktaṃ bahuvidhaṃ caiva nāradenāpi tac chṛṇu
durlabho vai suhṛc chrotā durlabhaś ca hitaḥ suhṛt
      tiṣṭhate hi suhṛd yatra na bandhus tatra tiṣṭhati
śrotavyam api paśyāmi suhṛdāṃ kurunandana
      na kartavyaś ca nirbandho nirbandho hi sudāruṇaḥ
atrāpy udāharantīmam itihāsaṃ purātanam
      yathā nirbandhataḥ prāpto gālavena parājayaḥ
viśvāmitraṃ tapasyantaṃ dharmo jijñāsayā purā
      abhyagacchat svayaṃ bhūtvā vasiṣṭho bhagavān ṛṣiḥ
saptarṣīṇām anyatamaṃ veṣam asthāya bhārata
      bubhukṣuḥ kṣudhito rājann āśramaṃ kauśikasya ha
viśvāmitro 'tha saṃbhrāntaḥ śrapayām āsa vai caru
     paramānnasya yatnena na ca sa pratyapālayat
annaṃ tena yadā bhuktam anyair dattaṃ tapasvibhiḥ
     atha gṛhyān namaty uṣṇaṃ viśvāmitro 'bhyupāgamat
bhuktaṃ me tiṣṭha tāvat tvam ity uktvā bhagavān yayau
     viśvāmitras tato rājan sthita eva mahādyutiḥ
bhaktaṃ pragṛhya mūrdhnā tad bāhubhyāṃ pārśvato 'gamat
     sthitaḥ sthāṇur ivābhyāśe niśceṣṭo mārutāśanaḥ
tasya śuśrūṣaṇe yatnam akarod gālavo muniḥ
     gauravād bahumānāc ca hārdena priyakāmyayā
atha varṣaśate pūrṇe dharmaḥ punar upāgamat
     vāsiṣṭhaṃ veṣam āsthāya kauśikaṃ bhojanepsayā
sa dṛṣṭvā śirasā bhaktaṃ dhriyamāṇaṃ maharṣiṇā
     tiṣṭhatā vāyubhakṣeṇa viśvāmitreṇa dhīmatā
pratigṛhya tato dharmas tathaivoṣṇaṃ tathā navam
     bhuktvā prīto 'smi viprarṣe tam uktvā sa munir gataḥ
kṣatrabhāvād apagato viśvāmitras tadābhavat
     dharmasya vacanāt prīto viśvāmitras tadābhavat
viśvāmitras tu śiṣyasya gālavasya tapasvinaḥ
     śuśrūṣayā ca bhaktyā ca prītimān ity uvāca tam
     anujñāto mayā vatsa yatheṣṭaṃ gaccha gālava
ity uktaḥ pratyuvācedaṃ gālavo munisattamam
     prīto madhurayā vācā viśvāmitraṃ mahādyutim
dakṣiṇāṃ kāṃ prayacchāmi bhavate guru karmaṇi
     dakṣiṇābhir upetaṃ hi karma sidhyati mānavam
dakṣiṇānāṃ hi sṛṣṭānām apavargeṇa bhujyate
     svarge kratuphalaṃ sadbhir dakṣiṇā śāntir ucyate
     kim āharāmi gurvarthaṃ bravītu bhagavān iti
jānamānas tu bhagavāñ jitaḥ śuśrūṣaṇena ca
     viśvāmitras tam asakṛd gaccha gacchety acodayat
asakṛd gaccha gaccheti viśvāmitreṇa bhāṣitaḥ
     kiṃ dadānīti bahuśo gālavaḥ pratyabhāṣata
nirbandhatas tu bahuśo gālavasya tapasvinaḥ
     kiṃ cid āgatasaṃrambho viśvāmitro 'bravīd idam
ekataḥ śyāma karṇānāṃ śatāny aṣṭau dadasva me
     hayānāṃ candra śubhrāṇāṃ gaccha gālava māciram
