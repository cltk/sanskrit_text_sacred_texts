[s]
      virathaṃ taṃ samāsādya citrasenaṃ manasvinam
      ratham āropayām āsa vikarṇas tanayas tava
tasmiṃs tathā vartamāne tumule saṃkule bhṛśam
      bhīṣmaḥ śāṃtanavas tūrṇaṃ yudhiṣṭhiram upādravat
tataḥ sarathanāgāśvāḥ samakampanta sṛñjayāḥ
      mṛtyor āsyam anuprāptaṃ menire ca yudhiṣṭhiram
yidhiṣṭhiro 'pi kauravya yamābhyāṃ sahitaḥ prabhuḥ
      maheṣvāsaṃ naravyāghraṃ bhīṣmaṃ śāṃtanavaṃ yayau
tataḥ śarasahasrāṇi pramuñcan pāṇḍavo yudhi
      bhīṣmaṃ saṃchādayām āsa yathā megho divākaram
tena samyak praṇītāni śarajālāni bhārata
      patijagrāha gāṅgeyaḥ śataśo 'tha sahasraśaḥ
tathaiva śarajālāni bhīṣmeṇāstāni māriṣa
      ākāśe samadṛśyanta khagamānāṃ vrajā iva
nimeṣārdhāc ca kauneyaṃ bhīṣmaḥ śāṃtanavo yudhi
      adṛśyaṃ samare cakre śarajālena bhāgaśaḥ
tato yudhiṣṭhiro rājā kauravyasya mahātmanaḥ
      nārācaṃ preṣayām āsa kruddha āśīviṣopamam
asaṃprāptaṃ tatas taṃ tu kṣurapreṇa mahārathaḥ
     ciccheda samare rājan bhīṣmas tasya dhanuścyutam
taṃ tu chittvā raṇe bhīṣmo nārācaṃ kālasaṃmitam
     nijaghne kauravendrasya hayān kāñcanabhūṣaṇān
hatāśvaṃ tu rathaṃ tyaktvā dharmaputro yudhiṣṭhiraḥ
     āruroha rathaṃ tūrṇaṃ nakulasya mahātmanaḥ
yamāv api susaṃkruddhaḥ samāsādya raṇe tadā
     śaraiḥ saṃchādayām āsa bhīṣmaḥ parapuraṃjayaḥ
tau tu dṛṣṭvā mahārāja bhīṣmabāṇaprapīḍitau
     jagāmātha parāṃ cintāṃ bhīṣmasya vadhakāṅkṣayā
tato yudhiṣṭhiro vaśyān rājñas tān samacodayat
     bhīṣmaṃ śāṃtanavaṃ sarve nihateti suhṛdgaṇān
tatas te pārthivāḥ sarve śrutvā pārthasya bhāṣitam
     mahatā rathavaṃśena parivavruḥ pitāmaham
sa samantāt parivṛtaḥ pitā devavratas tava
     cikrīda dhanuṣā rājan pātayāno mahārathān
taṃ carantaṃ raṇe pārthā dadṛśuḥ kauravaṃ yudhi
     mṛgamadhyaṃ praviśyeva yathā siṃhaśiśuṃ vane
tarjayānaṃ raṇe śūrāṃs trāsayānaṃ ca sāyakaiḥ
     dṛṣṭvā tresur mahārāja siṃhaṃ mṛgagaṇā iva
raṇe bharata siṃhasya dadṛśuḥ kṣatriyā gatim
     agner vāyusahāyasya yathā kakṣaṃ didhakṣataḥ
śirāṃsi rathināṃ bhīṣmaḥ pātayām āsa saṃyuge
     tālebhya iva pakvāni phalāni kuśalo naraḥ
patadbhiś ca mahārāja śirobhir dharaṇītale
     babhūva tumulaḥ śabdaḥ patatām aśmanām iva
tasmiṃs tu tumule yuddhe vartamāne sudāruṇe
     sarveṣām eva sainyānām āsīd vyatikaro mahān
bhinneṣu teṣu vyūheṣu kṣatriyā itaretaram
     ekam ekaṃ samāhūya yuddhāyaivopatasthire
śikhaṇḍī tu samāsādya bharatānāṃ pitāmaham
     abhidudrāva vegena tiṣṭha tiṣṭheti cābravīt
anādṛtya tato bhīṣmas taṃ śikhaṇḍinam āhave
     prayayau sṛñjayān kruddhaḥ strītvaṃ cintya śikhaṇḍinaḥ
sṛñjayās tu tato hṛṣṭā dṛṣṭvā bhīṣmaṃ mahāratham
     siṃhanādān bahuvidhāṃś cakruḥ śaṅkhavimiśritān
tataḥ pravavṛte yuddhaṃ vyatiṣakta rathadvipam
     aparāṃ diśam āsthāya sthite savitari prabho
dhṛṣṭadyumno 'tha pāñcālyaḥ sātyakiś ca mahārathaḥ
     pīḍayantau bhṛśaṃ sainyaṃ śaktitomaravṛṣṭibhiḥ
     śastraiś ca bahubhī rājañ jaghnatus tāvakān raṇe
te hanyamānāḥ samare tāvakāḥ puruṣarṣabha
     āryāṃ yuddhe matiṃ kṛtvā na tyajanti sma saṃyugam
     yathotsāhaṃ ca samare jaghnur lokaṃ mahārathāḥ
tatrākrando mahān āsīt tāvakānāṃ mahātmanām
     vadhyatāṃ samare rājan pārṣatena mahātmanā
taṃ śrutvā ninadaṃ ghoraṃ tāvakānāṃ mahārathau
     vindānuvindāv āvantyau pārṣataṃ patyupasthitau
tau tasya turagān hatvā tvaramāṇau mahārathau
     chādayām āsatur ubhau śaravarṣeṇa pārṣatam
avaplutyātha pāñcālyo rathāt tūrṇaṃ mahābalaḥ
     āruroha rathaṃ tūrṇaṃ sātyakeḥ sumahātmanaḥ
tato yudhiṣṭhiro rājā mahatyā senayā vṛtaḥ
     āvantyau samare kruddhāv abhyayāt sa paraṃtapau
tathaiva tava putro 'pi sarvodyogena māriṣa
     vindānuvindāv āvantyau parivāryopatasthivān
arjunaś cāpi saṃkruddhaḥ kṣatriyān kṣatriyarṣabha
     ayodhayata saṃgrāme varja pāṇir ivāsurān
droṇaś ca samare kruddhaḥ putrasya priyakṛt tava
     vyadhamat sarvapāñcālāṃs tūlarāśim ivānalaḥ
duryodhana purogās tu putrās tava viśāṃ pate
     parivārya raṇe bhīṣmaṃ yuyudhuḥ pāṇḍavaiḥ saha
tato duryodhano rājā lohitāyati bhāskare
     abravīt tāvakān sarvāṃs tvaradhvam iti bhārata
yudhyatāṃ tu tathā teṣāṃ kurvatāṃ karma duṣkaram
     astaṃ girim athārūḍhe na prakāśati bhāskare
prāvartata nadī ghorā śoṇitaughataraṅgiṇī
     gomāyugaṇasaṃkīrṇā kṣaṇena rajanī mukhe
śivābhir aśivābhiś ca ruvadbhir bhairavaṃ ravam
     ghoram āyodhanaṃ jajñe bhūtasaṃgha samākulam
rākṣasāś ca piśācāś ca tathānye piśitāśanāḥ
     samantato vyadṛśyanta śataśo 'tha sahasraśaḥ
arjuno 'tha suśarmādīn rājñas tān sapadānugān
     vijitya pṛtanā madhye yayau svaśibiraṃ prati
yudhiṣṭhiro 'pi kauravyo bhrātṛbhyāṃ sahitas tadā
     yayau svaśibiraṃ rājā niśāyāṃ senayā vṛtaḥ
bhīmaseno 'pi rājendra duryodhanamukhān rathān
     avajitya tataḥ saṃkhye yayau svaśibiraṃ prati
duryodhano 'pi nṛpatiḥ parivārya mahāraṇe
     bhīṣmaṃ śāṃtanavaṃ tūrṇaṃ prayātaḥ śibiraṃ prati
droṇo drauṇiḥ kṛpaḥ śalyaḥ kṛtavarmā ca sātvataḥ
     parivārya camūṃ sarvāṃ prayayuḥ śibiraṃ prati
tathaiva sātyakī rājan dhṛṣṭadyumnaś ca pārṣataḥ
     parivārya raṇe yodhān yayatuḥ śibiraṃ prati
evam ete mahārāja tāvakāḥ pāṇḍavaiḥ saha
     paryavartanta sahitā niśākāle paraṃtapāḥ
tataḥ svaśibiraṃ gatvā pāṇḍavāḥ kuravas tathā
     nyaviśanta mahārāja pūjayantaḥ parasparam
rakṣāṃ kṛtvātmanaḥ śūrā nyasya gulmān yathāvidhi
     apanīya ca śalyāṃs te snātvā ca vividhair jalaiḥ
kṛtasvastyayanāḥ sarve saṃstūyantaś ca bandibhiḥ
     gītavāditraśabdena vyakrīḍanta yaśasvinaḥ
muhūrtam iva tat sarvam abhavat svargasaṃnibham
     na hi yuddhakathāṃ kāṃ cit tatra cakrur mahārathāḥ
te prasupte bale tatra pariśrānta jane nṛpa
     hastyaśvabahule rājan prekṣaṇīye babhūvatuḥ
