[y]
      kutaḥ sṛṣṭam idaṃ viśvaṃ jagat sthāvarajaṅgamam
      pralaye ca kam abhyeti tan me brūhi pitāmaha
sasāgaraḥ sagaganaḥ saśailaḥ sabalāhakaḥ
      sabhūmiḥ sāgnipavano loko 'yaṃ kena nirmitaḥ
sathaṃ sṛṣṭāni bhūtāni kathaṃ varṇavibhaktayaḥ
      śaucāśaucaṃ kathaṃ teṣāṃ dharmādharmāv atho katham
kīdṛśo jīvatāṃ jīvaḥ kva vā gacchanti ye mṛtāḥ
      asmāl lokād amuṃ lokaṃ sarvaṃ śaṃsatu no bhavān
[bhs]
      atrāpy udāharantīmam itihāsaṃ purātanam
      bhṛguṇābhihitaṃ śreṣṭhaṃ bharadvājāya pṛcchate
kailāsaśikhare dṛṣṭvā dīpyamānam ivaujasā
      bhṛguṃ maharṣim āsīnaṃ bharadvājo 'nvapṛcchata
sasāgaraḥ sagaganaḥ saśailaḥ sabalāhakaḥ
      sabhūmiḥ sāgnipavano loko 'yaṃ kena nirmitaḥ
kathaṃ sṛṣṭāni bhūtāni kathaṃ varṇavibhaktayaḥ
      śaucāśaucaṃ kathaṃ teṣāṃ dharmādharmāv atho katham
kīdṛśo jīvatāṃ jīvaḥ kva vā gacchanti ye mṛtāḥ
      paralokam imaṃ cāpi sarvaṃ śaṃsatu no bhagān
evaṃ sa bhagavān pṛṣṭo bharadvājena saṃśayam
     maharṣir brahma saṃkāśaḥ sarvaṃ tasmai tato 'bravīt
mānaso nāma vikhyātaḥ śrutapūrvo maharṣibhiḥ
     anādi nidhano devas tathābhedyo 'jarāmaraḥ
avyakta iti vikhyātaḥ śāśvato 'thākṣaro 'vyayaḥ
     yataḥ sṛṣṭāni bhūtāni jāyante ca mriyanti ca
so 'sṛjat prathamaṃ devo mahāntaṃ nāma nāmataḥ
     ākāśam iti vikhyātaṃ sarvabhūtadharaḥ prabhuḥ
ākāśād abhavad vāri salilād agnimārutau
     agnimāruta saṃyogāt tataḥ samabhavan mahī
tatas tejomayaṃ divyaṃ padmaṃ sṛṣṭaṃ svayambhuvā
     tasmāt padmāt samabhavad brahmā vedamayo nidhiḥ
ahaṃkāra iti khyātaḥ sarvabhūtātmabhūtakṛt
     brahmā vai sumahātejā ya ete pañca dhātavaḥ
śailās tasyāsthi saṃjñās tu medo māṃsaṃ va medinī
     samudrās tasya rudhiram ākāśam udaraṃ tathā
pavanaś caiva niḥśvāsas tejo 'gnir nimnagāḥ sirāḥ
     agnīsomau tu candrārkau nayane tasya viśrute
nabhaś cordhvaṃ śiras tasya kṣitiḥ pādau diśo bhujau
     durvijñeyo hy anantatvāt siddhair api na saṃśayaḥ
sa eva bhagavān viṣṇur ananta iti viśrutaḥ
     sarvabhūtātmabhūtastho durvijñeyo 'kṛtātmabhiḥ
ahaṃkārasya yaḥ sraṣṭā sarvabhūtabhavāya vai
     yataḥ samabhavad viśvaṃ pṛṣṭo 'haṃ yad iha tvayā
[bharadvāja]
     gaganasya diśāṃ caiva bhūtalasyānilasya ca
     kāny atra parimānāni saṃśayaṃ chindhi me 'rthataḥ
[bhṛgu]
     anantam etad ākāśaṃ siddhacāraṇasevitam
     ramyaṃ nānāśrayākīrṇaṃ yasyānto nādhigamyate
ūrdhvaṃ gater adhastāt tu candrādityau na dṛśyataḥ
     tatra devāḥ svayaṃ dīptā bhāsvarāś cāgnivarcasaḥ
te cāpy antaṃ na paśyanti nabhasaḥ prathitaujasaḥ
     durgamatvād anantatvād iti me viddhi mānada
upariṣṭopariṣṭāt tu prajvaladbhiḥ svayaṃprabhaiḥ
     niruddham etad ākāśam aprameyaṃ surair api
pṛthivy ante samudrās tu samudrānte tamaḥ smṛtam
     tamaso 'nte jalaṃ prāhur jalasyānte 'gnir eva ca
rasātalānte salilaṃ jalānte pannagādhipaḥ
     tad ante punar ākāśam ākāśānte punar jalam
evam antaṃ bhagavataḥ pramānaṃ salilasya ca
     agnimāruta toyebhyo durjñeyaṃ daivatair api
agnimāruta toyānāṃ varṇāḥ kṣititalasya ca
     ākāśasadṛśā hy ete bhidyante tattvadarśanāt
pathanti caiva munayaḥ śāstreṣu vividheṣu ca
     trailokye sāgare caiva pramānaṃ vihitaṃ yathā
     adṛśyāya tv agamyāya kaḥ pramānam udāharet
siddhānāṃ devatānāṃ ca yadā parimitā gatiḥ
     tadā gaunam anantasya nāmānanteti viśrutam
     nāmadheyānurūpasya mānasasya mahātmanaḥ
yadā tu divyaṃ tad rūpaṃ hrasate vardhate punaḥ
     ko 'nyas tad vedituṃ śakto yo 'pi syāt tadvidho 'paraḥ
tataḥ puṣkarataḥ sṛṣṭaḥ sarvajño mūrtimān prabhuḥ
     brahmā dharmamayaḥ pūrvaḥ prajāpatir anuttamaḥ
[bha]
     puṣkarād yadi saṃbhūto jyeṣṭhaṃ bhavati puṣkaram
     brahmāṇaṃ pūrvajaṃ cāha bhavān saṃdeha eva me
[bh]
     mānasasyeha yā mūrtir brahmatvaṃ samupāgatā
     tasyāsana vidhānārthaṃ pṛthivī padmam ucyate
kanikā tasya padyasya merur gaganam ucchritaḥ
     tasya madhye sthito lokān sṛjate jagataḥ prabhuḥ
