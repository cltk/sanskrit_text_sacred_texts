[s]
      samare 'tyugra karmāṇaḥ karmabhir vyañjita śramāḥ
      sa kṛṣṇāḥ pāṇḍavāḥ pañca devair api durāsadāḥ
sattvakarmānvayair buddhyā prakṛtyā yaśasā śriyā
      naiva bhūto na bhavitā kṛṣṇa tulyaguṇaḥ pumān
satyadharmaparo dātā vipra pūjādibhir guṇaiḥ
      sadaiva tridivaṃ prāpto rājā kila yudhiṣṭhiraḥ
yugānte cāntako rājañ jāmadagnyaś ca vīryavān
      raṇastho bhīmasenaś ca kathyante sadṛśās trayaḥ
pratijñā karma dakṣasya raṇe gāṇḍīvadhanvanaḥ
      upamāṃ nādhigacchāmi pārthasya sadṛśīṃ kṣitau
guru vātsalyam atyantaṃ naibhṛtyaṃ vinayo damaḥ
      nakule 'prātirūpyaṃ ca śaulyaṃ ca niyatāni ṣaṭ
śrutagāmbhīryamādhuryasattvavīryaparākramaiḥ
      sadṛśo devayor vīraḥ sahadevaḥ kilāśvinoḥ
ye ca kṛṣṇe guṇāḥ sphītāḥ pāṇḍaveṣu ca ye guṇāḥ
      abhimanyau kilaikasthā dṛśyante guṇasaṃcayāḥ
yudhiṣṭhirasya dhairyeṇa kṛṣṇasya caritena ca
      karmabhir bhīmasenasya sadṛśo bhīmakarmaṇaḥ
dhanaṃjayasya rūpeṇa vikrameṇa śrutena ca
     vinayāt sahadevasya sadṛśo nakulasya ca
[dhṛ]
     abhimanyum ahaṃ sūta saubhadram aparājitam
     śrotum icchāmi kārtsnyena katham āyodhane hataḥ
[s]
     cakravyūho mahārāja ācāryeṇābhikalpitaḥ
     tatra śakropamāḥ sarve rājāno viniveśitāḥ
saṃghāto rājaputrāṇāṃ sarveṣām abhavat tadā
     kṛtābhisamayāḥ sarve suvarṇavikṛtadhvajāḥ
raktāmbaradharāḥ sarve sarve raktavibhūṣaṇāḥ
     sarve raktapatākāś ca sarve vai hemamālinaḥ
teṣāṃ daśasahasrāṇi babhūvur dṛḍhadhanvinām
     pautraṃ tava puraskṛtya lakṣmaṇaṃ priyadarśanam
anyonyasamaduḥkhās te anyonyasamasāhasāḥ
     anyonyaṃ spardhamānāś ca anyonyasya hite ratāḥ
karṇa duḥśāsana kṛpair vṛto rājā mahārathaiḥ
     devarājopamaḥ śrīmāñ śvetac chatrābhisaṃvṛtaḥ
     cāmaravyajanākṣepair udayann iva bhāskaraḥ
pramukhe tasya sainyasya droṇo 'vasthita nāyake
     sindhurājas tathātiṣṭhac chrīmān merur ivācalaḥ
sindhurājasya pārśvasthā aśvathāma purogamāḥ
     sutās tava mahārāja triṃśat tridaśasaṃnibhāḥ
gāndhārarājaḥ kitavaḥ śalyo bhūriśravās tathā
     pārśvataḥ sindhurājasya vyarājanta mahārathāḥ
