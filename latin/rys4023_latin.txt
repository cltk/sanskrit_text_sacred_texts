tataḥ samupajighrantī kapirājasya tanmukham
 patiṃ lokāc cyutaṃ tārā mṛtaṃ vacanam abravīt
śeṣe tvaṃ viṣame duḥkham akṛtvā vacanaṃ mama
 upalopacite vīra suduḥkhe vasudhātale
mattaḥ priyatarā nūnaṃ vānarendra mahī tava
 śeṣe hi tāṃ pariṣvajya māṃ ca na pratibhāṣase
sugrīva eva vikrānto vīra sāhasika priya
 ṛkṣavānaramukhyās tvāṃ balinaṃ paryupāsate
eṣāṃ vilapitaṃ kṛcchram aṅgadasya ca śocataḥ
 mama cemāṃ giraṃ śrutvā kiṃ tvaṃ na pratibudhyase
idaṃ tac chūraśayanaṃ yatra śeṣe hato yudhi
 śāyitā nihatā yatra tvayaiva ripavaḥ purā
viśuddhasattvābhijana priyayuddha mama priya
 mām anāthāṃ vihāyaikāṃ gatas tvam asi mānada
śūrāya na pradātavyā kanyā khalu vipaścitā
 śūrabhāryāṃ hatāṃ paśya sadyo māṃ vidhavāṃ kṛtām
avabhagnaś ca me māno bhagnā me śāśvatī gatiḥ
 agādhe ca nimagnāsmi vipule śokasāgare
aśmasāramayaṃ nūnam idaṃ me hṛdayaṃ dṛḍham
 bhartāraṃ nihataṃ dṛṣṭvā yan nādya śatadhā gatam
suhṛc caiva hi bhartā ca prakṛtyā ca mama priyaḥ
 āhave ca parākrāntaḥ śūraḥ pañcatvam āgataḥ
patihīnā tu yā nārī kāmaṃ bhavatu putriṇī
 dhanadhānyaiḥ supūrṇāpi vidhavety ucyate budhaiḥ
svagātraprabhave vīra śeṣe rudhiramaṇḍale
 kṛmirāgaparistome tvam evaṃ śayane yathā
reṇuśoṇitasaṃvītaṃ gātraṃ tava samantataḥ
 parirabdhuṃ na śaknomi bhujābhyāṃ plavagarṣabha
kṛtakṛtyo 'dya sugrīvo vaire 'sminn atidāruṇe
 yasya rāmavimuktena hṛtam ekeṣuṇā bhayam
śareṇa hṛdi lagnena gātrasaṃsparśane tava
 vāryāmi tvāṃ nirīkṣantī tvayi pañcatvam āgate
udbabarha śaraṃ nīlas tasya gātragataṃ tadā
 girigahvarasaṃlīnaṃ dīptam āśīviṣaṃ yathā
tasya niṣkṛṣyamāṇasya bāṇasya ca babhau dyutiḥ
 astamastakasaṃruddho raśmir dinakarād iva
petuḥ kṣatajadhārās tu vraṇebhyas tasya sarvaśaḥ
 tāmragairikasaṃpṛktā dhārā iva dharādharāt
avakīrṇaṃ vimārjantī bhartāraṃ raṇareṇunā
 asrair nayanajaiḥ śūraṃ siṣecāstrasamāhatam
rudhirokṣitasarvāṅgaṃ dṛṣṭvā vinihataṃ patim
 uvāca tārā piṅgākṣaṃ putram aṅgadam aṅganā
avasthāṃ paścimāṃ paśya pituḥ putra sudāruṇām
 saṃprasaktasya vairasya gato 'ntaḥ pāpakarmaṇā
bālasūryodayatanuṃ prayāntaṃ yamasādanam
 abhivādaya rājānaṃ pitaraṃ putra mānadam
evam uktaḥ samutthāya jagrāha caraṇau pituḥ
 bhujābhyāṃ pīnavṛtābhyām aṅgado 'ham iti bruvan
abhivādayamānaṃ tvām aṅgadaṃ tvaṃ yathāpurā
 dīrghāyur bhava putreti kimarthaṃ nābhibhāṣase
ahaṃ putrasahāyā tvām upāse gatacetanam
 siṃhena nihataṃ sadyo gauḥ savatseva govṛṣam
iṣṭvā saṃgrāmayajñena nānāpraharaṇāmbhasā
 asminn avabhṛthe snātaḥ kathaṃ patnyā mayā vinā
yā dattā devarājena tava tuṣṭena saṃyuge
 śātakumbhamayīṃ mālāṃ tāṃ te paśyāmi neha kim
rājaśrīr na jahāti tvāṃ gatāsum api mānada
 sūryasyāvartamānasya śailarājam iva prabhā
na me vacaḥ pathyam idaṃ tvayā kṛtaṃ; na cāsmi śaktā hi nivāraṇe tava
 hatā saputrāsmi hatena saṃyuge; saha tvayā śrīr vijahāti mām iha
