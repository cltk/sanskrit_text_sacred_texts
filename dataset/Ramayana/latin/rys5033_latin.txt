tāṃ tu rāma kathāṃ śrutvā vaidehī vānararṣabhāt
 uvāca vacanaṃ sāntvam idaṃ madhurayā girā
kva te rāmeṇa saṃsargaḥ kathaṃ jānāsi lakṣmaṇam
 vānarāṇāṃ narāṇāṃ ca katham āsīt samāgamaḥ
yāni rāmasya liṅgāni lakṣmaṇasya ca vānara
 tāni bhūyaḥ samācakṣva na māṃ śokaḥ samāviśet
kīdṛśaṃ tasya saṃsthānaṃ rūpaṃ rāmasya kīdṛśam
 katham ūrū kathaṃ bāhū lakṣmaṇasya ca śaṃsa me
evam uktas tu vaidehyā hanūmān mārutātmajaḥ
 tato rāmaṃ yathātattvam ākhyātum upacakrame
jānantī bata diṣṭyā māṃ vaidehi paripṛcchasi
 bhartuḥ kamalapatrākṣi saṃkhyānaṃ lakṣmaṇasya ca
yāni rāmasya cihnāni lakṣmaṇasya ca yāni vai
 lakṣitāni viśālākṣi vadataḥ śṛṇu tāni me
rāmaḥ kamalapatrākṣaḥ sarvabhūtamanoharaḥ
 rūpadākṣiṇyasaṃpannaḥ prasūto janakātmaje
tejasādityasaṃkāśaḥ kṣamayā pṛthivīsamaḥ
 bṛhaspatisamo buddhyā yaśasā vāsavopamaḥ
rakṣitā jīvalokasya svajanasya ca rakṣitā
 rakṣitā svasya vṛttasya dharmasya ca paraṃtapaḥ
rāmo bhāmini lokasya cāturvarṇyasya rakṣitā
 maryādānāṃ ca lokasya kartā kārayitā ca saḥ
arciṣmān arcito 'tyarthaṃ brahmacaryavrate sthitaḥ
 sādhūnām upakārajñaḥ pracārajñaś ca karmaṇām
rājavidyāvinītaś ca brāhmaṇānām upāsitā
 śrutavāñ śīlasaṃpanno vinītaś ca paraṃtapaḥ
yajurvedavinītaś ca vedavidbhiḥ supūjitaḥ
 dhanurvede ca vede ca vedāṅgeṣu ca niṣṭhitaḥ
vipulāṃso mahābāhuḥ kambugrīvaḥ śubhānanaḥ
 gūḍhajatruḥ sutāmrākṣo rāmo devi janaiḥ śrutaḥ
dundubhisvananirghoṣaḥ snigdhavarṇaḥ pratāpavān
 samaḥ samavibhaktāṅgo varṇaṃ śyāmaṃ samāśritaḥ
tristhiras tripralambaś ca trisamas triṣu connataḥ
 trivalīvāṃs tryavaṇataś caturvyaṅgas triśīrṣavān
catuṣkalaś caturlekhaś catuṣkiṣkuś catuḥsamaḥ
 caturdaśasamadvandvaś caturdaṣṭaś caturgatiḥ
mahauṣṭhahanunāsaś ca pañcasnigdho 'ṣṭavaṃśavān
 daśapadmo daśabṛhat tribhir vyāpto dviśuklavān
 ṣaḍunnato navatanus tribhir vyāpnoti rāghavaḥ
satyadharmaparaḥ śrīmān saṃgrahānugrahe rataḥ
 deśakālavibhāgajñaḥ sarvalokapriyaṃvadaḥ
bhrātā ca tasya dvaimātraḥ saumitrir aparājitaḥ
 anurāgeṇa rūpeṇa guṇaiś caiva tathāvidhaḥ
tvām eva mārgamāṇo tau vicarantau vasuṃdharām
 dadarśatur mṛgapatiṃ pūrvajenāvaropitam
ṛśyamūkasya pṛṣṭhe tu bahupādapasaṃkule
 bhrātur bhāryārtam āsīnaṃ sugrīvaṃ priyadarśanam
vayaṃ tu harirājaṃ taṃ sugrīvaṃ satyasaṃgaram
 paricaryāmahe rājyāt pūrvajenāvaropitam
tatas tau cīravasanau dhanuḥpravarapāṇinau
 ṛśyamūkasya śailasya ramyaṃ deśam upāgatau
sa tau dṛṣṭvā naravyāghrau dhanvinau vānararṣabhaḥ
 abhipluto gires tasya śikharaṃ bhayamohitaḥ
tataḥ sa śikhare tasmin vānarendro vyavasthitaḥ
 tayoḥ samīpaṃ mām eva preṣayām āsa satvaraḥ
tāv ahaṃ puruṣavyāghrau sugrīvavacanāt prabhū
 rūpalakṣaṇasaṃpannau kṛtāñjalir upasthitaḥ
tau parijñātatattvārthau mayā prītisamanvitau
 pṛṣṭham āropya taṃ deśaṃ prāpitau puruṣarṣabhau
niveditau ca tattvena sugrīvāya mahātmane
 tayor anyonyasaṃbhāṣād bhṛśaṃ prītir ajāyata
tatra tau kīrtisaṃpannau harīśvaranareśvarau
 parasparakṛtāśvāsau kathayā pūrvavṛttayā
taṃ tataḥ sāntvayām āsa sugrīvaṃ lakṣmaṇāgrajaḥ
 strīhetor vālinā bhrātrā nirastam uru tejasā
tatas tvan nāśajaṃ śokaṃ rāmasyākliṣṭakarmaṇaḥ
 lakṣmaṇo vānarendrāya sugrīvāya nyavedayat
sa śrutvā vānarendras tu lakṣmaṇeneritaṃ vacaḥ
 tadāsīn niṣprabho 'tyarthaṃ grahagrasta ivāṃśumān
tatas tvadgātraśobhīni rakṣasā hriyamāṇayā
 yāny ābharaṇajālāni pātitāni mahītale
tāni sarvāṇi rāmāya ānīya hariyūthapāḥ
 saṃhṛṣṭā darśayām āsur gatiṃ tu na vidus tava
tāni rāmāya dattāni mayaivopahṛtāni ca
 svanavanty avakīrṇanti tasmin vihatacetasi
tāny aṅke darśanīyāni kṛtvā bahuvidhaṃ tataḥ
 tena devaprakāśena devena paridevitam
paśyatas tasyā rudatas tāmyataś ca punaḥ punaḥ
 prādīpayan dāśarathes tāni śokahutāśanam
śayitaṃ ca ciraṃ tena duḥkhārtena mahātmanā
 mayāpi vividhair vākyaiḥ kṛcchrād utthāpitaḥ punaḥ
tāni dṛṣṭvā mahārhāṇi darśayitvā muhur muhuḥ
 rāghavaḥ sahasaumitriḥ sugrīve sa nyavedayat
sa tavādarśanād ārye rāghavaḥ paritapyate
 mahatā jvalatā nityam agninevāgniparvataḥ
tvatkṛte tam anidrā ca śokaś cintā ca rāghavam
 tāpayanti mahātmānam agnyagāram ivāgnayaḥ
tavādarśanaśokena rāghavaḥ pravicālyate
 mahatā bhūmikampena mahān iva śiloccayaḥ
kānānāni suramyāṇi nadīprasravaṇāni ca
 caran na ratim āpnoti tvam apaśyan nṛpātmaje
sa tvāṃ manujaśārdūlaḥ kṣipraṃ prāpsyati rāghavaḥ
 samitrabāndhavaṃ hatvā rāvaṇaṃ janakātmaje
sahitau rāmasugrīvāv ubhāv akurutāṃ tadā
 samayaṃ vālinaṃ hantuṃ tava cānveṣaṇaṃ tathā
tato nihatya tarasā rāmo vālinam āhave
 sarvarkṣaharisaṃghānāṃ sugrīvam akarot patim
rāmasugrīvayor aikyaṃ devy evaṃ samajāyata
 hanūmantaṃ ca māṃ viddhi tayor dūtam ihāgatam
svarājyaṃ prāpya sugrīvaḥ samanīya mahāharīn
 tvadarthaṃ preṣayām āsa diśo daśa mahābalān
ādiṣṭā vānarendreṇa sugrīveṇa mahaujasaḥ
 adrirājapratīkāśāḥ sarvataḥ prasthitā mahīm
aṅgado nāma lakṣmīvān vālisūnur mahābalaḥ
 prasthitaḥ kapiśārdūlas tribhāgabalasaṃvṛtaḥ
teṣāṃ no vipranaṣṭānāṃ vindhye parvatasattame
 bhṛśaṃ śokaparītanām ahorātragaṇā gatāḥ
te vayaṃ kāryanairāśyāt kālasyātikrameṇa ca
 bhayāc ca kapirājasya prāṇāṃs tyaktuṃ vyavasthitāḥ
vicitya vanadurgāṇi giriprasravaṇāni ca
 anāsādya padaṃ devyāḥ prāṇāṃs tyaktuṃ vyavasthitāḥ
bhṛśaṃ śokārṇave magnaḥ paryadevayad aṅgadaḥ
 tava nāśaṃ ca vaidehi vālinaś ca tathā vadham
 prāyopaveśam asmākaṃ maraṇaṃ ca jaṭāyuṣaḥ
teṣāṃ naḥ svāmisaṃdeśān nirāśānāṃ mumūrṣatām
 kāryahetor ivāyātaḥ śakunir vīryavān mahān
gṛdhrarājasya sodaryaḥ saṃpātir nāma gṛdhrarāṭ
 śrutvā bhrātṛvadhaṃ kopād idaṃ vacanam abravīt
yavīyān kena me bhrātā hataḥ kva ca vināśitaḥ
 etad ākhyātum icchāmi bhavadbhir vānarottamāḥ
aṅgado 'kathayat tasya janasthāne mahad vadham
 rakṣasā bhīmarūpeṇa tvām uddiśya yathātatham
jaṭāyos tu vadhaṃ śrutvā duhhitaḥ so 'ruṇātmajaḥ
 tvām āha sa varārohe vasantīṃ rāvaṇālaye
tasya tadvacanaṃ śrutvā saṃpāteḥ prītivardhanam
 aṅgadapramukhāḥ sarve tataḥ saṃprasthitā vayam
 tvaddarśanakṛtotsāhā hṛṣṭās tuṣṭāḥ plavaṃgamāḥ
athāhaṃ harisainyasya sāgaraṃ dṛśya sīdataḥ
 vyavadhūya bhayaṃ tīvraṃ yojanānāṃ śataṃ plutaḥ
laṅkā cāpi mayā rātrau praviṣṭā rākṣasākulā
 rāvaṇaś ca mayā dṛṣṭas tvaṃ ca śokanipīḍitā
etat te sarvam ākhyātaṃ yathāvṛttam anindite
 abhibhāṣasva māṃ devi dūto dāśarather aham
tvaṃ māṃ rāmakṛtodyogaṃ tvannimittam ihāgatam
 sugrīva sacivaṃ devi budhyasva pavanātmajam
kuśalī tava kākutsthaḥ sarvaśastrabhṛtāṃ varaḥ
 guror ārādhane yukto lakṣmaṇaś ca sulakṣaṇaḥ
tasya vīryavato devi bhartus tava hite rataḥ
 aham ekas tu saṃprāptaḥ sugrīvavacanād iha
mayeyam asahāyena caratā kāmarūpiṇā
 dakṣiṇā dig anukrāntā tvanmārgavicayaiṣiṇā
diṣṭyāhaṃ harisainyānāṃ tvannāśam anuśocatām
 apaneṣyāmi saṃtāpaṃ tavābhigamaśaṃsanāt
diṣṭyā hi na mama vyarthaṃ devi sāgaralaṅghanam
 prāpsyāmy aham idaṃ diṣṭyā tvaddarśanakṛtaṃ yaśaḥ
rāghavaś ca mahāvīryaḥ kṣipraṃ tvām abhipatsyate
 samitrabāndhavaṃ hatvā rāvaṇaṃ rākṣasādhipam
kaurajo nāma vaidehi girīṇām uttamo giriḥ
 tato gacchati gokarṇaṃ parvataṃ kesarī hariḥ
sa ca devarṣibhir dṛṣṭaḥ pitā mama mahākapiḥ
 tīrthe nadīpateḥ puṇye śambasādanam uddharat
tasyāhaṃ hariṇaḥ kṣetre jāto vātena maithili
 hanūmān iti vikhyāto loke svenaiva karmaṇā
 viśvāsārthaṃ tu vaidehi bhartur uktā mayā guṇāḥ
evaṃ viśvāsitā sītā hetubhiḥ śokakarśitā
 upapannair abhijñānair dūtaṃ tam avagacchati
atulaṃ ca gatā harṣaṃ praharṣeṇa tu jānakī
 netrābhyāṃ vakrapakṣmābhyāṃ mumocānandajaṃ jalam
cāru tac cānanaṃ tasyās tāmraśuklāyatekṣaṇam
 aśobhata viśālākṣyā rāhumukta ivoḍurāṭ
 hanūmantaṃ kapiṃ vyaktaṃ manyate nānyatheti sā
athovāca hanūmāṃs tām uttaraṃ priyadarśanām
hate 'sure saṃyati śambasādane; kapipravīreṇa maharṣicodanāt
 tato 'smi vāyuprabhavo hi maithili; prabhāvatas tatpratimaś ca vānaraḥ
