[vai]
      niryāya nagarāc chūrā vyūḍhānīkāḥ prahāriṇaḥ
      trigartān aspṛśan matsyāḥ sūrye pariṇate sati
te trigartāś ca matsyāś ca saṃrabdhā yuddhadurmadāḥ
      anyonyam abhigarjanto goṣu gṛddhā mahābalāḥ
bhīmāś ca mattamātaṅgās tomarāṅkuśacoditāḥ
      grāmaṇīyaiḥ samārūḍhāḥ kuśalair hastisādibhiḥ
teṣāṃ samāgamo ghoras tumulo lomaharṣaṇaḥ
      devāsurasamo rājann āsīt sūryevilambati
udatiṣṭhad rajo bhaumaṃ na prajñāyata kiṃ cana
      pakṣiṇaś cāpatan bhūmau sainyena rajasāvṛtāḥ
iṣubhir vyatisaṃyadbhir ādityo 'ntaradhīyata
      khadyotair iva saṃyuktam antarikṣaṃ vyarājata
rukmapṛṣṭhāni cāpāni vyatiṣaktāni dhanvinām
      patatāṃ lokavīrāṇāṃ savyadakṣiṇam asyatām
rathā rathaiḥ samājagmuḥ pādātaiś ca padātayaḥ
      sādibhiḥ sādinaś caiva gajaiś cāpi mahāgajāḥ
asibhiḥ paṭṭiśaiḥ prāsaiḥ śaktibhis tomarair api
      saṃrabdhāḥ samare rājan nijaghnur itaretaram
nighnantaḥ samare 'nyonyaṃ śūrāḥ parighabāhavaḥ
     na śekur abhisaṃrabdhāḥ śūrān kartuṃ parāṅmukhān
kḷptottarauṣṭhaṃ sunasaṃ kḷpta keśam alaṃ kṛtam
     adṛśyata śiraś chinnaṃ rajodhvastaṃ sakuṇḍalam
adṛśyaṃs tatra gātrāṇi śaraiś chinnāni bhāgaśaḥ
     śālaskandhanikāśāni kṣatriyāṇāṃ mahāmṛdhe
nāgabhoganikāśaiś ca bāhubhiś candanokṣitaiḥ
     ākīrṇā vasudhā tatra śiro bhiś ca sakuṇḍalaiḥ
upaśāmyad rajo bhaumaṃ rudhireṇa prasarpatā
     kaśmalaṃ prāviśad ghoraṃ nirmaryādam avartata
śatānīkaḥ śataṃ hatvā viśālākṣaś catuḥśatam
     praviṣṭau mahatīṃ senāṃ trigartānāṃ mahārathau
     ārcchetāṃ bahu saṃrabdhau keśākeśi nakhānakhi
lakṣayitvā trigartānāṃ tau praviṣṭau rathavrajam
     jagmatuḥ sūryadattaś ca madirāśvaś ca pṛṣṭhataḥ
virāṭas tatra saṃgrāme hatvā pañcaśatān rathān
     hayānāṃ ca śatāny atra hatvā pañca mahārathān
caran sa vividhān mārgān ratheṣu rathayūthapaḥ
     trigartānāṃ suśarmāṇam ārcchad rukmarathaṃ raṇe
tau vyāvaharatāṃ tatra mahātmānau mahābalau
     anyonyam abhigarjantau goṣṭhe govṛṣabhāv iva
tato rathābhyāṃ rathinau vyatiyāya samantataḥ
     śarān vyasṛjatāṃ śīghraṃ toyadhārā ghanāv iva
anyonyaṃ cātisaṃrabdhau viceratur amarṣaṇau
     kṛtāstrau niśitair bāṇair asi śaktigadā bhṛtau
tato rājā suśarmāṇaṃ vivyādha daśabhiḥ śaraiḥ
     pañcabhiḥ pañcabhiś cāsya vivyādha caturo hayān
tathaiva matsyarājānaṃ suśarmā yuddhadurmadaḥ
     pañcāśatā śitair bāṇair vivyādha paramāstra vit
tataḥ sainyaṃ samāvṛtya matsyarājasuśarmaṇoḥ
     nābhyajānaṃs tadānyonyaṃ pradoṣe rajasāvṛte
