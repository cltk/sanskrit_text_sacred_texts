[vaiṣampāyana]
      tūṣṇīṃbhūtaṃ tu rājānaṃ śocamānaṃ yudhiṣṭhiram
      tapasvī dharmatattvajñaḥ kṛṣṇadvaipāyano 'bravīt
prajānāṃ pālanaṃ dharmo rājñāṃ rājīvalocana
      dharmaḥ pramāṇaṃ lokasya nityaṃ dharmānuvartanam
anutiṣṭhasva vai rājan pitṛpaitāmahaṃ padam
      brāhmaṇeṣu ca yo dharmaḥ sa nityo veda niścitaḥ
tat pramāṇaṃ pramāṇānāṃ śāśvataṃ bharatarṣabha
      tasya dharmasya kṛtsnasya kṣatriyaḥ parirakṣitā
tathā yaḥ pratihanty asya śāsanaṃ viṣaye naraḥ
      sa bāhubhyāṃ vinigrāhyo lokayātrā vighātakaḥ
pramāṇam apramāṇaṃ yaḥ kuryān mohavaśaṃ gataḥ
      bhṛtyo va yadi vā putras tapasvī vāpi kaś cana
      pāpān sarvair upāyais tān niyacched ghātayeta vā
ato 'nyathā vartamāno rājā prāpnoti kilbiṣam
      dharmaṃ vinaśyamānaṃ hi yo na rakṣet sa dharmahā
te tvayā dharmahantāro nihatāḥ sapadānugāḥ
      svadharme vartamānas tvaṃ kiṃ nu śocasi pāṇḍava
      rājā hi hanyād dadyāc ca prajā rakṣec ca dharmataḥ
[yudhisṭhira]
      na te 'bhiśaṅke vacanaṃ yad bravīṣi tapodhana
      aparokṣo hi tedharmaḥ sarvadharmabhṛtāṃ vara
mayā hy avadhyā bahavo ghātitā rājyakāraṇāt
     tāny akāryāṇi me brahman dananti ca tapanti ca
[vyāsa]
     īśvaro vā bhavet kartā puruṣo vāpi bhārata
     haṭho vā vartate loke karma jaṃ vā phalaṃ smṛtam
īśvareṇa niyuktā hi sādhv asādhu ca pārthiva
     kurvanti puruṣāḥ karmaphalam īśvara gāmi tat
yathā hi puruṣaś chindyād vṛkṣaṃ paraśunā vane
     chettur eva bhavet pāpaṃ paraśor na kathaṃ cana
atha vā tad upādānāt prāpnuyuḥ karmaṇaḥ phalam
     daṇḍaśastrakṛtaṃ pāpaṃ puruṣe tan na vidyate
na caitad iṣṭaṃ kaunteya yad anyena phalaṃ kṛtam
     prāpnuyād iti tasmāc ca īśvare tan niveśaya
atha vā puruṣaḥ kartā karmaṇoḥ śubhapāpayoḥ
     na paraṃ vidyate tasmād evam anyac chubhaṃ kuru
na hi kaś cit kva cid rājan diṣṭāt pratinivartate
     daṇḍaśastrakṛtaṃ pāpaṃ puruṣe tan na vidyate
yadi vā manyase rājan haṭhe lokaṃ pratiṣṭhitam
     evam apy aśubhaṃ karma na bhūtaṃ na bhaviṣyati
athābhipattir lokasya kartavyā śubhapāpayoḥ
     abhipannatamaṃ loke rājñām udyatadaṇḍanam
athāpi loke karmāṇi samāvartanta bhārata
     śubhāśubhaphalaṃ ceme prāpnuvantīti me matiḥ
evaṃ satyaṃ śubhādeśaṃ karmaṇas tat phalaṃ dhruvam
     tyaja tad rājaśārdūla maivaṃ śoke mano kṛthāḥ
svadharme vartamānasya sāpavāde 'pi bhārata
     evam ātmaparityāgas tava rājan na śobhanaḥ
vihitānīha kaunteya prāyaścittāni karmiṇām
     śarīravāṃs tāni kuryād aśarīraḥ parābhavet
tad rājañ jīvamānas tvaṃ prāyaścittaṃ cariṣyasi
     prāyaścittam akṛtvā tu pretya taptāsi bhārata
