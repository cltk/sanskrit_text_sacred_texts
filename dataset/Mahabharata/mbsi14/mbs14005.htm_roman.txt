[y]
      kathaṃvīryaḥ samabhavat sa rājā vadatāṃ varaḥ
      kathaṃ ca jātarūpeṇa samayujyata sa dvija
kva ca tat sāṃprataṃ dravyaṃ bhagavann avatiṣṭhate
      kathaṃ ca śakyam asmābhis tad avāptuṃ tapodhana
[v]
      asurāś caiva devāś ca dakṣasyāsan prajāpateḥ
      apatyaṃ bahulaṃ tāta te 'spardhanta parasparam
tathaivāṅgirasaḥ putrau vratatulyau babhūvatuḥ
      bṛhaspatir bṛhat tejāḥ saṃvartaś ca tapodhanaḥ
tāv api spardhinau rājan pṛthag āstāṃ parasparam
      bṛhaspatiś ca saṃvartaṃ bādhate sma punaḥ punaḥ
sa bādhyamānaḥ satataṃ bhrātrā jyeṣṭhena bhārata
      arthān utsṛjya digvāsā vanavāsam arocayat
vāsavo 'py asurān sarvān nirjitya ca nihatya ca
      indratvaṃ prāpya lokeṣu tato vavre purohitam
      putram aṅgiraso jyeṣṭhaṃ vipra śreṣṭhaṃ bṛhaspatim
yājyas tv aṅgirasaḥ pūrvam āsīd rājā karaṃdhamaḥ
      vīryeṇāpratimo loke vṛttena ca balena ca
      śatakratur ivaujasvī dharmātmā saṃśitavrataḥ
vāhanaṃ yasya yodhāś ca dravyāṇi vividhāni ca
      dhyānād evābhavad rājan mukhavātena sarvaśaḥ
sa guṇaiḥ pārthivān sarvān vaśe cakre narādhipaḥ
     saṃjīvya kālamiṣṭaṃ ca sa śarīro divaṃ gataḥ
babhūva tasya putras tu yayātir iva dharmavit
     avikṣin nāma śatrukṣit sa vaśe kṛtavān mahīm
     vikrameṇa guṇaiś caiva pitevāsīt sa pārthivaḥ
tasya vāsavatulyo 'bhūn marutto nāma vīryavān
     putras tam anuraktābhūt pṛthivī sāgarāmbarā
spardhate satataṃ sa sma devarājena pārthivaḥ
     vāsavo 'pi maruttena spardhate pāṇḍunandana
śuciḥ sa guṇavān āsīn maruttaḥ pṛthivīpatiḥ
     yatamāno 'pi yaṃ śakro na viśeṣayati sma ha
so 'śaknuvan viśeṣāya samāhūya bṛhaspatim
     uvācedaṃ vaco devaiḥ sahito harivāhanaḥ
bṛhaspate maruttasya mā sma kārṣīḥ kathaṃ cana
     daivaṃ karmātha vā pitryaṃ kartāsi mama cet priyam
ahaṃ hi triṣu lokeṣu surāṇāṃ ca bṛhaspate
     indratvaṃ prāptavān eko maruttas tu mahīpatiḥ
kathaṃ hy amartyaṃ brahmas tvaṃ yājayitvā surādhipam
     yājayermṛtyu saṃyuktaṃ maruttam aviśaṅkayā
māṃ vā vṛṇīṣva bhadraṃ te maruttaṃ vā mahīpatim
     parijyajya maruttaṃ vā yathājoṣaṃ bhajasva mām
evam uktaḥ sa kauravya devarājñā bṛhaspatiḥ
     muhūrtam iva saṃcintya devarājānam abravīt
tvaṃ bhūtānām adhipatis tvayi lokāḥ pratiṣṭhitāḥ
     namucer viśvarūpasya nihantā tvaṃ balasya ca
tvam ājahartha devānām eko vīraśriyaṃ parām
     tvaṃ bibharṣi bhuvaṃ dyāṃ ca sadaiva balasūdana
paurohityaṃ kathaṃ kṛtvā tava devagaṇeśvara
     yājayeyam ahaṃ martyaṃ maruttaṃ pākaśāsana
samāśvasihi deveśa nāhaṃ martyāya karhi cit
     grahīṣyāmi sruvaṃ yajñe śṛṇu cedaṃ vaco mama
hiraṇyaretaso 'mbhaḥ syāt parivarteta medinī
     bhāsaṃ ca na raviḥ kuryān matsatyaṃ vicaled yadi
bṛhaspativacaḥ śrutvā śakro vigatamatsaraḥ
     praśasyainaṃ viveśātha svam eva bhavanaṃ tadā
