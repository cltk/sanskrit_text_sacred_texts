[v]
      hate citrāṅgade bhīṣmo bāle bhrātari cānagha
      pālayām āsa tad rājyaṃ satyavatyā mate sthitaḥ
saṃprāptayauvanaṃ paśyan bhrātaraṃ dhīmatāṃ varam
      bhīṣmo vicitravīryasya vivāhāyākaron matim
atha kāśipater bhīṣmaḥ kanyās tisro 'psaraḥ samāḥ
      śuśrāva sahitā rājan vṛṇvatīr vai svayaṃvaram
tataḥ sa rathināṃ śreṣṭho rathenaikena varma bhṛt
      jagāmānumate mātuḥ purīṃ vārāṇasīṃ prati
tatra rājñaḥ samuditān sarvataḥ samupāgatān
      dadarśa kanyās tāś caiva bhīṣmaḥ śaṃtanunandanaḥ
kīrtyamāneṣu rājñāṃ tu nāmasv atha sahasraśaḥ
      bhīṣmaḥ svayaṃ tadā rājan varayām āsa tāḥ prabhuḥ
uvāca ca mahīpālān rājañ jaladaniḥsvanaḥ
      ratham āropya tāḥ kanyā bhīṣmaḥ praharatāṃ varaḥ
āhūya dānaṃ kanyānāṃ guṇavadbhyaḥ smṛtaṃ budhaiḥ
      alaṃkṛtya yathāśakti pradāya ca dhanāny api
prayacchanty apare kanyāṃ mithunena gavām api
      vittena kathitenānye balenānye 'numānya ca
pramattām upayānty anye svayam anye ca vindate
     aṣṭamaṃ tam atho vittavivāhaṃ kavibhiḥ smṛtam
svayaṃvaraṃ tu rājanyāḥ praśaṃsanty upayānti ca
     pramathya tu hṛtām āhur jyāyasīṃ dharmavādinaḥ
tā imāḥ pṛthivīpālā jihīrṣāmi balād itaḥ
     te yatadhvaṃ paraṃ śaktyā vijayāyetarāya vā
     sthito 'haṃ pṛthivīpālā yuddhāya kṛtaniścayaḥ
evam uktvā mahīpālān kāśirājaṃ ca vīryavān
     sarvāḥ kanyāḥ sa kauravyo ratham āropayat svakam
     āmantrya ca sa tān prāyāc chīghraṃ kanyāḥ pragṛhya tāḥ
tatas te pārthivāḥ sarve samutpetur amarṣitāḥ
     saṃspṛśantaḥ svakān bāhūn daśanto daśanac chadān
teṣām ābharaṇāny āśu tvaritānāṃ vimuñcatām
     āmuñcatāṃ ca varmāṇi saṃbhramaḥ sumahān abhūt
tārāṇām iva saṃpāto babhūva janamejaya
     bhūṣaṇānāṃ ca śubhrāṇāṃ kavacānāṃ ca sarvaśaḥ
savarmabhir bhūṣaṇais te drāg bhrājadbhir itas tataḥ
     sakrodhāmarṣa jihmabhrū sakaṣāya dṛśas tathā
sūtopakḷptān rucirān sadaśvodyata dhūr gatān
     rathān āsthāya te vīrāḥ sarvapraharaṇānvitāḥ
     prayāntam ekaṃ kauravyam anusasrur udāyudhāḥ
tataḥ samabhavad yuddhaṃ teṣāṃ tasya ca bhārata
     ekasya ca bahūnāṃ ca tumulaṃ lomaharṣaṇam
te tv iṣūn daśasāhasrāṃs tasmai yugapad ākṣipan
     aprāptāṃś caiva tān āśu bhīṣmaḥ sarvāṃs tadācchinat
tatas te pārthivāḥ sarve sarvataḥ parivārayan
     vavarṣuḥ śaravarṣeṇa varṣeṇevādrim ambudāḥ
sa tad bāṇamayaṃ varṣaṃ śarair āvārya sarvataḥ
     tataḥ sarvān mahīpālān pratyavidhyat tribhis tribhiḥ
tasyāti puruṣān anyāṁl lāghavaṃ rathacāriṇaḥ
     rakṣaṇaṃ cātmanaḥ saṃkhye śatravo 'py abhyapūjayan
tān vinirjitya tu raṇe sarvaśāstraviśāradaḥ
     kanyābhiḥ sahitaḥ prāyād bhārato bhāratān prati
tatas taṃ pṛṣṭhato rājañ śālvarājo mahārathaḥ
     abhyāhanad ameyātmā bhīṣmaṃ śāṃtanavaṃ raṇe
vāraṇaṃ jaghane nighnan dantābhyām aparo yathā
     vāśitām anusaṃprāpto yūthapo balināṃ varaḥ
strī kāmatiṣṭha tiṣṭheti bhīṣmam āha sa pārthivaḥ
     śālvarājo mahābāhur amarṣeṇābhicoditaḥ
tataḥ sa puruṣavyāghro bhīṣmaḥ parabalārdanaḥ
     tad vākyākulitaḥ krodhād vidhūmo 'gnir iva jvalan
kṣatradharmaṃ samāsthāya vyapetabhayasaṃbhramaḥ
     nivartayām āsa rathaṃ śālvaṃ prati mahārathaḥ
nivartamānaṃ taṃ dṛṣṭvā rājānaḥ sarva eva te
     prekṣakāḥ samapadyanta bhīṣma śālva samāgame
tau vṛṣāv iva nardantau balinau vāśitāntare
     anyonyam abhivartetāṃ balavikrama śālinau
tato bhīṣmaṃ śāṃtanavaṃ śaraiḥ śatasahasraśaḥ
     śālvarājo naraśreṣṭhaḥ samavākirad āśugaiḥ
pūrvam abhyarditaṃ dṛṣṭvā bhīṣmaṃ śālvena te nṛpāḥ
     vismitāḥ samapadyanta sādhu sādhv iti cābhruvan
lāghavaṃ tasya te dṛṣṭvā saṃyuge sarvapārthivāḥ
     apūjayanta saṃhṛṣṭā vāgbhiḥ śālvaṃ narādhipāḥ
kṣatriyāṇāṃ tadā vācaḥ śrutvā parapuraṃjayaḥ
     kruddhaḥ śāṃtanavo bhīṣmas tiṣṭha tiṣṭhety abhāṣata
sārathiṃ cābravīt kruddho yāhi yatraiṣa pārthivaḥ
     yāvad enaṃ nihanmy adya bhujaṃgam iva pakṣirāṭ
tato 'straṃ vāruṇaṃ samyag yojayām āsa kauravaḥ
     tenāśvāṃś caturo 'mṛdnāc chālva rājño narādhipa
astrair astrāṇi saṃvārya śālvarājñaḥ sa kauravaḥ
     bhīṣmo nṛpatiśārdūla nyavadhīt tasya sārathim
     astreṇa cāpy athaikena nyavadhīt turagottamān
kanyā hetor naraśreṣṭha bhīṣmaḥ śāṃtanavas tadā
     jitvā visarjayām āsa jīvantaṃ nṛpasattamam
     tataḥ śālvaḥ svanagaraṃ prayayau bharatarṣabha
rājāno ye ca tatrāsan svayaṃvaradidṛkṣavaḥ
     svāny eva te 'pi rāṣṭrāṇi jagmuḥ parapuraṃjaya
evaṃ vijitya tāḥ kanyā bhīṣmaḥ praharatāṃ varaḥ
     prayayau hāstinapuraṃ yatra rājā sa kauravaḥ
so 'cireṇaiva kālena atyakrāman narādhipa
     vanāni saritaś caiva śailāṃś ca vividhadrumān
akṣataḥ kṣapayitvārīn saṃkhye 'saṃkhyeyavikramaḥ
     ānayām āsa kāśyasya sutāḥ sāgaragāsutaḥ
snuṣā iva sa dharmātmā bhaginya iva cānujāḥ
     yathā duhitaraś caiva pratigṛhya yayau kurūn
tāḥ sarvā guṇasaṃpannā bhrātā bhrātre yavīyase
     bhīṣmo vicitravīryāya pradadau vikramāhṛtāḥ
satāṃ dharmeṇa dharmajñaḥ kṛtvā karmātimānuṣam
     bhrātur vicitravīryasya vivāhāyopacakrame
     satyavatyā saha mithaḥ kṛtvā niścayam ātmavān
vivāhaṃ kārayiṣyantaṃ bhīṣmaṃ kāśipateḥ sutā
     jyeṣṭhā tāsām idaṃ vākyam abravīd dhi satī tadā
mayā saubhapatiḥ pūrvaṃ manasābhivṛtaḥ patiḥ
     tena cāsmi vṛtā pūrvam eṣa kāmaś ca me pituḥ
mayā varayitavyo 'bhūc chālvas tasmin svayaṃvare
     etad vijñāya dharmajña tatas tvaṃ dharmam ācara
evam uktas tayā bhīṣmaḥ kanyayā vipra saṃsadi
     cintām abhyagamad vīro yuktāṃ tasyaiva karmaṇaḥ
sa viniścitya dharmajño brāhmaṇair vedapāragaiḥ
     anujajñe tadā jyeṣṭām ambāṃ kāśipateḥ sutām
ambikāmbālike bhārye prādād bhrātre yavīyase
     bhīṣmo vicitravīryāya vidhidṛṣṭena karmaṇā
tayoḥ pāṇiṃ gṛhītvā sa rūpayauvana darpitaḥ
     vicitravīryo dharmātmā kāmātmā samapadyata
te cāpi bṛhatī śyāme nīlakuñcita mūrdhaje
     raktatuṅga nakhopete pīnaśreṇi payodhare
ātmanaḥ pratirūpo 'sau labdhaḥ patir iti sthite
     vicitravīryaṃ kalyāṇaṃ pūjayām āsatus tu te
sa cāśvi rūpasadṛśo deva sattvaparākramaḥ
     sarvāsām eva nārīṇāṃ cittapramathano 'bhavat
tābhyāṃ saha samāḥ sapta viharan pṛthivīpatiḥ
     vicitravīryas taruṇo yakṣmāṇaṃ samapadyata
suhṛdāṃ yatamānānām āptaiḥ saha cikitsakaiḥ
     jagāmāstam ivādityaḥ kauravyo yamasādanam
pretakāryāṇi sarvāṇi tasya samyag akārayat
     rājño vicitravīryasya satyavatyā mate sthitaḥ
     ṛtvigbhiḥ sahito bhīṣmaḥ sarvaiś ca kurupuṃgavaiḥ
