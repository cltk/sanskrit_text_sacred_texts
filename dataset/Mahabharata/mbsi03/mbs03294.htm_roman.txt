[vai]
      devarājam anuprāptaṃ brāhmaṇa chadmanā vṛṣaḥ
      dṛṣṭvā svāgatam ity āha na bubodhāsya mānasam
hiraṇyakaṇṭhīḥ pramadā grāmān vā bahu gokulān
      kiṃ dadānīti taṃ vipram uvācādhirathis tataḥ
[brā]
      hiraṇyakaṇṭhyaḥ pramadā yac cānyat prītivardhanam
      nāhaṃ dattam ihecchāmi tadarthibhyaḥ pradīyatām
yad etat sahajaṃ varma kuṇḍale ca tavānagha
      etad utkṛtya me dehi yadi satyavrato bhavān
etad icchāmy ahaṃ kṣipraṃ tvayā dattaṃ paraṃtapa
      eṣa me sarvalābhānāṃ lābhaḥ paramako matiḥ
[karṇa]
      avaniṃ pramadā gāś ca nirvāpaṃ bahu vārṣikam
      tat te vipra pradāsyāmi na tu varma na kuṇḍale
[vai]
      evaṃ bahuvidhair vākyair yācyamānaḥ sa tu dvijaḥ
      karṇena bharataśreṣṭha nānyaṃ varam ayācata
santvitaś ca yathāśakti pūjitaś ca yathāvidhi
      naivānyaṃ sa dvijaśreṣṭhaḥ kāmayām āsa vai varam
yadā nānyaṃ pravṛṇute varaṃ vai dvijasattamaḥ
      tadainam abravīd bhūyo rādheyaḥ prahasann iva
sahajaṃ varma me vipra kuṇḍale cāmṛtodbhave
     tenāvadhyo 'smi lokeṣu tato naitad dadāmy aham
viśālaṃ pṛthivī rājyaṃ kṣemaṃ nihatakaṇṭakam
     pratigṛhṇīṣva mattas tvaṃ sādhu brāhmaṇapuṃgava
kuṇḍalābhyāṃ vimukto 'haṃ varmaṇā sahajena ca
     gamanīyo bhaviṣyāmi śatrūṇāṃ dvijasattama
[vai]
     yadā nānyaṃ varaṃ vavre bhagavān pākaśāsanaḥ
     tataḥ prahasya karṇas taṃ punar ity abravīd vacaḥ
vidito devadeveśa prāg evāsi mama prabho
     na tu nyāyyaṃ mayā dātuṃ tava śakra vṛthā varam
tvaṃ hi deveśvaraḥ sākṣāt tvayā deyo varo mama
     anyeṣāṃ caiva bhūtānām īśvaro hy asi bhūtakṛt
yadi dāsyāmi te devakuṇḍale kavacaṃ tathā
     vadhyatām upayāsyāmi tvaṃ ca śakrāvahāsyatām
tasmād vinimayaṃ kṛtvā kuṇḍale varma cottamam
     harasva śakra kāmaṃ me na dadyām aham anyathā
[ṣakra]
     vidito 'haṃ raveḥ pūrvam āyann eva tavāntikam
     tena te sarvam ākhyātam evam etan na saṃśayaḥ
kāmam astu tathā tāta tava karṇa yathecchasī
     varjayitvā tu me vajraṃ pravṛṇīṣva yad icchasi
[vai]
     tataḥ karṇaḥ prahṛṣṭas tu upasaṃgamya vāsavam
     amoghāṃ śaktim abhyetya vavre saṃpūrṇamānasaḥ
[karṇa]
     varmaṇā kuṇḍalābhyāṃ ca śaktiṃ me dehi vāsava
     amoghāṃ śatrusaṃghānāṃ ghātinīṃ pṛtanā mukhe
tataḥ saṃcintya manasā muhūrtam iva vāsavaḥ
     śaktyarthaṃ pṛthivīpāla karṇaṃ vākyam athābravīt
kuṇḍale me prayacchasva varma caiva śarīrajam
     gṛhāṇa karṇa śaktiṃ tvam anena samayena me
amoghā hanti śataśaḥ śatrūn mama karacyutā
     punaś ca pāṇim abhyeti mama daityān vinighnataḥ
seyaṃ tava karaṃ prāpya hatvaikaṃ ripum ūrjitam
     garjantaṃ pratapantaṃ ca mām evaiṣyati sūtaja
[karṇa]
     ekam evāham icchāmi ripuṃ hantuṃ mahāhave
     garjantaṃ pratapantaṃ ca yato mama bhayaṃ bhavet
[indra]
     ekaṃ haniṣyasi ripuṃ garjaṅgaṃ balinaṃ raṇe
     tvaṃ tu yaṃ prārthayasy ekaṃ rakṣyate sa mahātmanā
yam āhur veda vidvāṃso varāham ajitaṃ harim
     nārāyaṇam acintyaṃ ca tena kṛṣṇena rakṣyate
[karṇa]
     evam apy astu bhagavann ekavīra vadhe mama
     amoghā pravarā śaktir yena hanyāṃ pratāpinam
utkṛtya tu pradāsyāmi kuṇḍale kavacaṃ ca te
     nikṛtteṣu ca gātreṣu na me bībhatsatā bhavet
[indra]
     na te bībhatsatā karṇa bhaviṣyati kathaṃ cana
     vraṇaś cāpi na gātreṣu yas tvaṃ nānṛtam icchasi
yādṛśas te pitur varṇas tejo ca vadatāṃ vara
     tādṛṣenaiva varṇena tvaṃ karṇa bhavitā punaḥ
vidyamāneṣu śastreṣu yady amoghām asaṃśaye
     pramatto mokṣyase cāpi tvayy evaiṣā patiṣyati
[karṇa]
     saṃśayaṃ paramaṃ prāpya vimokṣye vāsavīm imām
     yathā mām āttha śakra tvaṃ satyam etad bravīmi te
[vai]
     tataḥ śaktiṃ prajvalitāṃ pratigṛhya viśāṃ pate
     śastraṃ gṛhītvā niśitaṃ sarvagātrāṇy akṛntata
tato devā mānavā dānavāś ca; nikṛntantaṃ karṇam ātmānam evam
     dṛṣṭvā sarve siddhasaṃghāś ca nedur; na hy asyāsīd duḥkhajo vai vikāraḥ
tato divyā dundubhayaḥ praṇeduḥ; papātoccaiḥ puṣpavarṣaṃ ca divyam
     dṛṣṭvā karṇaṃ ṣastra saṃkṛttagātraṃ; muhuś cāpi smayamānaṃ nṛvīram
tato chitvā kavacaṃ divyam aṅgāt; tathaivārdraṃ pradadau vāsavāya
     tathotkṛtya pradadau kuṇḍale te; vaikartanaḥ karmaṇā tena karṇaḥ
tataḥ śakraḥ prahasan vañcayitvā; karṇaṃ loke yaśasā yojayitvā
     kṛtaṃ kāryaṃ pāṇḍavānāṃ hi mene; tataḥ paścād divam evotpapāta
śrutvā karṇaṃ muṣitaṃ dhārtarāṣṭrā; dīnāḥ sarve bhagnadarpā ivāsan
     tāṃ cāvasthāṃ gamitaṃ sūtaputraṃ; śrutvā pāthā jahṛṣuḥ kānanasthāḥ
[janam]
     kvasthā vīrāḥ pāṇḍavās te babhūvuḥ; kutaś caitac chrutavantaḥ priyaṃ te
     kiṃ vākārṣur dvādaśe 'bde vyatīte; tan me sarvaṃ bhagavān vyākarotu
[vai]
     labdhvā kṛṣṇāṃ saindhavaṃ drāvayitvā; vipraiḥ sārdhaṃ kāmyakād āśramāt te
     mārkaṇḍeyāc chrutavantaḥ purāṇaṃ; devarṣīṇāṃ caritaṃ vistareṇa
pratyājagmuḥ sarathāḥ sānuyātrāḥ; sarvaiḥ sārdhaṃ sūdapaurogavaiś ca
     tataḥ puṇyaṃ dvaitavanaṃ nṛvīrā; nistīryograṃ vanavāsaṃ samagram
