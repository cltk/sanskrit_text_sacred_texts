[bhīmas]
      tathā bhadre kariṣyāmi yathā tvaṃ bhīru bhāṣase
      adya taṃ sūdayiṣyāmi kīcakaṃ saha bāndhavam
asyāḥ pradoṣe śarvaryāḥ kuruṣvānena saṃgamam
      duḥkhaṃ śokaṃ ca nirdhūya yājñaseni śucismite
yaiṣā nartana śālā vai matsyarājena kāritā
      divātra kanyā nṛtyanti rātrau yānti yathā gṛham
tatrāsti śayanaṃ bhīru dṛjḍhāṅgaṃ supratiṣṭhitam
      tatrāsya darśayiṣyāmi pūrvapretān pitāmahān
yathā ca tvāṃ na paśyeyuḥ kurvāṇāṃ tena saṃvidam
      kuryās tathā tvaṃ kalyāṇi yathā saṃnihito bhavet
[vai]
      tathā tau kathayitvā tu bāṣpam utsṛjya duḥkhitau
      rātriśeṣaṃ tad atyugraṃ dhārayām āsatur hṛdā
tasyāṃ rātryāṃ vyatītāyāṃ prātar utthāya kīcakaḥ
      gatvā rājakulāyaiva draupadīm idam abravīt
sabhāyāṃ paśyato rājñaḥ pātayitvā padāhanam
      na caivālabhathās trāṇam abhipannā balīyasā
pravādena hi matsyānāṃ rājā nāmnāyam ucyate
      aham eva hi matsyānāṃ rājā vai vāhinīpatiḥ
sā sukhaṃ pratipadyasva dāsabhīru bhavāmi te
     ahnāya tava suśroṇiśataṃ niṣkān dadāmy aham
dāsī śataṃ ca te dadyāṃ dāsānām api cāparam
     rathaṃ cāśvatarī yuktam astu nau bhīru saṃgamaḥ
[drau]
     ekaṃ me samayaṃ tv adya pratipadyasva kīcaka
     na tvāṃ sakhā vā bhrātā vā jānīyāt saṃgataṃ mayā
avabodhād dhi bhītāsmi gandharvāṇāṃ yaśasvinām
     evaṃ me pratijānīhi tato 'haṃ vaśagā tava
[kīcaka]
     evam etat kariṣyāmi yathā suśroṇi bhāṣase
     eko bhadre gamiṣyāmi śūnyam āvasathaṃ tava
samāgamārthaṃ rambhoru tvayā madanamohitaḥ
     yathā tvāṃ nāvabhotsyanti gandharvāḥ sūryavarcasaḥ
[drau]
     yad idaṃ nartanāgāraṃ matsyarājena kāritam
     divātra kanyā nṛtyanti rātrau yānti yathā gṛham
tamisre tatra gacchethā gandharvās tan na jānate
     tatra doṣaḥ parihṛto bhaviṣyati na saṃśayaḥ
[vai]
     tam arthaṃ pratijalpantyāḥ kṛṣṇāyāḥ kīcakena ha
     divasārdhaṃ samabhavan māsenaiva samaṃ nṛpa
kīcako 'tha gṛhaṃ gatvā bhṛśaṃ harṣapariplutaḥ
     sairandhrī rūpiṇaṃ mūḍho mṛtyuṃ taṃ nāvabuddhavān
gandhābharaṇa mālyeṣu vyāsaktaḥ sa viśeṣataḥ
     alaṃ cakāra so ''tmānaṃ sa tvaraḥ kāmamohitaḥ
tasya tat kurvataḥ karmakālo dīrgha ivābhavat
     anucintayataś cāpi tām evāyata locanām
āsīd abhyadhikā cāsya śrīḥ śriyaṃ pramumukṣataḥ
     nirvāṇakāle dīpasya vartīm iva didhakṣataḥ
kṛtasaṃpratyayas tatra kīcakaḥ kāmamohitaḥ
     nājānād divasaṃ yāntaṃ cintayānaḥ samāgamam
tatas tu draupadī gatvā tadā bhīmaṃ mahānase
     upātiṣṭhata kalyāṇī kauravyaṃ patim antikāt
tam uvāca sukeśāntā kīcakasya mayā kṛtaḥ
     saṃgamo nartanāgāre yathāvocaḥ paraṃtapa
śūnyaṃ sa nartanāgāram āgamiṣyati kīcakaḥ
     eko niśi mahābāho kīcakaṃ taṃ niṣūdaya
taṃ sūtaputraṃ kaunteya kīcakaṃ madadarpitam
     gatvā tvaṃ nartanāgāraṃ nirjīvaṃ kurupāṇḍava
darpāc ca sūtaputro 'sau gandharvān avamanyate
     taṃ tvaṃ praharatāṃ śreṣṭha naḍaṃ nāga ivoddhara
aśruduḥkhābhibhūtāyā mama mārjasva bhārata
     ātmanaś caiva bhadraṃ te kuru mānaṃ kulasya ca
[bhīmas]
     svāgataṃ te varārohe yan māṃ vedayase priyam
     na hy asya kaṃ cid icchāmi sahāyaṃ varavarṇini
yā me prītis tvayākhyātā kīcakasya samāgame
     hatvā hiḍimbaṃ sā prītir mamāsīd varavarṇini
satyaṃ bhratṝṃś ca dharmaṃ ca puraskṛtya bravīmi te
     kīcakaṃ nihaniṣyāmi vṛtraṃ devapatir yathā
taṃ gahvare prakāśe vā pothayiṣyāmi kīcakam
     atha ced avabhotsyanti haṃsye matsyān api dhruvam
tato duryodhanaṃ hatvā pratipatsye vasuṃdharām
     kāmaṃ matsyam upāstāṃ hi kuntīputro yudhiṣṭhiraḥ
[drau]
     yathā na saṃtyajethās tvaṃ satyaṃ vai matkṛte vibho
     nigūḍhas tvaṃ tathā vīra kīcakaṃ vinipātaya
[bhīmas]
     evam etat kariṣyāmi yathā tvaṃ bhīru bhāṣate
     adṛśyamānas tasyādya tamasvinyām anindite
nāgo bilvam ivākramya pothayiṣyāmy ahaṃ śiraḥ
     alabhyām icchatas tasya kīcakasya durātmanaḥ
[vai]
     bhīmo 'tha prathamaṃ gatvā rātrau channa upāviśat
     mṛgaṃ harir ivādṛśyaḥ pratyākāṅkṣat sa kīcakam
kīcakaś cāpy alaṃ kṛtyayathākāmam upāvrajat
     tāṃ velāṃ nartanāgāre pāñcālī saṃgamāśayā
manyamānaḥ sa saṃketam āgāraṃ prāviśac ca tam
     praviśya ca sa tad veśma tamasā saṃvṛtaṃ mahat
pūrvāgataṃ tatas tatra bhīmam apratimaujasam
     ekāntam āsthitaṃ cainam āsasāda sudurmatiḥ
śayānaṃ śayane tatra mṛtyuṃ sūtaḥ parāmṛśat
     jājvalyamānaṃ kopena kṛṣṇā dharṣaṇajena ha
upasaṃgamya caivainaṃ kīcakaḥ kāmamohitaḥ
     harṣonmathita cittātmā smayamāno 'bhyabhāṣata
prāpitaṃ te mayā vittaṃ bahurūpam anantakam
     sat sarvaṃ tvāṃ samuddiśya sahasā samupāgataḥ
nākasmān māṃ praśaṃsanti sadā gṛhagatāḥ striyaḥ
     suvāsā darśanīyaś ca nānyo 'sti tvā dṛśaḥ pumān
[bhīmas]
     diṣṭyā tvaṃ darśanīyo 'si diṣṭyātmānaṃ praśaṃsasi
     īdṛśas tu tvayā sparśaḥ spṛṣṭapūrvo na karhi cit
[vai]
     ity uktvā taṃ mahābāhur bhīmo bhīmaparākramaḥ
     samutpatya ca kaunteyaḥ prahasya ca narādhamam
     bhīmo jagrāha keśeṣu mālyavatsu sugandhiṣu
sa keśeṣu parāmṛṣṭo balena balināṃ varaḥ
     ākṣipya keśān vegena bāhvor jagrāha pāṇḍavam
bāhuyuddhaṃ tayor āsīt kruddhayor narasiṃhayoḥ
     vasante vāsitā hetor balavad gajayor iva
īṣad āgalitaṃ cāpi krodhāc cala padaṃ sthitam
     kīcako balavān bhīmaṃ jānubhyām ākṣipad bhuvi
pātito bhuvi bhīmas tu kīcakena balīyasā
     utpapātātha vegena daṇḍāhata ivoragaḥ
spardhayā ca balonmattau tāv ubhau sūta pāṇḍavau
     niśīthe paryakarṣetāṃ balinau niśi nirjane
tatas tad bhavanaśreṣṭhaṃ prākampata muhur muhuḥ
     balavac cāpi saṃkruddhāv anyonyaṃ tāv agarjatām
talābhyāṃ tu sa bhīmena vakṣasy abhihato balī
     kīcako roṣasaṃtaptaḥ padān na calitaḥ padam
muhūrtaṃ tu sa taṃ vegaṃ sahitvā bhuvi duḥsaham
     balād ahīyata tadā sūto bhīmabalārditaḥ
taṃ hīyamānaṃ vijñāya bhīmaseno mahābalaḥ
     vakṣasy ānīya vegena mamanthainaṃ vicetasam
krodhāviṣṭo viniḥśvasya punaś cainaṃ vṛkodaraḥ
     jagrāha jayatāṃ śreṣṭhaḥ keśeṣv eva tadā bhṛśam
gṛhītvā kīcakaṃ bhīmo virurāva mahābalaḥ
     śārdūlaḥ piśitākāṅkṣī gṛhītveva mahāmṛgam
tasya pādau ca pāṇī ca śirogrīvāṃ ca sarvaśaḥ
     kāye praveśayām āsa paśor iva pināka dhṛk
taṃ saṃmathita sarvāṅgaṃ māṃsapiṇḍopamaṃ kṛtam
     kṛṣṇāyai darśayām āsa bhīmaseno mahābalaḥ
uvāca ca mahātejā draupadīṃ pāṇḍunandanaḥ
     paśyainam ehi pāñcāli kāmuko 'yaṃ yathā kṛtaḥ
tathā sa kīcakaṃ hatvā gatvā roṣasya vai śamam
     āmantrya draupadīṃ kṛṣṇāṃ kṣipram āyān mahānasam
kīcakaṃ ghātayitvā tu draupadī yoṣitāṃ varā
     prahṛṣṭā gatasaṃtāpā sabhā pālān uvāca ha
kīcako 'yaṃ hataḥ śete gandharvaiḥ patibhir mama
     parastrī kāmasaṃmattaḥ samāgacchata paśyata
tac chrutvā bhāṣitaṃ tasyā nartanāgāra rakṣiṇaḥ
     sahasaiva samājagmur ādāyokāḥ sahasraśaḥ
tato gatvātha tad veśma kīcakaṃ vinipātitam
     gatāsuṃ dadṛśur bhūmau rudhireṇa samukṣitam
kvāsya grīvā kva caraṇau kva pāṇī kva śiras tathā
     iti sma taṃ parīkṣante gandharveṇa hataṃ tadā
