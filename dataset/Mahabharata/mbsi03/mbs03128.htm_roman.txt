[s]
      brahman yad yad yathā kāryaṃ tat tat kuru tathā tathā
      putra kāmatayā sarvaṃ kariṣyāmi vacas tava
[l]
      tataḥ sa yājayām āsa somakaṃ tena jantunā
      mātaras tu balāt putram apākarṣuḥ kṛpānvitāḥ
hāhatāḥ smeti vāśantyas tīvraśokasamanvitāḥ
      taṃ mātaraḥ pratyakarṣan gṛhītvā dakṣiṇe kare
      savye pāṇau gṛhītvā tu yājako 'pi sma karṣati
kurarīṇām ivārtānām apākṛṣya tu taṃ sutam
      viśasya cainaṃ vidhinā vapām asya juhāva saḥ
vapāyāṃ hūyamānāyāṃ gandham āghrāya mātaraḥ
      ārtā nipetuḥ sahasā pṛthivyāṃ kurunandana
      sarvāś ca garbhān alabhaṃs tatas tāḥ pārthivāṅganāḥ
tato daśasu māseṣu somakasya viśāṃ pate
      jajñe putraśataṃ pūrṇaṃ tāsu sarvāsu bhārata
jantur jyeṣṭhaḥ samabhavañ janitryām eva bhārata
      sa tāsām iṣṭa evāsīn na tathānye nijāḥ sutāḥ
tac ca lakṣaṇam asyāsīt sauvarṇaṃ pārśva uttare
      tasmin putraśate cāgryaḥ sa babhūva guṇair yutaḥ
tataḥ sa lokam agamat somakasya guruḥ param
      atha kāle vyatīte tu somako 'py agamat param
atha taṃ narake ghore pacyamānaṃ dadarśa saḥ
     tam apṛcchat kimarthaṃ tvaṃ narake pacyase dvija
tam abravīd guruḥ so 'tha pacyamāno 'gninā bhṛśam
     tvaṃ mayā yājito rājaṃs tasyedaṃ karmaṇaḥ phalam
etac chrutvā sa rājarṣir dharmarājānam abravīt
     aham atra pravekṣyāmi mucyatāṃ mama yājakaḥ
     matkṛte hi mahābhāgaḥ pacyate narakāgninā
nānyaḥ kartuḥ phalaṃ rājann upabhuṅkte kadā cana
     imāni tava dṛśyante phalāni dadatāṃ vara
[somaka]
     puṇyān na kāmaye lokān ṛte 'haṃ brahmavādinam
     icchāmy aham anenaiva saha vastuṃ surālaye
narake vā dharmarāja karmaṇāsya samo hy aham
     puṇyāpuṇya phalaṃ devasamam astv āvayor idam
[dharma]
     yady evam īpsitaṃ rājan bhuṅkṣvāsya sahitaḥ phalam
     tulyakālaṃ sahānena paścāt prāpsyasi sad gatim
[l]
     sa cakāra tathā sarvaṃ rājā rājīvalocanaḥ
     punaś ca lebhe lokān svān karmaṇā nirjitāñ śubhān
     saha tenaiva vipreṇa guruṇā sa gurupriyaḥ
eṣa tasyāśramaḥ puṇyo ya eṣo 'gre virājate
     kṣānta uṣyātra so rātraṃ prāpnoti sugatiṃ naraḥ
etasminn api rājendra vatsyāmo vigatajvarāḥ
     so rātraṃ niyatātmānaḥ sajjībhava kurūdvaha
