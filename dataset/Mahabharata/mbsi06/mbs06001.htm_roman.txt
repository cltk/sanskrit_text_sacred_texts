[j]
      kathaṃ yuyudhire vīrāḥ kurupāṇḍavasomakāḥ
      pārthivāś ca mahābhāgā nānādeśasamāgatāḥ
[v]
      yathā yuyudhire vīrāḥ kurupāṇḍavasomakāḥ
      kurukṣetre tapaḥkṣetre śṛṇu tat pṛthivīpate
avatīrya kurukṣetraṃ pāṇḍavāḥ saha somakāḥ
      kauravān abhyavartanta jigīṣanto mahābalāḥ
vedādhyayanasaṃpannāḥ sarve yuddhābhinandinaḥ
      āśaṃsanto jayaṃ yuddhe vadhaṃ vābhimukhā raṇe
abhiyāya ca durdharṣāṃ dhārtarāṣṭrasya vāhinīm
      prāṅmukhāḥ paścime bhāge nyaviśanta sa sainikāḥ
samantapañcakād bāhyaṃ śibirāṇi sahasraśaḥ
      kārayām āsa vidhivat kuntīputro yudhiṣṭhiraḥ
śūnyeva pṛthivī sarvā bālavṛddhāvaśeṣitā
      niraśva puruṣā cāsīd rathakuñjaravarjitā
yāvat tapati sūryo hi jambūdvīpasya maṇḍalam
      tāvad eva samāvṛttaṃ balaṃ pārthiva sattama
ekasthāḥ sarvavarṇās te maṇḍalaṃ bahuyojanam
      paryākrāmanta deśāṃś ca nadīḥ śailān vanāni ca
teṣāṃ yudhiṣṭhiro rājā sarveṣāṃ puruṣarṣabha
     ādideśa sa vāhānāṃ bhakṣyabhojyam anuttamam
saṃjñāś ca vividhās tās tās teṣāṃ cakre yudhiṣṭhiraḥ
     evaṃ vādī veditavyaḥ pāṇḍaveyo 'yam ity uta
abhijñānāni sarveṣāṃ saṃjñāś cābharaṇāni ca
     yojayām āsa kauravyo yuddhakāla upasthite
dṛṣṭvā dhvajāgraṃ pārthānāṃ dhārtarāṣṭro mahāmanāḥ
     saha sarvair mahīpālaiḥ pratyavyūhata pāṇḍavān
pāṇḍureṇātapatreṇa dhriyamāṇena mūrdhani
     madhye nāgasahasrasya bhrātṛbhiḥ parivāritam
dṛṣṭvā duryodhanaṃ hṛṣṭāḥ sarve pāṇḍavasainikāḥ
     dadhmuḥ sarve mahāśaṅkhān bherīr jaghnuḥ sahasraśaḥ
tataḥ prahṛṣṭāṃ svāṃ senām abhivīkṣyātha pāṇḍavāḥ
     babhūvur hṛṣṭamanaso vāsudevaś ca vīryavān
tato yodhān harṣayantau vāsudevadhanaṃjayau
     dadhmatuḥ puruṣavyāghrau divyau śaṅkhau rathe sthitau
pāñcajanyasya nirghoṣaṃ devadattasya cobhayoḥ
     śrutvā sa vāhanā yodhāḥ śakṛn mūtraṃ prasusruvuḥ
yathā siṃhasya nadataḥ svanaṃ śrutvetare mṛgāḥ
     traseyus tadvad evāsīd dhārtarāṣṭra balaṃ tadā
udatiṣṭhad rajo bhaumaṃ na prājñāyata kiṃ cana
     antar dhīyata cādityaḥ sainyena rajasāvṛtaḥ
vavarṣa cātra parjanyo māṃsaśoṇitavṛṣṭimān
     vyukṣan sarvāṇy anīkāni tad adbhutam ivābhavat
vāyus tataḥ prādurabhūn nīcaiḥ śarkara karṣaṇaḥ
     vinighnaṃs tāny anīkāni vidhamaṃś caiva tad rajaḥ
ubhe sene tadā rājan yuddhāya mudite bhṛśam
     kurukṣetre sthite yatte sāgarakṣubhitopame
tayos tu senayor āsīd adbhutaḥ sa samāgamaḥ
     yugānte samanuprāpte dvayoḥ sāgarayor iva
śūnyāsīt pṛthivī sarvā bālavṛddhāvaśeṣitā
     tena senā samūhena samānītena kauravaiḥ
tatas te samayaṃ cakruḥ kurupāṇḍavasomakāḥ
     dharmāṃś ca sthāpayām āsur yuddhānāṃ bharatarṣabha
nivṛtte caiva no yuddhe prītiś ca syāt parasparam
     yathā puraṃ yathāyogaṃ na ca syāc chalanaṃ punaḥ
vācā yuddhe pravṛtte no vācaiva pratiyodhanam
     niṣkrāntaḥ pṛtanā madhyān na hantavyaḥ kathaṃ cana
rathī ca rathinā yodhyo gajena gajadhūr gataḥ
     aśvenāśvī padātiś ca padātenaiva bhārata
yathāyogaṃ yathā vīryaṃ yathotsāhaṃ yathā vayaḥ
     samābhāṣya prahartavyaṃ na viśvaste na vihvale
pareṇa saha saṃyuktaḥ pramatto vimukhas tathā
     kṣīṇaśastro vivarmā ca na hantavyaḥ kathaṃ cana
na sūteṣu na dhuryeṣu na ca śastropanāyiṣu
     na bherīśaṅkhavādeṣu prahartavyaṃ kathaṃ cana
evaṃ te samayaṃ kṛtvā kurupāṇḍavasomakāḥ
     vismayaṃ paramaṃ jagmuḥ prekṣamāṇāḥ parasparam
niviśya ca mahātmānas tatas te puruṣarṣabhāḥ
     hṛṣṭarūpāḥ sumanaso babhūvuḥ saha sainikāḥ
