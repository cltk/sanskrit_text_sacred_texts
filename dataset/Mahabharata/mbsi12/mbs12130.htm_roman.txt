[y]
      hīne paramake dharme sarvalokātilaṅghini
      sarvasmin dasyu sādbhūte pṛthivyām upajīvane
kenāsmin brāhmaṇo jīvej jaghanye kāla āgate
      asaṃtyajan putrapautrān anukrośāt pitāmaha
[bh]
      vijñānabalam āsthāya jīvitavyaṃ tathāgate
      sarvaṃ sādhv artham evedam asādhv arthaṃ na kiṃ cana
asādhubhyo nirādāya sādhubhyo yaḥ prayacchati
      ātmānaṃ saṃkramaṃ kṛtvā kṛtsnadharmavid eva saḥ
suroṣeṇātmano rājan rājye sthitim akopayan
      adattam apy ādadīta dātur vittaṃ mameti vā
vijñānabalapūto yo vartate ninditeṣv api
      vṛttavijñānavān dhīraḥ kas taṃ kiṃ vaktum arhasi
yeṣāṃ balakṛtā vṛttir naiṣām anyābhirocate
      tejasābhipravardhante balavanto yudhiṣṭhira
yad eva prakṛtaṃ śāstram aviśeṣeṇa vindati
      tad eva madhyāḥ sevante medhāvī cāpy athottaram
ṛtvik purohitācāryān satkṛtair abhipūjitān
      na brāhmaṇān yātayeta doṣān prāpnoti yātayan
etat pramāṇaṃ lokasya cakṣur eta sanātanam
     tat pramāṇo 'vagāheta tena tat sādhv asādhu vā
bahūni grāmavāstavyā roṣād brūyuḥ parasparam
     na teṣāṃ vacanād rājā satkuryād yātayeta vā
na vācyaḥ parivādo vai na śrotavyaḥ kathaṃ cana
     karṇāv eva pidhātavyau prastheyaṃ vā tato 'nyataḥ
na vai satāṃ vṛttam etat parivādo na paiśunam
     guṇānām eva vaktāraḥ santaḥ satsu yudhiṣṭhira
yathā samadhurau damyau sudāntau sādhu vāhinau
     dhuram udyamya vahatas tathā varteta vai nṛpaḥ
     yathā yathāsya vahataḥ sahāyāḥ syus tathāpare
ācāram eva manyante garīyo dharmalakṣaṇam
     apare naivam icchanti ye śaṅkhalikhita priyāḥ
     mārdavād atha lobhād vā te brūyur vākyam īdṛśam
ārṣam apy atra paśyanti vikarmasthasya yāpanam
     na cārṣāt sadṛśaṃ kiṃ cit pramāṇaṃ vidyate kva cit
devā api vikarmasthaṃ yātayanti narādhamam
     vyājena vindan vittaṃ hi dharmāt tu parihīyate
sarvataḥ satkṛtaḥ sadbhir bhūtiprabhava kāraṇaiḥ
     hṛdayenābhyanujñāto yo dharmas taṃ vyavasyati
yaś caturguṇasaṃpannaṃ dharmaṃ veda sa dharmavit
     aher iva hi dharmasya padaṃ duḥkhaṃ gaveṣitum
yathā mṛgasya viddhasya mṛgavyādhaḥ padaṃ nayet
     kakṣe rudhirapātena tathā dharmapadaṃ nayet
evaṃ sadbhir vinītena pathā gantavyam acyuta
     rājarṣīṇāṃ vṛttam etad avagaccha yudhiṣṭhira
