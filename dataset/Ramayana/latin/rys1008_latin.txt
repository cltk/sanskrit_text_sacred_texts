tasya tv evaṃ prabhāvasya dharmajñasya mahātmanaḥ
 sutārthaṃ tapyamānasya nāsīd vaṃśakaraḥ sutaḥ
cintayānasya tasyaivaṃ buddhir āsīn mahātmanaḥ
 sutārthaṃ vājimedhena kimarthaṃ na yajāmy aham
sa niścitāṃ matiṃ kṛtvā yaṣṭavyam iti buddhimān
 mantribhiḥ saha dharmātmā sarvair eva kṛtātmabhiḥ
tato 'bravīd idaṃ rājā sumantraṃ mantrisattamam
 śīghram ānaya me sarvān gurūṃs tān sapurohitān
etac chrutvā rahaḥ sūto rājānam idam abravīt
 ṛtvigbhir upadiṣṭo 'yaṃ purāvṛtto mayā śrutaḥ
sanatkumāro bhagavān pūrvaṃ kathitavān kathām
 ṛṣīṇāṃ saṃnidhau rājaṃs tava putrāgamaṃ prati
kāśyapasya tu putro 'sti vibhāṇḍaka iti śrutaḥ
 ṛṣyaśṛṅga iti khyātas tasya putro bhaviṣyati
sa vane nityasaṃvṛddho munir vanacaraḥ sadā
 nānyaṃ jānāti viprendro nityaṃ pitranuvartanāt
dvaividhyaṃ brahmacaryasya bhaviṣyati mahātmanaḥ
 lokeṣu prathitaṃ rājan vipraiś ca kathitaṃ sadā
tasyaivaṃ vartamānasya kālaḥ samabhivartata
 agniṃ śuśrūṣamāṇasya pitaraṃ ca yaśasvinam
etasminn eva kāle tu romapādaḥ pratāpavān
 aṅgeṣu prathitā rājā bhaviṣyati mahābalaḥ
tasya vyatikramād rājño bhaviṣyati sudāruṇā
 anāvṛṣṭiḥ sughorā vai sarvabhūtabhayāvahā
anāvṛṣṭyāṃ tu vṛttāyāṃ rājā duḥkhasamanvitaḥ
 brāhmaṇāñ śrutavṛddhāṃś ca samānīya pravakṣyati
bhavantaḥ śrutadharmāṇo loke cāritravedinaḥ
 samādiśantu niyamaṃ prāyaścittaṃ yathā bhavet
vakṣyanti te mahīpālaṃ brāhmaṇā vedapāragāḥ
 vibhāṇḍakasutaṃ rājan sarvopāyair ihānaya
ānāyya ca mahīpāla ṛṣyaśṛṅgaṃ susatkṛtam
 prayaccha kanyāṃ śāntāṃ vai vidhinā susamāhitaḥ
teṣāṃ tu vacanaṃ śrutvā rājā cintāṃ prapatsyate
 kenopāyena vai śakyam ihānetuṃ sa vīryavān
tato rājā viniścitya saha mantribhir ātmavān
 purohitam amātyāṃś ca preṣayiṣyati satkṛtān
te tu rājño vacaḥ śrutvā vyathitā vanatānanāḥ
 na gacchema ṛṣer bhītā anuneṣyanti taṃ nṛpam
vakṣyanti cintayitvā te tasyopāyāṃś ca tān kṣamān
 āneṣyāmo vayaṃ vipraṃ na ca doṣo bhaviṣyati
evam aṅgādhipenaiva gaṇikābhir ṛṣeḥ sutaḥ
 ānīto 'varṣayad devaḥ śāntā cāsmai pradīyate
ṛṣyaśṛṅgas tu jāmātā putrāṃs tava vidhāsyati
 sanatkumārakathitam etāvad vyāhṛtaṃ mayā
atha hṛṣṭo daśarathaḥ sumantraṃ pratyabhāṣata
 yatharṣyaśṛṅgas tv ānīto vistareṇa tvayocyatām
