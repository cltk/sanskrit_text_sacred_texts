[brāhmaṇa]
      atibhārodyatasyaiva bhārāpanayanaṃ mahat
      parāśvāsa karaṃ vākyam idaṃ me bhavataḥ śrutam
adhvaklāntasya śayanaṃ sthānaklāntasya cāsanam
      tṛṣitasya ca pānīyaṃ kṣudhārtasya ca bhojanam
īpsitasyeva saṃprāptir annasya samaye 'titheḥ
      eṣitasyātmanaḥ kāle vṛddhasyeva suto yathā
manasā cintitasyeva prītisnigdhasya darśanam
      prahlādayati māṃ vākyaṃ bhavatā yad udīritam
dattacakṣur ivākāśe paśyāmi vimṛśāmi ca
      prajñāna vacanād yo 'yam upadeśo hi me kṛtaḥ
      bādham evaṃ kariṣyāmi yathā māṃ bhāsate bhavān
ihemāṃ rajanīṃ sādho nivasasva mayā saha
      prabhāte yāsyati bhavān paryāśvastaḥ sukhoṣitaḥ
      asau hi bhagavān sūryo mandaraśmir avāṅ mukhaḥ
[bhīsma]
      tatas tena kṛtātithyaḥ so 'tithiḥ śatrusūdana
      uvāsa kila tāṃ rātriṃ saha tena dvijena vai
tat tac ca dharmasaṃyuktaṃ tayoḥ kathayatos tadā
      vyatītā sā niśā kṛtsnāsukhena divasopamā
tataḥ prabhātasamaye so 'tithis tena pūjitaḥ
      brāhmaṇena yathāśaktyā svakāryam abhikāṅkṣatā
tataḥ sa vipraḥ kṛtadharmaniścayaḥ; kṛtābhyanujñaḥ svajanena dharmavit
     yathopadiṣṭaṃ bhujagendrasaṃśrayaṃ; jagāma kāle sukṛtaika niścayaḥ
