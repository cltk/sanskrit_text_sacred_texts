[v]
      samāvṛtta vrataṃ taṃ tu visṛṣṭaṃ guruṇā tadā
      prasthitaṃ tridaśāvāsaṃ deva yāny abravīd idam
ṛṣer aṅgirasaḥ pautra vṛttenābhijanena ca
      bhrājase vidyayā caiva tapasā ca damena ca
ṛṣir yathāṅgirā mānyaḥ pitur mama mahāyaśāḥ
      tathā mānyaś ca pūjyaś ca bhūyo mama bṛhaspatiḥ
evaṃ jñātvā vijānīhi yad bravīmi tapodhana
      vratasthe niyamopete yathā vartāmy ahaṃ tvayi
sa samāvṛtta vidyo māṃ bhaktāṃ bhajitum arhasi
      gṛhāṇa pāṇiṃ vidhivan mama mantrapuraskṛtam
[kaca]
      pūjyo mānyaś ca bhagavān yathā tava pitā mama
      tathā tvam anavadyāṅgi pūjanīyatarā mama
ātmaprāṇaiḥ priyatamā bhārgavasya mahātmanaḥ
      tvaṃ bhadre dharmataḥ pūjyā guruputrī sadā mama
yathā mama gurur nityaṃ mānyaḥ śukraḥ pitā tava
      deva yāni tathaiva tvaṃ naivaṃ māṃ vaktum arhasi
[dev]
      guruputrasya putro vai na tu tvam asi me pituḥ
      tasmān mānyaś ca pūjyaś ca mamāpi tvaṃ dvijottama
asurair hanyamāne ca kaca tvayi punaḥ punaḥ
     tadā prabhṛti yā prītis tāṃ tvam eva smarasva me
sauhārde cānurāge ca vettha me bhaktim uttamām
     na mām arhasi dharmajña tyaktuṃ bhaktām anāgasam
[k]
     aniyojye niyoge māṃ niyunakṣi śubhavrate
     prasīda subhru tvaṃ mahyaṃ guror gurutarī śubhe
yatroṣitaṃ viśālākṣi tvayā candranibhānane
     tatrāham uṣito bhadre kukṣau kāvyasya bhāmini
bhaginī dharmato me tvaṃ maivaṃ vocaḥ śubhānane
     sukham asmy uṣito bhadre na manyur vidyate mama
āpṛcche tvāṃ gamiṣyāmi śivam āśaṃsa me pathi
     avirodhena dharmasya smartavyo 'smi kathāntare
     apramattotthitā nityam ārādhaya guruṃ mama
[dev]
     yadi māṃ dharmakāmārthe pratyākhyāsyasi coditaḥ
     tataḥ kaca na te vidyā siddhim eṣā gamiṣyati
[k]
     guruputrīti kṛtvāhaṃ pratyācakṣe na doṣataḥ
     guruṇā cābhyanujñātaḥ kāmam evaṃ śapasva mām
ārṣaṃ dharmaṃ bruvāṇo 'haṃ deva yāni yathā tvayā
     śapto nārho 'smi śāpasya kāmato 'dya na dharmataḥ
tasmād bhavatyā yaḥ kāmo na tathā sa bhaviṣyati
     ṛṣiputro na te kaś cij jātu pāṇiṃ grahīṣyati
phaliṣyati na te vidyā yat tvaṃ mām āttha tat tathā
     adhyāpayiṣyāmi tu yaṃ tasya vidyā phaliṣyati
[v]
     evam uktvā dvijaśreṣṭho deva yānīṃ kacas tadā
     tridaśeśālayaṃ śīghraṃ jagāma dvijasattamaḥ
tam āgatam abhiprekṣya devā indrapurogamāḥ
     bṛhaspatiṃ sabhājyedaṃ kacam āhur mudānvitāḥ
yat tvam asmaddhitaṃ karma cakartha paramādbhutam
     na te yaśaḥ praṇaśitā bhāgabhān no bhaviṣyasi
