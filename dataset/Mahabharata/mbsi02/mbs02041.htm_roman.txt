[bhs]
      naiṣā cedipater buddhir yayā tv āhvayate 'cyutam
      nūnam eṣa jagad bhartuḥ kṛṣṇasyaiva viniścayaḥ
ko hi māṃ bhīmasenādya kṣitāv arhati pārthivaḥ
      kṣeptuṃ daivaparītātmā yathaiṣa kulapāṃsanaḥ
eṣa hy asya mahābāho tejo 'ṃśaś ca harer dhruvam
      tam eva punar ādātum icchat pṛthu yaśā hariḥ
yenaiṣa kuruśārdūla śārdūla iva cedirāṭ
      garjaty atīva durbuddhiḥ sarvān asmān acintayan
[v]
      tato na mamṛṣe caidyas tad bhīṣma vacanaṃ tadā
      uvāca cainaṃ saṃkruddhaḥ punar bhīṣmam athottaram
[ṣ]
      dviṣatāṃ no 'stu bhīṣmaiṣa prabhāvaḥ keśavasya yaḥ
      yasya saṃstava vaktā tvaṃ bandivat satatotthitaḥ
saṃstavāya mano bhīṣma pareṣāṃ ramate sadā
      yadi saṃstauṣi rājñas tvam imaṃ hitvā janārdanam
daradaṃ stuhi bāhlīkam imaṃ pārthiva sattamam
      jāyamānena yeneyam abhavad dāritā mahī
vaṅgāṅgaviṣayādhyakṣaṃ sahasrākṣasamaṃ bale
      stuhi karṇam imaṃ bhīṣma mahācāpa vikarṣaṇam
droṇaṃ drauṇiṃ ca sādhu tvaṃ pitā putrau mahārathau
     stuhi stutyāv imau bhīṣma satataṃ dvijasattamau
yayor anyataro bhīṣma saṃkruddhaḥ sa carācarām
     imāṃ vasumatīṃ kuryād aśeṣām iti me matiḥ
droṇasya hi samaṃ yuddhe na paśyāmi narādhipam
     aśvatthāmnas tathā bhīṣma na caitau stotum icchasi
śalyādīn api kasmāt tvaṃ na stauṣi vasudhādhipān
     stavāya yadi te buddhir vartate bhīṣma sarvadā
kiṃ hi śakyaṃ mayā kartuṃ yad vṛddhānāṃ tvayā nṛpa
     purā kathayatāṃ nūnaṃ na śrutaṃ dharmavādinām
ātmanindātmapūjā ca paranindā parastavaḥ
     anācaritam āryāṇāṃ vṛttam etac caturvidham
yad astavyam imaṃ śaśvan mohāt saṃstauṣi bhaktitaḥ
     keśavaṃ tac ca te bhīṣma na kaś cid anumanyate
kathaṃ bhojasya puruṣe varga pāle durātmani
     samāveśayase sarvaṃ jagat kevalakāmyayā
atha vaiṣā na te bhaktiḥ pakṛtiṃ yāti bhārata
     mayaiva kathitaṃ pūrvaṃ bhūliṅgaśakunir yathā
bhūliṅgaśakunir nāma pārśve himavataḥ pare
     bhīṣma tasyāḥ sadā vāco śrūyante 'rthavigarhitāḥ
mā sāhasam itīdaṃ sā satataṃ vāśate kila
     sāhasaṃ cātmanātīva carantī nāvabudhyate
sā hi māṃsārgalaṃ bhīṣma mukhāt siṃhasya khādataḥ
     dantāntara vilagnaṃ yat tad ādatte 'lpacetanā
icchataḥ sā hi siṃhasya bhīṣma jīvaty asaṃśayam
     tadvat tvam apy adharmajña sadā vāco prabhāṣase
icchatāṃ pārthivendrāṇāṃ bhīṣma jīvasy asaṃśayam
     lokavidviṣṭa karmā hi nānyo 'sti bhavatā samaḥ
[v]
     tataś cedipateḥ śrutvā bhīṣmaḥ sakaṭukaṃ vacaḥ
     uvācedaṃ vaco rājaṃś cedirājasya śṛṇvataḥ
icchatāṃ kila nāmāhaṃ jīvāmy eṣāṃ mahīkṣitām
     yo 'haṃ na gaṇayāmy etāṃs tṛṇānīva narādhipān
evam ukte tu bhīṣmeṇa tataḥ saṃcukrudhur nṛpāḥ
     ke cij jahṛṣire tatra ke cid bhīṣmaṃ jagarhire
ke cid ūcur maheṣvāsāḥ śrutvā bhīṣmasya tad vacaḥ
     pāpo 'valipto vṛddhaś ca nāyaṃ bhīṣmo 'rhati kṣamām
hanyatāṃ durmatir bhīṣmaḥ paśuvat sādhv ayaṃ nṛpaiḥ
     sarvaiḥ sametya saṃrabdhair dahyatāṃ vā kaṭāgninā
iti teṣāṃ vaco śrutvā tataḥ kuru pitā mahaḥ
     uvāca matimān bhīṣmas tān eva vasudhādhipān
uktasyoktasya nehāntam ahaṃ samupalakṣaye
     yat tu vakṣyāmi tat sarvaṃ śṛṇudhvaṃ vasudhādhipāḥ
paśuvad ghātanaṃ vā me dahanaṃ vā kaṭāgninā
     kriyatāṃ mūrdhni vo nyastaṃ mayedaṃ sakalaṃ padam
eṣa tiṣṭhati govindaḥ pūjito 'smābhir acyutaḥ
     yasya vas tvarate buddhir maraṇāya sa mādhavam
kṛṣṇam āhvayatām adya yuddhe śārṅgagadādharam
     yāvad asyaiva devasya dehaṃ viśatu pātitaḥ
