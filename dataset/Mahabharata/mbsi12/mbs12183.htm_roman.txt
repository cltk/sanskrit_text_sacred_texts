[bhṛgu]
      satyaṃ brahma tapaḥ satyaṃ satyaṃ sṛjati ca prajāḥ
      satyena dhāryate lokaḥ svargaṃ satyena gacchati
anṛtaṃ tamaso rūpaṃ tamasā nīyate hy adhaḥ
      tamo grastā na paśyanti prakāśaṃ tamasāvṛtam
svargaḥ prakāśa ity āhur narakaṃ tama eva ca
      satyānṛtāt tad ubhayaṃ prāpyate jagatīcaraiḥ
tatra tv evaṃvidhā vṛttir loke satyānṛtā bhavet
      dharmādharmau prakāśaś ca tamo duḥkhaṃ sukhaṃ tathā
tatra yat satyaṃ sa dharmo yo dharmaḥ sa prakāśo yaḥ prakāśas tat sukham iti
      tatra yad anṛtaṃ so 'dharmo yo 'dharmas tat tamo yat tamas tadduḥkham iti
atrocyate
      śārīrair mānasair duḥkhaiḥ sukhaiś cāpy asukhodayaiḥ
      lokasṛṣṭiṃ prapaśyanto na muhyanti vicakṣaṇāḥ
tatra duḥkhavimokṣārthaṃ prayateta vicakṣaṇaḥ
      sukhaṃ hy anityaṃ bhūtānām iha loke paratra ca
rāhugrastasya somasya yathā jyotsnā na bhāsate
      tathā tamo 'bhibhūtānāṃ bhūtānāṃ bhraśyate sukham
tat khalu dvividhaṃ sukham ucyate śārīraṃ mānasaṃ ca
      iha khalv amuṣmiṃś ca loke sarvārambhapravṛttayaḥ sukhārthābhidhīyante
      na hy atas trivargaphalaṃ viśiṣṭataram asti
      saiṣa kāmyo guṇaviśeṣo dharmārthayor ārambhas tad dhetur asyotpattiḥ sukhaprayojanā
bharadvāja uvāca
     yad etad bhavatābhihitaṃ sukhānāṃ paramāḥ striya iti tan na gṛhnīmaḥ
     na hy eṣām ṛṣīṇāṃ mahati sthitānām aprāpyaiṣa guṇaviśeṣo na cainam abhilasanti
     śrūyate ca bhagavāṃs trilokakṛd brahmā prabhv ekākī tiṣṭhati
     brahmacārī na kāmasukheṣv ātmānam avadadhāti
     api ca bhagavān viśveśvaromā patiḥ kāmam abhivartamānam anaṅgatvena śamam anayat
     tasmād brūmo na mahātmabhir ayaṃ pratigṛhīto na tv eṣa tāvad viśiṣṭo guṇa iti naitad bhagavataḥ pratyemi
     bhagavatā tūktaṃ sukhānāṃ paramāḥ striya iti
     lokapravādo 'pi ca bhavati dvividhaḥ phalodayaḥ sukṛtāt sukham avāpyate duṣkṛtād duḥkham iti
     atrocyatām
bhṛgur uvāca
     anṛtāt khalu tamaḥ prādurbhūtaṃ tamograstā adharmam evānuvartante na dharmam
     krodhalobha mohamānānṛtādibhir avacchannā na khalv asmiṁl loke na cāmutra sukham āpnuvanti
     vividhavyādhigaṇopatāpair avakīryante
     vadhabandharoga parikleśādibhiś ca kṣutpipāsā śramakṛtair upatāpair upatapyante
     caṇḍa vātātyuṣṇātiśīta kṛtaiś ca pratibhayaiḥ śārīrair duḥkhair upatapyante
     bandhudhanavināśa viprayoga kṛtaiś ca mānasaiḥ śokair abhibhūyante jarāmṛtyukṛtaiś cānyair iti
yas tv etaiḥ śārīrair mānasair duḥkhair na spṛśyate sa sukhaṃ veda
     na caite doṣāḥ svarge prādurbhavanti
     tatra bhavati khalu
susukhaḥ pavanaḥ svarge gandhaś ca surabhis tathā
     kṣutpipāsā śramo nāsti na jarā na ca pāpakam
nityam eva sukhaṃ svarge sukhaṃ duḥkham ihobhayam
     narake duḥkham evāhuḥ samaṃ tu paramaṃ padam
pṛthivī sarvabhūtānāṃ janitrī tavidhāḥ striyaḥ
     pumān prajāpatis tatra śukraṃ tejomayaṃ viduḥ
ity etal lokanirmānaṃ brahmaṇā vihitaṃ purā
     prajā viparivartante svaiḥ svaiḥ karmabhir āvṛtāḥ
