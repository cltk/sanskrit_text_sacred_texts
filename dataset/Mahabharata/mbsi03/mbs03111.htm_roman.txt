[lomaṣa]
      sā tu nāvyāśramaṃ cakre rājakāryārtha siddhaye
      saṃdeśāc caiva nṛpateḥ svabuddhyā caiva bhārata
nānāpuṣpaphalair vṛkṣaiḥ kṛtrimair upaśobhitam
      nānāgulmalatopaitaiḥ svādu kāmaphalapradaiḥ
atīva ramaṇīyaṃ tad atīva ca manoharam
      cakre nāvyāśramaṃ ramyam adbhutopamadarśanam
tato nibadhya tāṃ nāvam adūre kāśyapāśramāt
      cārayām āsa puruṣair vihāraṃ tasya vai muneḥ
tato duhitaraṃ veśyā samādhāyeti kṛtyatām
      dṛṣṭvāntaraṃ kāśyapasya prāhiṇod buddhisaṃmatām
sā tatra gatvā kuśalā taponityasya saṃnidhau
      āśramaṃ taṃ samāsādya dadarśa tam ṛṣeḥ sutam
[veṣyā]
      kac cin mune kuśalaṃ tāpasānāṃ; kac cic ca vo mūlaphalaṃ prabhūtam
      kac cid bhavān ramate cāśrame 'smiṃs; tvāṃ vai draṣṭuṃ sāṃpratam āgato 'smi
kac cit tapo vardhate tāpasānāṃ; pitā ca te kac cid ahīna tejāḥ
      kac cit tvayā prīyate caiva vipra; kac cit svādhyāyaḥ kriyata ṛśya śṛṅga
[r]
      ṛddho bhavāñ jyotir iva prakāśate; manye cāhaṃ tvām abhivādanīyam
      pādyaṃ vai te saṃpradāsyāmi kāmād; yathā dharmaṃ phalamūlāni caiva
kauśyāṃ bṛsyām āssva yathopajoṣaṃ; kṛṣṇājinenāvṛtāyāṃ sukhāyām
     kva cāśramas tava kiṃnāma cedaṃ; vrataṃ brahmaṃś carasi hi deva vat tvam
[veṣyā]
     mamāśramaḥ kāśyapa putra ramyas; triyojanaṃ śailam imaṃ pareṇa
     tatra svadharmo 'nabhivānadaṃ no; na codakaṃ pādyam upaspṛśāmaḥ
[r]
     phalāni pakvāni dadāni te 'haṃ; bhallātakāny āmalakāni caiva
     parūṣakāṇīṅguda dhanvanāni; priyālānāṃ kāmakāraṃ kuruṣva
[l]
     sā tāni sarvāṇi visarjayitvā; bhakṣān mahārhān pradadau tato 'smai
     tāny ṛśya śṛṅgasya mahārasāni; bhṛśaṃ surūpāṇi ruciṃ dadur hi
dadau ca mālyāni sugandhavanti; citrāṇi vāsāṃsi ca bhānumanti
     pānāni cāgryāṇi tato mumoda; cikrīḍa caiva prajahāsa caiva
sā kandukenāramatāsya mūle; vibhajyamānā phalitā lateva
     gātraiś ca gātrāṇi niṣevamāṇā; samāśliṣac cāsakṛd ṛśya śṛṅgam
sarjān aśokāṃs tilakāṃś ca vṛkṣān; prapuṣpitān avanāmyāvabhajya
     vilajjamāneva madābhibhūtā; pralobhayām āsa sutaṃ maharṣeḥ
atharśya śṛṅgaṃ vikṛtaṃ samīkṣya; punaḥ punaḥ pīḍya ca kāyam asya
     avekṣamāṇā śanakir jagāma; kṛtvāgnihotrasya tadāpadeśam
tasyāṃ gatāyāṃ madanena matto; vi cetanaś cābhavad ṛśya śṛṅgaḥ
     tām eva bhāvena gatena śūnyo; viniḥśvasann ārtarūpo babhūva
tato muhūrtād dhari piṅgalākṣaḥ; praveṣṭito romabhirā nakhāgrāt
     svādhyāyavān vṛttasamādhi yukto; vibhāṇḍakaḥ kāśyapaḥ prādurāsīt
so 'paśyad āsīnam upetya putraṃ; dhyāyantam ekaṃ viparītacittam
     viniḥśvasantaṃ muhur ūrdhvadṛṣṭiṃ; vibhāṇḍakaḥ putram uvāca dīnam
na kalpyante samidhaḥ kiṃ nu tāta; kac cid dhutaṃ cāgnihotraṃ tvayādya
     sunirniktaṃ sruk sruvaṃ homadhenuḥ; kac cit sa vatsā ca kṛtā tvayādya
na vai yathāpūrvam ivāsi putra; cintāparaś cāsi vi cetanaś ca
     dīno 'ti mātraṃ tvam ihādya kiṃ nu; pṛcchāmi tvāṃ ka ihādyāgato 'bhūt
