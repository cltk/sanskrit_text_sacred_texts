[s]
      tasmin vilulite sainye saindhavāyārjune gate
      sātvate bhīmasene ca putras te droṇam abhyayāt
      tvarann ekarathenaiva bahu kṛtyaṃ vicintayan
sa rathas tava putrasya tvarayā parayā yutaḥ
      tūrṇam abhyapatad droṇaṃ manomāruta vegavān
uvāca cainaṃ putras te saṃrambhād raktalocanaḥ
      arjuno bhīmasenaś ca sātyakiś cāparājitaḥ
vijitya sarvasainyāni sumahānti mahārathāḥ
      saṃprāptāḥ sindhurājasya samīpam arikarśanāḥ
      vyāyacchanti ca tatrāpi sarva evāparājitāḥ
yadi tāvad raṇe pārtho vyatikrānto mahārathaḥ
      kathaṃ sātyakibhīmabhyāṃ vyatikrānto 'si mānada
āścaryabhūtaṃ loke 'smin samudrasyeva śoṣaṇam
      nirjayaṃ tava viprāgrya sātvatenārjunena ca
tathaiva bhīmasenena lokaḥ saṃvadate bhṛśam
      kathaṃ droṇo jitaḥ saṃkhye dhanurvedasya pāragaḥ
nāśa eva tu me nūnaṃ mandabhāgyasya saṃyuge
      yatra tvāṃ puruṣavyāghram atikrāntās triyo rathāḥ
evaṃgate tu kṛtye 'smin brūhi yat te vivakṣitam
      yad gataṃ gatam eveha śeṣaṃ cintaya mānada
yatkṛtyaṃ sindhurājasya prāptakālam anantaram
     tad bravītu bhavān kṣipraṃ sādhu tat saṃvidhīyatām
[drn]
     cintyaṃ bahu mahārāja kṛtyaṃ yat tata me śṛṇu
     trayo hi samatikrāntāḥ pāṇḍavānāṃ mahārathāḥ
     yāvad eva bhayaṃ paścāt tāvad eṣāṃ puraḥsaram
tad garīyastaraṃ manye yatra kṛṣṇa dhanaṃjayau
     sā purastāc ca paścāc ca gṛhītā bhāratī camūḥ
tatra kṛtyam ahaṃ manye saindhavasyābhirakṣaṇam
     sa no rakṣyatamas tāta kruddhād bhīto dhanaṃjayāt
gatau hi saindhavaṃ vīrau yuyudhāna vṛkodarau
     saṃprāptaṃ tad idaṃ dyūtaṃ yat tac chakuni buddhijam
na sabhāyāṃ jayo vṛtto nāpi tatra parājayaḥ
     iha no glahamānānām adya tāta jayājayau
yān sma tān glahate ghorāñ śakuniḥ kurusaṃsadi
     akṣān saṃmanyamānaḥ sa prāk śarās te durāsadāḥ
yatra te bahavas tāta kuravaḥ paryavasthitāḥ
     senāṃ durodaraṃ viddhi śarān akṣān viśāṃ pate
glahaṃ ca saindhavaṃ rājann atra dyūtasya niścayaḥ
     saindhave hi mahādyūtaṃ samāsaktaṃ paraiḥ saha
atra sarve mahārāja tyaktvā jīvitam ātmanaḥ
     saindhavasya raṇe rakṣāṃ vidhivat kartum arhatha
     tatra no glahamānānāṃ dhruvau tāta jayājayau
yatra te parameṣvāsā yattā rakṣanti saindhavam
     tatra yāhi svayaṃ śīghraṃ tāṃś ca rakṣasva rakṣiṇaḥ
ihaiva tv aham āsiṣye preṣayiṣyāmi cāparān
     nirotsyāmi ca pāñcālān sahitān pāṇḍusṛñjayaiḥ
tato duryodhanaḥ prāyāt tūrṇam ācārya śāsanāt
     udyamyāmānam ugrāya karmaṇe sapadānugaḥ
cakrarakṣau tu pāñcālyau yudhāmanyūttamaujasau
     bāhyena senām abhyetya jagmatuḥ savyasācinam
tau hi pūrvaṃ mahārāja vāritau kṛtavarmaṇau
     praviṣṭe tv arjune rājaṃs tava sainyaṃ yuyutsayā
tābhyāṃ duryodhanaḥ sārdham agacchad yuddham uttamam
     tvaritas tvaramāṇābhyāṃ bhrātṛbhyāṃ bhārato balī
tāv abhidravatām enam ubhāv udyatakārmukau
     mahārathasamākhyātau kṣatriya pravarau yudhi
yudhāmanyus tu saṃkruddhaḥ śarāṃs triṃśatam āyasān
     vyasṛjat tava putrasya tvaramāṇaḥ stanāntare
duryodhano 'pi rājendra pāñcālyasyottamaujasaḥ
     jaghāna caturaś cāśvān ubhau ca pārṣṇisārathī
ūtamaujā hatāśvas tu hatasūtaś ca saṃyuge
     āruroha rathaṃ bhrātur yudhāmanyor abhitvaran
sa rathaṃ prāpya taṃ bhrātur duryodhana hayāñ śaraiḥ
     bahubhis tāḍayām āsa te hatāḥ prāpatan bhuvi
hayeṣu patiteṣv asya ciccheda parameṣuṇā
     yudhāmanyur dhanuḥ śīghraṃ śarāvāpaṃ ca saṃyuge
hatāśvasūtāt sa rathād avaplutya mahārathaḥ
     gadām ādāya te putraḥ pāñcālyāv abhyadhāvata
tam āpatantaṃ saṃprekṣya kruddhaṃ parapuraṃjayam
     avaplutau rathopasthād yudhāmanyūttamaujasau
tataḥ sa hemacitraṃ taṃ syandanapravaraṃ gadī
     gadayā pothayām āsa sāśvasūta dhvajaṃ raṇe
hatvā cainaṃ saputras te hatāśvo hatasārathiḥ
     madrarājarathaṃ tūrṇam āruroha paraṃtapaḥ
pāñcālānāṃ tu mukhyau tau rājaputrau mahābajau
     ratham anyaṃ samāruhya dhanaṃjayam abhīyatuḥ
