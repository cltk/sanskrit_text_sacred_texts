[dhṛ]
      jāgrato dahyamānasya yat kāryam anupaśyasi
      tad brūhi tvaṃ hi nas tāta dharmārthakuśalaḥ śuciḥ
tvaṃ māṃ yathāvad vidura praśādhi; prajñā pūrvaṃ sarvam ajātaśatroḥ
      yan manyase pathyam adīnasattva; śreyaḥ karaṃ brūhi tad vai kurūṇām
pāpāśaṅgī pāpam eva naupaśyan; pṛcchāmi tvāṃ vyākulenātmanāham
      kave tan me brūhi sarvaṃ yathāvan; manīṣitaṃ sarvam ajātaśatroḥ
śubhaṃ vā yadi vā pāpaṃ dveṣyaṃ vā yadi vā priyam
      apṛṣṭas tasya tad brūyād yasya necchet parābhavam
tasmād vakṣyāmi te rājan bhavam icchan kurūn prati
      vacaḥ śreyaḥ karaṃ dharmyaṃ bruvatas tan nibodha me
mithyopetāni karmāṇi sidhyeyur yāni bhārata
      anupāya prayuktāni mā sma teṣu manaḥ kṛthāḥ
tathaiva yogavihitaṃ na sidhyet karma yan nṛpa
      upāyayuktaṃ medhāvī na tatra glapayen manaḥ
anubandhān avekṣeta sānubandheṣu karmasu
      saṃpradhārya ca kurvīta na vegena samācaret
anubandhaṃ ca saṃprekṣya vipākāṃś caiva karmaṇām
      utthānam ātmanaś caiva dhīraḥ kurvīta vā na vā
yaḥ pramāṇaṃ na jānāti sthāne vṛddhau tathā kṣaye
     kośe janapade daṇḍe na sa rājyāvatiṣṭhate
yas tv etāni pramāṇāni yathoktāny anupaśyati
     yukto dharmārthayor jñāne sa rājyam adhigacchati
na rājyaṃ prāptam ity eva vartitavyam asāṃpratam
     śriyaṃ hy avinayo hanti jarā rūpam ivottamam
bhakṣyottama praticchannaṃ matsyo baḍiśam āyasam
     rūpābhipātī grasate nānubandham avekṣate
yac chakyaṃ grasituṃ grasyaṃ grastaṃ pariṇamec ca yat
     hitaṃ ca pariṇāme yat tad adyaṃ bhūtim icchatā
vanaspater apakvāni phalāni pracinoti yaḥ
     sa nāpnoti rasaṃ tebhyo bījaṃ cāsya vinaśyati
yas tu pakvam upādatte kāle pariṇataṃ phalam
     phalād rasaṃ sa labhate bījāc caiva phalaṃ punaḥ
yathā madhu samādatte rakṣan puṣpāṇi ṣaṭpadaḥ
     tadvad arthān manuṣyebhya ādadyād avihiṃsayā
puṣpaṃ puṣpaṃ vicinvīta mūlacchedaṃ na kārayet
     mālā kāra ivārāme na yathāṅgāra kārakaḥ
kiṃ nu me syād idaṃ kṛtvā kiṃ nu me syād akurvataḥ
     iti karmāṇi saṃcintya kuryād vā puruṣo na vā
anārabhyā bhavanty arthāḥ ke cin nityaṃ tathāgatāḥ
     kṛtaḥ puruṣakāro 'pi bhaved yeṣu nirarthakaḥ
kāṃś cid arthān naraḥ prājño labhu mūlān mahāphalān
     kṣipram ārabhate kartuṃ na vighnayati tādṛśān
ṛju paśyati yaḥ sarvaṃ cakṣuṣānupibann iva
     āsīnam api tūṣṇīkam anurajyanti taṃ prajāḥ
cakṣuṣā manasā vācā karmaṇā ca caturvidham
     prasādayati lokaṃ yas taṃ loko 'nuprasīdati
yasmāt trasyanti bhūtāni mṛgavyādhān mṛgā iva
     sāgarāntām api mahīṃ labdhvā sa parihīyate
pitṛpaitāmahaṃ rājyaṃ prāptavān svena tejasā
     vāyur abhram ivāsādya bhraṃśayaty anaye sthitaḥ
dharmam ācarato rājñaḥ sadbhiś caritam āditaḥ
     vasudhā vasusaṃpūrṇā vardhate bhūtivardhanī
atha saṃtyajato dharmam adharmaṃ cānutiṣṭhataḥ
     pratisaṃveṣṭate bhūmir agnau carmāhitaṃ yathā
ya eva yatnaḥ kriyate prara rāṣṭrāvamardane
     sa eva yatnaḥ kartavyaḥ svarāṣṭra paripālane
dharmeṇa rājyaṃ vindeta dharmeṇa paripālayet
     dharmamūlāṃ śriyaṃ prāpya na jahāti na hīyate
apy unmattāt pralapato bālāc ca parisarpataḥ
     sarvataḥ sāram ādadyād aśmabhya iva kāñcanam
suvyāhṛtāni sudhiyāṃ sukṛtāni tatas tataḥ
     saṃcinvan dhīra āsīta śilā hārī śilaṃ yathā
gandhena gāvaḥ paśyanti vedaiḥ paśyanti brāhmaṇāḥ
     cāraiḥ paśyanti rājānaś cakṣurbhyām itare janāḥ
bhūyāṃsaṃ labhate kleśaṃ yā gaur bhavati durduhā
     atha yā suduhā rājan naiva tāṃ vinayanty api
yad ataptaṃ praṇamati na tat saṃtāpayanty api
     yac ca svayaṃ nataṃ dāru na tat saṃnāmayanty api
etayopamayā dhīraḥ saṃnameta balīyase
     indrāya sa praṇamate namate yo balīyase
parjanyanāthāḥ paśavo rājāno mitra bāndhavāḥ
     patayo bāndhavāḥ strīṇāṃ brāhmaṇā veda bāndhavāḥ
satyena rakṣyate dharmo viyā yogena rakṣyate
     mṛjayā rakṣyate rūpaṃ kulaṃ vṛttena rakṣyate
mānena rakṣyate dhānyam aśvān rakṣyaty anukramaḥ
     abhīkṣṇadarśanād gāvaḥ striyo rakṣyāḥ kucelataḥ
na kulaṃ vṛtti hīnasya pramāṇam iti me matiḥ
     antyeṣv api hi jātānāṃ vṛttam eva viśiṣyate
ya īrṣyuḥ paravitteṣu rūpe vīrye kulānvaye
     sukhe saubhāgyasatkāre tasya vyādhir anantakaḥ
akārya karaṇād bhītaḥ kāryāṇāṃ ca vivarjanāt
     akāle mantrabhedāc ca yena mādyen na tat pibet
vidyāmado dhanamadas tṛtīyo 'bhijano madaḥ
     ete madāvaliptānām eta eva satāṃ damāḥ
asanto 'bhyarthitāḥ sadbhiḥ kiṃ cit kāryaṃ kadā cana
     manyante santam ātmānam asantam api viśrutam
gatir ātmavatāṃ santaḥ santa eva satāṃ gatiḥ
     asatāṃ ca gatiḥ santo na tv asantaḥ satāṃ gatiḥ
jitā sabhā vastravatā samāśā gomatā jitā
     adhvā jito yānavatā sarvaṃ śīlavatā jitam
śīlaṃ pradhānaṃ puruṣe tad yasyeha praṇaśyati
     na tasya jīvitenārtho na dhanena na bandhubhiḥ
āḍhyānāṃ māṃsaparamaṃ madhyānāṃ gorasottaram
     lavaṇottaraṃ daridrāṇāṃ bhojanaṃ bharatarṣabha
saṃpannataram evānnaṃ daridrā bhuñjate sadā
     kṣut svādutāṃ janayati sā cāḍhyeṣu sudurlabhā
prāyeṇa śrīmatāṃ loke bhoktuṃ śaktir na vidyate
     daridrāṇāṃ tu rājendra api kāṣṭhaṃ hi jīryate
avṛttir bhayam antyānāṃ madhyānāṃ maraṇād bhayam
     uttamānāṃ tu martyānām avamānāt paraṃ bhayam
aiśvaryamadapāpiṣṭhā madāḥ pānamadādayaḥ
     aiśvaryamadamatto hi nāpatitvā vibudhyate
indriyaur indriyārtheṣu vartamānair anigrahaiḥ
     tair ayaṃ tāpyate loko nakṣatrāṇi grahair iva
yo jitaḥ pañcavargeṇa sahajenātma karśinā
     āpadas tasya vardhante śuklapakṣa ivoḍurāḍ
avijitya ya ātmānam amātyān vijigīṣate
     amitrān vājitāmātyaḥ so 'vaśaḥ parihīyate
ātmānam eva prathamaṃ deśarūpeṇa yo jayet
     tato 'mātyān amitrāṃś ca na moghaṃ vijigīṣate
vaśyendriyaṃ jitāmātyaṃ dhṛtadaṇḍaṃ vikāriṣu
     parīkṣya kāriṇaṃ dhīram atyantaṃ śrīr niṣevate
rathaḥ śarīraṃ puruṣasya rājan; nātmā niyantendriyāṇy asya cāśvāḥ
     tair apramattaḥ kuśalaḥ sadaśvair; dāntaiḥ sukhaṃ yāti rathīva dhīraḥ
etāny anigṛhītāni vyāpādayitum apy alam
     avidheyā ivādāntā hayāḥ pathi kusārathim
anartham arthataḥ paśyann artaṃ caivāpy anarthataḥ
     indriyaiḥ prasṛto bālaḥ suduḥkhaṃ manyate sukham
dharmārthau yaḥ parityajya syād indriyavaśānugaḥ
     śrīprāṇadhanadārebhya kṣipraṃ sa parihīyate
arthānām īśvaro yaḥ syād indriyāṇām anīśvaraḥ
     indriyāṇām anaiśvaryād aiśvaryād bhraśyate hi saḥ
ātmanātmānam anvicchen mano buddhīndriyair yataiḥ
     ātmaiva hy ātmano bandhur ātmaiva ripur ātmanaḥ
kṣudrākṣeṇeva jālena jhaṣāv apihitāv ubhau
     kāmaś ca rājan krodhaś ca tau prājñānaṃ vilumpataḥ
samavekṣyeha dharmārthau saṃbhārān yo 'dhigacchati
     sa vai saṃbhṛta saṃbhāraḥ satataṃ sukham edhate
yaḥ pañcābhyantarāñ śatrūn avijitya matikṣayān
     jigīṣati ripūn anyān ripavo 'bhibhavanti tam
dṛśyante hi durātmāno vadhyamānāḥ svakarma bhiḥ
     indriyāṇām anīśatvād rājāno rājyavibhramaiḥ
asaṃtyāgāt pāpakṛtām apāpāṃs; tulyo daṇḍaḥ spṛśate miśrabhāvāt
     śuṣkeṇārdraṃ dahyate miśrabhāvāt; tasmāt pāpaiḥ saha saṃdhiṃ na kuryāt
nijān utpatataḥ śatrūn pañca pañca prayojanān
     yo mohān na nighṛhṇāti tam āpad grasate naram
anasūyārjavaṃ śaucaṃ saṃtoṣaḥ priyavāditā
     damaḥ satyam anāyāso na bhavanti durātmanām
ātmajñānam anāyāsas titikṣā dharmanityatā
     vāk caiva guptā dānaṃ ca naitāny antyeṣu bhārata
ākrośa parivādābhyāṃ vihiṃsanty abudhā budhān
     vaktā pāpam upādatte kṣamamāṇo vimucyate
hiṃsā balam asādhūnāṃ rājñāṃ daṇḍavidhir balam
     śuśrūṣā tu balaṃ strīṇāṃ kṣamāguṇavatāṃ balam
vāk saṃyamo hi nṛpate suduṣkaratamo mataḥ
     arthavac ca vicitraṃ ca na śakyaṃ bahubhāṣitum
abhyāvahati kalyāṇaṃ vividhā vāk subhāṣitā
     saiva durbhāṣitā rājann anarthāyopapadyate
saṃrohati śarair viddhaṃ vanaṃ paraśunā hatam
     vācā duruktaṃ bībhatsaṃ na saṃrohati vāk kṣatam
karṇinālīkanārācā nirharanti śarīrataḥ
     vākśalyas tu na nirhartuṃ śakyo hṛdi śayo hi saḥ
vāk sāyakā vadanān niṣpatanti; yair āhataḥ śocati ratry ahāni
     parasya nāmarmasu te patanti; tān paṇḍito nāvasṛjet pareṣu
yasmai devāḥ prayacchanti puruṣāya parābhavam
     buddhiṃ tasyāpakarṣanti so 'pācīnāni paśyati
buddhau kaluṣa bhūtāyāṃ vināśe pratyupasthite
     anayo nayasaṃkāśo hṛdayān nāpasarpati
seyaṃ buddhiḥ parītā te putrāṇāṃ tava bhārata
     pāṇḍavānāṃ virodhena na cainām avabudhyase
rājā lakṣaṇasaṃpannas trailokyasyāpi yo bhavet
     śiṣyas te śāsitā so 'stu dhṛtarāṣṭra yudhiṣṭhiraḥ
atīva sarvān putrāṃs te bhāgadheya puraskṛtaḥ
     tejasā prajñayā caiva yukto dharmārthatattvavit
ānṛśaṃsyād anukrośād yo 'sau dharmabhṛtāṃ varaḥ
     gauravāt tava rājendra bahūn kleśāṃs titikṣati
