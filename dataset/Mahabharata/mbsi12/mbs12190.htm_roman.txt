[y]
      gatīnām uttamā prāptiḥ kathitā jāpakeṣv iha
      ekaivaiṣā gatis teṣām uta yānty aparām api
[bhī]
      śṛṇuṣvāvahito rājañ jāpakānāṃ gatiṃ vibho
      yathā gacchanti nirayam anekaṃ puruṣarṣabha
yathoktam etat pūrvaṃ yo nānutiṣṭhati jāpakaḥ
      ekadeśakriyaś cātra nirayaṃ sa nigacchati
avajñānena kurute na tuṣyati na śocati
      īdṛśo jāpako yāti nirayaṃ nātra saṃśayaḥ
ahaṃkārakṛtaś caiva sarve nirayagāminaḥ
      parāvamānī puruṣo bhavitā nirayopagaḥ
abhidhyā pūrvakaṃ japyaṃ kurute yaś ca mohitaḥ
      yatrābhidhyāṃ sa kurute taṃ vai nirayam ṛcchati
athaiśvaryapravṛttaḥ sañ jāpakas tatra rajyate
      sa eva nirayas tasya nāsau tasmāt pramucyate
rāgeṇa jāpako japyaṃ kurute tatra mohitaḥ
      yatrāsya rāgaḥ patati tatra tatropajāyate
durbuddhir akṛtaprajñaś cale manasi tiṣṭhati
      calām eva gatiṃ yāti nirayaṃ vādhigacchati
akṛtaprajñako bālo mohaṃ gacchati jāpakaḥ
     sa mohān nirayaṃ yāti tatra gatvānuśocati
dṛdha grāhī karomīti japyaṃ japati jāpakaḥ
     na saṃpūrṇo na vā yukto nirayaṃ so 'dhigacchati
[y]
     animittaṃ paraṃ yat tad avyaktaṃ brahmaṇi sthitam
     sad bhūto jāpakaḥ kasmāt sa śarīram athāviśet
[bhī]
     duṣprajñānena nirayā bahavaḥ samudāhṛtāḥ
     praśastaṃ jāpakatvaṃ ca doṣāś caite tad ātmakāḥ
