ṛśyamūkāt sa dharmātmā kiṣkindhāṃ lakṣmaṇāgrajaḥ
 jagāma sahasugrīvo vālivikramapālitām
samudyamya mahac cāpaṃ rāmaḥ kāñcanabhūṣitam
 śarāṃś cāditya saṃkāśān gṛhītvā raṇasādhakān
agratas tu yayau tasya rāghavasya mahātmanaḥ
 sugrīvaḥ saṃhatagrīvo lakṣmaṇaś ca mahābalaḥ
pṛṣṭhato hanumān vīro nalo nīlaś ca vānaraḥ
 tāraś caiva mahātejā hariyūthapa yūthapāḥ
te vīkṣamāṇā vṛkṣāṃś ca puṣpabhārāvalambinaḥ
 prasannāmbuvahāś caiva saritaḥ sāgaraṃ gamāḥ
kandarāṇi ca śailāṃś ca nirjharāṇi guhās tathā
 śikharāṇi ca mukhyāni darīś ca priyadarśanāḥ
vaidūryavimalaiḥ parṇaiḥ padmaiś cākāśakuḍmalaiḥ
 śobhitān sajalān mārge taṭākāṃś ca vyalokayan
kāraṇḍaiḥ sārasair haṃsair vañjūlair jalakukkuṭaiḥ
 cakravākais tathā cānyaiḥ śakunaiḥ pratināditān
mṛduśaṣpāṅkurāhārān nirbhayān vanagocarān
 carataḥ sarvato 'paśyan sthalīṣu hariṇān sthitān
taṭākavairiṇaś cāpi śukladantavibhūṣitān
 ghorān ekacarān vanyān dviradān kūlaghātinaḥ
vane vanacarāṃś cānyān khecarāṃś ca vihaṃgamān
 paśyantas tvaritā jagmuḥ sugrīvavaśavartinaḥ
teṣāṃ tu gacchatāṃ tatra tvaritaṃ raghunandanaḥ
 drumaṣaṇḍaṃ vanaṃ dṛṣṭvā rāmaḥ sugrīvam abravīt
eṣa megha ivākāśe vṛkṣaṣaṇḍaḥ prakāśate
 meghasaṃghātavipulaḥ paryantakadalīvṛtaḥ
kim etaj jñātum icchāmi sakhe kautūhalaṃ mama
 kautūhalāpanayanaṃ kartum icchāmy ahaṃ tvayā
tasya tadvacanaṃ śrutvā rāghavasya mahātmanaḥ
 gacchann evācacakṣe 'tha sugrīvas tan mahad vanam
etad rāghava vistīrṇam āśramaṃ śramanāśanam
 udyānavanasaṃpannaṃ svādumūlaphalodakam
atra saptajanā nāma munayaḥ saṃśitavratāḥ
 saptaivāsann adhaḥśīrṣā niyataṃ jalaśāyinaḥ
saptarātrakṛtāhārā vāyunā vanavāsinaḥ
 divaṃ varṣaśatair yātāḥ saptabhiḥ sakalevarāḥ
teṣām evaṃ prabhāvena drumaprākārasaṃvṛtam
 āśramaṃ sudurādharṣam api sendraiḥ surāsuraiḥ
pakṣiṇo varjayanty etat tathānye vanacāriṇaḥ
 viśanti mohād ye 'py atra nivartante na te punaḥ
vibhūṣaṇaravāś cātra śrūyante sakalākṣarāḥ
 tūryagītasvanāś cāpi gandho divyaś ca rāghava
tretāgnayo 'pi dīpyante dhūmo hy eṣa pradṛśyate
 veṣṭayann iva vṛkṣāgrān kapotāṅgāruṇo ghanaḥ
kuru praṇāmaṃ dharmātmaṃs tān samuddiśya rāghavaḥ
 lakṣmaṇena saha bhrātrā prayataḥ saṃyatāñjaliḥ
praṇamanti hi ye teṣām ṛṣīṇāṃ bhāvitātmanām
 na teṣām aśubhaṃ kiṃ cic charīre rāma dṛśyate
tato rāmaḥ saha bhrātrā lakṣmaṇena kṛtāñjaliḥ
 samuddiśya mahātmānas tān ṛṣīn abhyavādayat
abhivādya ca dharmātmā rāmo bhrātā ca lakṣmaṇaḥ
 sugrīvo vānarāś caiva jagmuḥ saṃhṛṣṭamānasāḥ
te gatvā dūram adhvānaṃ tasmāt saptajanāśramāt
 dadṛśus tāṃ durādharṣāṃ kiṣkindhāṃ vālipālitām
