[s]
      tam āpatantaṃ saṃprekṣya sātvataṃ yuddhadurmadam
      krodhād bhūriśravā rājan sahasā samupādravat
tam abravīn mahābāhuḥ kauravyaḥ śinipuṃgavam
      adya prāpto 'si diṣṭyā me cakṣurviṣayam ity uta
cirābhilaṣitaṃ kāmam adya prāpsyāmi saṃyuge
      na hi me mokṣyase jīvan yadi notsejase raṇam
adya tvāṃ samare hatvā nityaṃ śūrābhimāninam
      nandayiṣyāmi dāśārha kururājaṃ suyodhanam
adya madbāṇanirdagdhaṃ patitaṃ dharaṇītale
      drakṣyatas tvāṃ raṇe vīrau sahitau keśavārjunau
adya dharmasuto rājā śrutvā tvāṃ nihataṃ mayā
      savrīḍo bhavitā sadyo yenāsīha praveśitaḥ
adya me vikramaṃ pārtho vijñāsyati dhanaṃjayaḥ
      tvayi bhūmau vinihate śayāne rudhirokṣite
cirābhilaṣite hy adya tvayā saha samāgamaḥ
      purā devāsure yuddhe śakrasya balinā yathā
adya yuddhaṃ mahāghoraṃ tava dāsyāmi sātvata
      tato jñāsyasi tattvena madvīryabalapauruṣam
adya saṃyamanī yātā mayā tvaṃ nihato raṇe
     yathā rāmānujenājau rāvaṇir lakṣmaṇena vai
adya kṛṣṇaś ca pārthaś ca dharmarājaś ca mādhava
     hate tvayi nirutsāhā raṇaṃ tyakṣyanty asaṃśayam
adya te 'pacitiṃ kṛtvā śitair mādhava sāyakaiḥ
     tat striyo nandayiṣyāmi ye tvayā nihatā raṇe
cakṣurviṣayasaṃprāpto na tvaṃ mādhava mokṣyase
     siṃhasya viṣayaṃ prāpto yathā kṣudramṛgas tathā
yuyudhānas tu taṃ rājan pratyuvāca hasann iva
     kauraveya na saṃtrāso vidyate mama saṃyuge
sa māṃ nihanyāt saṃgrāme yo māṃ kuryān nirāyudham
     samās tu śāśvatīr hanyād yo māṃ hanyād dhi saṃyuge
kiṃ mṛṣoktena bahunā karmaṇā tu samācara
     śāradasyeva meghasya garjitaṃ niṣphalaṃ hi te
śrutvaitad garjitaṃ vīra hāsyaṃ hi mama jāyate
     cirakālepsitaṃ loke yuddham adyāstu kaurava
tvarate me matis tāta tvayi yuddhābhikāṅkṣiṇi
     nāhatvā saṃnivartiṣye tvām adya puruṣādhama
anyonyaṃ tau tadā vāgbhis takṣantau narapuṅgavau
     jighāṃsū paramakruddhāv abhijaghnatur āhave
sametau tau naravyāghrau śuṣmiṇau spardhinau raṇe
     dviradāv iva saṃkruddhau vāśitārthe madotkaṭau
bhīri śravāḥ sātyakiś ca vavarṣatur ariṃdamau
     śaravarṣāṇi bhīmāni meghāv iva parasparam
saumadattis tu śaineyaṃ pracchādyeṣubhir āśugaiḥ
     jighāṃsur bharataśreṣṭha vivyādha niśitaiḥ śaraiḥ
daśabhiḥ sātyakiṃ viddhvā saumadattir athāparān
     mumoca niśitān bāṇāñ jighāṃsuḥ śinipuṃgavam
tān asya viśikhāṃs tīkṣṇān antarikṣe viśāṃ pate
     aprāptān astramāyābhir agrasat sātyakiḥ prabho
tau pṛthak śaravarṣābhyām avarṣetāṃ parasparam
     uttamābhijanau vīrau kuru vṛṣṇiyaśaḥ karau
tau nakhair iva śārdūlau dantair iva mahādvipau
     raktaśaktibhir anyonyaṃ dantair iva mahādvipau
     rathaśaktibhir anyonyaṃ viśikhaiś cāpy akṛntatām
nirbhidantau hi gātrāṇi vikṣarantau ca śoṇitam
     vyaṣṭambhayetām anyonyaṃ prāṇadyūtābhidevinau
evam uttamakarmāṇau kuru vṛṣṇiyaśaḥ karau
     parasparam ayudhyetāṃ vāraṇāv iva yūthapau
tāv adīrgheṇa kālena brahmalokapuraskṛtau
     jigīṣantau paraṃ sthānam anyonyam abhijaghnatuḥ
sātyakiḥ saumadattiś ca śaravṛṣṭyā parasparam
     hṛṣṭavad dhārtarāṣṭrāṇāṃ paśyatāma bhyavarṣatām
saṃpraikṣanta janās tatra yudhyamānau yudhāṃ patī
     yūthapau vāśitā hetoḥ prayuddhāv iva kuñjarau
anyonyasya hayān hatvā dhanuṣī vinikṛtya ca
     virathāv asiyuddhāya sameyātāṃ mahāraṇe
ārṣabhe carmaṇī citre pragṛhya vipule śubhe
     vikośau cāpy asī kṛtvā samare tau viceratuḥ
carantau vividhān mārgān maṇḍalāni ca bhāgaśaḥ
     muhur ājaghnatuḥ kruddhāv anyonyam arimardanau
sa khaḍgau citravarmāṇau sa niṣkāṅgadabhūṣaṇau
     raṇe raṇotkaṭau rājann anyonyaṃ paryakarṣatām
muhūrtam iva rājendra parikṛṣya parasparam
     paśyatāṃ sarvasainyānāṃ vīrāv āśvasatāṃ punaḥ
asibhyāṃ carmaṇī śubhre vipule ca śarāvare
     nikṛtya puruṣavyāghrau bāhuyuddhaṃ pracakratuḥ
vyūḍhoraskau dīrghabhujau niyuddha kuśalāv ubhau
     bāhubhiḥ samasajjetām āyasaiḥ parighair iva
tayor āsan bhujāgātā nigrahapragrahau tathā
     śikṣā balasamudbhūtāḥ sarvayodhapraharṣaṇāḥ
tayor nṛvarayo rājan samare yudhyamānayoḥ
     bhīmo 'bhavan mahāśabdo vajraparvatayor iva
dvipāv iva viṣāṇāgraiḥ śṛṅgair iva maharṣabhau
     yuyudhāte mahātmānau kuru sātvata puṃgavau
kṣīṇāyudhe sātvate yudhyamāne; tato 'bravīd arjunaṃ vāsudevaḥ
     paśyasvainaṃ virathaṃ yudhyamānaṃ; raṇe ketuṃ sarvadhanurdharāṇām
praviṣṭo bhāratīṃ senāṃ tava pāṇḍava pṛṣṭhataḥ
     yodhitaś ca mahāvīryaiḥ sarvair bhārata bhārataiḥ
pariśrānto yudhāṃ śreṣṭhaḥ saṃprāpto bhūridakṣiṇam
     yuddhakāṅkṣiṇam āyāntaṃ naitat samam ivārjuna
tato bhūriśravāḥ kruddhāḥ sātyakiṃ yuddhadurmadam
     udyamya nyahanad rājan matto mattam iva dvipam
rathasthayor dvayor yuddhe kruddhayor yodhamukhyayoḥ
     keśavārjunayo rājan samare prekṣamāṇayoḥ
atha kṛṣṇo mahābāhur arjunaṃ pratyabhāṣata
     paśya vṛṣṇyandhakavyāghraṃ saumadatti vaśaṃgatam
pariśrāntaṃ gataṃ bhūmau kṛtvā karma suduṣkaram
     tavāntevāsinaṃ śūraṃ pālayārjuna sātyakim
na vaśaṃ yajñaśīlasya gacched eṣa varārihan
     tvatkṛte puruṣavyāghra tad āśu kriyatāṃ vibho
athābravīd dhṛṣṭamanā vāsudevaṃ dhanaṃjayaḥ
     paśya vṛṣṇipravīreṇa krīḍantaṃ kurupuṃgavam
     mahādvipeneva vane mattena hariyūthapam
hāhākāro mahān āsīt sainyānāṃ bharatarṣabha
     yad udyamya mahābāhuḥ sātyakiṃ nyahanad bhuvi
sa siṃha iva mātaṅgaṃ vikarṣan bhūridakṣiṇaḥ
     vyarocata kuruśreṣṭhaḥ sātvata pravaraṃ yudhi
atha kośād viniṣkṛṣya khaḍgaṃ bhūriśravā raṇe
     mūrdhajeṣu nijagrāha padā corasy atāḍayat
tathā tu parikṛṣyantaṃ dṛṣṭvā sātvatam āhave
     vāsudevas tato rājan bhūyo 'rjunam abhāṣata
paśya vṛṣṇyandhakavyāghraṃ saumadatti vaśaṃgatam
     tava śiṣyaṃ mahābāho dhanuṣy anavaraṃ tvayā
asatyo vikramaḥ pārtha yatra bhūriśravā raṇe
     iśeṣayati vārṣṇeyaṃ sātyakiṃ satyavikramam
evam ukto mahābāhur vāsudevena pāṇḍavaḥ
     manasā pūjayām āsa bhūriśravasam āhave
vikarṣan satvata śreṣṭhaṃ krīḍamāna ivāhave
     saṃharṣayati māṃ bhūyaḥ kurūṇāṃ kīrtivardhanaḥ
pravaraṃ vṛṣṇivīrāṇāṃ yan na hanyād dhi sātyakim
     mahādvipam ivāraṇye mṛgendra iva karṣati
evaṃ tu manasā rājan pārthaḥ saṃpūjya kauravam
     vāsudevaṃ mahābāhur arjunaḥ pratyabhāṣata
saindhavāsaktadṛṣṭitvān nainaṃ paśyāmi mādhava
     eṣa tv asukaraṃ karma yādavārthe karomy aham
ity uktvā vacanaṃ kurvan vāsudevasya pāṇḍavaḥ
     sa khaḍgaṃ yajñaśīlasya patriṇā bāhum acchinat
