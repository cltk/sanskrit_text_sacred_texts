[v]
      evam uktvā yudhāṃ śreṣṭhaḥ sarvayādavanandanaḥ
      sarvāyudhavaropetam āruroha mahāratham
      yuktaṃ paramakāmbojais turagair hemamālibhiḥ
ādityodayavarṇasya duraṃ rathavarasya tu
      dakṣiṇām avahat sainyaḥ sugrīvaḥ savyato 'vahat
      pārṣṇivāhau tu tasyāstāṃ meghapuṣpabalāhakau
viśvakarma kṛtā divyā nānāratnavibhūṣitā
      ucchriteva rathe māyā dhvajayaṣṭir adṛśyata
vainateyaḥ sthitas tasyāṃ prabhā maṇḍalaraśmivān
      tasya satyavataḥ ketur bhujagārir adṛśyata
anvārohad d dhṛṣīkeśaḥ ketuḥ sarvadhanuṣmatām
      arjunaḥ satyakarmā ca kururājo yudhiṣṭhiraḥ
aśobhetāṃ mahātmānau dāśārham abhitaḥ sthitau
      rathasthaṃ śārṅgadhanvānam aśvināv iva vāsavam
tāv upāropya dāśārhaḥ syandanaṃ lokapūjitam
      pratodena javopetān paramāśvān acodayat
te hayāḥ sahasotpetur gṛhītvā syandanottamam
      āsthitaṃ pāṇḍaveyābhyāṃ yadūnām ṛṣabheṇa ca
vahatāṃ śārṅgadhanvānam aśvānāṃ śīghragāminām
      prādurāsīn mahāñ śabdaḥ pakṣiṇāṃ patatām iva
te samārchan naravyāghrāḥ kṣaṇena bharatarṣabha
     bhīmasenaṃ maheṣvāsaṃ samanudrutya vegitāḥ
krodhadīptaṃ tu kaunteyaṃ dviṣad arthe samudyatam
     nāśaknuvan vārayituṃ sametyāpi mahārathāḥ
sa teṣāṃ prekṣatām eva śrīmatāṃ dṛḍhadhanvinām
     yayau bhāgirathī kacchaṃ haribhir bhṛśavegitaiḥ
     yatra sma śrūyate drauṇiḥ putra hantā mahātmanām
sa dadarśa mahātmānam udakānte yaśasvinam
     kṛṣṇadvaipāyanaṃ vyāsam āsīnam ṛṣibhiḥ saha
taṃ caiva krūrakarmāṇaṃ ghṛtāktaṃ kuśacīriṇam
     rajasā dhvastakeśāntaṃ dadarśa drauṇim antike
tam abhyadhāvat kaunteyaḥ pragṛhya saśaraṃ dhanuḥ
     bhīmaseno mahābāhus tiṣṭha tiṣṭheti cābravīt
sa dṛṣṭvā bhīmadhanvānaṃ pragṛhītaśarāsanam
     bhrātarau pṛṣṭhataś cāsya janārdana rathe sthitau
     vyathitātmābhavad drauṇiḥ prāptaṃ cedam amanyata
sa tad divyam adīnātmā paramāstram acintayat
     jagrāha ca sa caiṣīkāṃ drauṇiḥ savyena pāṇinā
     sa tām āpadam āsādya vidyam astram udīrayat
amṛṣyamāṇas tāñ śūrān divyāyudha dharān sthitān
     apāṇḍdavāyeti ruṣā vyasṛjad dāruṇaṃ vacaḥ
ity uktvā rājaśārdūla droṇaputraḥ pratāpavān
     sarvalokapramohārthaṃ tad astraṃ pramumoca ha
tatas tasyām iṣīkāyāṃ pāvakaḥ samajāyata
     pradhakṣyann iva lokāṃs trīn kālāntakayamopamaḥ
