[vai]
      tasmin kāle samāgamya sarve tatrāsya bāndhavāḥ
      ruruduḥ kīcakaṃ dṛṣṭvā parivārya samantataḥ
sarve saṃhṛṣṭaromāṇaḥ saṃtrastāḥ prekṣya kīcakam
      tathā sarvāṅgasaṃbhugnaṃ kūrmaṃ sthala ivoddhṛtam
pothitaṃ bhīmasenena tam indreṇeva dānavam
      saṃskārayitum icchanto bahir netuṃ pracakramuḥ
dadṛśus te tataḥ kṛṣṇāṃ sūtaputrāḥ samāgatāḥ
      adūrād anavadyāṅgīṃ stambham āliṅgya tiṣṭhatīm
samaveteṣu sūteṣu tān uvācopakīcakaḥ
      hanyatāṃ śīghram asatī yatkṛte kīcako hataḥ
atha vā neha hantavyā dahyatāṃ kāminā saha
      mṛtasyāpi priyaṃ kāryaṃ sūtaputrasya sarvathā
tato virāṭam ūcus te kīcako 'syāḥ kṛte hataḥ
      sahādyānena dahyeta tadanujñātum arhasi
parākramaṃ tu sūtānāṃ matvā rājānvamodata
      sairandhryāḥ sūtaputreṇa saha dāhaṃ viśāṃ pate
tāṃ samāsādya vitrastāṃ kṛṣṇāṃ kamalalocanām
      momuhyamānāṃ te tatra jagṛhuḥ kīcakā bhṛśam
tatas tu tāṃ samāropya nibadhya ca sumadhyamām
     jagmur udyamya te sarve śmaśānam abhitas tadā
hriyamāṇā tu sā rājan sūtaputrair aninditā
     prākrośan nātham icchantī kṛṣṇā nāthavatī satī
[drau]
     jayo jayanto vijayo jayatseno yajadbalaḥ
     te me vācaṃ vijānantu sūtaputrā nayanti mām
yeṣāṃ jyātalanirghoṣo visphūrjitam ivāśaneḥ
     vyaśrūyata mahāyuddhe bhīmaghoṣas tarasvinām
rathaghoṣaś ca balavān gandharvāṇāṃ yaśasvinām
     te me vācaṃ vijānantu sūtaputrā nayanti mām
[vai]
     tasyās tāḥ kṛpaṇā vācaḥ kṛṣṇāyāḥ paridevitāḥ
     śrutvaivābhyapatad bhīmaḥ śayanād avicārayan
[bhīmas]
     ahaṃ śṛṇomi te vācaṃ tvayā sairandhi bhāṣitām
     tasmāt te sūtaputrebhyo na bhayaṃ bhīru vidyate
[vai]
     ity uktvā sa mahābāhur vijajṛmbhe jighāṃsayā
     tataḥ sa vyāyataṃ kṛtvā veṣaṃ viparivartya ca
     advāreṇābhyavaskandya nirjagāma bahis tadā
sa bhīmasenaḥ prākārād ārujya tarasā drumam
     śmaśānābhimukhaḥ prāyād yatra te kīcakā gatāḥ
sa taṃ vṛkṣaṃ daśavyāmaṃ sa skandhaviṭapaṃ balī
     pragṛhyābhyadravat sūtān daṇḍapāṇir ivāntakaḥ
ūruvegena tasyātha nyagrodhāśvattha kiṃśukāḥ
     bhūmau nipatitā vṛkṣāḥ saṃghaśas tatra śerate
taṃ siṃham iva saṃkruddhaṃ dṛṣṭvā gandharvam āgatam
     vitresuḥ sarvataḥ sūtā viṣādabhayakampitāḥ
tam antakam ivāyāntaṃ gandharvaṃ prekṣya te tadā
     didhakṣantas tadā jyeṣṭhaṃ bhrātaraṃ hy upakīcakāḥ
     parasparam athocus te viṣādabhayakampitāḥ
gandharvo balavān eti kruddha udyamya pādapam
     sairandhrī mucyatāṃ śīghraṃ mahan no bhayam āgatam
te tu dṛṣṭvā tam āviddhaṃ bhīmasenena pādapam
     vimucya draupadīṃ tatra prādravan nagaraṃ prati
dravatas tāṃs tu saṃprekṣya savajrī dānavān iva
     śataṃ pañcādhikaṃ bhīmaḥ prāhiṇod yamasādanam
tata āśvāsayat kṛṣṇāṃ pravimucya viśāṃ pate
     uvāca ca mahābāhuḥ pāñcālīṃ tatra draupadīm
     aśrupūrṇamukhīṃ dīnāṃ durdharṣaḥ sa vṛkodaraḥ
evaṃ te bhīru vadhyante ye tvāṃ kliṣyanty anāgasam
     praihi tvaṃ nagaraṃ kṛṣṇe na bhayaṃ vidyate tava
     anyenāhaṃ gamiṣyāmi virāṭasya mahānasam
pañcādhikaṃ śataṃ tac ca nihataṃ tatra bhārata
     mahāvanam iva chinnaṃ śiśye vigalitadrumam
evaṃ te nihatā rājañ śataṃ pañca ca kīcakāḥ
     sa ca senāpatiḥ sūrvam ity etat sūta ṣaṭ ṣatam
tad dṛṣṭvā mahad āścaryaṃ narā nāryaś ca saṃgatāḥ
     viṣmayaṃ paramaṃ gatvā nocuḥ kiṃ cana bhārata
