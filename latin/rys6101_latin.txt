iti pratisamādiṣṭo hanūmān mārutātmajaḥ
 praviveśa purīṃ laṅkāṃ pūjyamāno niśācaraiḥ
praviśya tu mahātejā rāvaṇasya niveśanam
 dadarśa śaśinā hīnāṃ sātaṅkām iva rohiṇīm
nibhṛtaḥ praṇataḥ prahvaḥ so 'bhigamyābhivādya ca
 rāmasya vacanaṃ sarvam ākhyātum upacakrame
vaidehi kuśalī rāmaḥ sasugrīvaḥ salakṣmaṇaḥ
 kuśalaṃ cāha siddhārtho hataśatrur ariṃdamaḥ
vibhīṣaṇasahāyena rāmeṇa haribhiḥ saha
 nihato rāvaṇo devi lakṣmaṇasya nayena ca
pṛṣṭvā ca kuśalaṃ rāmo vīras tvāṃ raghunandanaḥ
 abravīt paramaprītaḥ kṛtārthenāntarātmanā
priyam ākhyāmi te devi tvāṃ tu bhayaḥ sabhājaye
 diṣṭyā jīvasi dharmajñe jayena mama saṃyuge
labdho no vijayaḥ sīte svasthā bhava gatavyathā
 rāvaṇaḥ sa hataḥ śatrur laṅkā ceyaṃ vaśe sthitā
mayā hy alabdhanidreṇa dhṛtena tava nirjaye
 pratijñaiṣā vinistīrṇā baddhvā setuṃ mahodadhau
saṃbhramaś ca na kartavyo vartantyā rāvaṇālaye
 vibhīṣaṇa vidheyaṃ hi laṅkaiśvaryam idaṃ kṛtam
tad āśvasihi viśvastā svagṛhe parivartase
 ayaṃ cābhyeti saṃhṛṣṭas tvaddarśanasamutsukaḥ
evam uktā samutpatya sītā śaśinibhānanā
 praharṣeṇāvaruddhā sā vyājahāra na kiṃ cana
abravīc ca hariśreṣṭhaḥ sītām apratijalpatīm
 kiṃ tvaṃ cintayase devi kiṃ ca māṃ nābhibhāṣase
evam uktā hanumatā sītā dharme vyavasthitā
 abravīt paramapritā harṣagadgadayā girā
priyam etad upaśrutya bhartur vijayasaṃśritam
 praharṣavaśam āpannā nirvākyāsmi kṣaṇāntaram
na hi paśyāmi sadṛśaṃ cintayantī plavaṃgama
 matpriyākhyānakasyeha tava pratyabhinandanam
na ca paśyāmi tat saumya pṛthivyām api vānara
 sadṛśaṃ matpriyākhyāne tava dātuṃ bhavet samam
hiraṇyaṃ vā suvarṇaṃ vā ratnāni vividhāni ca
 rājyaṃ vā triṣu lokeṣu naitad arhati bhāṣitum
evam uktas tu vaidehyā pratyuvāca plavaṃgamaḥ
 pragṛhītāñjalir vākyaṃ sītāyāḥ pramukhe sthitaḥ
bhartuḥ priyahite yukte bhartur vijayakāṅkṣiṇi
 snigdham evaṃvidhaṃ vākyaṃ tvam evārhasi bhāṣitum
tavaitad vacanaṃ saumye sāravat snigdham eva ca
 ratnaughād vividhāc cāpi devarājyād viśiṣyate
arthataś ca mayā prāptā devarājyādayo guṇāḥ
 hataśatruṃ vijayinaṃ rāmaṃ paśyāmi yat sthitam
imās tu khalu rākṣasyo yadi tvam anumanyase
 hantum icchāmy ahaṃ sarvā yābhis tvaṃ tarjitā purā
kliśyantīṃ patidevāṃ tvām aśokavanikāṃ gatām
 ghorarūpasamācārāḥ krūrāḥ krūratarekṣaṇāḥ
rākṣasyo dāruṇakathā varam etaṃ prayaccha me
 icchāmi vividhair ghātair hantum etāḥ sudāruṇāḥ
muṣṭibhiḥ pāṇibhiś caiva caraṇaiś caiva śobhane
 ghorair jānuprahāraiś ca daśanānāṃ ca pātanaiḥ
bhakṣaṇaiḥ karṇanāsānāṃ keśānāṃ luñcanais tathā
 bhṛśaṃ śuṣkamukhībhiś ca dāruṇair laṅghanair hataiḥ
evaṃprakārair bahubhir viprakārair yaśasvini
 hantum icchāmy ahaṃ devi tavemāḥ kṛtakilbiṣāḥ
evam uktā mahumatā vaidehī janakātmajā
 uvāca dharmasahitaṃ hanūmantaṃ yaśasvinī
rājasaṃśrayavaśyānāṃ kurvatīnāṃ parājñayā
 vidheyānāṃ ca dāsīnāṃ kaḥ kupyed vānarottama
bhāgyavaiṣamya yogena purā duścaritena ca
 mayaitet prāpyate sarvaṃ svakṛtaṃ hy upabhujyate
prāptavyaṃ tu daśā yogān mayaitad iti niścitam
 dāsīnāṃ rāvaṇasyāhaṃ marṣayāmīha durbalā
ājñaptā rāvaṇenaitā rākṣasyo mām atarjayan
 hate tasmin na kuryur hi tarjanaṃ vānarottama
ayaṃ vyāghrasamīpe tu purāṇo dharmasaṃhitaḥ
 ṛkṣeṇa gītaḥ śloko me taṃ nibodha plavaṃgama
na paraḥ pāpam ādatte pareṣāṃ pāpakarmaṇām
 samayo rakṣitavyas tu santaś cāritrabhūṣaṇāḥ
pāpānāṃ vā śubhānāṃ vā vadhārhāṇāṃ plavaṃgama
 kāryaṃ kāruṇyam āryeṇa na kaś cin nāparādhyati
lokahiṃsāvihārāṇāṃ rakṣasāṃ kāmarūpiṇam
 kurvatām api pāpāni naiva kāryam aśobhanam
evam uktas tu hanumān sītayā vākyakovidaḥ
 pratyuvāca tataḥ sītāṃ rāmapatnīṃ yaśasvinīm
yuktā rāmasya bhavatī dharmapatnī yaśasvinī
 pratisaṃdiśa māṃ devi gamiṣye yatra rāghavaḥ
evam uktā hanumatā vaidehī janakātmajā
 abravīd draṣṭum icchāmi bhartāraṃ vānarottama
tasyās tadvacanaṃ śrutvā hanumān pavanātmajaḥ
 harṣayan maithilīṃ vākyam uvācedaṃ mahādyutiḥ
pūrṇacandrānanaṃ rāmaṃ drakṣyasy ārye salakṣmaṇam
 sthiramitraṃ hatāmitraṃ śacīva tridaśeśvaram
tām evam uktvā rājantīṃ sītāṃ sākṣād iva śriyam
 ājagāma mahāvego hanūmān yatra rāghavaḥ
