[vai]
      te dṛṣṭvā nihatān sūtān rājñe gatvā nyavedayan
      gandharvair nihatā rājan sūtaputrāḥ paraḥśatāḥ
yathā vajreṇa vai dīrṇaṃ parvatasya mahac chiraḥ
      vinikīrṇaṃ pradṛśyeta tathā sūtā mahītale
sairandhrī ca vimuktāsau punar āyāti te gṛham
      sarvaṃ saṃśayitaṃ rājan nagaraṃ te bhaviṣyati
tathārūpā hi sairandhrī gandharvāś ca mahābalāḥ
      puṃsām iṣṭaś ca viṣayo maithunāya na saṃśayaḥ
yathā sairandhri veṣeṇa na te rājann idaṃ puram
      vināśam eti vai kṣipraṃ tathā nītir vidhīyatām
teṣāṃ tad vacanaṃ śrutvā virāṭo vāhinīpatiḥ
      abravīt kriyatām eṣāṃ sūtānāṃ paramakriyā
ekasminn eva te sarve susamiddhe hutāśane
      dahyantāṃ kīcakāḥ śīghraṃ ratnair gandhaiś ca sarvaśaḥ
sudeṣṇāṃ cābravīd rājā mahiṣīṃ jātasādhvasaḥ
      sairandhrīm āgatāṃ brūyā mamaiva vacanād idam
gaccha sairandhri bhadraṃ te yathākāmaṃ carābale
      bibheti rājā suśroṇi gandharvebhyaḥ parābhavāt
na hi tām utsahe vaktuṃ svayaṃ gandharvarakṣitām
     striyas tv adoṣās tāṃ vaktum atas tvāṃ prabravīmy aham
atha muktā bhayāt kṛṣṇā sūtaputrān nirasya ca
     mokṣitā bhīmasenena jagāma nagaraṃ prati
trāsiteva mṛgī bālā śārdūlena manasvinī
     gātrāṇi vāsasī caiva prakṣālya salilena sā
tāṃ dṛṣṭvā puruṣā rājan prādravanta diśo daśa
     gandharvāṇāṃ bhayatrastāḥ ke cid dṛṣṭīr nyamīlayan
tato mahānasa dvāri bhīmasenam avasthitam
     dadarśa rājan pāñcālī yathāmattaṃ mahādvipam
taṃ vismayantī śanakaiḥ saṃjñābhir idam abravīt
     gandharvarājāya namo yenāsmi parimocitā
[bhīmas]
     ye yasyā vicarantīha puruṣā vaśavartinaḥ
     tasyās te vacanaṃ śrutvā anṛṇā vicaranty uta
[vai]
     tataḥ sā nartanāgāre dhanaṃjayam apaśyata
     rājñaḥ kanyā virāṭasya nartayānaṃ mahābhujam
tatas tā nartanāgārād viniśkramya sahārjunāḥ
     kanyā dadṛśur āyāntīṃ kṛṣṇāṃ kliṣṭām anāgasam
[kanyāh]
     diṣṭyā sairandhri muktāsi diṣṭyāsi punarāgatā
     diṣṭyā vinihatāḥ sūtā ye tvāṃ kliśyanty anāgasam
[bṛhan]
     kathaṃ sairandhri muktāsi kathaṃ pāpāś ca te hatāḥ
     icchāmi vai tava śrotuṃ sarvam eva yathātatham
[sair]
     bṛhannaḍe kiṃ nu tava sairandhryā kāryam adya vai
     yā tvaṃ vasasi kalyāṇi sadā kanyā pure sukham
na hi duḥkhaṃ samāpnoṣi sairandhrī yad upāśnute
     tena māṃ duḥkhitām evaṃ pṛcchase prahasann iva
[bṛhan]
     bṛhannaḍāpi kalyāṇi duḥkham āpnoty anuttamam
     tiryagyonigatā bāle na cainām avabudhyase
[vai]
     tataḥ sahaiva kanyābhir draupadī rājaveśma tat
     praviveśa sudeṣṇāyāḥ samīpam apalāyinī
tām abravīd rājaputrī virāṭa vacanād idam
     sairandhri gamyatāṃ śīghraṃ yatra kāmayase gatim
rājā bibheti bhadraṃ te gandharvebhyaḥ parābhavāt
     tvaṃ cāpi taruṇī subhru rūpeṇāpratimā bhuvi
[sair]
     trayodaśāha mātraṃ me rājā kṣamatu bhāmini
     kṛtakṛtyā bhaviṣyanti gandharvās te na saṃśayaḥ
tato māṃ te 'paneṣyanti kariṣyanti ca te priyam
     dhruvaṃ ca śreyasā rājā yoṣkyate saha bāndhavaiḥ
