[k]
      sarvair guṇair mahārāja rājasūyaṃ tvam arhasi
      jānatas tv eva te sarvaṃ kiṃ cid vakṣyāmi bhārata
jāmadagnyena rāmeṇa kṣatraṃ yad avaśeṣitam
      tasmād avarajaṃ loke yad idaṃ kṣatrasaṃjñitam
kṛto 'yaṃ kulasaṃkalpaḥ kṣatriyair vasudhādhipa
      nideśavāgbhis tat te ha viditaṃ bharatarṣabha
ailasyekṣvāku vaṃśasya prakṛtiṃ paricakṣate
      rājānaḥ śreṇi baddhāś ca tato 'nye kṣatriyā bhuvi
aila vaṃśyās tu ye rājaṃs tathaivekṣvākavo nṛpāḥ
      tāni caikaśataṃ viddhi kulāni bharatarṣabha
yayātes tv eva bhojānāṃ vistaro 'tiguṇo mahān
      bhajate ca mahārāja vistaraḥ sa caturdaśam
teṣāṃ tathaiva tāṃ lakṣmīṃ sarvakṣatram upāsate
      so 'vanīṃ madhyamāṃ bhuktvā mitho bhedeṣv amanyata
caturyus tv aparo rājā yasminn ekaśato 'bhavat
      sa sāmrājyaṃ jarāsaṃdhaḥ prāpto bhavati yonitaḥ
taṃ sa rājā mahāprājña saṃśritya kila sarvaśaḥ
      rājan senāpatir jātaḥ śiśupālaḥ pratāpavān
tam eva ca mahārāja śiṣyavat samupasthitaḥ
     vakraḥ karūṣādhipatir māyā yodhī mahābalaḥ
aparau ca mahāvīryau mahātmānau samāśritau
     jarāsaṃdhaṃ mahāvīryaṃ tau haṃsaḍibhakāv ubhau
dantavakraḥ karūṣaś ca kalabho meghavāhanaḥ
     mūrdhnā divyaṃ maṇiṃ bibhrad yaṃ taṃ bhūtamaṇiṃ viduḥ
muraṃ ca narakaṃ caiva śāsti yo yavanādhipau
     aparyanta balo rājā pratīcyāṃ varuṇo yathā
bhagadatto mahārāja vṛddhas tava pituḥ sakhā
     sa vācā praṇatas tasya karmaṇā caiva bhārata
snehabaddhas tu pitṛvan manasā bhaktimāṃs tvayi
     pratīcyāṃ dakṣiṇaṃ cāntaṃ pṛthivyāḥ pāti yo nṛpaḥ
mātulo bhavataḥ śūraḥ purujit kuntivardhanaḥ
     sa te saṃnatimān ekaḥ snehataḥ śatrutāpanaḥ
jarāsaṃdhaṃ gatas tv evaṃ purā yo na mayā hataḥ
     puruṣottama vijñāto yo 'sau cediṣu durmatiḥ
ātmānaṃ pratijānāti loke 'smin puruṣottamam
     ādatte satataṃ mohād yaḥ sa cihnaṃ ca māmakam
vaṅga puṇḍra kirāteṣu rājā balasamanvitaḥ
     pauṇḍrako vāsudeveti yo 'sau lokeṣu viśrutaḥ
caturyuḥ sa mahārāja bhoja indra sakho balī
     vidyā balād yo vyajayat pāṇḍya krathaka kaiśikān
bhrātā yasyāhṛtiḥ śūro jāmadagnya samo yudhi
     sa bhakto māgadhaṃ rājā bhīṣmakaḥ paravīrahā
priyāṇy ācarataḥ prahvān sadā saṃbandhinaḥ sataḥ
     bhajato na bhajaty asmān apriyeṣu vyavasthitaḥ
na kulaṃ na balaṃ rājann abhijānaṃs tathātmanaḥ
     paśyamāno yaśo dīptaṃ jarāsaṃdham upāśritaḥ
udīcyabhojāś ca tathā kulāny aṣṭā daśābhibho
     jarāsaṃdha bhayād eva pratīcīṃ diśam āśritāḥ
śūrasenā bhadra kārā bodhāḥ śālvāḥ patac carāḥ
     sustharāś ca sukuṭṭāś ca kuṇindāḥ kuntibhiḥ saha
śālveyānāṃ ca rājānaḥ sodaryānucaraiḥ saha
     dakṣiṇā ye ca pāñcālāḥ pūrvāḥ kuntiṣu kośalāḥ
tathottarāṃ diśaṃ cāpi parityajya bhayārditāḥ
     matsyāḥ saṃnyastapādāś ca dakṣiṇāṃ diśam āśritāḥ
tathaiva sarvapāñcālā jarāsaṃdha bhayārditāḥ
     svarāṣṭraṃ saṃparityajya vidrutāḥ sarvatodiśam
kasya cit tv atha kālasya kaṃso nirmathya bāndhavān
     bārhadratha sute devyāv upāgacchad vṛthā matiḥ
astiḥ prāptiś ca nāmnā te sahadevānuje 'bale
     balena tena sa jñātīn abhibhūya vṛthā matiḥ
śraiṣṭhyaṃ prāptaḥ sa tasyāsīd atīvāpanayo mahān
     bhojarājanya vṛddhais tu pīḍyamānair durātmanā
jñātitrāṇam abhīpsadbhir asmat saṃbhāvanā kṛtā
     dattvākrūrāya sutanuṃ tām āhuka sutāṃ tadā
saṃkarṣaṇa dvitīyena jñātikāryaṃ mayā kṛtam
     hatau kaṃsa sunāmānau mayā rāmeṇa cāpy uta
bhaye tu samupakrānte jarāsaṃdhe samudyate
     mantro 'yaṃ mantrito rājan kulair aṣṭā daśāvaraiḥ
anāramanto nighnanto mahāstraiḥ śataghātibhiḥ
     na hanyāma vayaṃ tasya tribhir varṣaśatair balam
tasya hy amarasaṃkāśau baleṇa balināṃ varau
     nāmabhyāṃ haṃsaḍibhakāv ity āstāṃ yodhasattamau
tāv ubhau sahitau vīrau jarāsaṃdhaś ca vīryavān
     trayas trayāṇāṃ lokānāṃ paryāptā iti me matiḥ
na hi kevalam asmākaṃ yāvanto 'nye ca pārthivāḥ
     tathaiva teṣām āsīc ca buddhir buddhimatāṃ vara
atha haṃsa iti khyātaḥ kaś cid āsīn mahān nṛpaḥ
     sa cānyaiḥ sahito rājan saṃgrāme 'ṣṭā daśāvaraiḥ
hato haṃsa iti proktam atha kenāpi bhārata
     tac chrutvā ḍibhako rājan yamunāmbhasy amajjata
vinā haṃsena loke 'smin nāhaṃ jīvitum utsahe
     ity etāṃ matim āsthāya ḍibhako nidhanaṃ gataḥ
tathā tu ḍibhakaṃ śrutvā haṃsaḥ parapuraṃjayaḥ
     prapede yamunām eva so 'pi tasyāṃ nyamajjata
tau sa rājā jarāsaṃdhaḥ śrutvāpsu nidhanaṃ gatau
     svapuraṃ śūrasenānāṃ prayayau bharatarṣabha
tato vayam amitraghna tasmin pratigate nṛpe
     punar ānanditāḥ sarve mathurāyāṃ vasāmahe
yadā tv abhyetya pitaraṃ sā vai rājīvalocanā
     kaṃsa bhāryā jarāsaṃdhaṃ duhitā māgadhaṃ nṛpam
codayaty eva rājendra pativyasanaduḥkhitā
     patighnaṃ me jahīty evaṃ punaḥ punar arin dama
tato vayaṃ mahārāja taṃ mantraṃ pūrvamantritam
     saṃsmaranto vimanaso vyapayātā narādhipa
pṛthaktvena drutā rājan saṃkṣipya mahatīṃ śriyam
     prapatāmo bhayāt tasya sadhana jñātibāndhavāḥ
iti saṃcintya sarve sma pratīcīṃ diśam āśritāḥ
     kuśa sthalīṃ purīṃ ramyāṃ raivatenopaśobhitām
punar niveśanaṃ tasyāṃ kṛtavanto vayaṃ nṛpa
     tathaiva durga saṃskāraṃ devair api durāsadam
striyo 'pi yasyāṃ yudhyeyuḥ kiṃ punar vṛṣṇipuṃgavāḥ
     tasyāṃ vayam amitraghna nivasāmo 'kutobhayāḥ
ālokya girimukhyaṃ taṃ mādhavī tīrtham eva ca
     mādhavāḥ kuruśārdūla parāṃ mudam avāpnuvan
evaṃ vayaṃ jarāsaṃdhād āditaḥ kṛtakilbiṣāḥ
     sāmarthyavantaḥ saṃbandhād bhavantaṃ samupāśritāḥ
triyojanāyataṃ sadma triskandhaṃ yojanād adhi
     yojanānte śatadvāraṃ vikramakramatoraṇam
     aṣṭā daśāvarair naddhaṃ kṣatriyair yuddhadurmadaiḥ
aṣṭā daśasahasrāṇi vratānāṃ santi naḥ kule
     āhukasya śataṃ putrā ekaikas triśatāvaraḥ
cāru deṣṇaḥ saha bhrātrā cakradevo 'tha sātyakiḥ
     ahaṃ ca rauhiṇeyaś ca sāmbaḥ śauri samo yudhi
evam ete rathā sapta rājann anyān nibodha me
     kṛtavarmā anādhṛṣṭiḥ samīkaḥ samitiṃjayaḥ
kahvaḥ śaṅkur nidāntaś ca saptaivaite mahārathāḥ
     putrau cāndhakabhojasya vṛddho rājā ca te daśa
lokasaṃhananā vīrā vīryavanto mahābalāḥ
     smaranto madhyamaṃ deśaṃ vṛṣṇimadhye gatavyathāḥ
sa tvaṃ samrāḍ guṇair yuktaḥ sadā bharatasattama
     kṣatre samrājam ātmānaṃ kartum arhasi bhārata
na tu śakyaṃ jarāsaṃdhe jīvamāne mahābale
     rājasūyas tvayā prāptum eṣā rājan matir mama
tena ruddhā hi rājānaḥ sarve jitvā girivraje
     kandarāyāṃ girīndrasya siṃheneva mahādvipāḥ
so 'pi rājā jarāsaṃdho yiyakṣur vasudhādhipaiḥ
     ārādhya hi mahādevaṃ nirjitās tena pārthivāḥ
sa hi nirjitya nirjitya pārthivān pṛtanā gatān
     puram ānīya baddhvā ca cakāra puruṣavrajam
vayaṃ caiva mahārāja jarāsaṃdha bhayāt tadā
     mathurāṃ saṃparityajya gatā dvāravatīṃ purīm
yadi tv enaṃ mahārāja yajñaṃ prāptum ihecchasi
     yatasva teṣāṃ mokṣāya jarāsaṃdha vadhāya ca
samārambho hi śakyo 'yaṃ nānyathā kurunandana
     rājasūyasya kārtsnyena katruṃ matimatāṃ vara
ity eṣā me matī rājan yathā vā manyase 'nagha
     evaṃgate mamācakṣva svayaṃ niścitya hetubhiḥ
