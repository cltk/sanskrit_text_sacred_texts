[v]
      prāgjyotiṣam athābhyetya vyacarat sahayottamaḥ
      bhagadattātmajas tatra niryayau raṇakarkaśaḥ
sahayaṃ pāṇḍuputrasya viṣayāntam upāgatam
      yuyudhe bharataśreṣṭha vajradatto mahīpatiḥ
so 'bhiniryāya nagarād bhagadattasuto nṛpaḥ
      aśvam āyāntam unmathya nagarābhimukho yayau
tam ālakṣya mahābāhuḥ kurūṇām ṛṣabhas tadā
      gāṇḍīvaṃ vikṣipaṃs tūrṇaṃ sahasā samupādravat
tato gāṇḍīvanirmuktair iṣubhir mohito nṛpaḥ
      hayam utsṛjya taṃ vīras tataḥ pārtham upādravat
punaḥ praviśya nagaraṃ daṃśitaḥ sa nṛpottamaḥ
      āruhya nāgapravaraṃ niryayau yuddhakāṅkṣayā
pāṇḍureṇātapatreṇa dhriyamāṇena mūrdhani
      dodhūyatā cāmareṇa śvetena ca mahārathaḥ
tataḥ pārthaṃ samāsādya pāṇḍavānāṃ mahāratham
      āhvayām āsa kauravyaṃ bālyān mohāc ca saṃyuge
sa vāraṇaṃ nagaprakhyaṃ prabhinnakaraṭā mukham
      preṣayām āsa saṃkruddhas tataḥ śvetahayaṃ prati
vikṣarantaṃ yathā meghaṃ paravāraṇavāraṇam
     śāstravat kalpitaṃ saṃkhye trisāhaṃ yuddhadurmadam
pracodyamānaḥ sa gajas tena rājñā mahābalaḥ
     tadāṅkuśena vibabhāv utpatiṣyann ivāmbaram
tam āpatantaṃ saṃprekṣya kruddho rājan dhanaṃjayaḥ
     bhūmiṣṭho vāraṇagataṃ yodhayām āsa bhārata
vajradattas tu saṃkruddho mumocāśu dhanaṃjaye
     tomarān agnisaṃkāśāñ śalabhān iva vegitān
arjunas tān asaṃprāptān gāṇḍīvapreṣitaiḥ śaraiḥ
     dvidhā tridhā ca ciccheda kha eva khagamais tadā
sa tān dṛṣṭvā tathā chinnāṃs tomarān bhagadattajaḥ
     iṣūn asaktāṃs tvaritaḥ prāhiṇot pāṇḍavaṃ prati
tato 'rjunas tūrṇataraṃ rukmapuṅkhān ajihmagān
     preṣayām āsa saṃkruddho bhagadattātmajaṃ prati
sa tair viddho mahātejā vajradatto mahāhave
     bhṛśāhataḥ papātorvyāṃ na tv enam ajahāt smṛtiḥ
tataḥ sa punar āruhya vāraṇapravaraṃ raṇe
     avyagraḥ preṣayām āsa jayārthī vijayaṃ prati
tasmai bāṇāṃs tato jiṣṇur nirmuktāśīviṣopamān
     preṣayām āsa saṃkruddho jvalitān iva pāvakān
sa tair viddho mahānāgo visravan rudhiraṃ babhau
     himavān iva śailendro bahu prasravaṇas tadā
