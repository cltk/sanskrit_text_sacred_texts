[y]
      dahyamānāya viprāya yaḥ prayacchaty upānahau
      yat phalaṃ tasya bhavati tan me brūhi pitāmaha
[bh]
      upānahau prayacched yo brāhmaṇebhyo samāhitaḥ
      mardate kanakān sarvān viṣamān nistaraty api
      sa śatrūṇām upari ca saṃtiṣṭhati yudhiṣṭhira
yānaṃ cāśvatarī yuktaṃ tasya śubhraṃ viśāṃ pate
      upatiṣṭhati kaunteya rūpyakāñcanabhūṣaṇam
      śakaṭaṃ damya saṃyuktaṃ dattaṃ bhavati caiva hi
[y]
      yat phalaṃ tiladāne ca bhūmidāne ca kīrtitam
      gopradāne 'nnadāne ca bhūyas tad brūhi kaurava
[bh]
      śṛṇuṣva mama kaunteya tiladānasya yat phalam
      niśamya ca yathānyāyaṃ prayaccha kurusattama
pitṝṇāṃ prathamaṃ bhojyaṃ tilāḥ sṛṣṭāḥ svayambhuvā
      tiladānena vai tasmāt pitṛpakṣaḥ pramodate
māghamāse tilān yas tu brāhmaṇebhyaḥ prayacchati
      sarvasattvasamākīrṇaṃ narakaṃ sa na paśyati
sarvakāmaiḥ sa yajate yas tilair yajate pitṝn
      na cākāmena dātavyaṃ tilaśrāddhaṃ kathaṃ cana
maharṣeḥ kaśyapasyaite gātrebhyaḥ prasṛtā tilāḥ
      tato divyaṃ gatā bhāvaṃ pradāneṣu tilāḥ prabho
pauṣṭikā rūpadāś caiva tathā pāpavināśanāḥ
     tasmāt sarvapradānebhyas tiladānaṃ viśiṣyate
āpastambaś ca medhāvī śaṅkhaś ca likhitas tathā
     maharṣir gautamaś cāpi tiladānair divaṃ gatāḥ
tilahomaparā viprāḥ sarve saṃyata maithunāḥ
     samā gavyena haviṣā pravṛttiṣu ca saṃsthitāḥ
sarveṣām eva dānānāṃ tiladānaṃ paraṃ smṛtam
     akṣayaṃ sarvadānānāṃ tiladānam ihocyate
utpanne ca purā havye kuśikarṣiḥ paraṃtapa
     tilair agnitrayaṃ hutvā prāptavān gatim uttamām
iti proktaṃ kuruśreṣṭha tiladānam anuttamam
     vidhānaṃ yena vidhinā tilānām iha śasyate
ata ūrdhvaṃ nibodhedaṃ devānāṃ yaṣṭum icchatām
     samāgamaṃ mahārāja brahmaṇā vai svayambhuvā
devāḥ sametya brahmāṇaṃ bhūmibhāgaṃ yiyakṣavaḥ
     śubhaṃ deśam ayācanta yajema iti pārthiva
[devāh]
     bhagavaṃs tvaṃ prabhur bhūmeḥ sarvasya tridivasya ca
     yajemahi mahābhāga yajñaṃ bhavad anujñayā
     nānanujñāta bhūmir hi yajñasya phalam aśnute
tvaṃ hi sarvasya jagataḥ sthāvarasya carasya ca
     prabhur bhavasi tasmāt tvaṃ samanujñātum arhasi
[brahmā]
     dadāmi medinī bhāgaṃ bhavadbhyo 'haṃ surarṣabhāḥ
     yasmin deśe kariṣyadhvaṃ yajñaṃ kāśyapanandanāḥ
[devāh]
     bhagavan kṛtakāmāḥ smo yakṣyāmas tv āptadakṣiṇaiḥ
     imaṃ tu deśaṃ munayaḥ paryupāsanta nityadā
[bh]
     tato 'gasyaś ca kaṇvaś ca bhṛgur atrir vṛṣā kapiḥ
     asito devalaś caiva devayajñam upāgaman
tato devā mahātmāna ījire yajñam acyuta
     tathā samāpayām āsur yathākālaṃ surarṣabhāḥ
ta iṣṭayajñās tridaśā himavaty acalottame
     ṣaṣṭham aṃśaṃ kratos tasya bhūmidānaṃ pracakrire
prādeśa mātraṃ bhūmes tu yo dadyād anupaskṛtam
     na sīdati sa kṛcchreṣu na ca durgāṇy avāpnute
śītavātātapa sahāṃ gṛhabhūmiṃ susaṃskṛtām
     pradāya suralokasthaḥ puṇyānte 'pi na cālyate
mudito vasate prājñaḥ śakreṇa saha pārthiva
     ratiśraya pradātā ca so 'pi svarge mahīyate
adhyāpaka kule jātaḥ śrotriyo niyatendriyaḥ
     gṛhe yasya vaset tuṣṭaḥ pradhānaṃ lokam aśnute
tathā gavārthe śaraṇaṃ śītavarṣasahaṃ mahat
     ā saptamaṃ tārayati kulaṃ bharatasattama
kṣetrabhūmiṃ dadal loke putra śriyam avāpnuyāt
     ratnabhūmiṃ pradattvā tu kulavaṃśaṃ vivardhayet
na coṣarāṃ na nirdagdhāṃ mahīṃ dadyāt kathaṃ cana
     na śmaśānaparītāṃ ca na ca pāpaniṣevitām
pārakye bhūmideśe tu pitṝṇāṃ nirpavet tu yaḥ
     tad bhūmisvāmi pitṛbhiḥ śrādha karma vihanyate
tasmāt krīvā mahīṃ dadyāt svalpām api vicakṣaṇaḥ
     piṃḍaḥ pitṛbhyo datto vai tasyāṃ bhavati śāśvataḥ
aṭavī parvatāś caiva nadītīrthāni yāni ca
     sarāṇy asvāmikāny āhur na hi tatra parigrahaḥ
ity etad bhūmidānasya phalam uktaṃ viśāṃ pate
     ataḥ paraṃ tu godānaṃ kīrtayiṣyāmi te 'nagha
gāvo 'dhikās tapasvibhyo yasmāt sarvebhya eva ca
     tasmān maheśvaro devas tapas tābhiḥ samāsthitaḥ
brahmaloke vasanty etāḥ somena saha bhārata
     āsāṃ brahmarṣayaḥ siddhāḥ prārthayanti parāṃ gatim
payasā haviṣā dadhnā śakṛtāpy atha carmaṇā
     asthibhiś copakurvanti śṛṅgair vālaiś ca bhārata
nāsāṃ śītātapau syātāṃ sadaitāḥ karma kurvate
     na varṣaṃ viṣamaṃ vāpi duḥkham āsāṃ bhavaty uta
brāhmaṇaiḥ sahitā yānti tasmāt parataraṃ padam
     ekaṃ gobrāhmaṇaṃ tasmāt pravadanti manīṣiṇaḥ
ranti devasya yajñe tāḥ paśutvenopakalpitāḥ
     tataś carmaṇvatī rājan gocarmabhyaḥ pravartitā
paśutvāc ca vinirmuktāḥ pradānāyopakalpitāḥ
     tā imā vipramukhyebhyo yo dadāti mahīpate
     nistared āpadaṃ kṛcchrāṃ viṣamastho 'pi pārthiva
gavāṃ sahasradaḥ pretya narakaṃ na prapaśyati
     sarvatra vijayaṃ cāpi labhate manujādhipa
amṛtaṃ vai gavāṃ kṣīram ity āha tridaśādhipaḥ
     tasmād dadāti yo dhenum amṛtaṃ sa prayacchati
agnīnām avyayaṃ hy etad dhaumyaṃ veda vido viduḥ
     tasmād dadāti yo dhenuṃ sa haumyaṃ saṃprayacchati
svargo vai mūrtimān eṣa vṛṣabhaṃ yo gavāṃ patim
     vipre guṇayute dadyāt sa vai svarge mahīyate
prāṇā vai prāṇinām ete procyante bharatarṣabha
     tasmād dadāti yo dhenuṃ prāṇān vai sa prayacchati
gāvaḥ śaraṇyā bhūtānām iti veda vido viduḥ
     tasmād dadāti yo dhenuṃ śaraṇaṃ saṃprayacchati
na vadhārthaṃ pradātavyā na kīnāśe na nāstike
     gojīvine na dātavyā tathā gauḥ puruṣarṣabha
dadāti tādṛśānāṃ vai naro gāḥ pāpakarmaṇām
     akṣayaṃ narakaṃ yātīty evam āhur manīṣiṇaḥ
na kṛśāṃ pāpavatsāṃ vā vandhyāṃ rogānvitāṃ tathā
     na vyaṅgāṃ na pariśrāntāṃ dadyād gāṃ brāhmaṇāya vai
daśa gosahasradaḥ samyak śakreṇa saha modate
     akṣayāṁl labhate lokān naraḥ śatasahasradaḥ
ity etad gopradānaṃ ca tiladānaṃ ca kīrtitam
     tathā bhūmipradānaṃ ca śṛṇuṣvānne ca bhārata
annadānaṃ pradhānaṃ hi kaunteya paricakṣate
     annasya hi pradanena rantidevo divaṃ gataḥ //
     svāyambhuvaṃ mahābhāgaṃ sa paśyati narādhipa
na hiraṇyair na vāsobhir nāśvadānena bhārata
     prāpnuvanti narāḥ śreyo yathehānna pradāḥ prabho
annaṃ vai paramaṃ dravyam annaṃ śrīś ca parā matā
     annāt prāṇaḥ prabhavati tejo vīryaṃ balaṃ tathā
sadbhyo dadāti yaś cānnaṃ sadaikāgra manā naraḥ
     na sa durgāṇy avāpnotīty evam āha parāśaraḥ
arcayitvā yathānyāyaṃ devebhyo 'nnaṃ nivedayet
     yadanno hi naro rājaṃs tadannās tasya devatāḥ
kaumudyāṃ śuklapakṣe tu yo 'nnadānaṃ karoty uta
sa saṃtarati durgāṇi pretya cānantyam aśnute
abhuktvātithaye cānnaṃ prayacched yaḥ samāhitaḥ
     sa vai brahma vidāṃ lokān prāpnuyād bharatarṣabha
sukṛcchrām āpadaṃ prāptaś cānnadaḥ puruṣas taret
     pāpaṃ tarati caiveha duṣkṛtaṃ cāpakarṣati
ity etad annadānasya tiladānasya caiva ha
     bhūmidānasya ca phalaṃ godānasya ca kīrtitam
