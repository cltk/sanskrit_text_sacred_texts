[uṣanas]
      namas tasmai bhagavate devāya prabhaviṣṇave
      yasya pṛthvī talaṃ tāta sākāśaṃ bāhugocaram
mūrdhā yasya tv anantaṃ ca sthānaṃ dānava sattama
      tasyāhaṃ te pravakṣyāmi viṣṇor māhātmyam uttamam
[bhī]
      tayoḥ saṃvadator evam ājagāma mahāmuniḥ
      sanatkumāro dharmātmā saṃśaya chedanāya vai
sa pūjito 'surendreṇa muninośanasā tathā
      niṣasādāsane rājan mahārhe munipuṃgavaḥ
tam āsīnaṃ mahāprājñam uśanā vākyam abravīt
      brūhy asmai dānavendrāya vinsor māhātmyam uttamam
sanatkumāras tu tataḥ śrutvā prāha vaco 'rthavat
      viṣṇor māhātmya saṃyuktaṃ dānavendrāya dhīmate
śṛṇu sarvam idaṃ daitya vinsor māhātmyam uttamam
      viṣṇau jagat sthitaṃ sarvam iti viddhi paraṃtapa
sṛjaty eṣa mahābāho bhūtagrāmaṃ carācaram
      eṣa cākṣipate kāle kāle visṛjate punaḥ
      asmin gacchanti vilayam asmāc ca prabhavanty uta
naiṣa dānavatā śakyas tapasā naiva cejyayā
      saṃprāptum indriyāṇāṃ tu saṃyamenaiva śakyate
bāhye cābhyantare caiva karmaṇā manasi sthitaḥ
     nirmalī kurute buddhyā so 'mutrānantyam aśnute
yathā hiraṇyakartā vai rūpyam agnau viśodhayet
     bahuśo 'tiprayatnena mahatātma kṛtena ha
tadvaj jātiśatair jīvaḥ śudhyate 'lpena karmaṇā
     yatnena mahatā caivāpy ekajātau viśudhyate
līlayālpaṃ yathā gātrāt pramṛjyād ātmano rajaḥ
     bahu yatnena mahatā doṣanirharanaṃ tathā
yathā cālpena mālyena vāsitaṃ tilasarṣapam
     na muñcati svakaṃ gandhaṃ tadvat sūkṣmasya darśanam
tad eva bahubhir mālyair vāsyamānaṃ punaḥ punaḥ
     vimuñcati svakaṃ gandhaṃ mālyagandhe 'vatiṣṭhati
evaṃ jātiśatair yukto guṇair eva prasaṅgiṣu
     buddhyā nivartate doṣo yatnenābhyāsajena vai
karmaṇā svena raktāni viraktāni ca dānava
     yathā karmaviśeṣāṃś ca prāpnuvanti tathā śṛṇu
yathā ca saṃpravartante yasmiṃs tiṣṭhanti vā vibho
     tat te 'nupūrvyā vyākhyāsye tad ihaikamanāḥ śṛṇu
anādi nidhanaṃ śrīmān harir nārāyaṇaḥ prabhuḥ
     sa vai sṛjati bhūtāni sthāvarāṇi carāṇi ca
eṣa sarveṣu bhūteṣu kṣaraś cākṣara eva ca
     ekādaśa vikārātmā jagat pibati raśmibhiḥ
pādau tasya mahīṃ viddhi mūrdhānaṃ divam eva ca
     bāhavas tu diśo daitya śrotram ākāśam eva ca
tasya tejomayaḥ sūryo manaś candramasi sthitam
     buddhir jñānagatā nityaṃ rasas tvāpsu pravartate
bhruvor anantarās tasya grahā dānava sattama
     nakṣatracakraṃ netrābhyāṃ pādayor bhūś ca dānava
rajas tamaś ca sattvaṃ ca viddhi nārāyaṇātmakam
     so ''śramāṇāṃ mukhaṃ tāta karmaṇas tat phalaṃ viduḥ
akarmaṇaḥ phalaṃ caiva sa eva param avyayaḥ
     chandāṃsi tasya romāṇi akṣaraṃ ca sarasvatī
bahv āśrayo bahu mukho dharmo hṛdi samāśritaḥ
     sa brahma paramo dharmas tapaś ca sad asac ca saḥ
śrutiśāstragrahopetaḥ ṣoḍaśartvikkratuś ca saḥ
     pitāmahaś ca viṣṇuś ca so 'śvinau sa puraṃdaraḥ
mitraś ca varuṇaś caiva yamo 'tha dhanadas tathā
     te pṛthag darśanās tasya saṃvidanti tathaikatām
     ekasya viddhi devasya sarvaṃ jagad idaṃ vaśe
nānā bhūtasya daityendra tasyaikatvaṃ vadaty ayam
     jantuḥ paśyati jñānena tataḥ sattvaṃ prakāśate
saṃhāra vikṣepasahasrakotīs; tiṣṭhanti jīvāḥ pracaranti cānye
     prajā visargasya ca pārimāṇyaṃ; vāpī sahasrāṇi bahūni daitya
vāpyaḥ punar yojanavistṛtās tāḥ; krośaṃ ca gambhīratayāvagādhāḥ
     āyāmataḥ pañcaśatāś ca sarvāḥ; pratyekaśo yojanataḥ pravṛtthāḥ
vāpyā jalaṃ kṣipyati vālakotyā; tv ahnā sakṛc cāpy atha na dvitīyam
     tāsāṃ kṣaye viddhi kṛtaṃ visargaṃ; saṃhāram ekaṃ ca tathā prajānām
so jīva vargāḥ paramaṃ pramāṇaṃ; kṛṣṇo dhūmro nīlam athāsya madhyam
     raktaṃ punaḥ sahyataraṃ sukhaṃ tu; hāridra varṇaṃ susukhaṃ ca śuklam
paraṃ tu śuklaṃ vimalaṃ viśokaṃ; gataklamaṃ sidhyati dānavendra
     gatvā tu yoniprabhavāni daitya; sahasraśaḥ siddhim upaiti jīvaḥ
gatiṃ ca yāṃ darśanam āha devo; gatvā śubhaṃ darśanam eva cāha
     gatiḥ punar varṇakṛtā prajānāṃ; varṇas tathā kālakṛto 'surendra
śataṃ sahasrāṇi caturdaśeha; parā gatir jīva guṇasya daitya
     ārohaṇaṃ tat kṛtam eva viddhi; sthānaṃ tathā niḥsaraṇaṃ ca teṣām
kṛṣṇasya varṇasya gatir nikṛṣṭā; sa majjate narake pacyamānaḥ
     sthānaṃ tathā durgatibhis tu tasya; prajā visargān subahūn vadanti
śataṃ sahasrāṇi tataś caritvā; prāpnoti varṇaṃ haritaṃ tu paścāt
     sa caiva tasmin nivasaty anīśo; yugakṣaye tamasā saṃvṛtātmā
sa vai yadā sattvaguṇena yuktas; tamo vyapohan ghatate svabuddhyā
     sa lohitaṃ varṇam upaiti nīlo; manuṣyaloke parivartate ca
sa tatra saṃhāra visargam eva; svakarmajair bandhanaiḥ kliśyamānaḥ
     tataḥ sa hāridram upaiti varṇaṃ; saṃhāra vikṣepaśate vyatīte
hāridra varṇas tu prajā visargān; sahasraśas tiṣṭhati saṃcaran vai
     avipramukto niraye ca daitya; tataḥ sahasrāṇi daśāparāni
gatīḥ sahasrāṇi ca pañca tasya; catvāri saṃvartakṛtāni caiva
     vimuktam enaṃ nirayāc ca viddhi; sarveṣu cānyeṣu ca saṃbhaveṣu
sa devaloke viharaty abhīkṣṇaṃ; tataś cyuto mānuṣatām upaiti
     saṃhāra vikṣepaśatāni cāṣṭau; martyeṣu tiṣṭhann amṛtatvam eti
so 'smād atha bhraśyati kālayogāt; kṛṣṇe tale tiṣṭhati sarvakaste
     yathā tv ayaṃ sidhyati jīvalokas; tat te 'bhidhāsyāmy asurapravīra
daivāni sa vyūha śatāni sapta; rakto haridro 'tha tathaiva śuklaḥ
     saṃśritya saṃdhāvati śuklam etam; astāparān arcyatamān sa lokān
aṣṭau ca ṣaṣṭiṃ ca śatāni yāni; mano viruddhāni mahādyutīnām
     śuklasya varṇasya parā gatir yā; trīṇy eva ruddhāni mahānubhāva
saṃhāra vikṣepam aniṣṭam ekaṃ; catvāri cānyāni vasaty anīśaḥ
     sasthasya varṇasya parā gatir yā; siddhā viśiṣṭasya gataklamasya
saptottaraṃ teṣu vasaty anīśaḥ; saṃhāra vikṣepaśataṃ saśeṣam
     tasmād upāvṛtya manuṣyaloke; tato mahān mānuṣatām upaiti
tasmād upāvṛtya tataḥ krameṇa; so 'gre sma saṃtiṣṭhati bhūtasargam
     sa saptakṛtvaś ca paraiti lokān; saṃhāra vikṣepakṛtapravāsaḥ
saptaiva saṃhāram upaplavāni; saṃbhāvya saṃtiṣṭhati siddhaloke
     tato 'vyayaṃ sthānam anantam eti; devasya viṣṇor atha brahmaṇaś ca
     śeṣasya caivātha narasya caiva; devasya viṣṇoḥ paramasya caiva
saṃhāra kāle paridagdha kāyā; brahmāṇam āyānti sadā prajā hi
     ceṣṭātmano devagaṇāś ca sarve; ye brahmalokād amarāḥ sma te 'pi
prajā visargaṃ tu saśeṣakālaṃ; sthānāni svāny eva saranti jīvāḥ
     niḥśeṣāṇāṃ tat padaṃ yānti cānte; sarvāpadā ye sadṛśā manuṣyāḥ
ye tu cyutāḥ siddhalokāt krameṇa; teṣāṃ gatiṃ yānti tathānupūrvyā
     jīvāḥ pare tad balaveṣarūpā; vidhiṃ svakaṃ yānti viparyayena
sa yāvad evāsti saśeṣabhukte; prajāś ca devau ca tathaiva śukle
     tāvat tadā teṣu viśuddhabhāvaḥ; saṃyamya pañcendriya rūpam etat
śuddhāṃ gatiṃ tāṃ paramāṃ paraiti; śuddhena nityaṃ manasā vicinvan
     tato 'vyayaṃ sthānum upaiti brahma; duṣprāpam abhyeti sa śāśvataṃ vai
     ity etad ākhyātam ahīnasattva; nārāyaṇasyeha balaṃ mayā te
[vṛtra]
     evaṃgate me na viṣādo 'sti kaś cit; samyak ca paśyāmi vacas tavaitat
     śrutvā ca te vācam adīnasattva; vikalmaṣo 'smy adya tathā vipāpmā
pravṛttam etad bhagavan maharṣe; mahādyuteś cakram ananva vīryam
     viṣṇor anantasya sanātanaṃ tat; sthānaṃ sargā yatra sarve pravṛttāḥ
     sa vai mahātmā puruṣottamo vai; tasmiñ jagat sarvam idaṃ pratiṣṭhitam
[bhī]
     evam uktvā sa kaunteya vṛtraḥ prānān avāsṛjat
     yojayitvā tathātmānaṃ paraṃ sthānam avāptavān
[y]
     ayaṃ sa bhagavān devaḥ pitāmaha janārdanaḥ
     sanatkumāro vṛtrāya yat tad ākhyātavān purā
[bhī]
     mūlasthāyī sa bhagavān svenānantena tejasā
     tatsthaḥ sṛjati tān bhāvān nānārūpān mahātapaḥ
turīyārdhena tasyemaṃ viddhi keśavam acyutam
     turīyārdhena lokāṃs trīn bhāvayaty eṣa buddhimān
arvāk sthitas tu yaḥ sthāyī kalpānte parivartate
     sa śete bhagavān apsu yo 'sāv atibalaḥ prabhuḥ
     tān vidhātā prasannātmā lokāṃś carati śāśvatān
sarvāṇy aśūnyāni karoty anantaḥ; sanatkumāraḥ saṃcarate ca lokān
     sa cāniruddhaḥ sṛjate mahātmā; tatsthaṃ jagat sarvam idaṃ vicitram
[y]
     vṛtreṇa paramārthajña dṛṣṭā manye ''tmano gatiḥ
     śubhā tasmāt sa sukhito na śocati pitāmaha
śuklaḥ śuklābhijātīyaḥ sādhyo nāvartate 'nagha
     tiryaggateś ca nirmukto nirayāc ca pitāmaha
hāridra varṇe rakte vā vartamānas tu pārthiva
     tiryag evānupaśyeta karmabhis tāmasair vṛtaḥ
vayaṃ tu bhṛśam āpannā raktāḥ kasta mukhe 'sukhe
     kāṃ gatiṃ pratipatsyāmo nīlāṃ kṛṣṇādhamām atha
[bhī]
     śuddhābhijanasaṃpannāḥ pāṇḍavāḥ saṃśitavratāḥ
     vihṛtya devalokeṣu punar mānuṣyam eṣyatha
prajā visargaṃ ca sukhena kāle; pratyetya deveṣu sukhāni bhuktvā
     sukhena saṃyāsyatha siddhasaṃkhyāṃ; mā vo bhayaṃ bhūd vimalāḥ stha sarve
