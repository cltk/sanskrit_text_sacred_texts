[n]
      sa tu rājā punas tasyāḥ kartukāmaḥ svayaṃvaram
      upagamyāśramapadaṃ gaṅgā yamuna saṃgame
gṛhītamālyadāmāṃ tāṃ ratham āropya mādhavīm
      pūrur yaduś ca bhaginīm āśrame paryadhāvatām
nāgayakṣamanuṣyāṇāṃ patatrimṛgapakṣiṇām
      śailadruma vanaukānām āsīt tatra samāgamaḥ
nānā puruṣadeśānām īśvaraiś ca samākulam
      ṛṣibhir brahmakalpaiś ca samantād āvṛtaṃ vanam
nirdiśyamāneṣu tu sā vareṣu varavarṇinī
      varān utkramya sarvāṃs tān vanaṃ vṛtavatī varam
avatīrya rathāt kanyā namaskṛtvā ca bandhuṣu
      upagamya vanaṃ puṇyaṃ tapas tepe yayātijā
upavāsairś ca vividhair dīkṣābhir niyamais tathā
      ātmano laghutāṃ kṛtvā babhūva mṛgacāriṇī
vaiḍūryāṅkula kalpāni mṛdūni haritāni ca
      carantī śaṣpamukhyāni tiktāni madhurāṇi ca
sravantīnāṃ ca puṇyānāṃ surasāni śucīni ca
      pibantī vāri mukhyāni śītāni vimalāni ca
vaneṣu mṛgarājeṣu siṃhaviproṣiteṣu ca
     dāvāgnivipramukteṣu śūṇyeṣu gahaneṣu ca
carantī hariṇaiḥ sārdhaṃ mṛgīva vanarāciṇī
     cacāra vipulaṃ dharmaṃ brahmacaryeṇa saṃvṛtā
yayātir api pūrveṣāṃ rājñāṃ vṛttam anuṣṭhitaḥ
     bahuvarṣasahasrāyur ayujat kāladharmaṇā
pūrur yaduś ca dvau vaṃśau vardhamānau narottamau
     tābhyāṃ pratiṣṭhito loke paraloke ca nāhuṣaḥ
mahīyate narapatir yayātiḥ svargam āsthitaḥ
     maharṣikalpo nṛpatiḥ svargāgrya phalabhug vibhuḥ
bahuvarṣasahasrākhye kāle bahuguṇe gate
     rājarṣiṣu niṣaṇṇeṣu mahīyaḥsu maharṣiṣu
avamene narān sarvan devān ṛṣigaṇāṃs tathā
     yayātir mūḍha vijñāno vismayāviṣṭacetanaḥ
tatas taṃ bubudhe devaḥ śakro balaniṣūdanaḥ
     te ca rājarṣayaḥ sarve dhig dhig ity evam abruvan
vicāraś ca samutpanno nirīkṣya nahuṣātmajam
     ko nv ayaṃ kasya vā rājñaḥ kathaṃ vā svargam āgataḥ
karmaṇā kena siddho 'yaṃ kva vānena tapaś citam
     kathaṃ vā jñāyate svarge kena vā jñāyate 'py uta
evaṃ vicārayantas te rājānaḥ svargavāsinaḥ
     dṛṣṭvā papracchur anyonyaṃ yayātiṃ nṛpatiṃ prati
vimānapālāḥ śataśaḥ svargadvārābhirakṣiṇaḥ
     pṛṣṭā āsanapālāś ca na jānīmety athābruvan
sarve te hy āvṛtajñānā nābhyajānanta taṃ nṛpam
     sa muhūrtād atha nṛpo hataujā abhavat tadā
