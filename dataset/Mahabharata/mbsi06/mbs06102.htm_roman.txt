saṃjaya uvāca
      tataḥ pitā tava kruddho niśitaiḥ sāyakottamaiḥ
      ājaghāna raṇe pārthān sahasenān samantataḥ
bhīmaṃ dvādaśabhir viddhvā sātyakiṃ navabhiḥ śaraiḥ
      nakulaṃ ca tribhir bāṇaiḥ sahadevaṃ ca saptabhiḥ
yudhiṣṭhiraṃ dvādaśabhir bāhvor urasi cārpayat
      dhṛṣṭadyumnaṃ tato viddhvā vinanāda mahābalaḥ
taṃ dvādaśārdhair nakulo mādhavaś ca tribhiḥ śaraiḥ
      dhṛṣṭadyumnaś ca saptatyā bhīmasenaś ca pañcabhiḥ
      yudhiṣṭhiro dvādaśabhiḥ pratyavidhyat pitāmaham
droṇas tu sātyakiṃ viddhvā bhīmasenam avidhyata
      ekaikaṃ pañcabhir bāṇair yamadaṇḍopamaiḥ śitaiḥ
tau ca taṃ pratyavidhyetāṃ tribhis tribhir ajihmagaiḥ
      tottrair iva mahānāgaṃ droṇaṃ brāhmaṇapuṃgavam
sauvīrāḥ kitavāḥ prācyāḥ pratīcyodīcyamālavāḥ
      abhīṣāhāḥ śūrasenāḥ śibayo 'tha vasātayaḥ
      saṃgrāme nājahur bhīṣmaṃ vadhyamānāḥ śitaiḥ śaraiḥ
tathaivānye vadhyamānāḥ pāṇḍaveyair mahātmabhiḥ
      pāṇḍavān abhyavartanta vividhāyudhapāṇayaḥ
      tathaiva pāṇḍavā rājan parivavruḥ pitāmaham
sa samantāt parivṛto rathaughair aparājitaḥ
      gahane 'gnir ivotsṛṣṭaḥ prajajvāla dahan parān
rathāgnyagāraś cāpārcir asiśaktigadendhanaḥ
     śarasphuliṅgo bhīṣmāgnir dadāha kṣatriyarṣabhān
suvarṇapuṅkhair iṣubhir gārdhrapakṣaiḥ sutejanaiḥ
     karṇinālīkanārācaiś chādayām āsa tad balam
apātayad dhvajāṃś caiva rathinaś ca śitaiḥ śaraiḥ
     muṇḍatālavanānīva cakāra sa rathavrajān
nirmanuṣyān rathān rājan gajān aśvāṃś ca saṃyuge
     akarot sa mahābāhuḥ sarvaśastrabhṛtāṃ varaḥ
tasya jyātalanirghoṣaṃ visphūrjitam ivāśaneḥ
     niśamya sarvabhūtāni samakampanta bhārata
amoghā hy apatan bāṇāḥ pitus te bharatarṣabha
     nāsajjanta tanutreṣu bhīṣmacāpacyutāḥ śarāḥ
hatavīrān rathān rājan saṃyuktāñ javanair hayaiḥ
     apaśyāma mahārāja hriyamāṇān raṇājire
cedikāśikarūṣāṇāṃ sahasrāṇi caturdaśa
     mahārathāḥ samākhyātāḥ kulaputrās tanutyajaḥ
     aparāvartinaḥ sarve suvarṇavikṛtadhvajāḥ
saṃgrāme bhīṣmam āsādya vyāditāsyam ivāntakam
     nimagnāḥ paralokāya sa vājirathakuñjarāḥ
bhagnākṣopaskarān kāṃś cid bhagnacakrāṃś ca sarvaśaḥ
     apaśyāma rathān rājañ śataśo 'tha sahasraśaḥ
savarūthai rathair bhagnai rathibhiś ca nipātitaiḥ
     śaraiḥ sukavacaiś chinnaiḥ paṭṭiśaiś ca viśāṃ pate
gadābhir musalaiś caiva nistriṃśaiś ca śilīmukhaiḥ
     anukarṣair upāsaṅgaiś cakrair bhagnaiś ca māriṣa
bāhubhiḥ kārmukaiḥ khaḍgaiḥ śirobhiś ca sakuṇḍalaiḥ
     talatrair aṅgulitraiś ca dhvajaiś ca vinipātitaiḥ
     cāpaiś ca bahudhā chinnaiḥ samāstīryata medinī
hatārohā gajā rājan hayāś ca hatasādinaḥ
     paripetur drutaṃ tatra śataśo 'tha sahasraśaḥ
yatamānāś ca te vīrā dravamāṇān mahārathān
     nāśaknuvan vārayituṃ bhīṣmabāṇaprapīḍitān
mahendrasamavīryeṇa vadhyamānā mahācamūḥ
     abhajyata mahārāja na ca dvau saha dhāvataḥ
āviddharathanāgāśvaṃ patitadhvajakūbaram
     anīkaṃ pāṇḍuputrāṇāṃ hāhābhūtam acetanam
jaghānātra pitā putraṃ putraś ca pitaraṃ tathā
     priyaṃ sakhāyaṃ cākrande sakhā daivabalātkṛtaḥ
vimucya kavacān anye pāṇḍuputrasya sainikāḥ
     prakīrya keśān dhāvantaḥ pratyadṛśyanta bhārata
tad gokulam ivodbhrāntam udbhrāntarathakuñjaram
     dadṛśe pāṇḍuputrasya sainyam ārtasvaraṃ tadā
prabhajyamānaṃ sainyaṃ tu dṛṣṭvā yādavanandanaḥ
     uvāca pārthaṃ bībhatsuṃ nigṛhya ratham uttamam
ayaṃ sa kālaḥ saṃprāptaḥ pārtha yaḥ kāṅkṣitas tava
     praharāsmai naravyāghra na cen mohāt pramuhyase
yat purā kathitaṃ vīra tvayā rājñāṃ samāgame
     virāṭanagare pārtha saṃjayasya samīpataḥ
bhīṣmadroṇamukhān sarvān dhārtarāṣṭrasya sainikān
     sānubandhān haniṣyāmi ye māṃ yotsyanti saṃyuge
iti tat kuru kaunteya satyaṃ vākyam ariṃdama
     kṣatradharmam anusmṛtya yudhyasva bharatarṣabha
ity ukto vāsudevena tiryagdṛṣṭir adhomukhaḥ
     akāma iva bībhatsur idaṃ vacanam abravīt
avadhyānāṃ vadhaṃ kṛtvā rājyaṃ vā narakottaram
     duḥkhāni vanavāse vā kiṃ nu me sukṛtaṃ bhavet
codayāśvān yato bhīṣmaḥ kariṣye vacanaṃ tava
     pātayiṣyāmi durdharṣaṃ vṛddhaṃ kurupitāmaham
tato 'śvān rajataprakhyāṃś codayām āsa mādhavaḥ
     yato bhīṣmas tato rājan duṣprekṣyo raśmivān iva
tatas tat punar āvṛttaṃ yudhiṣṭhirabalaṃ mahat
     dṛṣṭvā pārthaṃ mahābāhuṃ bhīṣmāyodyantam āhave
tato bhīṣmaḥ kuruśreṣṭhaḥ siṃhavad vinadan muhuḥ
     dhanaṃjayarathaṃ śīghraṃ śaravarṣair avākirat
kṣaṇena sa rathas tasya sahayaḥ sahasārathiḥ
     śaravarṣeṇa mahatā na prajñāyata kiṃ cana
vāsudevas tv asaṃbhrānto dhairyam āsthāya sātvataḥ
     codayām āsa tān aśvān vitunnān bhīṣmasāyakaiḥ
tataḥ pārtho dhanur gṛhya divyaṃ jaladanisvanam
     pātayām āsa bhīṣmasya dhanuś chittvā śitaiḥ śaraiḥ
sa cchinnadhanvā kauravyaḥ punar anyan mahad dhanuḥ
     nimeṣāntaramātreṇa sajyaṃ cakre pitā tava
vicakarṣa tato dorbhyāṃ dhanur jaladanisvanam
     athāsya tad api kruddhaś ciccheda dhanur arjunaḥ
tasya tat pūjayām āsa lāghavaṃ śaṃtanoḥ sutaḥ
     sādhu pārtha mahābāho sādhu kuntīsuteti ca
samābhāṣyainam aparaṃ pragṛhya ruciraṃ dhanuḥ
     mumoca samare bhīṣmaḥ śarān pārtharathaṃ prati
adarśayad vāsudevo hayayāne paraṃ balam
     moghān kurvañ śarāṃs tasya maṇḍalāni vidarśayan
śuśubhāte naravyāghrau bhīṣmapārthau śarakṣatau
     govṛṣāv iva saṃrabdhau viṣāṇollikhitāṅkitau
vāsudevas tu saṃprekṣya pārthasya mṛduyuddhatām
     bhīṣmaṃ ca śaravarṣāṇi sṛjantam aniśaṃ yudhi
pratapantam ivādityaṃ madhyam āsādya senayoḥ
     varān varān vinighnantaṃ pāṇḍuputrasya sainikān
yugāntam iva kurvāṇaṃ bhīṣmaṃ yaudhiṣṭhire bale
     nāmṛṣyata mahābāhur mādhavaḥ paravīrahā
utsṛjya rajataprakhyān hayān pārthasya māriṣa
     kruddho nāma mahāyogī pracaskanda mahārathāt
     abhidudrāva bhīṣmaṃ sa bhujapraharaṇo balī
pratodapāṇis tejasvī siṃhavad vinadan muhuḥ
     dārayann iva padbhyāṃ sa jagatīṃ jagatīśvaraḥ
krodhatāmrekṣaṇaḥ kṛṣṇo jighāṃsur amitadyutiḥ
     grasann iva ca cetāṃsi tāvakānāṃ mahāhave
dṛṣṭvā mādhavam ākrande bhīṣmāyodyantam āhave
     hato bhīṣmo hato bhīṣma iti tatra sma sainikāḥ
     krośantaḥ prādravan sarve vāsudevabhayān narāḥ
pītakauśeyasaṃvīto maṇiśyāmo janārdanaḥ
     śuśubhe vidravan bhīṣmaṃ vidyunmālī yathāmbudaḥ
sa siṃha iva mātaṅgaṃ yūtharṣabha ivarṣabham
     abhidudrāva tejasvī vinadan yādavarṣabhaḥ
tam āpatantaṃ saṃprekṣya puṇḍarīkākṣam āhave
     asaṃbhramaṃ raṇe bhīṣmo vicakarṣa mahad dhanuḥ
     uvāca cainaṃ govindam asaṃbhrāntena cetasā
ehy ehi puṇḍarīkākṣa devadeva namo 'stu te
     mām adya sātvataśreṣṭha pātayasva mahāhave
tvayā hi deva saṃgrāme hatasyāpi mamānagha
     śreya eva paraṃ kṛṣṇa loke 'muṣminn ihaiva ca
     saṃbhāvito 'smi govinda trailokyenādya saṃyuge
anvag eva tataḥ pārthas tam anudrutya keśavam
     nijagrāha mahābāhur bāhubhyām parigṛhya vai
nigṛhyamāṇaḥ pārthena kṛṣṇo rājīvalocanaḥ
     jagāma cainam ādāya vegena puruṣottamaḥ
pārthas tu viṣṭabhya balāc caraṇau paravīrahā
     nijaghrāha hṛṣīkeśaṃ kathaṃ cid daśame pade
tata enam uvācārtaḥ krodhaparyākulekṣaṇam
     niḥśvasantaṃ yathā nāgam arjunaḥ paravīrahā
nivartasva mahābāho nānṛtaṃ kartum arhasi
     yat tvayā kathitaṃ pūrvaṃ na yotsyāmīti keśava
mithyāvādīti lokas tvāṃ kathayiṣyati mādhava
     mamaiṣa bhāraḥ sarvo hi haniṣyāmi yatavratam
śape mādhava sakhyena satyena sukṛtena ca
     antaṃ yathā gamiṣyāmi śatrūṇāṃ śatrukarśana
adyaiva paśya durdharṣaṃ pātyamānaṃ mahāvratam
     tārāpatim ivāpūrṇam antakāle yadṛcchayā
mādhavas tu vacaḥ śrutvā phalgunasya mahātmanaḥ
     na kiṃ cid uktvā sakrodha āruroha rathaṃ punaḥ
tau rathasthau naravyāghrau bhīṣmaḥ śāṃtanavaḥ punaḥ
     vavarṣa śaravarṣeṇa megho vṛṣṭyā yathācalau
prāṇāṃś cādatta yodhānāṃ pitā devavratas tava
     gabhastibhir ivādityas tejāṃsi śiśirātyaye
yathā kurūṇāṃ sainyāni babhañja yudhi pāṇḍavaḥ
     tathā pāṇḍavasainyāni babhañja yudhi te pitā
hatavidrutasainyās tu nirutsāhā vicetasaḥ
     nirīkṣituṃ na śekus te bhīṣmam apratimaṃ raṇe
     madhyaṃ gatam ivādityaṃ pratapantaṃ svatejasā
te vadhyamānā bhīṣmeṇa kāleneva yugakṣaye
     vīkṣāṃ cakrur mahārāja pāṇḍavā bhayapīḍitāḥ
trātāraṃ nādhyagacchanta gāvaḥ paṅkagatā iva
     pipīlikā iva kṣuṇṇā durbalā balinā raṇe
mahārathaṃ bhārata duṣpradharṣaṃ; śaraughiṇaṃ pratapantaṃ narendrān
     bhīṣmaṃ na śekuḥ prativīkṣituṃ te; śarārciṣaṃ sūryam ivātapantam
vimṛdnatas tasya tu pāṇḍusenām; astaṃ jagāmātha sahasraraśmiḥ
     tato balānāṃ śramakarśitānāṃ; mano 'vahāraṃ prati saṃbabhūva
