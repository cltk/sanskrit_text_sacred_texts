akampanavadhaṃ śrutvā kruddho vai rākṣaseśvaraḥ
 kiṃ cid dīnamukhaś cāpi sacivāṃs tān udaikṣata
sa tu dhyātvā muhūrtaṃ tu mantribhiḥ saṃvicārya ca
 purīṃ pariyayau laṅkāṃ sarvān gulmān avekṣitum
tāṃ rākṣasagaṇair guptāṃ gulmair bahubhir āvṛtām
 dadarśa nagarīṃ laṅkāṃ patākādhvajamālinīm
ruddhāṃ tu nagarīṃ dṛṣṭvā rāvaṇo rākṣaseśvaraḥ
 uvācāmarṣitaḥ kāle prahastaṃ yuddhakovidam
purasyopaniviṣṭasya sahasā pīḍitasya ca
 nānyaṃ yuddhāt prapaśyāmi mokṣaṃ yuddhaviśārada
ahaṃ vā kumbhakarṇo vā tvaṃ vā senāpatir mama
 indrajid vā nikumbho vā vaheyur bhāram īdṛśam
sa tvaṃ balam itaḥ śīghram ādāya parigṛhya ca
 vijayāyābhiniryāhi yatra sarve vanaukasaḥ
niryāṇād eva te nūnaṃ capalā harivāhinī
 nardatāṃ rākṣasendrāṇāṃ śrutvā nādaṃ draviṣyati
capalā hy avinītāś ca calacittāś ca vānarāḥ
 na sahiṣyanti te nādaṃ siṃhanādam iva dvipāḥ
vidrute ca bale tasmin rāmaḥ saumitriṇā saha
 avaśaste nirālambaḥ prahastavaśam eṣyati
āpatsaṃśayitā śreyo nātra niḥsaṃśayīkṛtā
 pratilomānulomaṃ vā yad vā no manyase hitam
rāvaṇenaivam uktas tu prahasto vāhinīpatiḥ
 rākṣasendram uvācedam asurendram ivośanā
rājan mantritapūrvaṃ naḥ kuśalaiḥ saha mantribhiḥ
 vivādaś cāpi no vṛttaḥ samavekṣya parasparam
pradānena tu sītāyāḥ śreyo vyavasitaṃ mayā
 apradāne punar yuddhaṃ dṛṣṭam etat tathaiva naḥ
so 'haṃ dānaiś ca mānaiś ca satataṃ pūjitas tvayā
 sāntvaiś ca vividhaiḥ kāle kiṃ na kuryāṃ priyaṃ tava
na hi me jīvitaṃ rakṣyaṃ putradāradhanāni vā
 tvaṃ paśya māṃ juhūṣantaṃ tvadarthe jīvitaṃ yudhi
evam uktvā tu bhartāraṃ rāvaṇaṃ vāhinīpatiḥ
 samānayata me śīghraṃ rākṣasānāṃ mahad balam
madbāṇāśanivegena hatānāṃ tu raṇājire
 adya tṛpyantu māṃsena pakṣiṇaḥ kānanaukasām
ity uktās te prahastena balādhyakṣāḥ kṛtatvarāḥ
 balam udyojayām āsus tasmin rākṣasamandire
sā babhūva muhūrtena tigmanānāvidhāyudhaiḥ
 laṅkā rākṣasavīrais tair gajair iva samākulā
hutāśanaṃ tarpayatāṃ brāhmaṇāṃś ca namasyatām
 ājyagandhaprativahaḥ surabhir māruto vavau
srajaś ca vividhākārā jagṛhus tv abhimantritāḥ
 saṃgrāmasajjāḥ saṃhṛṣṭā dhārayan rākṣasās tadā
sadhanuṣkāḥ kavacino vegād āplutya rākṣasāḥ
 rāvaṇaṃ prekṣya rājānaṃ prahastaṃ paryavārayan
athāmantrya ca rājānaṃ bherīm āhatya bhairavām
 āruroha rathaṃ divyaṃ prahastaḥ sajjakalpitam
hayair mahājavair yuktaṃ samyak sūtasusaṃyutam
 mahājaladanirghoṣaṃ sākṣāc candrārkabhāsvaram
uragadhvajadurdharṣaṃ suvarūthaṃ svapaskaram
 suvarṇajālasaṃyuktaṃ prahasantam iva śriyā
tatas taṃ ratham āsthāya rāvaṇārpitaśāsanaḥ
 laṅkāyā niryayau tūrṇaṃ balena mahatā vṛtaḥ
tato duṃdubhinirghoṣaḥ parjanyaninadopamaḥ
 śuśruve śaṅkhaśabdaś ca prayāte vāhinīpatau
ninadantaḥ svarān ghorān rākṣasā jagmur agrataḥ
 bhīmarūpā mahākāyāḥ prahastasya puraḥsarāḥ
vyūḍhenaiva sughoreṇa pūrvadvārāt sa niryayau
 gajayūthanikāśena balena mahatā vṛtaḥ
sāgarapratimaughena vṛtas tena balena saḥ
 prahasto niryayau tūrṇaṃ kruddhaḥ kālāntakopamaḥ
tasya niryāṇa ghoṣeṇa rākṣasānāṃ ca nardatām
 laṅkāyāṃ sarvabhūtāni vinedur vikṛtaiḥ svaraiḥ
vyabhram ākāśam āviśya māṃsaśoṇitabhojanāḥ
 maṇḍalāny apasavyāni khagāś cakrū rathaṃ prati
vamantyaḥ pāvakajvālāḥ śivā ghorā vavāśire
antarikṣāt papātolkā vāyuś ca paruṣo vavau
 anyonyam abhisaṃrabdhā grahāś ca na cakāśire
vavarṣū rudhiraṃ cāsya siṣicuś ca puraḥsarān
 ketumūrdhani gṛdhro 'sya vilīno dakṣiṇāmukhaḥ
sārather bahuśaś cāsya saṃgrāmam avagāhataḥ
 pratodo nyapatad dhastāt sūtasya hayasādinaḥ
niryāṇa śrīś ca yāsyāsīd bhāsvarā ca sudurlabhā
 sā nanāśa muhūrtena same ca skhalitā hayāḥ
prahastaṃ tv abhiniryāntaṃ prakhyāta balapauruṣam
 yudhi nānāpraharaṇā kapisenābhyavartata
atha ghoṣaḥ sutumulo harīṇāṃ samajāyata
 vṛkṣān ārujatāṃ caiva gurvīś cāgṛhṇatāṃ śilāḥ
ubhe pramudite sainye rakṣogaṇavanaukasām
 vegitānāṃ samarthānām anyonyavadhakāṅkṣiṇām
 parasparaṃ cāhvayatāṃ ninādaḥ śrūyate mahān
tataḥ prahastaḥ kapirājavāhinīm; abhipratasthe vijayāya durmatiḥ
 vivṛddhavegāṃ ca viveśa tāṃ camūṃ; yathā mumūrṣuḥ śalabho vibhāvasum
