[dur]
      pareṣām eva yaśasā ślāghase tvaṃ; sadā channaḥ kutsayan dhārtarāṣṭrān
      jānīmas tvāṃ vidura yat priyas tvaṃ; bālān ivāsmān avamanyase tvam
suvijñeyaḥ puruṣo 'nyatra kāmo; nindā praśaṃse hi tathā yunakti
      jihvā manas te hṛdayaṃ nirvyanakti; jyāyo nirāha manasaḥ prātikūlyam
utsaṅgena vyāla ivāhṛto 'si; mārjāravat poṣakaṃ copahaṃsi
      bhartṛghnatvān na hi pāpīya āhus; tasmāt kṣattaḥ kiṃ na bibheṣi pāpāt
jitvā śatrūn phalam āptaṃ mahan no; māsmān kṣattaḥ paruṣāṇīha vocaḥ
      dviṣadbhis tvaṃ saṃprayogābhinandī; muhur dveṣaṃ yāsi naḥ saṃpramohāt
amitratāṃ yāti naro 'kṣamaṃ bruvan; nigūhate guhyam amitrasaṃstave
      tad āśritāpatrapā kiṃ na bādhate; yad icchasi tvaṃ tad ihādya bhāṣase
mā no 'vamansthā vidma manas tavedaṃ; śikṣasva buddhiṃ sthavirāṇāṃ sakāśāt
      yaśo rakṣasva vidura saṃpraṇītaṃ; mā vyāpṛtaḥ parakāryeṣu bhūs tvam
ahaṃ karteti vidura māvamansthā; mā no nityaṃ paruṣāṇīha vocaḥ
      na tvāṃ pṛcchāmi vidura yad dhitaṃ me; svasti kṣattar mā titikṣūn kṣiṇu tvam
ekaḥ śāstā na dvitīyo 'sti śāstā; garbhe śayānaṃ puruṣaṃ śāsti śāstā
      tenānuśiṣṭaḥ pravaṇād ivāmbho; yathā niyukto 'smi tathā vahāmi
bhinatti śirasā śailam ahiṃ bhojayate ca yaḥ
      sa eva tasya kurute kāryāṇām anuśāsanam
yo balād anuśāstīha so 'mitraṃ tena vindati
     mitratām anuvṛttaṃ tu samupekṣeta paṇḍitaḥ
pradīpya yaḥ pradīptāgniṃ prāk tvaran nābhidhāvati
     bhasmāpi na sa vindeta śiṣṭaṃ kva cana bhārata
na vāsayet pāravargyaṃ dviṣantaṃ; viśeṣataḥ kṣattar ahitaṃ manuṣyam
     sa yatrecchasi vidura tatra gaccha; susāntvitāpi hy asatī strī jahāti
[vi]
     etāvatā ye puruṣaṃ tyajanti; teṣāṃ sakhyam antavad brūhi rājan
     rājñāṃ hi cittāni pariplutāni; sāntvaṃ dattvā musalair ghātayanti
abālas tvaṃ manyase rājaputra; bālo 'ham ity eva sumandabuddhe
     yaḥ sauhṛde puruṣaṃ sthāpayitvā; paścād enaṃ dūṣayate sa bālaḥ
na śreyase nīyate mandabuddhiḥ; strī śrotriyasyeva gṛhe praduṣṭā
     dhruvaṃ na roced bharatarṣabhasya; patiḥ kumāryā iva ṣaṣṭivarṣaḥ
anupriyaṃ ced anukāṅkṣase tvaṃ; sarveṣu kāryeṣu hitāhiteṣu
     striyaś ca rājañ jada paṅgukāṃś ca; pṛccha tvaṃ vai tādṛśāṃś caiva mūḍhān
labhyaḥ khalu prātipīya naro 'nupriya vāg iha
     apriyasya tu pathyasya vaktā śrotā ca durlabhaḥ
yas tu dharme parāśvasya hitvā bhartuḥ priyāpriye
     apriyāṇy āha pathyāni tena rājā sahāyavān
avyādhijaṃ kaṭukaṃ tīkṣṇam uṣṇaṃ; yaśo muṣaṃ paruṣaṃ pūti gandhi
     satāṃ peyaṃ yan na pibanty asanto; manyuṃ mahārāja piba praśāmya
vaicitravīryasya yaśo dhanaṃ ca; vāñchāmy ahaṃ sahaputrasya śaśvat
     yathātathā vo 'stu namaś ca vo 'stu; mamāpi ca svasti diśantu viprāḥ
āśīviṣān netraviṣān kopayen na tu paṇḍitaḥ
     evaṃ te 'haṃ vadāmīdaṃ prayataḥ kurunandana
