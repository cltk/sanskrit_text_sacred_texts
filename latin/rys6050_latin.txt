sa tu rākṣasaśārdūlo nidrāmadasamākulaḥ
 rājamārgaṃ śriyā juṣṭaṃ yayau vipulavikramaḥ
rākṣasānāṃ sahasraiś ca vṛtaḥ paramadurjayaḥ
 gṛhebhyaḥ puṣpavarṣeṇa kāryamāṇas tadā yayau
sa hemajālavitataṃ bhānubhāsvaradarśanam
 dadarśa vipulaṃ ramyaṃ rākṣasendraniveśanam
sa tat tadā sūrya ivābhrajālaṃ; praviśya rakṣo'dhipater niveśanam
 dadarśa dūre 'grajam āsanasthaṃ; svayambhuvaṃ śakra ivāsanastham
so 'bhigamya gṛhaṃ bhrātuḥ kakṣyām abhivigāhya ca
 dadarśodvignam āsīnaṃ vimāne puṣpake gurum
atha dṛṣṭvā daśagrīvaḥ kumbhakarṇam upasthitam
 tūrṇam utthāya saṃhṛṣṭaḥ saṃnikarṣam upānayat
athāsīnasya paryaṅke kumbhakarṇo mahābalaḥ
 bhrātur vavande caraṇāṃ kiṃ kṛtyam iti cābravīt
 utpatya cainaṃ mudito rāvaṇaḥ pariṣasvaje
sa bhrātrā saṃpariṣvakto yathāvac cābhinanditaḥ
 kumbhakarṇaḥ śubhaṃ divyaṃ pratipede varāsanam
sa tadāsanam āśritya kumbhakarṇo mahābalaḥ
 saṃraktanayanaḥ kopād rāvaṇaṃ vākyam abravīt
kimartham aham ādṛtya tvayā rājan prabodhitaḥ
 śaṃsa kasmād bhayaṃ te 'sti ko 'dya preto bhaviṣyati
bhrātaraṃ rāvaṇaḥ kruddhaṃ kumbhakarṇam avasthitam
 īṣat tu parivṛttābhyāṃ netrābhyāṃ vākyam abravīt
adya te sumahān kālaḥ śayānasya mahābala
 sukhitas tvaṃ na jānīṣe mama rāmakṛtaṃ bhayam
eṣa dāśarathī rāmaḥ sugrīvasahito balī
 samudraṃ sabalas tīrtvā mūlaṃ naḥ parikṛntati
hanta paśyasva laṅkāyā vanāny upavanāni ca
 setunā sukham āgamya vānaraikārṇavaṃ kṛtam
ye rākṣasā mukhyatamā hatās te vānarair yudhi
 vānarāṇāṃ kṣayaṃ yuddhe na paśyāmi kadā cana
sarvakṣapitakośaṃ ca sa tvam abhyavapadya mām
 trāyasvemāṃ purīṃ laṅkāṃ bālavṛddhāvaśeṣitām
bhrātur arthe mahābāho kuru karma suduṣkaram
 mayaivaṃ noktapūrvo hi kaś cid bhrātaḥ paraṃtapa
 tvayy asti mama ca snehaḥ parā saṃbhāvanā ca me
devāsuravimardeṣu bahuśo rākṣasarṣabha
 tvayā devāḥ prativyūhya nirjitāś cāsurā yudhi
 na hi te sarvabhūteṣu dṛśyate sadṛśo balī
kuruṣva me priyahitam etad uttamaṃ; yathāpriyaṃ priyaraṇabāndhavapriya
 svatejasā vidhama sapatnavāhinīṃ; śaradghanaṃ pavana ivodyato mahān
