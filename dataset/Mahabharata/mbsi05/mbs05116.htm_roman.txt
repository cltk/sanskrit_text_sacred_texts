[n]
      tathaiva sā śriyaṃ tyaktvā kanyā bhūtvā yaśasvinī
      mādhavī gālavaṃ vipram anvayāt satyasaṃgarā
gālavo vimṛśann eva svakāryagatamānasaḥ
      jagāma bhojanagaraṃ draṣṭum auśīnaraṃ nṛpam
tam uvācātha gatvā sa nṛpatiṃ satyavikramam
      iyaṃ kanyā sutau dvau te janayiṣyati pārthivau
asyāṃ bhavān avāptārtho bhavati pretya ceha ca
      somārka pratisaṃkāśau janayitvā sutau nṛpa
śulkaṃ tu sarvadharmajña hayānāṃ candra varcasām
      ekataḥ śyāma karṇānāṃ deyaṃ mahyaṃ catuḥśatam
gurvartho 'yaṃ samārambho na hayaiḥ kṛtyam asti me
      yadi śakyaṃ mahārāja kriyatāṃ mā vicāryatām
anapatyo 'si rājarṣe putrau janaya pārthiva
      pitṝn putra plavena tvam ātmānaṃ caiva tāraya
na putraphalabhoktā hi rājarṣe pātyate divaḥ
      na yāti narakaṃ ghoraṃ yatra gacchanty anātmajāḥ
etac cānyac ca vividhaṃ śrutvā gālava bhāṣitam
      uśīnaraḥ pativaco dadau tasya narādhipaḥ
śrutavān asmi te vākyaṃ yathā vadasi gālava
     vidhis tu balavān brahman pravaṇaṃ hi mano mama
śate dve tu mamāśvānām īdṛśānāṃ dvijottama
     itareṣāṃ sahasrāṇi subahūni caranti me
aham apy ekam evāsyāṃ janayiṣyāmi gālava
     putraṃ dvija gataṃ mārgaṃ gamiṣyāmi parair aham
mūlyenāpi samaṃ kuryāṃ tavāhaṃ dvijasattama
     paurajānapadārthaṃ tu mamārtho nātma bhogataḥ
kāmato hi dhanaṃ rājā pārakyaṃ yaḥ prayacchati
     na sa dharmeṇa dharmātman yujyate yaśasā na ca
so 'haṃ patigrahīṣyāmi dadātv etāṃ bhavān mama
     kumārīṃ devagarbhābhām ekaputra bhavāya me
tathā tu bahukalyāṇam uktavantaṃ narādhipam
     uśīnaraṃ dvijaśreṣṭho gālavaḥ pratyapūjayat
uśīnaraṃ pratigrāhya gālavaḥ prayayau vanam
     reme sa tāṃ samāsādya kṛtapuṇya iva śriyam
kandareṣu ca śailānāṃ nadīnāṃ nirjhareṣu ca
     udyāneṣu vicitreṣu vaneṣūpavaneṣu ca
harmyeṣu ramaṇīyeṣu prāsādaśikhareṣu ca
     vātāyanavimāneṣu tathā garbhagṛheṣu ca
tato 'sya samaye jajñe putro bāla raviprabhaḥ
     śibir nāmnābhivikhyāto yaḥ sa pārthiva sattamaḥ
upasthāya sa taṃ vipro gālavaḥ pratigṛhya ca
     kanyāṃ prayātas tāṃ rājan dṛṣṭavān vinatātmajam
