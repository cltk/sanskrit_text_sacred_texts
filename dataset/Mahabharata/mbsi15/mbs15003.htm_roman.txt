[vai]
      sa rājā sumahātejā vṛddhaḥ kurukulodvahaḥ
      nāpaśyata tadā kiṃ cid apriyaṃ pāṇḍunandane
vartamāneṣu sadvṛttiṃ pāṇḍaveṣu mahātmasu
      prītimān abhavad rājā dhṛtarāṣṭro 'mbikā sutaḥ
saubaleyī ca gāndhārī putraśokam apāsya tam
      sadaiva prītim atyāsīt tanayeṣu nijeṣv iva
priyāṇy eva tu kauravyo nāpriyāṇi kurūdvaha
      vaicitravīrye nṛpatau samācarati nityadā
yad yad brūte ca kiṃ cit sā dhṛtarāṣṭro narādhipaḥ
      guru vā laghu vā kāryaṃ gāndhārī ca yaśasvinī
tat sa rājā mahārāja pāṇṇḍavānāṃ dhuraṃdharaḥ
      pūjayitvā vacas tat tad akārṣīt paravīrahā
tena tasyābhavat prīto vṛttena sa narādhipaḥ
      anvatapyac ca saṃsmṛtya putraṃ mandam acetasam
sadā ca prātar utthāya kṛtajapyaḥ śucir nṛpaḥ
      āśāste pāṇḍuputrāṇāṃ samareṣv aparājayam
brāhmaṇān vācayitvā ca hutvā caiva hutāśanam
      āyuṣyaṃ pāṇḍuputrāṇām āśāste sa narādhipaḥ
na tāṃ prītiṃ marām āpa putrebhyaḥ sa mahīpatiḥ
     yāṃ prītiṃ pāṇḍuputrebhyaḥ samavāpa tadā nṛpaḥ
brāhmaṇānāṃ ca vṛddhānāṃ kṣatriyāṇāṃ ca bhārata
     tathā viṭ śūdra saṃghānām abhavat supriyas tadā
yac ca kiṃ cit purā pāpaṃ dhṛtarāṣṭra sutaiḥ kṛtam
     akṛtvā hṛdi tad rājā taṃ nṛpaṃ so 'nvavartata
yaś ca kaś cin naraḥ kiṃ cid apriyaṃ cāmbikā sute
     kurute dveṣyatām eti sa kaunteyasya dhīmataḥ
na rājño dhṛtarāṣṭrasya na ca duryodhanasya vai
     uvāca duṣkṛtaṃ kiṃ cid yudhiṣṭhira bhayān naraḥ
dhṛtyā tuṣṭo narendrasya gāndhārī viduras tathā
     śaucena cājāta śatror na tu bhīmasya śatruhan
anvavartata bhīmo 'pi niṣṭanan dharmajaṃ nṛpam
     dhṛtarāṣṭraṃ ca saṃprekṣya sadā bhavati durmanāḥ
rājānam anuvartantaṃ dharmaputraṃ mahāmatim
     anvavartata kauravyo hṛdayena parāṅmukhaḥ
