[y]
      tīrthānāṃ darśanaṃ śreyaḥ snānaṃ ca bharatarṣabha
      śravaṇaṃ ca mahāprājña śrotum icchāmi tattvataḥ
pṛthivyāṃ yāni tīrthāni puṇyāni bharatarṣabha
      vaktum arhasi me tāni śrotāsmi niyataḥ prabho
[bh]
      imam aṅgirasā proktaṃ tīrthavaṃśaṃ mahādyute
      śrotum arhasi bhadraṃ te prāpsyase dharmam uttamam
tapovanagataṃ vipram abhigamya mahāmunim
      papracchāṅgirasaṃ vīra gautamaḥ saṃśitavrataḥ
asti me bhagavan kaś cit tīrthebhyo dharmasaṃśayaḥ
      tat sarvaṃ śrotum icchāmi tan me śaṃsa mahāmune
upaspṛśya phalaṃ kiṃ syāt teṣu tīrtheṣu vai mune
      pretya bhāve mahāprājña tad yathāsti tathā vada
[a]
      saptāhaṃ candra bhāgāṃ vai vitastām ūrmimālinīm
      vigāhya vai nirāhāro nirmamo munivad bhavet
kāśmīra maṇḍale nadyo yāḥ patanti mahānadam
      tā nadīḥ sindhum āsādya śīlavān svargam āpnuyāt
puṣkaraṃ ca prabhāsaṃ ca naimiṣaṃ sāgarodakam
      devikām indra mārgaṃ ca svarṇabinduṃ vigāhya ca
      vibodhyate vimānasthaḥ so 'psarobhir abhiṣṭutaḥ
hiraṇyabinduṃ vikṣobhya prayataś cābhivādya tam
     kuśe śayaṃ ca devatvaṃ pūyate tasya kilbiṣam
indra toyāṃ samāsādya gandhamādana saṃnidhau
     karatoyāṃ kuraṅgeṣu trirātropoṣito naraḥ
     aśvamedham avāpnoti vigāhya niyataḥ śuciḥ
gaṅgā dvare kuśāvarte bilvake nemiparvate
     tathā kanakhale snātvā dhūtapāpmā divaṃ vrajet
apāṃ hrada upaspṛśya vājapeyaphalaṃ labhet
     brahma cārī jitakrodhaḥ satyasaṃdhas tv ahiṃsakaḥ
yatra bhāgīrathī gaṅgā bhajate diśam uttarām
     maheśvarasya niṣṭhāne yo naras tv abhiṣicyate
     ekamāsaṃ nirāhāraḥ svayaṃ paśyati devatāḥ
sapta gaṅge trigaṅge ca indra mārge ca tarpayan
     sudhāṃ vai labhate bhoktuṃ yo naro jāyate punaḥ
mahāśrama upaspṛśya yo 'gnihotraparaḥ śuciḥ
     ekamāsaṃ nirāhāraḥ siddhiṃ māsena sa vrajet
mahāhrada upaspṛśya bhṛgutuṅge tv alolupaḥ
     trirātropoṣito bhūtvā mucyate brahmahatyayā
kanyā kūpa upaspṛśya balākāyāṃ kṛtodakaḥ
     deveṣu kīrtiṃ labhate yaśasā ca virājate
deśakāla upaspṛśya tathā sundarikā hrade
     aśvibhyāṃ rūpavarcasyaṃ pretya vai labhate naraḥ
mahāgaṅgām upaspṛśya kṛttikāṅgārake tathā
     pakṣam ekaṃ nirāhāraḥ svargam āpnoti nirmalaḥ
vaimānika upaspṛśya kiṅkiṇīkāśrame tathā
     nivāse 'psarasāṃ divye kāmacārī mahīyate
kālikāśramam āsādya vipāśāyāṃ kṛtodakaḥ
     brahma cārī jitakrodhas trirātrān mucyate bhavāt
āśrame kṛttikānāṃ tu snātvā yas tarpayet pitṝn
     toṣayitvā mahādevaṃ nirmalaḥ svargam āpnuyāt
mahāpura upaspṛśya trirātropoṣito naraḥ
     trasānāṃ sthāvarāṇāṃ ca dvipadānāṃ bhayaṃ tyajet
devadāru vane snātvā dhūtapāpmā kṛtodakaḥ
     devalokam avāpnoti saptarātroṣitaḥ śuciḥ
kauśante ca kuśa stambe droṇa śarma pade tathā
     āpaḥ prapatane snātaḥ sevyate so 'psarogaṇaiḥ
citrakūṭe janasthāne tathā mandākinī jale
     vigāhya vai nirāhāro rājalakṣmīṃ nigacchati
śyāmāyās tv āśramaṃ gatvā uṣya caivābhiṣicya ca
     trīṃs trirātrān sa saṃdhāya gandharvanagare vaset
ramaṇyāṃ ca upaspṛśya tathā vai gandhatārike
     ekamāsaṃ nirāhāras tv antardhānaphalaṃ labhet
kauśikī dvāram āsādya vāyubhakṣas tv alolupaḥ
     ekaviṃśatirātreṇa svargam ārohate naraḥ
mataṅga vāpyāṃ yaḥ snāyād ekarātreṇa sidhyati
     vigāhati hy anālambam andhakaṃ vai sanātanam
naimiṣe svargatīrthe ca upaspṛśya jitendriyaḥ
     phalaṃ puruṣamedhasya labhen māsaṃ kṛtodakaḥ
gaṅgā hrada upaspṛśya tathā caivotpalā vane
     aśvamedham avāpnoti tatra māsaṃ kṛtodakaḥ
gaṅgāyamunayos tīrthe tathā kālaṃjare girau
     ṣaṣṭihrada upaspṛśya dānaṃ nānyad viśiṣyate
daśa tīrthasahasrāṇi tisraḥ koṭyas tathāparāḥ
     samāgacchanti māghyāṃ tu prayāge bharatarṣabha
māghamāsaṃ prayāge tu niyataḥ saṃśitavrataḥ
     snātvā tu bharataśreṣṭha nirmalaḥ svargam āpnuyāt
marudgaṇa upaspṛśya pitṝṇām āśrame śuciḥ
     vaivasvatasya tīrthe ca tīrthabhūto bhaven naraḥ
tathā brahmaśiro gatvā bhāgīrathyāṃ kṛtodakaḥ
     ekamāsaṃ nirāhāraḥ somalokam avāpnuyāt
kapotake naraḥ snātvā aṣṭāvakre kṛtodakaḥ
     dvādaśāhaṃ nirāhāro naramedha phalaṃ labhet
muñja pṛṣṭhaṃ gayāṃ caiva nirṛtiṃ deva parvatam
     tṛtīyāṃ krauñcapādīṃ ca brahmahatyā viśudhyati
kalaśyāṃ vāpy upaspṛśya vedyāṃ ca bahuśo jalām
     agneḥ pure naraḥ snātvā viśālāyāṃ kṛtodakaḥ
     deva hrada upaspṛśya brahmabhūto virājate
purāpavartanaṃ nandāṃ mahānandāṃ ca sevya vai
     nandane sevyate dāntas tv apsarobhir ahiṃsakaḥ
urvaśī kṛttikā yoge gatvā yaḥ susamāhitaḥ
     lauhitye vidhivat snātvā puṇḍarīkaphalaṃ labhet
rāmahrada upaspṛśya viśālāyāṃ kṛtodakaḥ
     dvādaśāhaṃ nirāhāraḥ kalmaṣād vipramucyate
mahāhrada upaspṛśya śuddhena manasā naraḥ
     ekamāsaṃ nirāhāro jamadagnigatiṃ labhet
vindhye saṃtāpya cātmānaṃ satyasaṃdhas tv ahiṃsakaḥ
     ṣaṇ māsaṃ padam āsthāya māsenaikena śudhyati
narmadāyām upaspṛśya tathā sūrpārakodake
     ekapakṣaṃ nirāhāro rājaputro vidhīyate
jambū mārge tribhir māsaiḥ saṃyataḥ susamāhitaḥ
     ahorātreṇa caikena siddhiṃ samadhigacchati
kokā mukhe vigāhyāpo gatvā caṇḍālikāśramam
     śākabhakṣaś cīravāsāḥ kumārīr vindate daśa
vaivasvatasya sadanaṃ na sa gacchet kadā cana
     yasya kanyā hrade vāso devalokaṃ sa gacchati
prabhāse tv ekarātreṇa amāvāsyāṃ samāhitaḥ
     sidhyate 'tra mahābāho yo naro jāyate punaḥ
ujjānaka upaspṛśya ārṣṭiṣeṇasya cāśrame
     piṅgāyāś cāśrame snātvā sarvapāpaiḥ pramucyate
kulyāyāṃ samupaspṛśya japtvā caivāgha marṣaṇam
     aśvamedham avāpnoti trirātropoṣitaḥ śuciḥ
piṇḍāraka upaspṛśya eka rātroṣito naraḥ
     agniṣṭomam avāpnoti prabhātāṃ śarvarīṃ śuciḥ
tathā brahmasaro gatvā dharmāraṇyopaśobhitam
     puṇḍarīkam avāpnoti prabhātāṃ śarvarīṃ śuciḥ
maināke parvate snātvā tathā saṃdhyām upāsya ca
     kāmaṃ jitvā ca vai māsaṃ sarvamedha phalaṃ labhet
vikhyāto himavān puṇyaḥ śaṃkaraśvaśuro giriḥ
     ākaraḥ sarvaratnānāṃ siddhacāraṇasevitaḥ
śarīram utsṛjet tatra vidhipūrvam anāśake
     adhruvaṃ jīvitaṃ jñātvā yo vai vedāntago dvijaḥ
abhyarcya devatās tatra namaskṛtya munīṃs tathā
     tataḥ siddho divaṃ gacched brahmalokaṃ sanātanam
kāmaṃ krodhaṃ ca lobhaṃ ca yo jitvā tīrtham āvaset
     na tena kiṃ cin na prāptaṃ tīrthābhigamanād bhavet
yāny agamyāni tīrthāni durgāṇi viṣamāṇi ca
     manasā tāni gamyāni sarvatīrthasamāsataḥ
idaṃ medhyam idaṃ dhanyam idaṃ svargyam idaṃ sukham
     idaṃ rahasyaṃ devānām āplāvyānāṃ ca pāvanam
idaṃ dadyād dvijātīnāṃ sādhūnām ātmajasya vā
     suhṛdāṃ ca japet karṇe śiṣyasyānugatasya vā
dattavān gautamasyedam aṅgirā vai mahātapāḥ
     gurubhiḥ samanujñātaḥ kāśyapena ca dhīmatā
maharṣīṇām idaṃ japyaṃ pāvanānāṃ tathottamam
     japaṃś cābhyutthitaḥ śaśvan nirmalaḥ svargam āpnuyāt
idaṃ yaś cāpi śṛṇuyād rahasyaṃ tv aṅgiro matam
     uttame ca kule janma labhej jātiṃ ca saṃsmaret
