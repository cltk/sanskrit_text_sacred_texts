[vā]
      tatas tasyopasaṃgṛhya pādau praśnān sudurvacān
      papraccha tāṃś ca sarvān sa prāha dharmabhṛtāṃ varaḥ
[kāṣyapa]
      kathaṃ śarīraṃ cyavate kathaṃ caivopapadyate
      kathaṃ kaṣṭāc ca saṃsārāt saṃsaran parimucyate
ātmānaṃ vā kathaṃ yuktvā tac charīraṃ vimuñcati
      śarīrataś ca nirmuktaḥ katham anyat prapadyate
kathaṃ śubhāśubhe cāyaṃ karmaṇī svakṛte naraḥ
      upabhuṅkte kva vā karma videhasyopatiṣṭhati
[br]
      evaṃ saṃcoditaḥ siddhaḥ praśnāṃs tān pratyabhāṣata
      ānupūrvyeṇa vārṣṇeya yathā tan me vacaḥ śṛṇu
[siddha]
      āyuḥ kīrtikarāṇīha yāni karmāṇi sevate
      śarīragrahaṇe 'nyasmiṃs teṣu kṣīṇeṣu sarvaśaḥ
āyuḥ kṣayaparītātmā viparītāni sevate
      buddhir vyāvartate cāsya vināśe pratyupasthite
sattvaṃ balaṃ ca kālaṃ cāpy aviditvātmanas tathā
      ativelam upāśnāti tair viruddhāny anātmavān
yadāyam atikaṣṭāni sarvāṇy upaniṣevate
      atyartham api vā bhuṅkte na vā bhuṅkte kadā cana
duṣṭānnaṃ viṣamānnaṃ ca so 'nyonyena virodhi ca
     guru vāpi samaṃ bhuṅkte nātijīrṇe 'pi vā punaḥ
vyāyāmam atimātraṃ vā vyavāyaṃ copasevate
     satataṃ karma lobhād vā prāptaṃ vegavidhāraṇam
rasātiyuktam annaṃ vā divā svapnaṃ niṣevate
     apakvānāgate kāle svayaṃ doṣān prakopayan
svadoṣakopanād rogaṃ labhate maraṇāntikam
     atha codbandhanādīni parītāni vyavasyati
tasya taiḥ kāraṇair jantoḥ śarīrāc cyavate yathā
     jīvitaṃ procyamānaṃ tad yathāvad upadhāraya
ūṣmā prakupitaḥ kāye tīvravāyusamīritaḥ
     śarīram anuparyeti sarvān prāṇān ruṇaddhi vai
atyarthaṃ balavān ūṣmā śarīre parikopitaḥ
     bhinatti jīva sthānāni tāni marmāṇi viddhi ca
tataḥ sa vedanaḥ sadyo jīvaḥ pracyavate kṣaran
     śarīraṃ tyajate jantuś chidyamāneṣu marmasu
     vedanābhiḥ parītātmā tad viddhi dvijasattama
jātīmaraṇasaṃvignāḥ satataṃ sarvajantavaḥ
     dṛśyante saṃtyajantaś ca śarīrāṇi dvijarṣabha
garbhasaṃkramaṇe cāpi marmaṇām atisarpaṇe
     tādṛśīm eva labhate vedanāṃ mānavaḥ punaḥ
bhinnasaṃdhir atha kledam adbhiḥ sa labhate naraḥ
     yathā pañcasu bhūteṣu saṃśritatvaṃ nigacchati
     śaityāt prakupitaḥ kāye tīvravāyusamīritaḥ
yaḥ sa pañcasu bhūteṣu prāṇāpāne vyavasthitaḥ
     sa gacchaty ūrdhvago vāyuḥ kṛcchrān muktvā śarīriṇam
śarīraṃ ca jahāty eva nirucchvāsaś ca dṛśyate
     nirūṣmā sa nirucchvāso niḥśrīko gatacetanaḥ
brahmaṇā saṃparityakto mṛta ity ucyate naraḥ
     srotobhir yair vijānāti indriyārthāñ śarīrabhṛt
     tair eva na vijānāti prāṇam āhārasaṃbhavam
tatraiva kurute kāye yaḥ sa jīvaḥ sanātanaḥ
     teṣāṃ yad yad bhaved yuktaṃ saṃnipāte kva cit kva cit
     tat tan marma vijānīhi śāstradṛṣṭaṃ hi tat tathā
teṣu marmasu bhinneṣu tataḥ sa samudīrayan
     āviśya hṛdayaṃ jantoḥ sattvaṃ cāśu ruṇaddhi vai
     tataḥ sa cetano jantur nābhijānāti kiṃ cana
tamasā saṃvṛtajñānaḥ saṃvṛteṣv atha marmasu
     sa jīvo niradhiṣṭhānaś cāvyate mātariśvanā
tataḥ sa taṃ mahocchvāsaṃ bhṛśam ucchvasya dāruṇam
     niṣkrāman kampayaty āśu tac charīram acetanam
sa jīvaḥ pracyutaḥ kāyāt karmabhiḥ svaiḥ samāvṛtaḥ
     aṅkitaḥ svaiḥ śubhaiḥ puṇyaiḥ pāpair vāpy upapadyate
brāhmaṇā jñānasaṃpannā yathāvac chruta niścayāḥ
     itaraṃ kṛtapuṇyaṃ vā taṃ vijānanti lakṣaṇaiḥ
yathāndha kāre khadyotaṃ līyamānaṃ tatas tataḥ
     cakṣuṣmantaḥ prapaśyanti tathā taṃ jñānacakṣuṣaḥ
paśyanty evaṃvidhāḥ siddhā jīvaṃ divyena cakṣuṣā
     cyavantaṃ jāyamānaṃ ca yoniṃ cānupraveśitam
tasya sthānāni dṛṣṭāni trividhānīha śāstrataḥ
     karmabhūmir iyaṃ bhūmir yatra tiṣṭhanti jantavaḥ
tataḥ śubhāśubhaṃ kṛtvā labhante sarvadehinaḥ
     ihaivoccāvacān bhogān prāpnuvanti svakarmabhiḥ
ihaivāśubha karmā tu karmabhir nirayaṃ gataḥ
     avāksa niraye pāpo mānavaḥ pacyate bhṛśam
     tasmāt sudurlabho mokṣa ātmā rakṣyo bhṛśaṃ tataḥ
ūrdhvaṃ tu jantavo gatvā yeṣu sthāneṣv avasthitāḥ
     kīrtyamānāni tānīha tattvataḥ saṃnibodha me
     tac chrutvā naiṣṭhikīṃ buddhiṃ budhyethāḥ karma niścayāt
tārā rūpāṇi sarvāṇi yac caitac candramaṇḍalam
     yac ca vibhrājate loke svabhāsā sūryamaṇḍalam
     sthānāny etāni jānīhi narāṇāṃ puṇyakarmaṇām
karma kṣayāc ca te sarve cyavante vai punaḥ punaḥ
     tatrāpi ca viśeṣo 'sti divi nīcoccamadhyamaḥ
na tatrāpy asti saṃtoṣo dṛṣṭvā dīptatarāṃ śriyam
     ity etā gatayaḥ sarvāḥ pṛthaktve samudīritāḥ
upapattiṃ tu garbhasya vakṣyāmy aham ataḥ param
     yathāvat tāṃ nigadataḥ śṛṇuṣvāvahito dvija
