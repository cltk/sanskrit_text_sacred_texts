kathaṃ vidhaṃ puraṃ rājā svayam āvastum arhati
      kṛtaṃ vā kārayitvā vā tan me brūhi pitā maha
yatra kaunteya vastavyaṃ saputrabhrātṛbandhunā
      nyāyyaṃ tatra paripraṣṭuṃ guptiṃ vṛttiṃ ca bhārata
tasmāt te vartayiṣyāmi durgakarmaviśeṣataḥ
      śrutvā tathāvidhātavyam anuṣṭheyaṃ ca yatnataḥ
ṣaḍ vidhaṃ durgam āsthāya purāṇy atha niveśayet
      sarvasaṃpat pradhānaṃ yad bāhulyaṃ vāpi saṃbhavet
dhanva durgaṃ mahī durgaṃ giridurgaṃ tathaiva ca
      manuṣyadurgam abdurgaṃ vanadurgaṃ ca tāni ṣaṭ
yat puraṃ durga saṃpannaṃ dhānyāyudha samanvitam
      dṛḍhaprākāraparikhaṃ hastyaśvarathasaṃkulam
vidvāṃsaḥ śilpino yatra nicayāś ca susaṃcitāḥ
      dhārmikaś ca jano yatra dākṣyam uttamam āsthitaḥ
ūrvo vi naranāgāśvaṃ catvarāpaṇaśobhitam
      prasiddha vyavahāraṃ ca praśāntam akutobhayam
suprabhaṃ sānunādaṃ ca supraśasta niveśanam
      śūrāḍhya janasaṃpannaṃ brahmaghoṣānunāditam
samājotsavasaṃpannaṃ sadā pūjita daivatam
     vaśyāmātya balo rājā tat puraṃ svayam āvaset
tatra kośaṃ balaṃ mitraṃ vyavahāraṃ ca vardhayet
     pure janapade caiva sarvadoṣān nivartayet
bhāṇḍāgārāyudhāgāraṃ prayatnenābhivardhayet
     nicayān vardhayet sarvāṃs tathā yantragadā gadān
kāṣṭhalohatuṣāṅgāradāruśṛṅgāsthivaiṇavān
     majjā snehavasā kṣaudram auṣadha grāmam eva ca
śaṇaṃ sarjarasaṃ dhānyam āyudhāni śarāṃs tathā
     carma snāyu tathā vetraṃ muñja balbaja dhanvanān
āśayāś coda pānāś ca prabhūtasalilā varāḥ
     niroddhavyāḥ sadā rājñā kṣīriṇaś ca mahīruhāḥ
satkṛtāś ca prayatnena ācāryartvik purohitāḥ
     maheṣvāsāḥ sthapatayaḥ sāṃvatsara cikitsakāḥ
prājñā medhā vino dāntā dakṣāḥ śūrā bahuśrutāḥ
     kulīnāḥ sattvasaṃpannā yuktāḥ sarveṣu karmasu
pūjayed dhārmikān rājā nigṛhṇīyād adhārmikān
     niyuñjyāc ca prayatnena sarvavarṇān svakarmasu
bāhyam ābhyantaraṃ caiva paurajānapadaṃ janam
     cāraiḥ suviditaṃ kṛtvā tataḥ karma prayojayet
cārān mantraṃ ca kośaṃ ca mantraṃ caiva viśeṣataḥ
     anutiṣṭhet svayaṃ rājā sarvaṃ hy atra pratiṣṭhitam
udāsīnāri mitrāṇāṃ sarvam eva cikīrṣitam
     pure janapade caiva jñātavyaṃ cāracakṣuṣā
tatas tathāvidhātavyaṃ sarvam evāpramāda taḥ
     bhaktān pujayatā nityaṃ dviṣataś ca nigṛhṇatā
yaṣṭtavyaṃ kratubhir nityaṃ dātavyaṃ cāpy apīḍayā
     prajānāṃ rakṣaṇaṃ kāryaṃ na kāryaṃ karma garhitam
kṛpaṇānātha vṛddhānāṃ vidhavānāṃ ca yoṣitām
     yogakṣemaṃ ca vṛttiṃ ca nityam eva prakalpayet
āśrameṣu yathākālaṃ cela bhājanabhojanam
     sadaivopahared rājā satkṛtyānavamanya ca
ātmānaṃ sarvakāryāṇi tāpase rājyam eva ca
     nivedayet prayatnena tiṣṭhet prahvaś ca sarvadā
sarvārthatyāginaṃ rājā kule jātaṃ bahuśrutam
     pūjayet tādṛśaṃ dṛṣṭvā śayanāsanabhojanaiḥ
tasmin kurvīta viśvāsaṃ rājā kasyāṃ cid āpadi
     tāpaseṣu hi viśvāsam api kurvanti dasyavaḥ
tasmin nidhīn ādadhīta prajñāṃ paryādadīta ca
     na cāpy abhīkṣṇaṃ seveta bhṛśaṃ vā pratipūjayet
anyaḥ kāryaḥ svarāṣṭreṣu pararāṣṭreṣu cāparaḥ
     aṭavīṣv aparaḥ kāryaḥ sāmantanagareṣu ca
teṣu satkārasaṃskārān saṃvibhāgāṃś ca kārayet
     pararāṣṭrāṭavī stheṣu yathā svaviṣaye tathā
te kasyāṃ cid avasthāyāṃ śaraṇaṃ śaraṇārthine
     rājñe dadyur yathākāmaṃ tāpasāḥ saṃśitavratāḥ
eṣa te lakṣaṇoddeśaḥ saṃkṣepeṇa prakīrtitaḥ
     yādṛśaṃ nagaraṃ rājā svayam āvastum arhati
