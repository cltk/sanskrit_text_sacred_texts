[s]
      tathā paruṣitaṃ dṛṣṭvā sūtaputreṇa mātulam
      khaḍgam udyamya vegena drauṇir abhyapatad drutam
[aṣv]
      karṇa paśya sudurbuddhe tiṣṭhedānīṃ narādhama
      eṣa te 'dya śiraḥ kāyād uddharāmi sudurmate
[s]
      tam utpatantaṃ vegena rājā duryodhanaḥ svayam
      nyavārayan mahārāja kṛpaś ca dvipadāṃ varaḥ
[karṇa]
      śūro 'yaṃ samaraślāghī durmatiś ca dvijādhamaḥ
      āsādayatu madvīryaṃ muñcemaṃ kurusattama
[aṣv]
      tavaitat kṣamyate 'smābhiḥ sūtātmaja sudurmate
      darpam utsiktam etat te phalguno nāśayiṣyati
[dur]
      aśvatthāman prasīdasva kṣantum arhasi mānada
      kopaḥ khalu na kartavyaḥ sūtaputre kathaṃ cana
tvayi karṇe kṛpe droṇe madrarāje 'tha saubale
      mahat kāryaṃ samāyattaṃ prasīda dvijasattama
ete hy abhimukhāḥ sarve rādheyena yuyutsavaḥ
      āyānti pāṇḍavā brahmann āhvayantaḥ samantataḥ
[s]
      karṇo 'pi rathināṃ śreṣṭhaś cāpam udyamya vīryavān
      kauravāgryaiḥ parivṛtaḥ śakro devagaṇair iva
      paryatiṣṭhata tejasvī svabāhubalam āśritaḥ
tataḥ pravavṛte yuddhaṃ karṇasya saha pāṇḍavaiḥ
     saṃrabdhasya mahārāja siṃhanāda vināditam
tatas te pāṇḍavā rājan pāñcālāś ca yaśasvinaḥ
     dṛṣṭvā karṇaṃ mahābāhum uccaiḥ śabdam athānadan
ayaṃ karṇaḥ kutaḥ karṇas tiṣṭha karṇa mahāraṇe
     yudhyasva sahito 'smābhir durātman puruṣādhama
anye tu dṛṣṭvā rādheyaṃ krodharaktekṣaṇābruvan
     hanyatām ayam utsiktaḥ sūtaputro 'lpacetanaḥ
sarvaiḥ pārthivaśārdūlair nānenārtho 'sti jīvatā
     atyantavairī pārthānāṃ satataṃ pāpapūruṣaḥ
eṣa mūlaṃ hy anarthānāṃ duryodhana mate sthitaḥ
     hatainam iti jalpantaḥ kṣatriyāḥ samupādravan
mahatā śaravarṣeṇa chādayanto mahārathāḥ
     vadhārdhaṃ sūtaputrasya pāṇḍaveyena coditāḥ
tāṃs tu sarvāṃs tathā dṛṣṭvā dhāvamānān mahārathān
     na vivyathe sūra putro na ca trāsam agacchata
dṛṣṭvā nagarakalpaṃ tam uddhūtaṃ sainyasāgaram
     piprīṣus tava putrāṇāṃ saṃgrāmeṣv aparājitaḥ
sāyakaughena balavān kṣiprakārī mahābalaḥ
     vārayām āsa tat sainyaṃ samantād bharatarṣabha
tatas tu śaravarṣeṇa pārthivās tam avārayan
     dhanūṃṣi te vidhunvānāḥ śataśo 'tha sahasraśaḥ
     ayodhayanta rādheyaṃ śakraṃ daitya gaṇā iva
śaravarṣaṃ tu tat karṇaḥ pārthivaiḥ samudīritam
     śaravarṣeṇa mahatā samantād vyakirat prabho
tad yuddham abhavat teṣāṃ kṛtapratikṛtaiṣiṇām
     yathā devāsure yuddhe śakrasya saha dānavaiḥ
tatrādbhutam apaśyāma sūtaputrasya lāghavam
     yad enaṃ samare yattā nāpnuvanta pare yudhi
nivārya ca śaraughāṃs tān pārthivānāṃ mahārathaḥ
     yugeṣv īṣāsu chatreṣu dhvajeṣu ca hayeṣu ca
     ātmanāmāṅkitān bāṇān rādheyaḥ prāhiṇoc chitān
tatas te vyākulībhūtā rājānaḥ karṇa pīḍitāḥ
     babhramus tatra tatraiva gāvaḥ śītārditā iva
hayānāṃ vadhyamānānāṃ gajānāṃ rathināṃ tathā
     tatra tatrābhyavekṣāmaḥ saṃghān karṇena pātitān
śirobhiḥ patitau rājan bāhubhiś ca samantataḥ
     āstīrṇā vasudhā sarvā śūrāṇām anivartinām
hataiś ca hanyamānaiś ca niṣṭanadbhiś ca sarvaśaḥ
     babhūvāyodhanaṃ raudraṃ vaivasvatapuropamam
tato duryodhano rājā dṛṣṭvā karṇasya vikramam
     aśvatthāmānam āsādya tadā vākyam uvāca ha
yudhyate 'sau raṇe karṇo daṃśitaḥ sarvapārthivaiḥ
     paśyaitāṃ dravatīṃ senāṃ karṇa sāyakapīḍitām
     kārttikeyena vidhvastām āsurīṃ pṛtanām iva
dṛṣṭvaināṃ nirjitāṃ senāṃ raṇe karṇena dhīmatā
     abhiyāty eṣa bībhatsuḥ sūtaputra jighāṃsayā
tad yathā paśyamānānāṃ sūtaputraṃ mahāratham
     na hanyāt pāṇḍavaḥ saṃkhye tathā nītir vidhīyatām
tato drauṇiḥ kṛpaḥ śalyo hārdikyaś ca mahārathaḥ
     pratyudyayus tadā pārthaṃ sūtaputra parīpsayā
āyāntaṃ dṛśyakaunteyaṃ vṛtraṃ deva camūm iva
     prayudyayau tadā karṇo yathā śakraḥ pratāpavān
[dhṛ]
     saṃrabdhaṃ phalgunaṃ dṛṣṭvā kālāntakayamopamam
     karṇo vaikartanaḥ sūta pratyapadyat kim uttaram
sa hy aspardhata pārthena nityam eva mahārathaḥ
     āśaṃsate ca bībhatsuṃ yuddhe jetuṃ sudāruṇe
sa tu taṃ sahasā prāptaṃ nityam atyantavairiṇam
     karṇo vaikartanaḥ sūta kim uttaram apadyata
[s]
     āyāntaṃ pāṇḍavaṃ dṛṣṭvā gajaḥ pratigajaṃ yathā
     asaṃbhrāntataraḥ karṇaḥ partyudīyād dhanaṃjayam
tam āpatantaṃ vegena vaikartanam ajihmagaiḥ
     vārayām āsa tejasvī pāṇḍavaḥ śatrutāpanaḥ
taṃ karṇaḥ śarajālena chādayām āsa māriṣa
     vivyādha ca susaṃkruddhaḥ śarais tribhir ajihmagaiḥ
tasya tal lāghavaṃ pārtho nāmṛṣyata mahābalaḥ
     tasmai bāṇāñ śilā dhautān prasannāgrān ajihmagān
prāhiṇot sūtaputrāya triṃśataṃ śatrutāpanaḥ
     vivyādha cainaṃ saṃrabdho bāṇenaikena vīryavān
savye bhujāgre balavān nārācena hasann iva
     tasya viddhasya vegena karāc cāpaṃ papāta ha
punar ādāya tac cāpaṃ nimeṣārdhān mahābalaḥ
     chādayām āsa bāṇaughaiḥ phalgunaṃ kṛtahastavat
śaravṛṣṭiṃ tu tāṃ muktāṃ sūtaputreṇa bhārata
     vyadhamac charavarṣeṇa smayann iva dhanaṃjayaḥ
tau parasparam āsādya śaravarṣeṇa pārthiva
     chādayetāṃ maheṣvāsau kṛpa pratikṛtaiṣiṇau
tad adbhutam abhūd yuddhaṃ karṇa pāṇḍavayor mṛdhe
     kruddhayor vāśitā hetor vanyayor gajayor iva
tataḥ pārtho maheṣvāso dṛṣṭvā karṇasya vikramam
     muṣṭideśe dhanus tasya ciccheda tvarayānvitaḥ
aśvāṃś ca caturo bhallair anayad yamasādanam
     sāratheś ca śiraḥ kāyād aharac chatrutāpanaḥ
athainaṃ chinnadhanvānaṃ hatāśvaṃ hatasārathim
     vivyādha sāyakaiḥ pārtha caturbhiḥ pāṇḍunandanaḥ
hatāśvāt tu rathāt tūrṇam avaplutya nararṣabhaḥ
     āruroha rathaṃ tūrṇaṃ kṛpasya śarapīḍitaḥ
rādheyaṃ nirjitaṃ dṛṣṭvā tāvakā bharatarṣabha
     dhanaṃjaya śarair nunnāḥ prādravanta diśo daśa
dravatas tān samālokya rājā duryodhano nṛpa
     nivartayām āsa tadā vākyaṃ cedam uvāca ha
alaṃ drutena vaḥ śūrās tiṣṭhadhvaṃ kṣatriyarṣabhāḥ
     eṣa pārtha vadhāyāhaṃ svayaṃ gacchāmi saṃyuge
     ahaṃ pārthān haniṣyāmi sapāñcālān sa somakān
adya me yudhyamānasya saha gāṇḍīvadhanvanā
     drakṣyanti vikramaṃ pārthāḥ kālasyeva yugakṣaye
adya madbāṇajālāni vimuktāni sahasraśaḥ
     drakṣyanti samare yodhāḥ śalabhānām ivāyatīḥ
adya bāṇamayaṃ varṣaṃ sṛjato mama dhanvinaḥ
     jīmūtasyeva gharmānte drakṣyanti yudhi sainikāḥ
jeṣyāmy adya raṇe pārthaṃ sāyakair nataparvabhiḥ
     tiṣṭhadhvaṃ samare śūrā bhayaṃ tyajata phalgunāt
na hi madvīryam āsādya phalgunaḥ prasahiṣyati
     yathā velāṃ samāsādya sāgaro makarālayaḥ
ity uktvā prayayau rājā sainyena mahatā vṛtaḥ
     phalgunaṃ prati durdharṣaḥ krodhasaṃraktalocanaḥ
taṃ prayāntaṃ mahābāhuṃ dṛṣṭvā śāradvatas tadā
     aśvatthāmānam āsādya vākyam etad uvāca ha
eṣa rājā mahābāhur amarṣī krodhamūrchitaḥ
     pataṃgavṛttim āsthāya phalgunaṃ yoddhum icchati
yāvan naḥ paśyamānānāṃ prāṇān pārthena saṃgataḥ
     na jahyāt puruṣavyāghras tāvad vāraya kauravam
yāvat phalguna bāṇānāṃ gocaraṃ nādhigacchati
     kauravaḥ pārthivo vīras tāvad vāraya taṃ drutam
yāvat pārtha śarair ghorair nirmuktoraga saṃnibhaiḥ
     na bhasmīkriyate rājā tāvad yuddhān nivāryatām
ayuktam iva paśyāmi tiṣṭhastv asmāsu mānada
     svayaṃ yuddhāya yad rājā pārthaṃ yāty asahāyavān
durlabhaṃ jīvitaṃ manye kauravyasya kirīṭinā
     yudhyamānasya pārthena śārdūleneva hastinaḥ
mātulenaivam uktas tu drauṇiḥ śastrabhṛtāṃ varaḥ
     duryodhanam idaṃ vākyaṃ tvaritaṃ samabhāṣata
mayi jīvati gāndhāre na yuddhaṃ gantum arhasi
     mām anādṛtya kauravya tava nityaṃ hitaiṣiṇam
na hi te saṃbhramaḥ kāryaḥ pārthasya vijayaṃ prati
     aham āvārayiṣyāmi pārthaṃ tiṣṭha suyodhana
[dur]
     ācāryaḥ pāṇḍuputrān vai putravat parirakṣati
     tvam apy upekṣāṃ kuruṣe teṣu nityaṃ dvijottama
mama vā mandabhāgyatvān mandas te vikramo yudhi
     dharmarāja priyārthaṃ vā draupadyā vā na vidma tat
dhig astu mama lubdhasya yatkṛte sarvabāndhavāḥ
     sukhārhāḥ paramaṃ duḥkhaṃ prāpnuvanty aparājitāḥ
ko hi śastrabhṛtāṃ mukhyo maheśvara samo yudhi
     śatrūn na kṣapayec chakto yo na syād gautamī sutaḥ
aśvatthāman prasīdasva nāśayaitān mamāhitān
     tavāstragocare śaktāḥ sthātuṃ devāpi nānagha
pāñcālān somakāṃś caiva jahi droṇe sahānugān
     vayaṃ śeṣān haniṣyāmas tvayaiva parirakṣitāḥ
ete hi somakā vipra pāñcālāś ca yaśasvinaḥ
     mama sainyeṣu saṃrabdhā vicaranti davāgnivat
tān vāraya mahābāho kekayāṃś ca narottama
     purā kurvanti niḥśeṣaṃ rakṣyamāṇāḥ kirīṭinā
ādau vā yadi vā paścāt tavedaṃ karma māriṣa
     tvam utpanno mahābāho pāñcālānāṃ vadhaṃ prati
kariṣyasi jagat sarvam apāñcālaṃ kilācyuta
     evaṃ siddhābruvan vāco bhaviṣyati ca tat tathā
na te 'stragocare śaktāḥ sthātuṃ devāḥ sa vāsavāḥ
     kim u pārthāḥ sapāñcālāḥ satyam etad vaco mama
