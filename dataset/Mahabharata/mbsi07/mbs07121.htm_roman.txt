[s]
      sa raṇe vyacarat pārthaḥ prekṣaṇīyo dhanaṃjayaḥ
      yugapad dikṣu sarvāsu citrāṇy astrāṇi darśayan
madhyaṃdinagataṃ sūryaṃ pratapantam ivāmbare
      na śekuḥ sarvabhūtāni pāṇḍavaṃ prativīkṣitum
prasṛtāṃs tasya gāṇḍīvāc charavrātān mahātmanaḥ
      saṃgrāme samapaśyāma haṃsapaṅktīr ivāmbare
vinivārya sa vīrāṇām astrair astrāṇi sarvaśaḥ
      darśayan raudram ātmānam ugre karṇami dhiṣṭhitaḥ
sa tān rathavarān rājann abhyatikrāmad arjunaḥ
      mohayann iva nārācair jayadrathavadhepsayā
visṛjan dikṣu sarvāsu śarān asitasārathiḥ
      sa raṇe vyacarat tūrṇaṃ prekṣaṇīyo dhanaṃjayaḥ
bhramanta iva śūrasya śaravrātā mahātmanaḥ
      adṛśyantāntarikṣasthāḥ śataśo 'tha sahasraśaḥ
ādadānaṃ maheṣvāsaṃ saṃdadhānaṃ ca pāṇḍavam
      visṛjantaṃ ca kaunteyaṃ nānupaśyāmahe tadā
tathā sarvā diśo rājan sarvāś ca rathino raṇe
      ākulī kṛtyakaunteyo jayadratham upādravat
      vivyādha ca catuḥṣaṣṭyā śarāṇāṃ nataparvaṇām
saindhavas tu tathā viddhaḥ śarair gāṇḍīvadhanvanā
     na cakṣame susaṃkruddhas tottrārdita iva dvipaḥ
sa varāhadhvajas tūrṇaṃ gārdhrapatrān ajihmagān
     āśīviṣasamaprakhyān karmāra parimārjitān
     mumoca niśitān saṃkhye sāyakān savyasācini
tribhis tu viddhvā gāṇḍīvaṃ nārācaiḥ ṣaḍbhir arjunam
     aṣṭābhir vājino 'vidhyad dhvajaṃ caikena patriṇā
sa vikṣipyārjunas tīkṣṇān saindhava preṣitāñ śarān
     yugapat tasya cicheda śarābhyāṃ saindhavasya ha
     sāratheś ca śiraḥ kāyād dhvajaṃ ca samalaṃkṛtam
sa chinnayaṣṭiḥ sumahāñ śīryamāṇaḥ śarāhataḥ
     varāhaḥ sindhurājasya papātāgniśikhopamaḥ
etasminn eva kāle tu drutaṃ gacchati bhāskare
     abravīt pāṇḍavaṃ tatra tvaramāṇo janārdanaḥ
dhanaṃjaya śiraś chindhi saindhavasya durātmanaḥ
     astaṃ mahīdhara śreṣṭhaṃ yiyāsati divākaraḥ
     śṛṇuṣvaiva ca me vākyaṃ jayadrathavadhaṃ prati
vṛddhakṣatraḥ saindhavasya pitā jagati viśrutaḥ
     sa kāleneha mahatā saindhavaṃ prāptavān sutam
jayadratham amitraghnaṃ taṃ covāca tato nṛpam
     antarhitā tadā vāṇī meghadundubhi nisvanā
tavātmajo 'yaṃ martyeṣu kulaśīladamādibhiḥ
     guṇair bhaviṣyati vibho sadṛśo vaṃśayor dvayoḥ
     kṣatiya pravaro loke nityaṃ śūrābhisatkṛtaḥ
śatrubhir yudhyamānasya saṃgrāme tv asya dhanvinaḥ
     śiraś chetsyati saṃkruddhaḥ śatrur nālakṣito bhuvi
etac chrutvā sindhurājo dhyātvā ciram ariṃdamam
     jñātīn sarvān uvācedaṃ putrasnehābhipīḍitaḥ
saṃgrāme yudhyamānasya vahato mahatīṃ dhuram
     dharaṇyāṃ mama putrasya pātayiṣyati yaḥ śiraḥ
     tasyāpi śatadhā mūrdhā phaliṣyati na saṃśayaḥ
evam uktvā tato rājye sthāpayitvā jayadratham
     vṛddhakṣatro vanaṃ yātas tapaś ceṣṭaṃ samasthitaḥ
so 'yaṃ tapyati tejasvī tapo ghoraṃ durāsadam
     samantapañcakād asmād bahir vānaraketana
tasmāj jayadrathasya tvaṃ śiraś chittvā mahāmṛdhe
     divyenāstreṇa ripuhan ghoreṇādbhuta karmaṇā
sakuṇḍalaṃ sindhupateḥ prabhañjan asutānuja
     utsaṅge pātayasvāśu vṛddhakṣatrasya bhārata
atha tvam asya mūrdhānaṃ pātayiṣyasi bhūtale
     tavāpi śatadhā mūrdhā phaliṣyati na saṃśayaḥ
yathā caitan na jānīyāt sa rājā pṛthivīpatiḥ
     tathā kuru kuruśreṣṭha divyam astram upāśritaḥ
na hy asādhyam akāryaṃ vā vidyate tava kiṃ cana
     samasteṣv api lokeṣu triṣu vāsavanandana
etac chrutvā tu vacanaṃ sṛkkiṇī parisaṃlihan
     indrāśanisamasparśaṃ divyamantrābhimantritam
sarvabhāra sahaṃ śaśvad gandhamālyārcitaṃ śaram
     visasarjārjunas tūrṇaṃ saindhavasya vadhe vṛtaḥ
sa tu gāṇḍīvanirmuktaḥ śaraḥ śyena ivāśugaḥ
     śakuntam iva vṛkṣāgrāt saindhavasya śiro 'harat
aharat tat punaś caiva śarair ūrdhvaṃ dhanaṃjayaḥ
     durhṛdām apraharṣāya suhṛdāṃ harṣaṇāya ca
śaraiḥ kadambakī kṛtyakāle tasmiṃś ca pāṇḍavaḥ
     samantapañcakād bāhyaṃ śiras tad vyaharat tataḥ
etasminn ekakāle tu vṛddhakṣatro mahīpatiḥ
     saṃdhyām upāste tejasvī saṃbandhī tava māriṣa
upāsīnasya tasyātha kṛṣṇa keśaṃ sakuṇḍalam
     sindhur ājasya mūrdhānam utsaṅge samapātayat
tasyotsaṅge nipatitaṃ śiras tac cārukuṇḍalam
     vṛddhakṣatrasya nṛpater alakṣitam ariṃdama
kṛpa japyasya tasyātha vṛddhakṣatrasya dhīmataḥ
     uttiṣṭhatas tat sahasā śiro 'gacchad dharātalam
tatas tasya narendrasya putra mūrdhani bhūtalam
     gate tasyāpi śatadhā mūrdhāgacchad ariṃdama
tataḥ sarvāṇi bhūtāni vismayaṃ jagmur uttamam
     vāsudevaś ca bībhatsuṃ praśaśaṃsa mahāratham
tato dṛṣṭvā vinihataṃ sindhurājaṃ jayadratham
     putrāṇāṃ tava netrebhyo duḥkhād bahv apataj jalam
bhīmaseno 'pi saṃgrāme bodhayann iva pāṇḍavam
     siṃhanādena mahatā pūrayām āsa rodasī
taṃ śrutvā tu mahānādaṃ dharmaputro yudhiṣṭhiraḥ
     saindhavaṃ nihataṃ mene phalgunena mahātmanā
tato vāditraghoṣeṇa svān yodhān abhiharṣayan
     abhyavartata saṃgrāme bhāradvājaṃ yuyutsayā
tataḥ pravavṛte rājann astaṃ gacchati bhāskare
     droṇasya somakaiḥ sārdhaṃ saṃgramo lomaharṣaṇaḥ
te tu sarvaprayatnena bhāradvājaṃ jighāṃsavaḥ
     saindhave nihate rājann ayudhyanta mahārathāḥ
pāṇḍavās tu jayaṃ labdhvā saindhavaṃ vinihatya ca
     ayodhayaṃs tato droṇaṃ jayonmattās tatas tataḥ
arjuno 'pi raṇe yodhāṃs tāvakān rathasattamān
     ayodhayan mahārāja hatvā saindhavakaṃ nṛpam
sa devaśatrūn iva devarājaḥ; kirīṭamālī vyadhamat samantāt
     yathā tamāṃsy abhyuditas tamoghnaḥ; pūrvāṃ pratijñāṃ samavāpya vīraḥ
