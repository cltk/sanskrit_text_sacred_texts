[g]
      tato dṛṣṭvāśramapadaṃ rahitaṃ taiḥ sutair muniḥ
      nirjagāma suduḥkhārtaḥ punar evāśramāt tataḥ
so 'paśyat saritaṃ pūrṇāṃ prāvṛṭkāle navāmbhasā
      vṛkṣān bahuvidhān pārtha vahantīṃ tīrajān bahūn
atha cintāṃ samāpede punaḥ pauravanandana
      ambhasy asyā nimajjeyam iti duḥkhasamanvitaḥ
tataḥ pāśais tadātmānaṃ gāḍhaṃ baddhvā mahāmuniḥ
      tasyā jale mahānadyā nimamajja suduḥkhitaḥ
atha chittvā nadī pāśāṃs tasyāri balamardana
      samasthaṃ tam ṛṣiṃ kṛtvā vipāśaṃ samavāsṛjat
uttatāra tataḥ pāśair vimuktaḥ sa mahān ṛṣiḥ
      vipāśeti ca nāmāsyā nadyāś cakre mahān ṛṣiḥ
śoke buddhiṃ tataś cakre na caikatra vyatiṣṭhita
      so 'gacchat parvatāṃś caiva saritaś ca sarāṃsi ca
tataḥ sa punar evarṣir nadīṃ haimavatīṃ tadā
      caṇḍagrāhavatīṃ dṛṣṭvā tasyāḥ srotasy avāpatat
sā tam agnisamaṃ vipram anucintya sarid varā
      śatadhā vidrutā yasmāc chatadrur iti viśrutā
tataḥ sthalagataṃ dṛṣṭvā tatrāpy ātmānam ātmanā
     martuṃ na śakyam ity uktvā punar evāśramaṃ yayau
vadhvādṛśyantyānugata āśramābhimukho vrajan
     atha śuśrāva saṃgatyā vedādhyayananiḥsvanam
     pṛṣṭhataḥ paripūrṇārthaiḥ ṣaḍbhir aṅgair alaṃkṛtam
anuvrajati ko nv eṣa mām ity eva ca so 'bravīt
     ahaṃ tv adṛśyatī nāmnā taṃ snuṣā pratyabhāṣata
     śakter bhāryā mahābhāga tapo yuktā tapasvinī
[vas]
     putri kasyaiṣa sāṅgasya vedasyādhyayana svanaḥ
     purā sāṅgasya vedasya śakter iva mayā śrutaḥ
[ādṛṣyantī]
     ayaṃ kukṣau samutpannaḥ śakter garbhaḥ sutasya te
     samā dvādāśa tasyeha vedān abhyasato mune
[g]
     evam uktas tato hṛṣṭo vasiṣṭhaḥ śreṣṭha bhāg ṛṣiḥ
     asti saṃtānam ity uktvā mṛtyoḥ pārtha nyavartata
tataḥ pratinivṛttaḥ sa tayā vadhvā sahānagha
     kalmāṣapādam āsīnaṃ dadarśa vijane vane
sa tu dṛṣṭvaiva taṃ rājā kruddha utthāya bhārata
     āviṣṭo rakṣasogreṇa iyeṣāttuṃ tataḥ sma tam
adṛśyantī tu taṃ dṛṣṭvā krūrakarmāṇam agrataḥ
     bhayasaṃvignayā vācā vasiṣṭham idam abravīt
asau mṛtyur ivogreṇa daṇḍena bhagavann itaḥ
     pragṛhītena kāṣṭhena rākṣaso 'bhyeti bhīṣaṇaḥ
taṃ nivārayituṃ śakto nānyo 'sti bhuvi kaś cana
     tvadṛte 'dya mahābhāga sarvavedavidāṃ vara
trāhi māṃ bhagavān pāpād asmād dāruṇadarśanāt
     rakṣo attum iha hy āvāṃ nūnam etac cikīrṣati
