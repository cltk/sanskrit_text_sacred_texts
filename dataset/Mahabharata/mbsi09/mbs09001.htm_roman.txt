[j]
      evaṃ nipatite karṇe samare savyasācinā
      alpāvaśiṣṭāḥ kuravaḥ kimakurvata vai dvija
udīryamāṇaṃ ca balaṃ dṛṣṭvā rājā suyodhanaḥ
      pāṇḍavaiḥ prāptakālaṃ ca kiṃ prāpadyata kauravaḥ
etad icchāmy ahaṃ śrotuṃ tad ācakṣva dvijottama
      na hi tṛpyāmi pūrveṣāṃ śṛṇvānaś caritaṃ mahat
[vai]
      tataḥ karṇe hate rājan dhārtarāṣṭraḥ suyodhanaḥ
      bhṛśaṃ śokārṇave magno nirāśaḥ sarvato 'bhavat
hā karṇa hā karṇa iti śocamānaḥ punaḥ punaḥ
      kṛcchrāt svaśibiraṃ prāyād dhataśeṣair nṛpaiḥ saha
sa samāśvāsyamāno 'pi hetubhiḥ śāstraniścitaiḥ
      rājabhir nālabhac charma sūtaputra vadhaṃ smaran
sa divaṃ balavan matvā bhavitavyaṃ ca pārthivaḥ
      saṃgrāme niścayaṃ kṛtvā punar yuddhāya niryayau
śalyaṃ senāpatiṃ kṛtvā vidhivad rājapuṃgavaḥ
      raṇāyaniryayau rājā hataśeṣair nṛpaiḥ saha
tataḥ sutumulaṃ yuddhaṃ kurupāṇḍavasenayoḥ
      babhūva bharataśreṣṭha devāsuraraṇopamam
tataḥ śalyo mahārāja kṛtvā kadanam āhave
     pāṇḍusainyasya madhyāhne dharmarājena pātitaḥ
tato duryodhano rājā hatabandhū raṇājirāt
     apasṛtya hradaṃ ghoraṃ viveśa ripujād bhayāt
athāparāhṇe tasyāhnaḥ parivārya mahārathaiḥ
     hradād āhūya yogena bhīmasenena pātitaḥ
tasmin hate maheṣvāse hataśiṣṭās trayo rathāḥ
     saṃrabhān niśi rājendra jaghnuḥ pāñcāla sainikān
tataḥ pūrvāhṇasamaye śibirād etya saṃjayaḥ
     praviveśa purīṃ dīno duḥkhaśokasamanvitaḥ
praviśya ca puraṃ tūrṇaṃ bhujāv ucchritya duḥkhitaḥ
     vepamānas tato rājñaḥ praviveśa niveśanam
ruroda ca naravyāghra hā rājann iti duḥkhitaḥ
     aho bata vivignāḥ sma nidhanena mahātmanaḥ
aho subalavān kālo gatiś ca paramā tathā
     śakratulyabalāḥ sarve yatrāvadhyanta pārthivāḥ
dṛṣṭvaiva ca puro rājañ janaḥ sārvaḥ sa saṃjayam
     praruroda bhṛśodvigno hā rājann iti sasvaram
ākumāraṃ naravyāghra tat puraṃ vai samantataḥ
     ārtanādaṃ mahac cakre śrutvā vinihataṃ nṛpam
dhāvataś cāpy apaśyac ca tatra trīn puruṣarṣabhān
     naṣṭacittān ivonmattāñ śokena bhṛśapīḍitān
tathā sa vihvalaḥ sūtaḥ praviśya nṛpatikṣayam
     dadarśa nṛpatiśreṣṭhaṃ prajñā cakṣuṣam īśvaram
dṛṣṭvā cāsīnam anaghaṃ samantāt parivāritam
     snuṣābhir bharataśreṣṭha gāndhāryā vidureṇa ca
tathānyaiś ca suhṛdbhiś ca jñātibhiś ca hitaiṣibhiḥ
     tam eva cārthaṃ dhyāyantaṃ karṇasya nidhanaṃ prati
rudann evābravīd vākyaṃ rājānaṃ janamejaya
     nātihṛṣṭamanāḥ sūto bāṣpasaṃdigdhayā girā
saṃjayo 'yaṃ naravyāghra namas te bharatarṣabha
     adrādhipo hataḥ śalyaḥ śakuniḥ saubalas tathā
     ulūkaḥ puruṣavyāghra kaitavyo dṛḍhavikramaḥ
saṃśaptakā hatāḥ sarve kāmbojāś ca śakaiḥ saha
     mlecchāś ca pārvatīyāś ca yavanāś ca nipātitāḥ
prācyā hatā mahārāja dākṣiṇātyāś ca sarvaśaḥ
     udīcyā nihatāḥ sarve pratīcyāś ca narādhipa
     rājāno rājaputrāś ca sarvato nihatā nṛpa
duryodhano hato rājan yathoktaṃ pāṇḍavena ca
     bhagnasaktho mahārāja śete pāṃsuṣu rūṣitaḥ
dhṛṣṭaddyumno hato rājañ śikhāṇḍī cāparājitaḥ
     uttamaujā yudhāmanyus tathā rājan prabhadrakāḥ
pāñcālāś ca naravyāghrāś cedayaś ca niṣūditāḥ
     tava putrā hatāḥ sarve draupadeyāś ca bhārata
     karṇa putro hataḥ śūro vṛṣā seno mahābalaḥ
narā vinihatāḥ sarve gajāś ca vinipātitāḥ
     rathinaś ca naravyāghra hayāś ca nihatā yudhi
kiṃ cic cheṣaṃ ca śibiraṃ tāvakānāṃ kṛtaṃ vibho
     pāṇḍavānāṃ ca śūrāṇāṃ samāsādya parasparam
prāyaḥ strī śeṣam abhavaj jagat kālena mohitam
     sāpta pāṇḍavataḥ śeṣā dhārtarāṣṭrās tathā trayaḥ
te caiva bhrātaraḥ pañca vāsudevo 'tha sātyakiḥ
     kṛpaś ca kṛtavarmā ca drauṇiś ca jayatāṃ varaḥ
tavāpy ete mahārāja rathino nṛpasattama
     akṣauhiṇīnāṃ sarvāsāṃ sametānāṃ janeśvara
     ete śeṣā mahārāja sarve 'nye nidhanaṃ gatāḥ
kālena nihataṃ sarvaṃ jagad vai bharatarṣabha
     duryodhanaṃ vai purataḥ kṛtvā vairasya bhārata
etac chrutvā vacaḥ krūraṃ dhṛtarāṣṭro janeśvaraḥ
     nipapāta mahārāja gatasattvo mahītale
tasmin nipatite bhūmau viduro 'pi mahāyaśāḥ
     nipapāta mahārāja rājavyasanakarśitaḥ
gāndhārī ca nṛpaśreṣṭha sarvāś ca kuru yoṣitaḥ
     patitāḥ sahasā bhūmau śrutvā krūraṃ vacaś ca tāḥ
niḥsaṃjñaṃ patitaṃ bhūmau tadāsīd rājamaṇḍalam
     pralāpa yuktā mahatī kathā nyastā paṭe yathā
kṛcchreṇa tu tato rājā dhṛtarāṣṭro mahīpatiḥ
     śanair alabhata prāṇān putravyasanakarśitaḥ
labdhvā tu sa nṛpaḥ saṃjñāṃ vepamānaḥ suduḥkhitaḥ
     udīkṣya ca diśaḥ sarvāḥ kṣattāraṃ vākyam abravīt
vidvan kṣattar mahāprājña tvaṃ gatir bharatarṣabha
     mamānāthasya subhṛśaṃ putrair hīnasya sarvaśaḥ
     evam uktvā tato bhūyo visaṃjño nipapāta ha
taṃ tathā patitaṃ dṛṣṭvā bāndhavā ye 'sya ke cana
     śītais tu siṣicus toyair vivyajur vyajanair api
sa tu dīrgheṇa kālena pratyāśvasto mahīpatiḥ
     tūṣṇīṃ dadhyau mahīpālaḥ putravyasanakarśitaḥ
     niḥśvasañ jihmaga iva kumbhakṣipto viśāṃ pate
saṃjayo 'py arudat tatra dṛṣṭvā rājānam āturam
     tathā sarvāḥ striyaś caiva gāndhārī ca yaśasvinī
tato dīrgheṇa kālena viduraṃ vākyam abravīt
     dhṛtarāṣṭro naravyāghro muhyamāno muhur muhuḥ
gacchantu yoṣitaḥ sarvā gāndhārī ca yaśasvinī
     tatheme suhṛdaḥ sarve bhraśyate me mano bhṛśam
evam uktas tataḥ kṣattā tāḥ striyo bharatarṣabha
     visarjayām āsa śanair vepamānaḥ punaḥ punaḥ
niścakramus tataḥ sarvās tāḥ striyo bharatarṣabha
     suhṛdaś ca tataḥ sarve dṛṣṭvā rājānam āturam
tato narapatiṃ tatra labdhasaṃjñaṃ paraṃtapa
     avekṣya saṃjayo dīno rodamānaṃ bhṛśāturam
prāñjalir niḥśvasantaṃ ca taṃ narendraṃ muhur muhuḥ
     samāśvāsayata kṣattā vacasā madhureṇa ha
