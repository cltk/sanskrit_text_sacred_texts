[ṣukra]
      kṣarāt prabhṛti yaḥ sargaḥ saguṇānīndriyāṇi ca
      buddhyaiśvaryābhisargārthaṃ yad dhyānaṃ cātmanaḥ śubham
bhūya eva tu loke 'smin sadvṛttiṃ vṛtti haitukīm
      yayā santaḥ pravartante tad icchāmy anuvarṇitam
vede vacanam uktaṃ tu kuru karma tyajeti ca
      katham etad vijānīyāṃ tac ca vyākhyātum arhasi
lokavṛttāntatattvajñaḥ pūto 'haṃ guru śāsanāt
      kṛtvā buddhiṃ viyuktātmā tyakṣyāmy ātmānam avyathaḥ
[vyāsa]
      yaiṣā vai vihitā vṛttiḥ purastād brahmaṇā svayam
      eṣā pūrvataraiḥ sadbhir ācīrṇā paramarṣibhiḥ
brahmacaryeṇa vai lokāñ jayanti paramarṣayaḥ
      ātmanaś ca hṛdi śreyas tv anviccha manasātmani
vane mūlaphalāśī ca tapyan suvipulaṃ tapaḥ
      puṇyāyatana cārī ca bhūtānām avihiṃsakaḥ
vidhūme sannamusale vānaprasthapratiśraye
      kāle prāpte caran bhaikṣaṃ kalpate brahmabhūyase
niḥstutir nirnamaskāraḥ parityajya śubhāśubhe
      araṇye vicaraikākī yena kena cid āśitaḥ
[ṣuka]
     yad idaṃ veda vacanaṃ lokavāde virudhyate
     pramāne cāpramāne ca viruddhe śāstratā kutaḥ
ity etac chrotum icchāmi bhagavān prabravītu me
     karmaṇām avirodhena katham etat pravartate
[bhī]
     ity uktaḥ pratyuvācedaṃ gandhavatyāḥ sutaḥ sutam
     ṛṣis tat pūjayan vākyaṃ putrasyāmita tejasaḥ
gṛhastho brahmacārī ca vānaprastho 'tha bhikṣukaḥ
     yathoktakāriṇaḥ sarve gacchanti paramāṃ gatim
eko ya āśramān etān anutiṣṭhed yathāvidhi
     akāma dveṣasaṃyuktaḥ sa paratra mahīyate
caturpado hi niḥśreṇī brahmaṇy eṣā pratiṣṭhitā
     etām āśritya niḥśreṇīṃ brahmaloke mahīyate
āyuṣas tu caturbhāgaṃ brahmacāryanasūyakaḥ
     gurau vā guruputre vā vased dharmārthakovidaḥ
karmātirekeṇa guror adhyetavyaṃ bubhūsatā
     dakṣiṇo nāpavādī syād āhūto gurum āśrayet
jaghanyaśāyī pūrvaṃ syād utthāyī guru veśmani
     yac ca śiṣyeṇa kartavyaṃ kāryaṃ dāsena vā punaḥ
kṛtam ity eva tat sarvaṃ kṛtvā tiṣṭheta pārśvataḥ
     kiṃkaraḥ sarvakārī ca sarvakarmasu kovidaḥ
śucir dakṣo guṇopeto brūyād iṣur ivātvaraḥ
     cakṣuṣā gurum avyagro nirīkṣeta jitendriyaḥ
nābhuktavati cāśnīyād apītavati no pibet
     na tiṣṭhati tathāsīta nāsupte prasvapeta ca
uttānābhyāṃ ca pānibhyāṃ pādāv asya mṛdu spṛcet
     dakṣiṇaṃ dakṣiṇenaiva savyaṃ savyena pīḍayet
abhivādya guruṃ brūyād adhīsva bhagavann iti
     idaṃ kariṣye bhagavann idaṃ cāpi kṛtaṃ mayā
iti sarvam anujñāpya nivedya gurave dhanam
     kuryāt kṛtvā ca tat sarvam ākhyeyaṃ gurave punaḥ
yāṃs tu gandhān rasān vāpi brahmacārī na sevate
     seveta tān samāvṛtta iti dharmeṣu niścayaḥ
ye ke cid vistareṇoktā niyamā brahmacāriṇaḥ
     tān sarvān anugṛhṇīyād bhavec cānapago guroḥ
sa evaṃ gurave prītim upahṛtya yathābalam
     āśrameṣv āśrameṣv evaṃ śiṣyo varteta karmaṇā
veda vratopavāsena caturthe cāyuṣo gate
     gurave dakṣiṇāṃ dattvā samāvarted yathāvidhi
dharmalabdhair yuto dārair agnīn utpādya dharmataḥ
     dvitīyam āyuṣo bhāgaṃ gṛhamedhi vratī bhavet
