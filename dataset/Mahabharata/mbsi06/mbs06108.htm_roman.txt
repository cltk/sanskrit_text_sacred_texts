[s]
      atha vīro maheṣvāso mattavāraṇavikramaḥ
      samādāya mahac cāpaṃ mattavāraṇavāraṇam
vidhunvāno dhanuḥśreṣṭhaṃ drāvayāṇo mahārathān
      pṛtanāṃ pāṇḍaveyānāṃ pātayāno mahārathaḥ
nimittāni nimittajñaḥ sarvato vīkṣya vīryavān
      pratapantam anīkāni droṇaḥ putram abhāṣata
ayaṃ sa divasas tāta yatra pārtho mahārathaḥ
      jighāṃsuḥ samare bhīṣmaṃ paraṃ yatnaṃ kariṣyati
utpatanti hi me bāṇā dhanuḥ prasphuratīva me
      yogam astāṇi gacchanti krūre me vartate matiḥ
dikṣu śāntāsu ghorāṇi vyāharanti mṛgadvijāḥ
      nīcair gṛdhrā nilīyante bhāratānāṃ camūṃ prati
naṣṭaprabha ivādityaḥ sarvato lohitā diśaḥ
      rasate vyathate bhūmir anuṣṭanati vāhanam
kaṅkā gṛdhrā balākāś ca vyāharanti muhur muhuḥ
      śivāś cāśiva nirghoṣā vedayantyo mahad bhayam
papāta mahatī coklā madhyenāditya maṇḍalāt
      sa kabandhaś ca parigho bhānum āvṛtya tiṣṭhati
pariveṣas tathā ghoraś candrabhāskarayor abhūt
     vedayāno bhayaṃ ghoraṃ rājñāṃ dehāvakartanam
devatāyatanasthāś ca kauravendrasya devatāḥ
     kampante ca hasante ca nṛtyanti ca rudanti ca
apasavyaṃ grahāś cakrur alakṣmāṇaṃ niśākaram
     avākśirāś ca bhagavān udatiṣṭhata candramāḥ
vapūṃṣi ca narendrāṇāṃ vigatānīva lakṣaye
     dhārtarāṣṭrasya sainyeṣu na ca bhrājanti daṃśitaḥ
senayor ubhayoś caiva samantāc chrūyate mahān
     pāñcajanyasya nirghoṣo gāṇḍīvasya ca nisvanaḥ
dhruvam āsthāya bībhatsur uttamāstrāṇi saṃyuge
     apāsyānyān raṇe yodhān abhyasyati pitāmaham
hṛṣyanti romakūpāni sīdatīva ca me manaḥ
     cintayitvā mahābāho bhīṣmārjunasamāgamam
taṃ caiva nikṛtiprajñaṃ pāñcālyaṃ pāpacetasam
     puraskṛtya raṇe pārtho bhīṣmasyāyodhanaṃ gataḥ
abravīc ca purā bhīṣmo nāhaṃ hanyāṃ śikhaṇḍinam
     strī hy eṣā vihitā dhātrā daivāc ca sa punaḥ pumān
amaṅgalyadhvajaś caiva yājñasenir mahārathaḥ
     na cāmaṅgala ketoḥ sa prahared āpagā sutaḥ
etad vicintayānasya prajñā sīdati me bhṛśam
     adyaiva tu raṇe pārthaḥ kuruvṛddham upādravat
yudhiṣṭhirasya ca krodho bhīṣmārjunasamāgamaḥ
     mama cāstrābhisaṃrambhaḥ prajānām aśubhaṃ dhruvam
manasvī balavāñ śūraḥ kṛtāstro dṛḍhavikramaḥ
     dūrapātī dṛḍheṣuś ca nimittajñaś ca pāṇḍavaḥ
ajeyaḥ samare caiva devair api sa vāsavaiḥ
     balavān buddhimāṃś caiva jitakleśo yudhāṃ varaḥ
vijayī ca raṇe nityaṃ bhairavāstraś ca pāṇḍavaḥ
     tasya mārgaṃ pariharan drutaṃ gaccha yatavratam
paśya caitan mahābāho vaiśasaṃ samupasthitam
     hemacitrāṇi śūrāṇāṃ mahānti ca śubhāni ca
kavacāny avadīryante śaraiḥ saṃnataparvabhiḥ
     chidyante ca dhvajāgrāṇi tomarāṇi dhanūṃṣi ca
prāsāś ca vimalās tīkṣṇāḥ śaktyaś ca kanakojjvalāḥ
     vaijayantyaś ca nāgānāṃ saṃkruddhena kirīṭinā
nāyaṃ saṃrakṣituṃ kālaḥ prāṇān putropajīvibhiḥ
     yāhi svargaṃ puraskṛtya yaśase vijayāya ca
hayanāgarathāvartāṃ mahāghorāṃ sudustarām
     rathena saṃgrāmanadīṃ taraty eṣa kapidhvajaḥ
brahmaṇyatā damo dānaṃ tapaś ca caritaṃ mahat
     ihaiva dṛśyate rājño bhrātā yasya dhanaṃjayaḥ
bhīmasenaś ca balavān mādrīputrau ca pāṇḍavau
     vāsudevaś ca vārṣṇeyo yasya nātho vyavasthitaḥ
tasyaiṣa manyuprabhavo dhārtarāṣṭrasya durmateḥ
     tapo dagdhaśarīrasya kopo dahati bhāratān
eṣa saṃdṛśyate pārtho vāsudeva vyapāśrayaḥ
     dārayan sarvasainyāni dhārtarāṣṭrāṇi sarvaśaḥ
etad ālokyate sainyaṃ kṣobhyamāṇaṃ kirīṭinā
     mahorminaddhaṃ sumahat timineva nadī mukham
hāhā kila kilā śabdāḥ śrūyante ca camūmukhe
     yāhi pāñcāla dāyādam ahaṃ yāsye yudhiṣṭhiram
durlabhaṃ hy antaraṃ rājño vyūhasyāmita tejasaḥ
     samudrakukṣipatimaṃ sarvato 'tirathaiḥ sthitaiḥ
sātyakiś cābhimanyuś ca dhṛṣṭadyumnavṛkodarau
     parirakṣanti rājānaṃ yamau ca manujeśvaram
upendra sadṛśaḥ śyāmo mahāśāla ivodgataḥ
     eṣa gacchaty anīkāni dvitīya iva phalgunaḥ
uttamāstrāṇi cādatsva gṛhītvānyan mahad dhanuḥ
     pārśvato yāhi rājānaṃ yudhyasva ca vṛkodaram
ko hi necchet priyaṃ putraṃ jīvantaṃ śāśvatīḥ samāḥ
     kṣatradharmaṃ puraskṛtya tatas tvā viniyujmahe
eṣa cāpi raṇe bhīṣmo dahate vai mahācamūm
     yuddhe susadṛśas tāta yamasya varuṇasya ca
