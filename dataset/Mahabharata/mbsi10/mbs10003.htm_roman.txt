[s]
      kṛpasya vacanaṃ śrutvā dharmārthasahitaṃ śubham
      aśvatthāmā mahārāja duḥkhaśokasamanvitaḥ
dahyamānas tu śokena pradīptenāgninā yathā
      krūraṃ manas tataḥ kṛtvā tāv ubhau pratyabhāṣata
puruṣe puruṣe buddhiḥ sā sā bhavati śobhanā
      tuṣyanti ca pṛthak sarve prajñayā te svayā svayā
sarvo hi manyate loka ātmānaṃ buddhimattaram
      sarvasyātmā bahumataḥ sarvātmānaṃ praśaṃsati
sarvasya hi svakā prajñā sādhuvāde pratiṣṭhitā
      parabuddhiṃ ca nindanti svāṃ praśaṃsanti cāsakṛt
kāraṇāntara yogena yoge yeṣāṃ samā matiḥ
      te 'nyonyena ca tuṣyanti bahu manyanti cāsakṛt
tasyaiva tu manuṣyasya sā sā buddhis tadā tadā
      kālayogaviparyāsaṃ prāpyānyonyaṃ vipadyate
acintyatvād dhi cittānāṃ manuṣyāṇāṃ viśeṣataḥ
      cittavaikalyam āsādya sā sā buddhiḥ prajāyate
yathā hi vaidyaḥ kuśalo jñātvā vyādhiṃ yathāvidhi
      bheṣajaṃ kurute yogāt praśamārtham ihābhibho
evaṃ kāryasya yogārthaṃ buddhiṃ kurvanti mānavāḥ
     prajñayā hi svayā yuktās tāṃ ca nindati mānavāḥ
anyayā yauvane martyo buddhyā bhavati mohitaḥ
     madhye 'nyayā jarāyāṃ tu so 'nyāṃ rocayate matim
vyasanaṃ vā punar ghoraṃ samṛddhiṃ vāpi tādṛśīm
     avāpya puruṣo bhoja kurute buddhivaikṛtam
ekasminn eva puruṣe sā sā buddhis tadā tadā
     bhavaty anitya prajñatvāt sā tasyaiva na rocate
niścitya tu yathā prajñaṃ yāṃ matiṃ sādhu paśyati
     tasyāṃ prakurute bhāvaṃ sā tasyodyoga kārikā
sarvo hi puruṣo bhoja sādhv etad iti niścitaḥ
     kartum ārabhate prīto maraṇādiṣu karmasu
sarve hi yuktiṃ vijñāya prajñāṃ cāpi svakāṃ narāḥ
     ceṣṭante vividhāś ceṣṭā hitam ity eva jānate
upajātā vyasanajā yeyam adya matir mama
     yuvayos tāṃ pravakṣyāmi mama śokavināśinīm
prajāpatiḥ prajāḥ sṛṣṭvā karma tāsu vidhāya ca
     varṇe varṇe samāddhatta ekaikaṃ guṇavattaram
brāhmaṇe damam avyagraṃ kṣatriye teja uttamam
     dākṣyaṃ vaiśye ca śūdre ca sarvavarṇānukūlatām
adānto brāhmaṇo 'sādhur nistejāḥ kṣatriyo 'dhamaḥ
     adakṣo nindyate vaiśyaḥ śūdraś ca pratikūlavān
so 'smi jātaḥ kule śreṣṭhe brāhmaṇānāṃ supūjite
     mandabhāgyatayāsmy etaṃ kṣatradharmam anu ṣṭhitaḥ
kṣatradharmaṃ viditvāhaṃ yadi brāhmaṇy asaṃśritam
     prakuryāṃ sumahat karma na me tat sādhu saṃmatam
dhārayitvā dhanur vidyaṃ divyāny astrāṇi cāhave
     pitaraṃ nihataṃ dṛṣṭvā kiṃ nu vakṣyāmi saṃsadi
so 'ham adya yathākāmaṃ kṣatradharmam upāsya tam
     gantāsmi padavīṃ rājñaḥ pituś cāpi mahādyuteḥ
adya svapsyanti pāñcālā viśvastā jitakāśinaḥ
     vimuktayugya kavacā harṣeṇa ca samanvitāḥ
     vayaṃ jitā matāś caiṣāṃ śrāntā vyāyam anena ca
teṣāṃ niśi prasuptānāṃ svasthānāṃ śibire svake
     avaskandaṃ kariṣyāmi śibirasyādya duṣkaram
tān avaskandya śibire pretabhūtān vicetasaḥ
     sūdayiṣyāmi vikramya maghavān iva dānavān
adya tān sahitān sarvān dhṛṣṭadyumnapurogamān
     sūdayiṣyāmi vikramya kakṣaṃ dīpta ivānalaḥ
     nihatya caiva pāñcālāñ śāntiṃ labdhāsmi sattama
pāñcāleṣu cariṣyāmi sūdayann adya saṃyuge
     pināka pāṇiḥ saṃkruddhaḥ svayaṃ rudraḥ paśuṣv iva
adyāhaṃ sarvapāñcālān nihatya ca nikṛtya ca
     ardayiṣyāmi saṃkruddho raṇe pāṇḍusutāṃs tathā
adyāhaṃ sarvapāñcālaiḥ kṛtvā bhūmiṃ śarīriṇīm
     prahṛtyaikaikaśas tebhyo bhaviṣyāmy anṛṇaḥ pituḥ
duryodhanasya karṇasya bhīṣma saindhavayor api
     gamayiṣyāmi pāñcālān padavīm adya durgamām
adya pāñcālarājasya dhṛṣṭadyumnasya vai niśi
     virātre pramathiṣyāmi paśor iva śiro balāt
adya pāñcāla pāṇḍūnāṃ śayitān ātmajān niśi
     khaḍgena niśitenājau pramathiṣyāmi gautama
adya pāñcāla senāṃ tāṃ nihatya niśi sauptike
     kṛtakṛtyaḥ sukhī caiva bhaviṣyāmi mahāmate
