[vaiṣampāyana]
      prakṛtīnāṃ tu tad vākyaṃ deśakālopasaṃhitam
      śrutvā yudhiṣṭhiro rājāthottaraṃ pratyabhāṣata
dhanyāḥ pāṇḍusutā loke yeṣāṃ brāhmaṇapuṃgavāḥ
      tathyān vāpy atha vātathyān guṇān āhuḥ samāgatāḥ
anugrāhyā vayaṃ nūnaṃ bhavatām iti me matiḥ
      yatraivaṃ guṇasaṃpannān asmān brūtha vimatsarāḥ
dhṛtarāṣṭro mahārājaḥ pitā no daivataṃ param
      sāśane 'sya priye caiva stheyaṃ matpriya kāṅkṣibhiḥ
etadarthaṃ hi jīvāmi kṛtvā jñātivadhaṃ mahat
      asya śuśrūṣaṇaṃ kāryaṃ mayā nityam atandriṇā
yadi cāham anugrāhyo bhavatāṃ suhṛdāṃ tataḥ
      dhṛtarāṣṭre yathāpūrvaṃ vṛttiṃ vartitum arhatha
eṣa nātho hi jagato bhavatāṃ ca mayā saha
      asyaiva pṛthivī kṛtsnā pāṇḍavāḥ sarva eva ca
      etan manasi kartavyaṃ bhavadbhir vacanaṃ mama
anugamya ca rājānaṃ yatheṣṭaṃ gamyatām iti
      paurajānapadān sarvān visṛjya kurunandanaḥ
      yauvarājyena kauravyo bhīmasenam ayojayat
mantre ca niścaye caiva ṣāṅguṇyasya ca cintane
      viduraṃ buddhisaṃpannaṃ prītimān vai samādiśat
kṛtākṛta parijñāne tathāya vyayacintane
     saṃjayaṃ yojayām āsa ṛddham ṛddhair guṇair yutam
balasya parimāṇe ca bhakta vetanayos tathā
     nakulaṃ vyādiśad rājā karmiṇām anvavekṣaṇe
paracakroparodhe ca dṛptānāṃ cāvamardane
     yudhiṣṭhiro mahārājaḥ phalgunaṃ vyādideśa ha
dvijānāṃ veda kāryeṣu kāryeṣv anyeṣu caiva hi
     dhaumyaṃ purodhasāṃ śreṣṭhaṃ vyādideśa paraṃtapaḥ
sahadevaṃ samīpasthaṃ nityam eva samādiśat
     tena gopyo hi nṛpatiḥ sarvāvastho viśāṃ pate
yān yān amanyad yogyāṃś ca yeṣu yeṣv iha karmasu
     tāṃs tāṃs teṣv eva yuyuje prīyamāṇo mahīpatiḥ
viduraṃ saṃjayaṃ caiva yuyutsuṃ ca mahāmatim
     abravīt paravīra ghno dharmātmā dharmavatsalaḥ
utthāyotthāya yat kāryam asya rājñaḥ pitur mama
     sarvaṃ bhavadbhiḥ kartavyam apramattair yathātatham
paurajānapadānāṃ ca yāni kāryāṇi nityaśaḥ
     rājānaṃ samanujñāpya tāni kāryāṇi dharmataḥ
