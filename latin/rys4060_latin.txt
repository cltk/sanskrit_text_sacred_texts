tatas tad dāruṇaṃ karma duṣkaraṃ sāhasāt kṛtam
 ācacakṣe muneḥ sarvaṃ sūryānugamanaṃ tathā
bhagavan vraṇayuktatvāl lajjayā cākulendriyaḥ
 pariśrānto na śaknomi vacanaṃ paribhāṣitum
ahaṃ caiva jaṭāyuś ca saṃgharṣād darpamohitau
 ākāśaṃ patitau vīrau jighāsantau parākramam
kailāsaśikhare baddhvā munīnām agrataḥ paṇam
 raviḥ syād anuyātavyo yāvad astaṃ mahāgirim
athāvāṃ yugapat prāptāv apaśyāva mahītale
 rathacakrapramāṇāni nagarāṇi pṛthak pṛthak
kva cid vāditraghoṣāṃś ca brahmaghoṣāṃś ca śuśruva
 gāyantīś cāṅganā bahvīḥ paśyāvo raktavāsasaḥ
tūrṇam utpatya cākāśam ādityapatham āsthitau
 āvām ālokayāvas tad vanaṃ śādvalasaṃsthitam
upalair iva saṃchannā dṛśyate bhūḥ śiloccayaiḥ
 āpagābhiś ca saṃvītā sūtrair iva vasuṃdharā
himavāṃś caiva vindhyaś ca meruś ca sumahān nagaḥ
 bhūtale saṃprakāśante nāgā iva jalāśaye
tīvrasvedaś ca khedaś ca bhayaṃ cāsīt tadāvayoḥ
 samāviśata mohaś ca mohān mūrchā ca dāruṇā
na dig vijñāyate yāmyā nāgenyā na ca vāruṇī
 yugānte niyato loko hato dagdha ivāgninā
yatnena mahatā bhūyo raviḥ samavalokitaḥ
 tulyaḥ pṛthvīpramāṇena bhāskaraḥ pratibhāti nau
jaṭāyur mām anāpṛcchya nipapāta mahīṃ tataḥ
 taṃ dṛṣṭvā tūrṇam ākāśād ātmānaṃ muktavān aham
pakṣibhyāṃ ca mayā gupto jaṭāyur na pradahyata
 pramādāt tatra nirdagdhaḥ patan vāyupathād aham
āśaṅke taṃ nipatitaṃ janasthāne jaṭāyuṣam
 ahaṃ tu patito vindhye dagdhapakṣo jaḍīkṛtaḥ
rājyena hīno bhrātrā ca pakṣābhyāṃ vikrameṇa ca
 sarvathā martum evecchan patiṣye śikharād gireḥ
