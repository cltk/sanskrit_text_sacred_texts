kena vṛttena vṛttajña vartamāno mahīpatiḥ
      sukhenārthān sukhodarkān iha ca pretya cāpnuyāt
iyaṃ guṇānāṃ ṣaṭtriṃśat ṣaṭ triṃśad guṇasaṃyutā
      yān guṇāṃs tu guṇopetaḥ kurvan guṇam avāpnuyāt
cared dharmān akaṭuko muñcet snehaṃ na nāstikaḥ
      anṛśaṃsaś cared arthaṃ caret kāmam anuddhataḥ
priyaṃ brūyād akṛpaṇaḥ śūraḥ syād avikatthanaḥ
      dātā nāpātra varṣī syāt pragalbhaḥ syād aniṣṭhuraḥ
saṃdadhīta na cānāryair vigṛṇīyān na bandhubhiḥ
      nānāptaiḥ kārayec cāraṃ kuryāt kāryam apīḍayā
arthān brūyān na cāsatsu guṇān brūyān na cātmanaḥ
      ādadyān na ca sādhubhyo nāsat puruṣam āśrayet
nāparīkṣya nayed daṇḍaṃ na ca matraṃ prakāśayet
      visṛjen na ca lubdhyebhyo viśvasen nāpakāriṣu
anīrṣur guptadāraḥ syāc cokṣaḥ syād aghṛṇī nṛpaḥ
      striyaṃ seveta nātyarthaṃ mṛṣṭaṃ bhuñjīta nāhitam
astabdhaḥ pūjayen mānyān gurūn seved amāyayā
      arced devān na dambhena śriyam icched akutsitām
seveta praṇayaṃ hitvā dakṣaḥ syān na tv akālavit
     sāntvayen na ca bhogārtham anugṛhṇan na cākṣipet
praharen na tv avijñāya hatvā śatrūn na śeṣayet
     krodhaṃ kuryān na cākasmān mṛduḥ syān nāpakāriṣu
evaṃ carasva rājyastho yadi śreya ihecchasi
     ato 'nyathā narapatir bhayam ṛcchaty anuttamam
iti sarvān guṇān etān yathoktān yo 'nuvartate
     anubhūyeha bhadrāṇi pretya svargaṃ mahīyate
idaṃ vacaḥ śāṃtanavasya śuśruvān; yudhiṣṭhiraḥ pāṇḍavamukhyasaṃvṛtaḥ
     tadā vavande ca pitā mahaṃ nṛpo; yathoktam etac ca cakāra buddhimān
