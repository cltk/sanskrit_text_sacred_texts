[vai]
      tatas tu śilpinaḥ sarve amātyapravarāś ca ha
      viduraś ca mahāprājño dhārtarāṣṭre nyavedayat
sajjaṃ kratuvaraṃ rājan kālaprāptaṃ ca bhārata
      sauvarṇaṃ ca kṛtaṃ divyaṃ lāṅgalaṃ sumahādhanam
etac chrutvā nṛpaśreṣṭho dhārtarāṣṭro viśāṃ pate
      ājñāpayām āsa nṛpaḥ kraturājapravartanam
tataḥ pravavṛte yajñaḥ prabhūtānnaḥ susaṃskṛtaḥ
      dīkṣitaś cāpi gāndhārir yathā śāstaṃ yathākramam
prahṛṣṭo dhṛtarāṣṭro 'bhūd viduraś ca mahāyaśāḥ
      bhīṣmo droṇaḥ kṛpaḥ karṇo gāndhārī ca yaśasvinī
nimantraṇārthaṃ dūtāṃś ca preṣayām āsa śīghragān
      pārthivānāṃ ca rājendra brāhmaṇānāṃ tathaiva ca
      te prayātā yathoddiṣṭaṃ dūtās tvaritavāhanāḥ
tatra kaṃ cit prayātaṃ tu dūtaṃ duḥśāsano 'bravīt
      gaccha dvaitavanaṃ śīghraṃ pāṇḍavān pāpapūruṣān
      nimantraya yathānyāyaṃ viprāṃs tasmin mahāvane
sa gatvā pāṇḍavāvāsam uvācābhipraṇamya tān
      duryodhano mahārāja yajate nṛpasattamaḥ
svavīryārjitam arthaugham avāpya kurunandanaḥ
      tatra gacchanti rājāno brāhmaṇāś ca tatas tataḥ
ahaṃ tu preṣito rājan kauraveṇa mahātmanā
     āmantrayati vo rājā dhārtarāṣṭro janeśvaraḥ
     mano 'bhilaṣitaṃ rājñas taṃ kratuṃ draṣṭum arhatha
tato yudhiṣṭhiro rājā tac chrutvā dūta bhāṣitam
     abravīn nṛpaśārdūlo diṣṭyā rājā suyodhanaḥ
     yajate kratumukhyena pūrveṣāṃ kīrtivardhanaḥ
vayam apy upayāsyāmo na tv idānīṃ kathaṃ cana
     samayaḥ paripālyo no yāvad varṣaṃ trayodaśam
śrutvaitad dharmarājasya bhīmo vacanam abravīt
     tadā tu nṛpatir gantā dhama rājo yudhiṣṭhiraḥ
astraśastrapradīpte 'gnau yadā taṃ pātayiṣyati
     varṣāt trayodaśād ūrdhvaṃ raṇasatre narādhipaḥ
yadā krodhahavir moktā dhārtarāṣṭreṣu pāṇḍavaḥ
     āgantāras tadā smeti vācyas te sa suyodhanaḥ
śeṣās tu pāṇḍavā rājan naivocuḥ kiṃ cid apriyam
     dūtaś cāpi yathāvṛttaṃ dhārtarāṣṭre nyavedayat
athājagmur naraśreṣṭhā nānājanapadeśvarāḥ
     brāhmaṇāś ca mahābhāgā dhārtarāṣṭra puraṃ prati
te tv arcitā yathāśāstraṃ yathā varṇaṃ yathākramam
     mudā paramayā yuktāḥ prītyā cāpi nareśvara
dhṛtarāṣṭro 'pi rājendra saṃvṛtaḥ sarvakauravaiḥ
     harṣeṇa mahatā yukto viduraṃ pratyabhāṣata
yathāsukhī janaḥ sarvaḥ kṣattaḥ syād annasaṃyutaḥ
     tuṣyec ca yajñasadane tathā kṣipraṃ vidhīyatām
viduras tv evam ājñaptaḥ sarvavarṇān ariṃdama
     yathā pramāṇato vidvān pūjayām āsa dharmavit
bhakṣyabhojyānna pānena mālyaiś cāpi sugandhibhiḥ
     vāsobhir vividhaiś caiva yojayām āsa hṛṣṭavat
kṛtvā hy avabhṛthaṃ vīro yathāśāstraṃ yathākramam
     sāntvayitvā ca rājendro dattvā ca vividhaṃ vasu
     visarjayām āsa nṛpān brāhmaṇāṃś ca sahasraśaḥ
visarjayitvā sa nṛpān bhrātṛbhiḥ parivāritaḥ
     viveśa hāstinapuraṃ sahitaḥ karṇa saubalaiḥ
