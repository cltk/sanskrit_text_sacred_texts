[s]
      vātikānāṃ sakāśāt tu śrutvā duryodhanaṃ hatam
      hataśiṣṭās tato rājan kauravāṇāṃ mahārathāḥ
vinirbhinnāḥ śitair bāṇair gadā tomaraśaktibhiḥ
      aśvatthāmā kṛpaś caiva kṛtavarmā ca sātvataḥ
      tvaritā javanair aśvair āyodhanam upāgaman
tatrāpaśyan mahātmānaṃ dhārtarāṣṭraṃ nipātitam
      prabhagnaṃ vāyuvegena mahāśālaṃ yathā vane
bhūmai viveṣṭamānaṃ taṃ rudhireṇa samukṣitam
      mahāgajam ivāraṇye vyādhena vinipātitam
vivartamānaṃ bahuśo rudhiraughapariplutam
      yadṛcchayā nipatitaṃ cakram ādityagocaram
mahāvātasamutthena saṃśuṣkam iva sāgaram
      pūrṇacanram iva vyomni tuṣārāvṛta maṇḍalam
reṇudhvastaṃ dīrghabhujaṃ mātaṅgasamavikramam
      vṛtaṃ bhūtagaṇair ghoraiḥ kravyādaiś ca samantataḥ
      yathā dhanaṃ lipsamānair bhṛtyair nṛpatisattamam
bhrukuṭī kṛtavaktrāntaṃ krodhād udvṛttacakṣuṣam
      sāmarṣaṃ taṃ naravyāghraṃ vyāghraṃ nipatitaṃ yathā
te tu dṛṣṭvā maheṣvāsā bhūtale patitaṃ nṛpam
      moham abhyāgaman sarve kṛpaprabhṛtayo rathāḥ
avatīrya rathebhyas tu rādravan rājasaṃnidhau
     duryodhanaṃ ca saṃprekṣya sarve bhūmāv upāviśan
tato drauṇir mahārāja bāṣpapūrṇekṣaṇaḥ śvasan
     uvāca bharataśreṣṭhaṃ sarvalokeśvareśvaram
na nūnaṃ vidyate 'sahyaṃ mānuṣye kiṃ cid eva hi
     yatra tvaṃ puruṣavyāghra śeṣe pāṃsuṣu rūṣitaḥ
bhūtvā hi nṛpatiḥ pūrvaṃ samājñāpya ca medinīm
     katham eko 'dya rājendra tiṣṭhase nirjane vane
duḥśāsanaṃ na paśyāmi nāpi karṇaṃ mahāratham
     nāpi tān suhṛdaḥ sarvān kim idaṃ bharatarṣabha
duḥkhaṃ nūnaṃ kṛtāntasya gatiṃ jñātuṃ kathaṃ cana
     lokānāṃ ca bhavān yatra śeṣe pāṃsuṣu rūṣitaḥ
eṣa mūrdhāvasiktānām agre gatvā paraṃtapaḥ
     satṛṇaṃ grasate pāṃsuṃ paśya kālasya paryayam
kva te tad amalaṃ chattraṃ vyajanaṃ kva ca pārthiva
     sā ca te mahatī senā kva gatā pārthivottama
durvijñeyā gatir nūnaṃ kāryāṇāṃ kāraṇāntare
     yad vai lokagurur bhūtvā bhavān etāṃ daśāṃ gataḥ
adhruvā sarvamartyeṣu dhruvaṃ śrīru palakṣyate
     bhavato vyasanaṃ dṛṣṭvā śakra vispardhino bhṛśam
tasya tad vacanaṃ śrutvā duḥkhitasya viśeṣataḥ
     uvāca rājan putras te prāptakālam idaṃ vacaḥ
vimṛjya netre pāṇibhyāṃ śokajaṃ bāṣpam utsṛjan
     kṛpādīn sa tadā vīrān sarvān eva narādhipaḥ
īdṛśo martyadharmo 'yaṃ dhātrā nirdiṣṭa ucyate
     vināśaḥ sarvabhūtānāṃ kālaparyāya kāritaḥ
so 'yaṃ māṃ samanuprāptaḥ pratyakṣaṃ bhavatāṃ hi yaḥ
     pṛthivīṃ pālayitvāham etāṃ niṣṭām upāgataḥ
diṣṭyā nāhaṃ parāvṛtto yuddhe kasyāṃ cid āpadi
     diṣṭyāhaṃ nihataḥ pāpaiś chalenaiva viśeṣataḥ
utsāhaś ca kṛto nityaṃ mayā diṣṭyā yuyutsatā
     diṣṭyā cāsmi hato yuddhe nihatajñātibāndhavaḥ
diṣṭyā ca vo 'haṃ paśyāmi muktān asmāñ janakṣayāt
     svasti yuktāṃś ca kalyāṃś ca tan me priyam anuttamam
mā bhavanto 'nutapyantāṃ sauhṛdān nidhanena me
     yadi vedāḥ pramāṇaṃ vo jitā lokā mayākṣayāḥ
manyamānaḥ prabhāvaṃ ca kṛṣṇasyāmita tejasaḥ
     tena na cyāvitaś cāhaṃ kṣatradharmāt svanuṣṭhitāt
sa mayā samanuprāpto nāsmi śocyaḥ kathaṃ cana
     kṛtaṃ bhavadbhiḥ sadṛśam anurūpam ivātmanaḥ
     yatitaṃ vijaye nityaṃ daivaṃ tu duratikramam
etāvad uktvā vacanaṃ bāṣpavyākulalocanaḥ
     tūṣṇīṃ babhūva rājendra rujāsau vihvalo bhṛśam
tathā tu dṛṣṭvā rājānaṃ bāṣpaśokasamanvitam
     drauṇiḥ krodhena jajvāla yathā vahnir jagat kṣaye
sa tu krodhasamāviṣṭaḥ pāṇau pāṇiṃ nipīḍya ca
     bāṣpavihvalayā vācā rājānam idam abravīt
pitā me nihataḥ kṣudrauḥ sunṛśaṃsena karmaṇā
     na tathā tena tapyāmi yathā rājaṃs tvayādya vai
śṛṇu cedaṃ vaco mahyaṃ satyena vadataḥ prabho
     iṣṭāpūrtena dānena dharmeṇa sukṛtena ca
adyāhaṃ sarvapāñcālān vāsudevasya paśyataḥ
     sarvopāyair hi neṣyāmi pretarājaniveśanam
     anujñāṃ tu mahārāja bhavān me dātum arhati
iti śrutvā tu vacanaṃ droṇaputrasya kauravaḥ
     manasaḥ prītijananaṃ kṛpaṃ vacanam abravīt
     ācārya śīghraṃ kalaśaṃ jalapūrṇaṃ samānaya
sa tad vacanam ājñāya rājño brāhmaṇasattamaḥ
     kalaśaṃ pūrṇam ādāya rājño 'ntikam upāgamat
tam abravīn mahārāja putras tava viśāṃ pate
     mamājñayā dvijaśreṣṭha droṇaputro 'bhiṣicyatām
     senāpatyena bhadraṃ te mama ced icchasi priyam
rājño niyogād yoddhavyaṃ brāhmaṇena viśeṣataḥ
     vartatā kṣatradharmeṇa hy evaṃ dharmavido viduḥ
rājñas tu vacanaṃ śrutvā kṛpaḥ śāradvatas tataḥ
     drauṇiṃ rājño niyogena senāpatye 'bhyaṣecayat
so 'bhiṣikto mahārāja pariṣvajya nṛpottamam
     prayayau siṃhanādena diśaḥ sarvā vinādayan
duryodhano 'pi rājendra śoṇitaughapariplutaḥ
     tāṃ niśāṃ pratipede 'tha sarvabhūtabhayāvahām
apakramya tu te tūrṇaṃ tasmād āyodhanān nṛpa
     śokasaṃvignamanasaś cintā dhyānaparābhavan
