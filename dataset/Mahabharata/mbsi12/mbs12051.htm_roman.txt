[vaiṣampāyana]
      śrutvā tu vacanaṃ bhīṣmo vāsudevasya dhīmataḥ
      kiṃ cid unnāmya vadanaṃ prāñjalir vākyam abravīt
namas te bhagavan viṣṇo lokānāṃ nidhanodbhava
      tvaṃ hi kartā hṛṣīkeśa saṃhartā cāparājitaḥ
viśvakarman namas te 'stu viśvātman viśvasaṃbhava
      apavargo 'si bhūtānāṃ pañcānāṃ parataḥ sthitaḥ
namas te triṣu lokeṣu namas te paratantriṣu
      yogeśvara namas te 'stu tvaṃ hi sarvaparāyaṇam
mat saṃśritaṃ yad āttha tvaṃ vacaḥ puruṣasattama
      tena paśyāmi te divyān bhāvān hi triṣu vartmasu
tac ca paśyāmi tattvena yat te rūpaṃ sanātanam
      sapta mārgā niruddhās te vāyor amitatejasaḥ
divaṃ te śirasā vyāptaṃ padbhyāṃ devī vasuṃdharā
      diśo bhujau raviś cakṣur vīrye śakraḥ pratiṣṭhitaḥ
atasī puṣpasaṃkāśaṃ pītavāsasam acyutam
      vapur hy anumimīmas te meghasyeva sa vidyutaḥ
tvat prapannāya bhaktāya gatim iṣṭāṃ jigīṣave
      yac chreyaḥ puṇḍarīkākṣa tad dhyāyasva surottama
[vāsudeva]
     yataḥ khalu parā bhaktir mayi te puruṣarṣabha
     tato vapur mayā divyaṃ tava rājan pradarśitam
na hy abhaktāya rājendra bhaktāyānṛjave na ca
     darśayāmy aham ātmānaṃ na cādāntāya bhārata
bhavāṃs tu mama bhaktaś ca nityaṃ cārjavam āsthitaḥ
     dame tapasi satye ca dāne ca nirataḥ śuciḥ
arhas tvaṃ bhīṣma māṃ draṣṭuṃ tapasā svena pārthiva
     tava hy upasthitā lokā yebhyo nāvartate punaḥ
pañcā śataṃ ṣaṭ ca kurupravīra; śeṣaṃ dinānāṃ tava jīvitasya
     tataḥ śubhaiḥ karmaphalodayais tvaṃ; sameṣyase bhīṣma vimucya deham
ete hi devā vasavo vimānāny; āsthāya sarve jvalitāgnikalpāḥ
     antarhitās tvāṃ pratipālayanti; kāṣṭhāṃ prapadyantam udak pataṃgam
vyāvṛttamātre bhagavaty udīcīṃ; sūrye diśaṃ kālavaśāt prapanne
     gantāsi lokān puruṣapravīra; nāvartate yān upalabhya vidvān
amuṃ ca lokaṃ tvayi bhīṣma yāte; jñānāni naṅkṣyanty akhilena vīra
     ataḥ sma sarve tvayi saṃnikarṣaṃ; samāgatā dharmavivecanāya
taj jñātiśokopahataśrutāya; satyābhisaṃdhāya yudhiṣṭhirāya
     prabrūhi dharmārthasamādhi yuktam; arthyaṃ vaco 'syāpanudāsya śokam
