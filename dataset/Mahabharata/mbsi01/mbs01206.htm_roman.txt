[vai]
      taṃ prayāntaṃ mahābāhuṃ kauravāṇāṃ yaśaḥ karam
      anujagmur mahātmāno brāhmaṇā vedapāragāḥ
vedavedāṅgavidvāṃsas tathaivādhyātma cintakāḥ
      caukṣāś ca bhagavad bhaktāḥ sūtāḥ paurāṇikāś ca ye
kathakāś cāpare rājañ śramaṇāś ca vanaukasaḥ
      divyākhyānāni ye cāpi paṭhanti madhuraṃ dvijāḥ
etaiś cānyaiś ca bahubhiḥ sahāyaiḥ pāṇḍunandanaḥ
      vṛtaḥ ślakṣṇakathaiḥ prāyān marudbhir iva vāsavaḥ
ramaṇīyāni citrāṇi vanāni ca sarāṃsi ca
      saritaḥ sāgarāṃś caiva deśān api ca bhārata
puṇyāni caiva tīrthāni dadarśa bharatarṣabha
      sa gaṅgā dvāram āsādya niveśam akarot prabhuḥ
tatra tasyādbhutaṃ karma śṛṇu me janamejaya
      kṛtavān yad viśuddhātmā pāṇḍūnāṃ pravaro rathī
niviṣṭe tatra kaunteye brāhmaṇeṣu ca bhārata
      agnihotrāṇi viprās te prāduścakrur anekaśaḥ
teṣu prabodhyamāneṣu jvaliteṣu huteṣu ca
      kṛtapuṣpopahāreṣu tīrāntara gateṣu ca
kṛtābhiṣekair vidvadbhir niyataiḥ satpathi sthitaiḥ
     śuśubhe 'tīva tad rājan gaṅgā dvāraṃ mahātmabhiḥ
tathā paryākule tasmin niveśe pāṇḍunandanaḥ
     abhiṣekāya kaunteyo gaṅgām avatatāra ha
tatrābhiṣekaṃ kṛtvā sa tarpayitvā pitāmahān
     uttitīrṣur jalād rājann agnikāryacikīrṣayā
apakṛṣṭo mahābāhur nāgarājasya kanyayā
     antarjale mahārāja ulūpyā kāmayānayā
dadarśa pāṇḍavas tatra pāvakaṃ susamāhitam
     kauravyasyātha nāgasya bhavane paramārcite
tatrāgnikāryaṃ kṛtavān kuntīputro dhanaṃjayaḥ
     aśaṅkamānena hutas tenātuṣyad dhutāśanaḥ
agnikāryaṃ sa kṛtvā tu nāgarājasutāṃ tadā
     prahasann iva kaunteya idaṃ vacanam abravīt
kim idaṃ sāhasaṃ bhīru kṛtavaty asi bhāmini
     kaś cāyaṃ subhago deśaḥ kā ca tvaṃ kasya cātmajā
[ūlūpī]
     airāvata kule jātaḥ kauravyo nāma pannagaḥ
     tasyāsmi duhitā pārtha ulūpī nāma pannagī
sāhaṃ tvām abhiṣekārtham avatīrṇaṃ samudragām
     dṛṣṭavaty eva kaunteya kandarpeṇāsmi mūrcchitā
tāṃ mām anaṅga mathitāṃ tvatkṛte kurunandana
     ananyāṃ nandayasvādya pradānenātmano rahaḥ
[ārj]
     brahmacaryam idaṃ bhadre mama dvādaśa vārṣikam
     dharmarājena cādiṣṭaṃ nāham asmi svayaṃ vaśaḥ
tava cāpi priyaṃ kartum icchāmi jalacāriṇi
     anṛtaṃ noktapūrvaṃ ca mayā kiṃ cana karhi cit
kathaṃ ca nānṛtaṃ tat syāt tava cāpi priyaṃ bhavet
     na ca pīḍyeta me dharmas tathā kuryāṃ bhujaṃgame
[ūlūpī]
     jānāmy ahaṃ pāṇḍaveya yathā carasi medinīm
     yathā ca te brahmacaryam idam ādiṣṭavān guruḥ
parasparaṃ vartamānān drupadasyātmajāṃ prati
     yo no 'nupraviśen mohāt sa no dvādaśa vārṣikam
     vanecared brahmacaryam iti vaḥ samayaḥ kṛtaḥ
tad idaṃ draupadīhetor anyonyasya pravāsanam
     kṛtaṃ vas tatra dharmārtham atra dharmo na duṣyati
paritrāṇaṃ ca kartavyam ārtānāṃ pṛthulocana
     kṛtvā mama paritrāṇaṃ tava dharmo na lupyate
yadi vāpy asya dharmasya sūkṣmo 'pi syād vyatikramaḥ
     sa ca te dharma eva syād dāttvā prāṇān mamārjuna
bhaktāṃ bhajasya māṃ pārtha satām etan mataṃ prabho
     na kariṣyasi ced evaṃ mṛtāṃ mām upadhāraya
prāṇadānān mahābāho cara dharmam anuttamam
     śaraṇaṃ ca prapannāsmi tvām adya puruṣottama
dīnān anāthān kaunteya parirakṣasi nityaśaḥ
     sāhaṃ śaraṇam abhyemi roravīmi ca duḥkhitā
yāce tvām abhikāmāhaṃ tasmāt kuru mama priyam
     sa tvam ātmapradānena sakāmāṃ kartum arhasi
[vai]
     evam uktas tu kaunteyaḥ pannageśvara kanyayā
     kṛtavāṃs tat tathā sarvaṃ dharmam uddiśya kāraṇam
sa nāgabhavane rātriṃ tām uṣitvā pratāpavān
     udite 'bhyutthitaḥ sūrye kauravyasya niveśanāt
