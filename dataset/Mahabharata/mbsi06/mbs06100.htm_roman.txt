[s]
      arjunas tu naravyāghra suśarmapramukhān nṛpān
      anayat pretarājasya bhavanaṃ sāyakaiḥ śitaiḥ
suśarmāpi tato bāṇaiḥ pārthaṃ vivyādha saṃyuge
      vāsudevaṃ ca saptatyā pārthaṃ ca navabhiḥ punaḥ
tān nivārya śaraugheṇa śakrasūnur mahārathaḥ
      suśarmaṇo raṇe yodhān prāhiṇod yamasādanam
te vadhyamānāḥ pārthena kāleneva yugakṣaye
      vyadravanta raṇe rājan bhaye jāte mahārathāḥ
utsṛjya turagān ke cid rathān ke cic ca māriṣa
      gajān anye samutsṛjya prādravanta diśo daśa
apare tudyamānās tu vājināra rathā raṇāt
      tvarayā parayā yuktāḥ prādravanta viśāṃ pate
pādātāś cāpi śastrāṇi samutsṛjya mahāraṇe
      nirapekṣā vyadhāvanta tena tena sma bhārata
vāryamāṇāḥ sma bahuśas traigartena suśarmaṇā
      tathānyaiḥ pārthivaśreṣṭhair na vyatiṣṭhanta saṃyuge
tad balaṃ pradrutaṃ dṛṣṭvā putro duryodhanas tava
      puraskṛtya raṇe bhīṣmaṃ sarvasainyapuraskṛtam
sarvodyogena mahatā dhanaṃjayam upādravat
     trigartādhipater arthe jīvitasya viśāṃ pate
sa ekaḥ samare tasthau kiran bahuvidhāñ śarān
     bhrātṛbhiḥ sahitaḥ sarvaiḥ śeṣā vipradrutā narāḥ
tathaiva paṇḍavā rājan sarvodyogena daṃśitāḥ
     prayayuḥ phalgunārthāya yatra bhīṣmo vyavasthitaḥ
jānanto 'pi raṇe śauryaṃ ghoraṃ gāṇḍīvadhanvanaḥ
     hāhākārakṛtotsāhā bhīṣmaṃ jagmuḥ samantataḥ
tatas tāladhvajaḥ śūraḥ pāṇḍavānām anīkinīm
     chādayām āsa samare śaraiḥ saṃnataparvabhiḥ
ekībhūtās tataḥ sarve kuravaḥ pāṇḍavaiḥ saha
     ayudhyanta mahārāja madhyaṃ prāpte divākare
sātyakiḥ kṛtavarmāṇaṃ viddhvā pañcabhir āyasaiḥ
     atiṣṭhad āhave śūraḥ kiran bāṇān sahasraśaḥ
tathaiva drupado rājā droṇaṃ viddhvā śitaiḥ śaraiḥ
     punar vivyādha saptatyā sārathiṃ cāsya saptabhiḥ
bhīmasenas tu rājānaṃ bāhlikaṃ prapitāmaham
     viddhvānadan mahānādaṃ śārdūla iva kānane
ārjuniś citrasenena viddho bahubhir āśugaiḥ
     citrasenaṃ tribhir bāṇair vivyādha hṛdaye bhṛśam
samāgatau tau tu raṇe mahāmātrau vyarocatām
     yathā divi mahāghorau rājan budha śanaiścarau
tasyāśvāṃś caturo hatvā sūtaṃ ca navabhiḥ śaraiḥ
     nanāda balavan nādaṃ saubhadraḥ paravīrahā
hatāśvāt tu rathāt tūrṇam avaplutya mahārathaḥ
     āruroha rathaṃ tūrṇaṃ durmukhasya viśāṃ pate
droṇaś ca drupadaṃ viddhvā śaraiḥ saṃnataparvabhiḥ
     sārathiṃ cāsya vivyādha tvaramāṇaḥ parākramī
pīḍyamānas tato rājā drupado vāhinīmukhe
     apāyāj javanair aśvaiḥ pūrvavairam anusmaran
bhīmasenas tu rājānaṃ muhūrād iva bāhlikam
     vyaśva sūta rathaṃ cakre sarvasainyasya paśyataḥ
sa saṃbhramo mahārāja saṃśayaṃ paramaṃ gataḥ
     avaplutya tato vāhād bāhlikaḥ puruṣottamaḥ
     āruroha rathaṃ tūrṇaṃ lakṣmaṇasya mahārathaḥ
sātyakiḥ kṛtavarmāṇaṃ vārayitvā mahārathaḥ
     śārair bahuvidhai rājann āsasāda pitāmaham
sa viddhvā bhārataṃ ṣaṣṭyā niśitair lomavāhibhiḥ
     nanarteva rathopasthe vidhunvāno mahad dhanuḥ
tasyāyasīṃ mahāśaktiṃ cikṣepātha pitāmahaḥ
     hemacitrāṃ mahāvegāṃ nāgakanyopamāṃ śubhām
tām āpatantīṃ sahasā mṛtyukalpāṃ sutejanām
     dhvaṃsayām āsa vārṣṇeyo lāghavena mahāyaśāḥ
anāsādya tu vārṣṇeyaṃ śaktiḥ paramadāruṇā
     nyapatad dharaṇī pṛṣṭhe maholkeva gataprabhā
vārṣṇeyas tu tato rājan svāṃ śaktiṃ ghoradarśanām
     vegavad gṛhya cikṣepa pitāmaha rathaṃ prati
vārṣṇeya bhujavegena praṇunnā sā mahāhave
     abhidudrāva vegena kālarātrir yathā naram
tām āpatantīṃ sahasā dvidhā ciccheda bhārata
     kṣuraprābhyāṃ sutīkṣṇābhyāṃ sānvakīryata bhūtale
chittvā tu śaktiṃ gāṅgeyaḥ sātyakiṃ navabhiḥ śaraiḥ
     ājaghānorasi kruddhaḥ prahasañ śatrukarśanaḥ
tataḥ sarathanāgāśvāḥ pāṇḍavāḥ pāṇḍupūrvaja
     parivavrū raṇe bhīṣmaṃ mādhavatrāṇakāraṇāt
tataḥ pravavṛte yuddhaṃ tumulaṃ lomaharṣaṇam
     pāṇḍavānāṃ kurūṇāṃ ca samare vijayaiṣiṇām
