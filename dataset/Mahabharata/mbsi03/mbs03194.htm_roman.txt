[mārk]
      sa evam ukto rājarṣir uttaṅkenāparājitaḥ
      uttaṅkaṃ kauravaśreṣṭha kṛtāñjalir athābravīt
na te 'bhigamanaṃ brahman mogham etad bhaviṣyati
      putro mamāyaṃ bhagavan kuvalāśva iti smṛtaḥ
dhṛtimān kṣiprakārī ca vīryeṇāpratimo bhuvi
      priyaṃ vai sarvam etat te kariṣyati na saṃśayaḥ
putraiḥ parivṛtaḥ sarvaiḥ śūraiḥ parighabāhubhiḥ
      visarjayasva māṃ brahman nyastaśastro 'smi sāṃpratam
tathāstv iti ca tenokto munināmita tejasā
      sa tam ādiśya tanayam uttaṅkāya mahātmane
      kriyatām iti rājarṣir jagāma vanam uttamam
[y]
      ka eṣa bhagavan daityo mahāvīryas tapodhana
      kasya putro 'tha naptā vā etad icchāmi veditum
evaṃ mahābalo daityo na śruto me tapodhana
      etad icchāmi bhagavan yāthātathyena veditum
      sarvam eva mahāprājña vistareṇa tapodhana
[mārk]
      śṛṇu rājann idaṃ sarvaṃ yathāvṛttaṃ narādhipa
      ekārṇave tadā ghore naṣṭe sthāvarajaṅgame
      pranaṣṭeṣu ca bhūteṣu sarveṣu bharatarṣabha
prabhavaḥ sarvabhūtānāṃ śāśvataḥ puruṣo 'vyayaḥ
      suṣvāpa bhagavān viṣṇur ap śayyām eka eva ha
      nāgasya bhoge mahati śeṣasyāmita tejasaḥ
lokakartā mahābhāga bhagavān acyuto hariḥ
     nāgabhogena mahatā parirabhya mahīm imām
svapatas tasya devasya padmaṃ sūryasamaprabham
     nābhyāṃ viniḥsṛtaṃ tatra yatrotpannaḥ pitāmahaḥ
     sākṣāl lokagurur brahmā padme sūryendusaprabhe
caturvedaś caturmūrtis tathaiva ca caturmukhaḥ
     svaprabhāvād durādharṣo mahābalaparākramaḥ
kasya cit tv atha kālasya dānavau vīryavattarau
     madhuś ca kaiṭabhaś caiva dṛṣṭavantau hariṃ prabhum
śayānaṃ śayane divye nāgabhoge mahādyutim
     bahuyojanavistīrṇe bahu yoganam āyate
kirīṭakaustubha dharaṃ pītakauśeyavāsasam
     dīpyamānaṃ śriyā rājaṃs tejasā vapuṣā tathā
     sahasrasūryapratimam adbhutopamadarśanam
vismayaḥ sumahān āsīn madhukaiṭabhayos tadā
     dṛṣṭvā pitāmahaṃ caiva padme padmanibhekṣaṇam
vitrāsayetām atha tau brahmāṇam amitaujasam
     vitrasyamāno bahuśo brahmā tābhyāṃ mahāyaśaḥ
     akampayat padmanālaṃ tato 'budhyata keśavaḥ
athāpaśyata govindo dānavau vīrtavattarau
     dṛṣṭvā tāv abravīd devaḥ svāgataṃ vāṃ mahābalau
     dadāni vāṃ varaṃ śreṣṭhaṃ prītir hi mama jāyate
tau prahasya hṛṣīkeśaṃ mahāvīryau mahāsurau
     pratyabrūtāṃ mahārāja sahitau madhusūdanam
āvāṃ varaya deva tvaṃ varadau svaḥ surottama
     dātārau svo varaṃ tubhyaṃ tad bravīhy avicārayan
[bhag]
     pratigṛhṇe varaṃ vīrāv īpsitaś ca varo mama
     yuvāṃ hi vīryasaṃpannau na vām asti samaḥ pumān
vadhyatvam upagacchetāṃ mama satyaparākramau
     etad icchāmy ahaṃ kāmaṃ prāptuṃ lokahitāya vai
[m-k]
     anṛtaṃ noktapūrvaṃ nau svaireṣv api kuto 'nyathā
     satye dharme ca niratau viddhy āvāṃ puruṣottama
bale rūpe ca vīrye ca śame ca na samo 'sti nau
     dharme tapasi dāne ca śīlasattvadameṣu ca
upaplavo mahān asmān upāvartata keśava
     uktaṃ pratikuruṣva tvaṃ kālo hi duratikramaḥ
āvām icchāvahe devakṛtam ekaṃ tvayā vibho
     anāvṛte 'sminn ākāśe vadhaṃ suravarottama
putratvam abhigacchāva tava caiva sulocana
     vara eṣa vṛto deva tad viddhi surasattama
[bhag]
     bāḍham evaṃ kariṣyāmi sarvam etad bhaviṣyati
[m-k]
     vicintya tv atha govindo nāpaśyad yad anāvṛtam
     avakāśaṃ pṛthivyāṃ vā divi vā madhusūdanaḥ
svakāv anāvṛtāv ūrū dṛṣṭvā devavaras tadā
     madhukaiṭabhayo rājañ śirasī madhusūdanaḥ
     cakreṇa śitadhāreṇa nyakṛntata mahāyaśaḥ
