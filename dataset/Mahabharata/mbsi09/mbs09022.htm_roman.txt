[s]
      vartamāne tathā yuddhe ghorarūpe bhayānake
      abhajyata balaṃ tatra tava putrasya pāṇḍavaiḥ
tāṃs tu yatnena mahatā saṃnivārya mahārathān
      putras te yodhayām āsa pāṇḍavānām anīkinīm
nivṛttāḥ sahasā yodhās tava putra priyaiṣiṇaḥ
      saṃnivṛtteṣu teṣv evaṃ yuddham āsīt sudāruṇam
tāvakānāṃ pareṣāṃ ca devāsuraraṇopamam
      pareṣāṃ tava sainye ca nāsīt kaś cit parāṅmukhaḥ
anumānena yudhyante saṃjñābhiś ca parasparam
      teṣāṃ kṣayo mahān āsīd yudhyatām itaretaram
tato yudhiṣṭhiro rājā krodhena mahatā yutaḥ
      jigīṣamāṇaḥ saṃgrāme dhārtarāṣṭrān sarājakān
tribhiḥ śāradvataṃ viddhvā rukmapuṅkhaiḥ śilāśitaiḥ
      caturbhir nijaghānāśvān kalyāṇān kṛtavarmaṇaḥ
aśvatthāmā tu hārdikyam apovāha yaśasvinam
      atha śāradvato 'ṣṭābhiḥ pratyavidhyad yudhiṣṭhiram
tato duryodhano rājā rathān saptaśatān raṇe
      preṣayad yatra rājāsau dharmaputro yudhiṣṭhiraḥ
te rathā rathibhir yuktā manomārutaraṃhasaḥ
     abhyadravanta saṃgrāme kaunteyasya rathaṃ prati
te samantān mahārāja parivārya yudhiṣṭhiram
     adṛśyaṃ sāyakaiś cakrur meghā iva divākaram
nāmṛṣyanta susaṃrabdhāḥ śikhaṇḍipramukhā rathāḥ
     rathair agryajavair yuktaiḥ kiṅkiṇījālasaṃvṛtaiḥ
     ājagmur abhirakṣantaḥ kuntīputraṃ yudhiṣṭhiram
tathā pravavṛte raudraḥ saṃgrāmaḥ śoṇitodakaḥ
     pāṇḍavānāṃ kurūṇāṃ ca yama rāṣṭravivardhanaḥ
rathān saptaśatān hatvā kurūṇām ātatāyinām
     pāṇḍavāḥ saha pāñcālaiḥ punar evābhyavārayan
tatra yuddhaṃ mahac cāsīt tava putrasya pāṇḍavaiḥ
     na ca nas tādṛśaṃ dṛṣṭaṃ naiva cāpi pariśrutam
vartamāne tathā yuddhe nirmaryāde samantataḥ
     vadhyamāneṣu yodheṣu tāvakeṣv itareṣu ca
ninadatsu ca yodheṣu śaṅkhavaryaiś ca pūritaiḥ
     utkṛṣṭaiḥ siṃhanādaiś ca garjitena ca dhanvinām
atipravṛddhe yuddhe ca chidyamāneṣu marmasu
     dhāvamāneṣu yodheṣu jaya gṛddhiṣu māriṣa
saṃhāre sarvato jāte pṛthivyāṃ śokasaṃbhave
     bahvīnām uttamastrīṇāṃ sīmantoddharaṇe tathā
nirmaryāde tathā yuddhe vartamāne sudāruṇe
     prādurāsan vināśāya tadotpātāḥ sudāruṇāḥ
     cacāla śabdaṃ kurvāṇā saparvatavanā mahī
sadaṇḍāḥ solmukā rājañ śīryamāṇāḥ samantataḥ
     ulkāḥ petur divo bhūmāv āhatya ravimaṇḍalam
viṣvag vātāḥ prādurāsan nīcaiḥ śarkara varṣiṇaḥ
     aśrūṇi mumucur nāgā vepathuś cāspṛśad bhṛśam
etān ghorān anādṛtya samutpātān sudāruṇān
     punar yuddhāya saṃmantrya kṣatriyās tasthur avyathāḥ
     ramaṇīye kurukṣetre puṇye svargaṃ yiyāsavaḥ
tato gāndhārarājasya putraḥ śakunir abravīt
     yudhyadhvam agrato yāvat pṛṣṭhato hanmi pāṇḍavān
tato naḥ saṃprayātānāṃ madrayodhās tarasvinaḥ
     hṛṣṭāḥ kilakilā śabdam akurvantāpare tathā
asmāṃs tu punar āsādya labdhalakṣā durāsadāḥ
     śarāsanāni dhunvantaḥ śaravarṣair avākiran
tato hataṃ parais tatra madrarājabalaṃ tadā
     duryodhana balaṃ dṛṣṭvā punar āsīt parāṅmukham
gāndhārarājas tu punar vākyam āha tato balī
     nivartadhvam adharmajñā yudhyadhvaṃ kiṃ sṛtena vaḥ
anīkaṃ daśasāhasram aśvānāṃ bharatarṣabha
     āsīd gāndhārarājasya vimalaprāsayodhinām
balena tena vikramya vartamāne janakṣaye
     pṛṣṭhataḥ pāṇḍavānīkam abhyaghnan niśitaiḥ śaraiḥ
tad abhram iva vātena kṣipyamāṇaṃ samantataḥ
     abhajyata mahārāja pāṇḍūnāṃ sumahad balam
tato yudhiṣṭhiraḥ prekṣya bhagnaṃ svabalam antikāt
     abhyacodayad avyagraḥ sahadevaṃ mahābalam
asau subala putro no jaghanaṃ pīḍya daṃśitaḥ
     senāṃ nisūdayanty eṣa paśya pāṇḍava durmatim
gaccha tvaṃ draupadeyāś ca śakuniṃ saubalaṃ jahi
     rathānīkam ahaṃ rakṣye pāñcāla sahito 'nagha
gacchantu kuñjarāḥ sarve vājinaś ca saha tvayā
     pādātāś ca trisāhasrāḥ śakuniṃ saubalaṃ jahi
tato gajāḥ saptaśatāś cāpapāṇibhir āsthitāḥ
     pañca cāśvasahasrāṇi sahadevaś ca vīryavān
pādātāś ca trisāhasrā draupadeyāś ca sarvaśaḥ
     raṇe hy abhyadravaṃs te tu śakuniṃ yuddhadurmadam
tatas tu saubalo rājann abbhyatikramya pāṇḍavān
     jaghāna pṛṣṭhataḥ senāṃ jaya ghṛdhraḥ pratāpavān
aśvārohās tu saṃrabdhāḥ pāṇḍavānāṃ tarasvinām
     prāviśan saubalānīkam abhyatikramya tān rathān
te tatra sadinaḥ śūrāḥ saubalasya mahad balam
     gamamadhye 'vatiṣṭhantaḥ śaravarṣair avākiran
tad udyatagadā prāsam akāpuruṣa sevitam
     prāvartata mahad yuddhaṃ rājan durmantrite tava
upāramanta jyāśabdāḥ prekṣakā rathino 'bhavan
     na hi sveṣāṃ pareṣāṃ vā viśeṣaḥ pratyadṛśyata
śūra bāhuvisṛṣṭānāṃ śaktīnāṃ bharatarṣabha
     jyotiṣām iva saṃpātam apaśyan kurupāṇḍavāḥ
ṛṣṭibhir vimalāhiś ca tatra tatra viśāṃ pate
     saṃpatantībhir ākāśam āvṛtaṃ bahv aśobhata
prāsānāmpatatāṃ rājan rūpam āsīt samantataḥ
     śalabhānām ivākāśe tadā bharatasattama
rudhirokṣitasarvāṅgā vipraviddhair niyantṛbhiḥ
     hayāḥ paripatanti sma śataśo 'tha sahasraśaḥ
anyonyaparipiṣṭāś ca samāsādya parasparam
     avikṣatāḥ sma dṛśyante vamanto rudhiraṃ mukhaiḥ
tato 'bhavat tamo ghoraṃ sainyena rajasā vṛte
     tān apākramato 'drākṣaṃ tasmād deśād ariṃdamān
     aśvān rājan manuṣyāṃś ca rajasā saṃvṛte sati
bhūmau nipatitāś cānye vamanto rudhiraṃ bahu
     keśā keśi samālagnā na śekuś ceṣṭituṃ janāḥ
anyonyam aśvapṛṣṭhebhyo vikarṣanto mahābalāḥ
     mallā iva samāsādya nijaghnur itaretaram
     aśvaiś ca vyapakṛṣyanta vahavo 'tra gatāsavaḥ
bhūmau nipatitaś cānye bahavo vijayaiṣiṇaḥ
     tatra tatra vyadṛśyanta puruṣāḥ śūramāninaḥ
raktokṣitaiś chinnabhujair apakṛṣṭa śiroruhaiḥ
     vyadṛśyata mahī kīrṇā śataśo 'tha sahasraśaḥ
dūraṃ na śakyaṃ tatrāsīd gantum aśvena kena cit
     sāśvārohair hatair aśvair āvṛte vasudhātale
rudhirokṣita saṃnāhair āttaśastrair udāyudhaiḥ
     nānāpraharaṇair ghoraiḥ parasparavadhaiṣibhiḥ
     susaṃnikṛṣṭaiḥ saṃgrāme hatabhūyiṣṭha sainikaiḥ
sa muhūrtaṃ tato yuddhvā saubalo 'tha viśāṃ pate
     ṣaṭ sahasrair hayaiḥ śiṣṭair apāyāc chakunis tataḥ
tathaiva pāṇḍavānīkaṃ rudhireṇa samukṣitam
     ṣaṭ sahasrair hayaiḥ śiṣṭair apāyāc chrāntavāhanam
aśvārohās tu pāṇḍūnām abruvan rudhirokṣitāḥ
     susaṃnikṛṣṭāḥ saṃgrāme bhūyiṣṭhaṃ tyaktajīvitāḥ
neha śakyaṃ rathair yoddhuṃ kuta eva mahāgajaiḥ
     rathanaiva rathā yāntu kuñjarāḥ kuñjarān api
pratiyāto hi śakuniḥ svam anīkam avasthitaḥ
     na punaḥ saubalo rājā yuddham abhyāgamiṣyati
tatas tu draupadeyāś ca te ca mattā mahādvipāḥ
     prayayur yatra pāñcālyo dhṛṣṭadyumno mahārathaḥ
sahadevo 'pi kauravya rajomeghe samutthite
     ekākī prayayau tatra yatra rājā yudhiṣṭhiraḥ
tatas teṣu prayāteṣu śakuniḥ saubalaḥ punaḥ
     pārśvato 'bhyahanat kruddho dhṛṣṭadyumnasya vāhinīm
tat punas tumulaṃ yuddhaṃ prāṇāṃs tyaktvābhyavartata
     tāvakānāṃ pareṣāṃ ca parasparavadhaiṣiṇām
te hy anyonyam avekṣanta tasmin vīra samāgame
     yodhāḥ paryapatan rājañ śataśo 'tha sahasraśaḥ
asibhiś chidyamānānāṃ śirasāṃ lokasaṃkṣaye
     prādurāsīn mahāśabdas tālānāṃ patatām iva
vimuktānāṃ śarīrāṇāṃ bhinnānāṃ patatāṃ bhuvi
     sāyudhānāṃ ca bāhūnām urūṇāṃ ca viśāṃ pate
     āsīt kaṭakaṭā śabdaḥ sumahāṁl lomaharṣaṇaḥ
nighnanto niśitaiḥ śastrair bhrātṝn putrān sakhīn api
     yodhāḥ paripatanti sma yathāmiṣa kṛte khagāḥ
anyonyaṃ pratisaṃrabdhāḥ samāsādya parasparam
     ahaṃ pūrvam ahaṃ pūrvam iti nyaghnan sahasraśaḥ
saṃghātair āsanabhraṣṭair aśvārohair gatāsubhiḥ
     hayāḥ paripatanti sma śataśo 'tha sahasraśaḥ
sphuratāṃ pratipiṣṭānām aśvānāṃ śīghrasāriṇām
     stanatāṃ ca manuṣyāṇāṃ saṃnaddhānāṃ viśāṃ pate
śaktyṛṣṭi prāsaśabdaś ca tumulaḥ samajāyata
     bhindatāṃ paramarmāṇi rājan durmantrite tava
śramābhibhūtāḥ saṃrabdhāḥ śrāntavāhāḥ pipāsitāḥ
     vikṣatāś ca śitaiḥ śastrair abhyavartanta tāvakāḥ
mattā rudhiragandhena bahavo 'tra vicetasaḥ
     jaghnuḥ parān svakāṃś caiva prāptān prāptān anantarān
bahavaś ca gataprāṇāḥ kṣatriyā jaya gṛddhinaḥ
     bhūmāv abhyapatan rājañ śaravṛṣṭibhir āvṛtāḥ
vṛkagṛdhraśṛgālānāṃ tumule modane 'hani
     āsīd balakṣayo ghoras tava putrasya paśyataḥ
nar aśvakāyasaṃchannā bhūmir āsīd viśāṃ pate
     rudhiraudaka citrā ca bhīrūṇāṃ bhayavardhinī
asibhiḥ paṭṭiśaiḥ śūrais takṣamāṇāḥ punaḥ punaḥ
     tāvakāḥ pāṇḍavāś caiva nābhyavartanta bhārata
praharanto yathāśakti yāvat prāṇasya dhāraṇam
     yodhāḥ paripatanti sma vamanto rudhiraṃ vraṇaiḥ
śiro gṛhītvā keśeṣu kabandhaḥ samadṛśyata
     udyamya niśitaṃ khaḍgaṃ rudhireṇa samukṣitam
athotthiteṣu bahuṣu kabandheṣu janādhipa
     tathā rudhiragandhena yodhāḥ kaśmalam āviśan
mandī bhūte tataḥ śabde pāṇḍavānāṃ mahad balam
     alpāvaśiṣṭais turagair abhyavartata saubalaḥ
tato 'bhyadhāvaṃs tvaritāḥ pāṇḍavā jaya gṛddhinaḥ
     padātayaś ca nāgāś ca sādinaś codyatāyudhāḥ
koṣṭakī kṛtyacāpy enaṃ parikṣipya ca sarvaśaḥ
     śastrair nānāvidhair jaghnur yuddhapāraṃ titīrṣavaḥ
tvadīyās tāṃs tu saṃprekṣya sarvataḥ samabhidrutān
     sāśvapattidviparathāḥ pāṇḍavān abhidudruvuḥ
ke cit padātayaḥ padbhir muṣṭibhiś ca parasparam
     nijaghnuḥ samare śūrāḥ kṣīṇaśastrās tato 'patan
rathebhyo rathinaḥ petur dvipebhyo hastisādinaḥ
     vimānebhya iva bhraṣṭāḥ siddhāḥ puṇyakṣayād yathā
evam anyonyam āyastā yodhā jaghnur mahāmṛdhe
     pitṝn bhrātṝn vayasyāṃś ca putrān api tathāpare
evam āsīd amaryādaṃ yuddhaṃ bharatasattama
     prāsāsibāṇakalile vartamāne sudāruṇe
