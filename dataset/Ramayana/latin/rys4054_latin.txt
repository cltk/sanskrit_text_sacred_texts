śrutvā hanumato vākyaṃ praśritaṃ dharmasaṃhitam
 svāmisatkārasaṃyuktam aṅgado vākyam abravīt
sthairyaṃ sarvātmanā śaucam ānṛśaṃsyam athārjavam
 vikramaiś caiva dhairyaṃ ca sugrīve nopapadyate
bhrātur jyeṣṭhasya yo bhāryāṃ jīvito mahiṣīṃ priyām
 dharmeṇa mātaraṃ yas tu svīkaroti jugupsitaḥ
kathaṃ sa dharmaṃ jānīte yena bhrātrā durātmanā
 yuddhāyābhiniyuktena bilasya pihitaṃ mukham
satyāt pāṇigṛhītaś ca kṛtakarmā mahāyaśāḥ
 vismṛto rāghavo yena sa kasya sukṛtaṃ smaret
lakṣmaṇasya bhayād yena nādharmabhayabhīruṇā
 ādiṣṭā mārgituṃ sītāṃ dharmam asmin kathaṃ bhavet
tasmin pāpe kṛtaghne tu smṛtihīne calātmani
 āryaḥ ko viśvasej jātu tat kulīno jijīviṣuḥ
rājye putraṃ pratiṣṭhāpya saguṇo nirguṇo 'pi vā
 kathaṃ śatrukulīnaṃ māṃ sugrīvo jīvayiṣyati
bhinnamantro 'parāddhaś ca hīnaśaktiḥ kathaṃ hy aham
 kiṣkindhāṃ prāpya jīveyam anātha iva durbalaḥ
upāṃśudaṇḍena hi māṃ bandhanenopapādayet
 śaṭhaḥ krūro nṛśaṃsaś ca sugrīvo rājyakāraṇāt
bandhanāc cāvasādān me śreyaḥ prāyopaveśanam
 anujānīta māṃ sarve gṛhān gacchantu vānarāḥ
ahaṃ vaḥ pratijānāmi na gamiṣyāmy ahaṃ purīm
 ihaiva prāyam āsiṣye śreyo maraṇam eva me
abhivādanapūrvaṃ tu rājā kuśalam eva ca
 vācyas tato yavīyān me sugrīvo vānareśvaraḥ
ārogyapūrvaṃ kuśalaṃ vācyā mātā rumā ca me
 mātaraṃ caiva me tārām āśvāsayitum arhatha
prakṛtyā priyaputrā sā sānukrośā tapasvinī
 vinaṣṭaṃ mām iha śrutvā vyaktaṃ hāsyati jīvitam
etāvad uktvā vacanaṃ vṛddhān apy abhivādya ca
 saṃviveśāṅgado bhūmau rudan darbheṣu durmanāḥ
tasya saṃviśatas tatra rudanto vānararṣabhāḥ
 nayanebhyaḥ pramumucur uṣṇaṃ vai vāriduḥkhitāḥ
sugrīvaṃ caiva nindantaḥ praśaṃsantaś ca vālinam
 parivāryāṅgado sarve vyavasyan prāyam āsitum
mataṃ tad vāliputrasya vijñāya plavagarṣabhāḥ
 upaspṛśyodakaṃ sarve prāṅmukhāḥ samupāviśan
 dakṣiṇāgreṣu darbheṣu udaktīraṃ samāśritāḥ
sa saṃviśadbhir bahubhir mahīdharo; mahādrikūṭapramitaiḥ plavaṃgamaiḥ
babhūva saṃnāditanirjharāntaro; bhṛśaṃ nadadbhir jaladair ivolbaṇaiḥ
