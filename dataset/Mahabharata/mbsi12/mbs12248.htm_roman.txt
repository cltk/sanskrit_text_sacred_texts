[y]
      ya ime pṛthivīpālāḥ śerate pṛthivītale
      pṛtanā madhya ete hi gatasattvā mahābalāḥ
ekaikaśo bhīmabalā nāgāyuta balās tathā
      ete hi nihatāḥ saṃkhye tulyatejobalair naraiḥ
naiṣāṃ paśyāmi hantāraṃ prānināṃ saṃyuge purā
      vikrameṇopasaṃpannās tejobalasamanvitāḥ
atha ceme mahāprājña śerate hi gatāsavaḥ
      mṛtā iti ca śabdo 'yaṃ vartaty eṣu gatāsuṣu
ime mṛtā nṛpatayaḥ prāyaśo bhīmavikramāḥ
      tatra me saṃśayo jātaḥ kutaḥ saṃjñā mṛtā iti
kasya mṛtyuḥ kuto mṛtyuḥ kena mṛtyur iha prajāḥ
      haraty amarasaṃkāśa tan me brūhi pitāmaha
[bhī]
      purā kṛtayuge tāta rājāsīd avikampakaḥ
      sa śatruvaśam āpannaḥ saṃgrāme kṣīṇavāhanaḥ
tatra putro harir nāma nārāyaṇa samo bale
      sa śatrubhir hataḥ saṃkhye sabalaḥ sapadānugaḥ
sa rājā śatruvaśagaḥ putraśokasamanvitaḥ
      yadṛcchayāśānti paro dadarśa bhuvi nāradam
sa tasmai sarvam ācasta yathāvṛttaṃ janeśvaraḥ
     śatrubhir grahaṇaṃ saṃkhye putrasya maraṇaṃ tathā
tasya tad vacanaṃ śrutvā nāradātha tapodhanaḥ
     ākhyānam idam ācasta putraśokāpahaṃ tadā
rājañ śṛṇu samākhyānam adyedaṃ bahuvistaram
     yathāvṛttaṃ śrutaṃ caiva mayāpi vasudhādhipa
prajāḥ sṛṣṭvā mahātejāḥ prajā sarge pitāmahaḥ
     atīva vṛddhā bahulā nāmṛṣyata punaḥ prajāḥ
na hy antaram abhūt kiṃ cit kva cij jantubhir acyuta
     nirucchvāsam ivonnaddhaṃ trailokyam abhavan nṛpa
tasya cintā samutpanna saṃhāraṃ prati bhūpate
     cintayan nādhyagacchac ca saṃhāre hetukāraṇam
tasya roṣān mahārāja khebhyo 'gnir udatiṣṭhata
     tena sarvadiśo rājan dadāha sa pitāmahaḥ
tato divaṃ bhuvaṃ khaṃ ca jagac ca sacarācaram
     dadāha pāvako rājan bhagavat kopasaṃbhavaḥ
tatrādahyanta bhūtāni jaṅgamāni dhruvāṇi ca
     mahatā kopavegena kupite prapitāmahe
tato hari jataḥ sthānur vedādhvara patiḥ śivaḥ
     jagāda śaraṇaṃ devo brāhmaṇaṃ paravīrahā
tasminn abhigate sthānau prajānāṃ hitakāmyayā
     abravīd varado devo jvalann iva tadā śivam
karavāṇy adya kaṃ kāmaṃ varārho 'si mato mama
     kartā hy asmi priyaṃ śambho tava yad dhṛdi vartate
