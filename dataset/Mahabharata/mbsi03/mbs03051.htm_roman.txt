bṛhadaśva uvāca
      damayantī tu tac chrutvā vaco haṃsasya bhārata
      tadā prabhṛti na svasthā nalaṃ prati babhūva sā
tataś cintāparā dīnā vivarṇavadanā kṛśā
      babhūva damayantī tu niḥśvāsaparamā tadā
ūrdhvadṛṣṭir dhyānaparā babhūvonmatta darśanā
      na śayyāsanabhogeṣu ratiṃ vindati karhi cit
na naktaṃ na divā śete hā heti vadatī muhuḥ
      tām asvasthāṃ tadākārāṃ sakhyas tā jajñur iṅgitaiḥ
tato vidarbhapataye damayantyāḥ sakhīgaṇaḥ
      nyavedayata na svasthāṃ damayantīṃ nareśvara
tac chrutvā nṛpatir bhīmo damayantīsakhīgaṇāt
      cintayām āsa tat kāryaṃ sumahat svāṃ sutāṃ prati
sa samīkṣya mahīpālaḥ svāṃ sutāṃ prāptayauvanām
      apaśyad ātmanaḥ kāryaṃ damayantyāḥ svayaṃvaram
sa saṃnipātayām āsa mahīpālān viśāṃ pate
      anubhūyatām ayaṃ vīrāḥ svayaṃvara iti prabho
śrutvā tu pārthivāḥ sarve damayantyāḥ svayaṃvaram
      abhijagmus tadā bhīmaṃ rājāno bhīmaśāsanāt
hastyaśvarathaghoṣeṇa nādayanto vasuṃdharām
     vicitramālyābharaṇair balair dṛśyaiḥ svalaṃkṛtaiḥ
etasminn eva kāle tu purāṇāv ṛṣisattamau
     aṭamānau mahātmānāv indralokam ito gatau
nāradaḥ parvataś caiva mahātmānau mahāvratau
     devarājasya bhavanaṃ viviśāte supūjitau
tāv arcitvā sahasrākṣas tataḥ kuśalam avyayam
     papracchānāmayaṃ cāpi tayoḥ sarvagataṃ vibhuḥ
nārada uvāca
     āvayoḥ kuśalaṃ deva sarvatragatam īśvara
     loke ca maghavan kṛtsne nṛpāḥ kuśalino vibho
bṛhadaśva uvāca
     nāradasya vacaḥ śrutvā papraccha balavṛtrahā
     dharmajñāḥ pṛthivīpālās tyaktajīvitayodhinaḥ
śastreṇa nidhanaṃ kāle ye gacchanty aparāṅmukhāḥ
     ayaṃ loko 'kṣayas teṣāṃ yathaiva mama kāmadhuk
kva nu te kṣatriyāḥ śūrā na hi paśyāmi tān aham
     āgacchato mahīpālān atithīn dayitān mama
evam uktas tu śakreṇa nāradaḥ pratyabhāṣata
     śṛṇu me bhagavan yena na dṛśyante mahīkṣitaḥ
vidarbharājaduhitā damayantīti viśrutā
     rūpeṇa samatikrāntā pṛthivyāṃ sarvayoṣitaḥ
tasyāḥ svayaṃvaraḥ śakra bhavitā nacirād iva
     tatra gacchanti rājāno rājaputrāś ca sarvaśaḥ
tāṃ ratnabhūtāṃ lokasya prārthayanto mahīkṣitaḥ
     kāṅkṣanti sma viśeṣeṇa balavṛtraniṣūdana
etasmin kathyamāne tu lokapālāś ca sāgnikāḥ
     ājagmur devarājasya samīpam amarottamāḥ
tatas tac chuśruvuḥ sarve nāradasya vaco mahat
     śrutvā caivābruvan hṛṣṭā gacchāmo vayam apy uta
tataḥ sarve mahārāja sagaṇāḥ sahavāhanāḥ
     vidarbhān abhito jagmur yatra sarve mahīkṣitaḥ
nalo 'pi rājā kaunteya śrutvā rājñāṃ samāgamam
     abhyagacchad adīnātmā damayantīm anuvrataḥ
atha devāḥ pathi nalaṃ dadṛśur bhūtale sthitam
     sākṣād iva sthitaṃ mūrtyā manmathaṃ rūpasaṃpadā
taṃ dṛṣṭvā lokapālās te bhrājamānaṃ yathā ravim
     tasthur vigatasaṃkalpā vismitā rūpasaṃpadā
tato 'ntarikṣe viṣṭabhya vimānāni divaukasaḥ
     abruvan naiṣadhaṃ rājann avatīrya nabhastalāt
bho bho naiṣadha rājendra nala satyavrato bhavān
     asmākaṃ kuru sāhāyyaṃ dūto bhava narottama
