tatas tam akṣobhya balaṃ laṅkādhipataye carāḥ
 suvele rāghavaṃ śaile niviṣṭaṃ pratyavedayan
cārāṇāṃ rāvaṇaḥ śrutvā prāptaṃ rāmaṃ mahābalam
 jātodvego 'bhavat kiṃ cic chārdūlaṃ vākyam abravīt
ayathāvac ca te varṇo dīnaś cāsi niśācara
 nāsi kac cid amitrāṇāṃ kruddhānāṃ vaśam āgataḥ
iti tenānuśiṣṭas tu vācaṃ mandam udīrayat
 tadā rākṣasaśārdūlaṃ śārdūlo bhayavihvalaḥ
na te cārayituṃ śakyā rājan vānarapuṃgavāḥ
 vikrāntā balavantaś ca rāghaveṇa ca rakṣitāḥ
nāpi saṃbhāṣituṃ śakyāḥ saṃpraśno 'tra na labhyate
 sarvato rakṣyate panthā vānaraiḥ parvatopamaiḥ
praviṣṭamātre jñāto 'haṃ bale tasminn acārite
 balād gṛhīto bahubhir bahudhāsmi vidāritaḥ
jānubhir muṣṭibhir dantais talaiś cābhihato bhṛśam
 pariṇīto 'smi haribhir balavadbhir amarṣaṇaiḥ
pariṇīya ca sarvatra nīto 'haṃ rāmasaṃsadam
 rudhirādigdhasarvāṅgo vihvalaś calitendriyaḥ
haribhir vadhyamānaś ca yācamānaḥ kṛtāñjaliḥ
 rāghaveṇa paritrāto jīvāmi ha yadṛcchayā
eṣa śailaiḥ śilābhiś ca pūrayitvā mahārṇavam
 dvāram āśritya laṅkāyā rāmas tiṣṭhati sāyudhaḥ
garuḍavyūham āsthāya sarvato haribhir vṛtaḥ
 māṃ visṛjya mahātejā laṅkām evābhivartate
purā prākāram āyāti kṣipram ekataraṃ kuru
 sītāṃ cāsmai prayacchāśu suyuddhaṃ vā pradīyatām
manasā saṃtatāpātha tac chrutvā rākṣasādhipaḥ
 śārdūlasya mahad vākyam athovāca sa rāvaṇaḥ
yadi māṃ pratiyudhyeran devagandharvadānavāḥ
 naiva sītāṃ pradāsyāmi sarvalokabhayād api
evam uktvā mahātejā rāvaṇaḥ punar abravīt
 cāritā bhavatā senā ke 'tra śūrāḥ plavaṃgamāḥ
kīdṛśāḥ kiṃprabhāvāś ca vānarā ye durāsadāḥ
 kasya putrāś ca pautrāś ca tattvam ākhyāhi rākṣasa
tatr atra pratipatsyāmi jñātvā teṣāṃ balābalam
 avaśyaṃ balasaṃkhyānaṃ kartavyaṃ yuddham icchatā
athaivam uktaḥ śārdūlo rāvaṇenottamaś caraḥ
 idaṃ vacanam ārebhe vaktuṃ rāvaṇasaṃnidhau
atharkṣarajasaḥ putro yudhi rājan sudurjayaḥ
 gadgadasyātha putro 'tra jāmbavān iti viśrutaḥ
gadgadasyaiva putro 'nyo guruputraḥ śatakratoḥ
 kadanaṃ yasya putreṇa kṛtam ekena rakṣasām
suṣeṇaś cāpi dharmātmā putro dharmasya vīryavān
 saumyaḥ somātmajaś cātra rājan dadhimukhaḥ kapiḥ
sumukho durmukhaś cātra vegadarśī ca vānaraḥ
 mṛtyur vānararūpeṇa nūnaṃ sṛṣṭaḥ svayambhuvā
putro hutavahasyātha nīlaḥ senāpatiḥ svayam
 anilasya ca putro 'tra hanūmān iti viśrutaḥ
naptā śakrasya durdharṣo balavān aṅgado yuvā
 maindaś ca dvividaś cobhau balināv aśvisaṃbhavau
putrā vaivasvatasyātra pañcakālāntakopamāḥ
 gajo gavākṣo gavayaḥ śarabho gandhamādanaḥ
śveto jyotirmukhaś cātra bhāskarasyātmasaṃbhavau
 varuṇasya ca putro 'tha hemakūṭaḥ plavaṃgamaḥ
viśvakarmasuto vīro nalaḥ plavagasattamaḥ
 vikrānto vegavān atra vasuputraḥ sudurdharaḥ
daśavānarakoṭyaś ca śūrāṇāṃ yuddhakāṅkṣiṇām
 śrīmatāṃ devaputrāṇāṃ śeṣān nākhyātum utsahe
putro daśarathasyaiṣa siṃhasaṃhanano yuvā
 dūṣaṇo nihato yena kharaś ca triśirās tathā
nāsti rāmasya sadṛśo vikrame bhuvi kaś cana
 virādho nihato yena kabandhaś cāntakopamaḥ
vaktuṃ na śakto rāmasya naraḥ kaś cid guṇān kṣitau
 janasthānagatā yena tāvanto rākṣasā hatāḥ
lakṣmaṇaś cātra dharmātmā mātaṃgānām ivarṣabhaḥ
 yasya bāṇapathaṃ prāpya na jīved api vāsavaḥ
rākṣasānāṃ variṣṭhaś ca tava bhrātā vibhīṣaṇaḥ
 parigṛhya purīṃ laṅkāṃ rāghavasya hite rataḥ
iti sarvaṃ samākhyātaṃ tavedaṃ vānaraṃ balam
 suvele 'dhiṣṭhitaṃ śaile śeṣakārye bhavān gatiḥ
