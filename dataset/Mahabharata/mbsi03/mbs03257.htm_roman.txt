[janam]
      evaṃ hṛtāyāṃ kṛṣṇāyāṃ prāpya kleśam anuttamam
      ata ūrdhvaṃ naravyāghrāḥ kim akurvata pāṇḍavāḥ
[vai]
      evaṃ kṛṣṇāṃ mokṣayitvā vinirjitya jayadratham
      āsāṃ cakre munigaṇair dharmarājo yudhiṣṭhiraḥ
teṣāṃ madhye maharṣīṇāṃ śṛṇvatām anuśocatām
      mārkaṇḍeyam idaṃ vākyam abravīt pāṇḍunandanaḥ
manye kālaś ca balavān daivaṃ ca vidhinirmitam
      bhavitavyaṃ ca bhūtānāṃ yasya nāsti vyatikramaḥ
kathaṃ hi patnīm asmākaṃ dharmajñāṃ dharmacāriṇīm
      saṃspṛśed īdṛśo bhāvaḥ śuciṃ stainyam ivānṛtam
na hi pāpaṃ kṛtaṃ kiṃ cit karma vā ninditaṃ kva cit
      draupadyā brāhmaṇeṣv eva dharmaḥ sucarito mahān
tāṃ jahāra balād rājā mūḍha buddhir jayadrathaḥ
      tasyāḥ saṃharaṇāt prāptaḥ śirasaḥ keśavāpanam
      parājayaṃ ca saṃgrāme sasahāyaḥ samāptavān
pratyāhṛtā tathāsmābhir hatvā tat saindhavaṃ balam
      tad dāraharaṇaṃ prāptam asmābhir avitarkitam
duḥkhaś cāyaṃ vanevāso mṛgayāyāṃ ca jīvikā
      hiṃsā ca mṛgajātīnāṃ vanaukobhir vanaukasām
      jñātibhir vipravāsaś ca mithyā vyavasitair ayam
asti nūnaṃ mayā kaś cid alpabhāgyataro naraḥ
     bhavatā dṛṣṭapūrvo vā śrutapūrvo 'pi vā bhavet
