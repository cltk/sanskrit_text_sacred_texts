[y]
      kiṃ śīlaḥ kiṃ samācāraḥ kiṃ vidyaḥ kiṃ parāyanaḥ
      prāpnoti brahmaṇaḥ sthānaṃ yat paraṃ prakṛter dhruvam
[bhī]
      mokṣadharmeṣu nirato laghv āhāro jitendriyaḥ
      prāpnoti paramaṃ sthānaṃ yat paraṃ prakṛter dhruvam
svagṛhād abhiniḥsṛtya lābhālābhe samo muniḥ
      samupodheṣu kāmeṣu nirapekṣaḥ parivrajet
na cakṣuṣā na manasā na vācā dūsayed api
      na pratyakṣaṃ parokṣaṃ vā dūsanaṃ vyāharet kva cit
na hiṃsyāt sarvabhūtāni maitrāyaṇa gatiś caret
      nedaṃ jīvitam āsādya vairaṃ kurvīta kena cit
ativādāṃs titikṣeta nābhimanyet kathaṃ cana
      krodhyamānaḥ priyaṃ brūyād ākruṣṭaḥ kuśalaṃ vadet
pradakṣiṇaṃ prasavyaṃ ca grāmamadhye na cācaret
      bhaikṣa caryām anāpanno na gacchet pūrvaketitaḥ
avikīrṇaḥ suguptaś ca na vācā hy apriyaṃ vadet
      mṛduḥ syād apratikrūro visrabdhaḥ syād aroṣaṇaḥ
vidhūme nyastamusale vyaṅgāre bhuktavaj jane
      atīte pātrasaṃcāre bhikṣāṃ lipseta vai muniḥ
anuyātrikam arthasya mātrā lābheṣv anādṛtaḥ
     alābhe na vihanyeta lābhaś cainaṃ na harṣayet
lābhaṃ sādhāraṇaṃ necchen na bhuñjītābhipūjitaḥ
     abhipūjita lābhaṃ hi jugupsetaiva tādṛśaḥ
na cānna doṣān nindeta na guṇān abhipūjayet
     śayāsane vivikte ca nityam evābhipūjayet
śūnyāgaraṃ vṛkṣamūlam araṇyam atha vā guhām
     ajñātacaryāṃ gatvānyāṃ tato 'nyatraiva saṃviśet
anurodha virodhābhyāṃ samaḥ syād acalo dhruvaḥ
     sukṛtaṃ duṣkṛtaṃ cobhe nānurudhyeta karmaṇi
vāco vegaṃ manasaḥ krodhavegaṃ; vivitsā vegam udaropastha vegam
     etān vegān vinayed vai tapasvī; nindā cāsya hṛdayaṃ nopahanyāt
madhyastha eva tiṣṭheta praśaṃsā nindayoḥ samaḥ
     etat pavitraṃ paramaṃ parivrājaka āśrame
mahātmā suvrato dāntaḥ sarvatraivānapāśritaḥ
     apūrva cārakaḥ saumyo aniketaḥ samāhitaḥ
vāna prasthagṛhasthābhyāṃ na saṃsṛjyeta karhi cit
     ajñātalipsāṃ lipseta na cainaṃ harṣa āviśet
vijānatāṃ mokṣa eṣa śramaḥ syād avijānatām
     mokṣayānam idaṃ kṛtsnaṃ viduṣāṃ hārito 'bravīt
abhayaṃ sarvabhūtebhyo dattvā yaḥ pravrajed gṛhāt
     lokās tejomayās tasya tathānantyāya kalpate
