[dhṛ]
      bhayaṃ me sumahaj jātaṃ vismayaś caiva saṃjaya
      śrutvā pāṇḍukumārāṇāṃ karma devaiḥ suduṣkaram
putrāṇāṃ ca parābhavaṃ śrutvā saṃjaya sarvaśaḥ
      cintā me mahatī sūta bhaviṣyati kathaṃ tv iti
dhruvaṃ vidura vākyāni dhakṣyanti hṛdayaṃ mama
      yathā hi dṛśyate sarvaṃ daivayogena saṃjaya
yatra bhīṣma mukhāñ śūrān astrajñān yodhasattamān
      pāṇḍavānām anīkāni yodhayanti prahāriṇaḥ
kenāvadhyā mahātmānaḥ pāṇḍuputrā mahābalāḥ
      kena dattavarās tāta kiṃ vā jñānaṃ vidanti te
      yena kṣayaṃ na gacchanti divi tārāgaṇā iva
punaḥ punar na mṛṣyāmi hataṃ sainyaṃ sma pāṇḍavaiḥ
      mayy eva daṇḍaḥ patati daivāt paramadāruṇaḥ
yathāvadhyāḥ pāṇḍusutā yathā vadhyāś ca me sutāḥ
      etan me sarvam ācakṣva yathātattvena saṃjaya
na hi pāraṃ prapaśyāmi duḥkhasyāsya kathaṃ cana
      samudrasyeva mahato bhujābhyāṃ prataran naraḥ
putrāṇāṃ vyasanaṃ manye dhruvaṃ prāptaṃ sudāruṇam
      ghātayiṣyati me putrān sarvān bhīmo na saṃśayaḥ
na hi paśyāmi taṃ vīraṃ yo me rakṣet sutān raṇe
     dhruvaṃ vināśaḥ samare putrāṇāṃ mama saṃjaya
tasmān me kāraṇaṃ sūta yuktiṃ caiva viśeṣataḥ
     pṛcchato 'dya yathātattvaṃ sarvam ākhyātum arhasi
duryodhano 'pi yac cakre dṛṣṭvā svān vimukhān raṇe
     bhīṣmadroṇau kṛpaś caiva saubaleyo jayadrathaḥ
     drauṇir vāpi maheṣvāso vikarṇo vā mahābalaḥ
niścayo vāpi kas teṣāṃ tadā hy āsīn mahātmanām
     vimukheṣu mahāprājña mama putreṣu saṃjaya
[s]
     śṛṇu rājann avahitaḥ śrutvā caivāvadhāraya
     naiva mantrakṛtaṃ kiṃ cin naiva māyāṃ tathāvidhām
     na vai vibhīṣikāṃ kāṃ cid rājan kurvanti pāṇḍavāḥ
yudhyanti te yathānyāyaṃ śaktimantaś ca saṃyuge
     dharmeṇa sarvakāryāṇi kīrtitānīti bhārata
     ārabhante sadā pārthāḥ prārthayānā mahad yaśaḥ
na te yuddhān nivartante dharmopetā mahābalāḥ
     śriyā paramayā yuktā yato dharmas tato jayaḥ
     tenāvadhyā raṇe pārthā jaya yuktāś ca pārthiva
tava putrā durātmānaḥ pāpeṣv abhiratāḥ sadā
     niṣṭhurā hīnakarmāṇas tena hīyanti saṃyuge
subahūni nṛśaṃsāni putrais tava janeśvara
     nikṛtānīha pāṇḍūnāṃ nīcair iva yathā naraiḥ
sarvaṃ ca tad anādṛtya putrāṇāṃ tava kilbiṣam
     sāpahnavāḥ sadaivāsan pāṇḍavāḥ pāṇḍupūrvaja
     na cainān bahu manyante putrās tava viśāṃ pate
tasya pāpasya satataṃ kriyamāṇasya karmaṇaḥ
     saṃprāptaṃ sumahad ghoraṃ phalaṃ kiṃ pākasaṃnibham
     sa tad bhuṅkṣva mahārāja saputraḥ sa suhṛjjanaḥ
nāvabudhyasi yad rājan vāryamāṇaḥ suhṛjjanaiḥ
     vidureṇātha bhīṣmeṇa droṇena ca mahātmanā
tathā mayā cāpy asakṛd vāryamāṇo na gṛhṇasi
     vākyaṃ hitaṃ ca pathyaṃ ca martyaḥ pathyam ivauṣadham
     putrāṇāṃ matam āsthāya jitān manyasi pāṇḍavān
śṛṇu bhūyo yathātattvaṃ yan māṃ tvaṃ paripṛcchasi
     kāraṇaṃ bharataśreṣṭha pāṇḍavānāṃ jayaṃ prati
     tat te 'haṃ kathayiṣyāmi yathā śrutam ariṃdama
duryodhanena saṃpṛṣṭa etam arthaṃ pitāmahaḥ
     dṛṣṭvā bhrātṝn raṇe sarvān nirjitān sumahārathān
śokasaṃmūḍhahṛdayo niśākāle sma kauravaḥ
     pitāmahaṃ mahāprājñaṃ vinayenopagamya ha
     yad abravīt sutas te 'sau tan me śṛṇu janeśvara
[dur]
     tvaṃ ca droṇaś ca śalyaś ca kṛpo drauṇis tathaiva ca
     kṛtavarmā ca hārdikyaḥ kāmbojaś ca sudakṣiṇaḥ
bhūriśravā vikarṇaś ca bhagadattaś ca vīryavān
     mahārathāḥ samākhyātāḥ kulaputrās tanutyajaḥ
trayāṇām api lokānāṃ paryāptā iti me matiḥ
     pāṇḍavānāṃ samastāś ca na tiṣṭhanti parākrame
tatra me saṃśayo jātas tan mamācakṣva pṛcchataḥ
     yaṃ samāśritya kaunteya jayanty asmān pade pade
[bhs]
     śṛṇu rājan vaco mahyaṃ yat tvāṃ vakṣyāmi kaurava
     bahuśaś ca mamokto 'si na ca me tattvayā kṛtam
kriyatāṃ pāṇḍavaiḥ sārdhaṃ śamo bharatasattama
     etat kṣamam ahaṃ manye pṛthivyās tava cābhibho
bhuñjemāṃ pṛthivīṃ rājan bhrātṛbhiḥ sahitaḥ sukhī
     durhṛdas tāpayan sarvān nandayaṃś cāpi bāndhavān
na ca me krośatas tāta śrutavān asi vai purā
     tad idaṃ samanuprāptaṃ yat pāṇḍūn avamanyase
yaś ca hetur avadhyatve teṣām akliṣṭakarmaṇām
     taṃ śṛṇuṣva mahārāja mama kīrtayataḥ prabho
nāsti lokeṣu tad bhūtaṃ bhavitā no bhaviṣyati
     yo jayet pāṇḍavān saṃkhye pālitāñ śārṅgadhanvanā
yat tu me kathitaṃ tāta munibhir bhāvitātmabhiḥ
     purāṇagītaṃ dharmajña tac chṛṇuṣva yathātatham
purā kila surāḥ sarve ṛṣayaś ca samāgatāḥ
     pitāmaham upāseduḥ parvate gandhamādane
madhye teṣāṃ samāsīnaḥ prajāpatir apaśyata
     vimānaṃ jājvalad bhāsā sthitaṃ pravaram ambare
dhyānenāvedya taṃ brahmā kṛtvā ca niyato 'ñjalim
     namaś cakāra hṛṣṭātmā paramaṃ parameśvaram
ṛṣayas tv atha devāś ca dṛṣṭvā brahmāṇam utthitam
     sthitāḥ prājñalayaḥ sarve paśyanto mahad adbhutam
yathāvac ca tam abhyarcya brahmā brahmavidāṃ varaḥ
     jagāda jagataḥ sraṣṭā paraṃ param adharmavit
viśvāvasur viśvamūrtir viśveśo; viṣvakseno viśvakarmā vaśīca
     viśveśvaro vāsudevo 'si tasmād; yogātmānaṃ daivataṃ tvām upaimi
jaya viśvamahādeva jaya lokahite rata
     jaya yogīśvara vibho jaya yogaparāvara
padmagarbhaviśālākṣa jaya lokeśvareśvara
     bhūtabhavya bhavan nātha jaya saumyātmajātmaja
asaṃkhyeyaguṇājeya jaya sarvaparāyaṇa
     nārāyaṇa suduṣpāra jaya śārṅgadhanurdhara
sarvaguhya guṇopeta viśvamūrte nirāmaya
     viśveśvara mahābāho jaya lokārtha tatpara
mahoragavarāhādya hari keśavibho jaya
     hari vāsaviśāmīśa viśvāvāsāmitāvyaya
vyaktāvyaktāmita sthānaniyatendriya sendriya
     asaṃkhyeyātma bhāvajña jaya gambhīrakāmada
ananta viditaprajña nityaṃ bhūtavibhāvana
     kṛtakāryakṛtaprajña dharmajña vijayājaya
guhyātman sarvabhūtātman sphuṭasaṃbhūta saṃbhava
     bhūtārtha tattvalokeśa jaya bhūtavibhāvana
ātmayone mahābhāga kalpasaṃkṣepa tatpara
     udbhāvana manodbhāva jaya brahma janapriya
nisarga sargābhirata kāmeśa parameśvara
     amṛtodbhava sadbhāva yugāgre vijayaprada
prajāpatipate deva padmanābha mahābala
     ātmabhūtamahābhūtakarmātmañ jaya karmada
pādau tava dharā devī diśo bāhur divaṃ śiraḥ
     mūrtis te 'haṃ surāḥ kāyaś candrādityau ca cakṣuṣī
balaṃ tapaś ca satyaṃ ca dharmaḥ kāmātmajaḥ prabho
     tejo 'gniḥ pavanaḥ śvāsa āpas te svedasaṃbhavāḥ
aśvinau śravaṇī nityaṃ devī jihvā sarasvatī
     vedāḥ saṃskāraniṣṭhā hi tvayīdaṃ jagad āśritam
na saṃkhyāṃ na parīmāṇaṃ na tejo na parākramam
     na balaṃ yogayogīśa jānīmas te na saṃbhavam
tvad bhaktiniratā deva niyamais tvā samāhitāḥ
     arcayāmaḥ sadā viṣṇo parameśaṃ maheśvaram
ṛṣayo devagandharvā yakṣarākṣasa pannagāḥ
     piśācā mānuṣāś caiva mṛgapakṣisarīsṛpāḥ
evamādi mayā sṛṣṭaṃ pṛthivyāṃ tvatprasādajam
     padmanābha viśālākṣa kṛṣṇa duḥsvapnanāśana
tvaṃ gatiḥ sarvabhūtānāṃ tvaṃ netā tvaṃ jagan mukham
     tvatprasādena deveśa sukhino vibudhāḥ sadā
pṛthivī nirbhayā deva tvatprasādāt sadābhavat
     tasmād deva viśālākṣa yaduvaṃśavivardhanaḥ
dharmasaṃsthāpanārthāya daiteyānāṃ vadhāya ca
     jagato dhāraṇārthāya vijñāpyaṃ kuru me prabho
yad etat paramaṃ guhyaṃ tvatprasādamayaṃ vibho
     vāsudevaṃ tad etat te mayodgītaṃ yathātatham
sṛṣṭvā saṃkarṣaṇaṃ devaṃ svayam ātmānam ātmanā
     kṛṣṇa tvam ātmanāsrākṣīḥ pradyumnaṃ cātmasaṃbhavam
pradyumnāc cāniruddhaṃ tvaṃ yaṃ vidur viṣṇum avyayam
     aniruddho 'sṛjan māṃ vai brahmāṇaṃ lokadhāriṇam
vāsudevamayaḥ so 'haṃ tvayaivāsmi vinirmitaḥ
     vibhajya bhāgaśo ''tmānaṃ vraja mānuṣatāṃ vibho
tatrāsuravadhaṃ kṛtvā sarvalokasukhāya vai
     dharmaṃ sthāpya yaśaḥ prāpya yogaṃ prāpsyasi tattvataḥ
tvāṃ hi brahmarṣayo loke devāś cāmitravikrama
     tais taiś ca nāmabhir bhaktā gāyanti paramātmakam
sthitāś ca sarve tvayi bhūtasaṃghāḥ; kṛtvāśrayaṃ tvāṃ varadaṃ subāho
     anādimadhyāntam apārayogaṃ; lokasya setuṃ pravadanti viprāḥ
