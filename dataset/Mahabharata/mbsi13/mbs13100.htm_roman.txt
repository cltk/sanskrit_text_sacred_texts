[y]
      gārhasthyaṃ dharmam akhilaṃ prabrūhi bharatarṣabha
      ṛddhim āpnoti kiṃ kṛtvā manuṣya iha pārthiva
[bh]
      atra te vartayiṣyāmi purāvṛttaṃ janādhipa
      vāsudevasya saṃvādaṃ pṛthivyāś caiva bhārata
saṃstūya pṛthivīṃ devīṃ vāsudevaḥ pratāpavān
      papraccha bharataśreṣṭha yad etat pṛcchase 'dya mām
[vāsudeva]
      gārhasthyaṃ dharmam āśritya mayā vā madvidhena vā
      kim avaśyaṃ dhare kāryaṃ kiṃ vā kṛtvā sukhī bhavet
[p]
      ṛṣayaḥ pitaro devā manuṣyāś caiva mādhava
      ijyāś caivārcanīyāś ca yathā caivaṃ nibodha me
sadā yajñena devāṃś ca ātithyena ca mānavān
      chandataś ca yathā nityam arhān yuñjīta nityaśaḥ
      tena hy ṛṣigaṇāḥ prītā bhavanti madhusūdana
nityam agniṃ paricared abhuktvā balikarma ca
      kuryāt tathaiva devā vai prīyante madhusūdana
kuryād ahar ahaḥ śrāddham annādyenodakena vā
      payo mūlaphalair vāpi pitṝṇāṃ prītim āharan
siddhānnād vaiśvadevaṃ vai kuryād agnau yathāvidhi
      agnīṣomaṃ vaiśvadevaṃ dhānvantaryam anantaram
prajānāṃ pataye caiva pṛthag ghomo vidhīyate
     tathaiva cānupūrvyeṇa balikarma prayojayet
dakṣiṇāyāṃ yamāyeha pratīcyāṃ varuṇāya ca
     somāya cāpy udīcyāṃ vai vāstumadhye dvijātaye
dhanvantareḥ prāg udīcyāṃ prācyāṃ śakrāya mādhava
     manor vai iti ca prāhur baliṃ dvāre gṛhasya vai
     marudbhyo devatābhyaś ca balim antar gṛhe haret
tathaiva viśve devebhyo balim ākāśato haret
     niśācarebhyo bhūtebhyo baliṃ naktaṃ tathā haret
evaṃ kṛtvā baliṃ samyag dadyād bhikṣāṃ dvijātaye
     alābhe brāhmaṇasyāgnāv agram utkṣipya nikṣipet
yadā śrāddhaṃ pitṛbhyaś ca datum iccheta mānavaḥ
     tadā paścāt prakurvīta nivṛtte śrāddhakarmaṇi
pitṝn saṃtarpayitvā tu baliṃ kuryād vidhānataḥ
     vaiśvadevaṃ tataḥ kuryāt paścād brāhmaṇa vācanam
tato 'nnenāvaśeṣeṇa bhojayed atithīn api
     arcā pūrvaṃ mahārāja tataḥ prīṇāti mānuṣān
anityaṃ hi sthito yasmāt tasmād atithir ucyate
ācāryasya pituś caiva sakhyur āptasya cātitheḥ
     idam asti gṛhe mahyam iti nityaṃ nivedayet
te yad vadeyus tat kuryād iti dharmo vidhīyate
     gṛhasthaḥ puruṣaḥ kṛṣṇa śiṣṭāśī ca sadā bhavet
rājartvijaṃ snātakaṃ ca guruṃ śvaśuram eva ca
     arcayen madhuparkeṇa parisaṃvatsaroṣitān
śvabhyaś caśva pacebhyaś ca vayobhyaś cāvaped bhuvi
     vaiśvadevaṃ hi nāmaitat sāyaṃprātar vidhīyate
etāṃs tu dharmān gārhasthān yaḥ kuryād anasūyakaḥ
     sa iharddhiṃ parāṃ prāpya pretya nāke mahīyate
[bh]
     iti bhūmer vacaḥ śrutvā vāsudevaḥ pratāpavān
     tathā cakāra satataṃ tvam apy evaṃ samācara
evaṃ gṛhastha dharmaṃ tvaṃ cetayāno narādhipa
     iha loke yaśaḥ prāpya pretya svargam avāpsyasi
