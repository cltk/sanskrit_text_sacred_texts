[v]
      kathāntaram athāsādya khaḍgayuddhaviśāradaḥ
      nakulaḥ śaratalpastham idam āha pitāmaham
dhanuḥ praharaṇaṃ śreṣṭham iti vādaḥ pitāmaha
      matas tu mama dharmajña khaḍga eva susaṃśitaḥ
viśīrṇe kārmuke rājan prakṣīṇeṣu ca vājiṣu
      khaḍgena śakyate yuddhe sādhv ātmā parirakṣitum
śarāsanadharāṃś caiva gadā śaktidharāṃs tathā
      ekaḥ khaḍgadharo vīraḥ samarthaḥ pratibādhitum
atra me saṃśayaś caiva kautūhalam atīva ca
      kiṃ svit praharaṇaṃ śreṣṭhaṃ sarvayuddheṣu pārthiva
kathaṃ cotpāditaḥ khaḍgaḥ kasyārthāya ca kena vā
      pūrvācāryaṃ ca khaḍgasya prabrūhi prapitāmaha
tasya tad vacanaṃ śrutvā mādrīputrasya dhīmataḥ
      sarvakauśala saṃyuktaṃ sūkṣmacitrārthavac chubham
tatas tasyottaraṃ vākyaṃ svaravarṇopapāditam
      śikṣā nyāyopasaṃpannaṃ droṇaśiṣyāya pṛcchate
uvāca sarvadharmajño dhanurvedasya pāragaḥ
      śaratalpagato bhīṣmo nakulāya mahātmane
tattvaṃ śṛṇuṣva mādreya yad etat paripṛcchasi
     prabodhito 'smi bhavatā dhātumān iva parvataḥ
salilaikārṇavaṃ tāta purā sarvam abhūd idam
     niṣprakampam anākāśam anirdeśya mahītalam
tamaḥ saṃvṛtam asparśam atigambhīra darśanam
     niḥśabdaṃ cāprameyaṃ ca tatra jajñe pitāmahaḥ
so 'sṛjad vāyum agniṃ ca bhāskaraṃ cāpi vīryavān
     ākāśam asṛjac cordhvam adho bhūmiṃ ca nairṛtim
nabhaḥ sa candra tāraṃ ca nakṣatrāṇi grahāṃs tathā
     saṃvatsarān ahorātrān ṛtūn atha lavān kṣaṇān
tataḥ śarīraṃ lokasthaṃ sthāpayitvā pitāmahaḥ
     janayām āsa bhagavān putrān uttamatejasaḥ
marīcim ṛṣim atriṃ ca pulastyaṃ pulahaṃ kratum
     vasiṣṭhāṅgirasau cobhau rudraṃ ca prabhum īśvaram
prācetasas tathā dakṣaḥ kanyā ṣaṣṭhim ajījanat
     tā vai brahmarṣayaḥ sarvāḥ prajārthaṃ pratipedire
tābhyo viśvāni bhūtāni devāḥ pitṛgaṇās tathā
     gandharvāpsarasaś caiva rakṣāṃsi vividhāni ca
patatrimṛgamīnāś ca plavaṃgāś ca mahoragāḥ
     nānākṛti balāś cānye jalakṣitivicāriṇaḥ
audbhidāḥ svedajāś caiva aṇḍajāś ca jarāyujāḥ
     jajñe tāta tathā sarvaṃ jagat sthāvarajaṅgamam
bhūtasargam imaṃ kṛtvā sarvalokapitāmahaḥ
     śāśvataṃ veda paṭhitaṃ dharmaṃ ca yuyuje punaḥ
tasmin dharme sthitā devāḥ sahācārya purohitāḥ
     ādityā vasavo rudrāḥ sa sādhyā marud aśvinaḥ
bhṛgvatry aṅgirasaḥ siddhāḥ kāśyapaś ca tapodhanaḥ
     vasiṣṭha gautamāgastyās tathā nārada parvatau
ṛṣayo vālakhilyāś ca prabhāsāḥ sikatās tathā
     ghṛtācāḥ somavāyavyā vaikhānasa marīcipāḥ
akṛṣṭāś caiva haṃsāś ca ṛṣayo 'thāgniyonijāḥ
     vānaprasthāḥ pṛśnayaś ca sthitā brahmānuśāsane
dānavendrās tv atikramya tat pitāmaha śāsanam
     dharmasyāpacayaṃ cakruḥ krodhalobha samanvitāḥ
hiraṇyakaśipuś caiva hiraṇyākṣo virocanaḥ
     śambaro vipracittiś ca prahrādo namucir baliḥ
ete cānye ca bahavaḥ sagaṇā daityadānavāḥ
     dharmasetum atikramya remire 'dharmaniścayāḥ
sarve sma tulyajātīyā yathā devās tathā vayam
     ity evaṃ hetum āsthāya spardhamānāḥ surarṣibhiḥ
na priyaṃ nāpy anukrośaṃ cakrur bhūteṣu bhārata
     trīn upāyān atikramya daṇḍena rurudhuḥ prajāḥ
     na jagmuḥ saṃvidaṃ taiś ca darpād asurasattamāḥ
atha vai bhagavān brahmā brahmarṣibhir upasthitaḥ
     tadā himavataḥ pṛṣṭhe suramye padmatārake
śatayojanavistāre maṇimuktā cayācite
     tasmin girivare putra puṣpitadrumakānane
     tasthau sa vibudhaśreṣṭho brahmā lokārtha siddhaye
tato varṣasahasrānte vitānam akarot prabhuḥ
     vidhinā kalpadṛṣṭena yathoktenopapāditam
ṛṣibhir yajñapaṭubhir yathāvat karma kartṛbhiḥ
     marudbhiḥ parisaṃstīrṇaṃ dīpyamānaiś ca pāvakaiḥ
kāñcanair yajñabhāṇḍaiś ca bhrājiṣṇubhir alaṃkṛtam
     vṛtaṃ devagaṇaiś caiva prababhau yajñamaṇḍalam
tathā brahmarṣibhiś caiva sadasyair upaśobhitam
     tatra ghoratamaṃ vṛttam ṛṣīṇāṃ me pariśrutam
candramā vimalaṃ vyoma yathābhyudita tārakam
     vidāryāgniṃ tathā bhūtam utthitaṃ śrūyate tataḥ
nīlotpalasavarṇābhaṃ tīkṣṇadaṃṣṭraṃ kṛśodaram
     prāṃśu durdarśanaṃ caivāpy atitejas tathaiva ca
tasminn utpatamāne ca pracacāla vasuṃdharā
     tatrormi kalilāvartaś cukṣubhe ca mahārṇavaḥ
petur ulkā mahotpātāḥ śākhāś ca mumucur drumāḥ
     aprasannā diśaḥ sarvāḥ pavanaś cāśivo vavau
     muhur muhuś ca bhūtāni prāvyathanta bhayāt tathā
tataḥ sutumulaṃ dṛṣṭvā tad adbhutam upasthitam
     maharṣisuragandharvān uvācedaṃ pitāmahaḥ
mayaitac cintitaṃ bhūtam asir nāmaiṣa vīryavān
     rakṣaṇārthāya lokasya vadhāya ca suradviṣām
tatas tad rūpam utsṛjya babhau nistriṃśa eva saḥ
     vimalas tīkṣṇadhāraś ca kālāntaka ivodyataḥ
tatas taṃ śitikaṇṭhāya rudrāyarṣabha ketave
     brahmā dadāv asiṃ dīptam adharmaprativāraṇam
tataḥ sa bhagavān rudro brahmarṣigaṇasaṃstutaḥ
     pragṛhyāsim ameyātmā rūpam anyac cakāra ha
caturbāhuḥ spṛśan mūrdhnā bhūsthito 'pi nabhastalam
     ūrdhvadṛṣṭir mahāliṅgo mukhāj jvālāḥ samutsṛjan
     vikurvan bahudhā varṇān nīlapāṇḍura lohitān
bibhrat kṛṣṇājinaṃ vāso hemapravara tārakam
     netraṃ caikaṃ lalāṭena bhāskarapratimaṃ mahat
     śuśubhāte ca vimale dve netre kṛṣṇapiṅgale
tato devo mahādevaḥ śūlapāṇir bhagākṣi hā
     saṃpragṛhya tu nistriṃśaṃ kālārkānala saṃnibham
trikūṭaṃ carma codyamya sa vidyutam ivāmbudam
     cacāra vividhān mārgān mahābalaparākramaḥ
     vidhunvann asim ākāśe dānavānta cikīrṣayā
tasya nādaṃ vinadato mahāhāsaṃ ca muñcataḥ
     babhau pratibhayaṃ rūpaṃ tadā rudrasya bhārata
tad rūpadhāriṇaṃ rudraṃ raudrakarma cikīrṣavaḥ
     niśamya dānavāḥ sarve hṛṣṭāḥ samabhidudruvuḥ
aśmabhiś cāpy avarṣanta pradīptaiś ca tatholmukaiḥ
     ghoraiḥ praharaṇaiś cānyaiḥ śitadhārair ayomukhaiḥ
tatas tad dānavānīkaṃ saṃpraṇetāram acyutam
     rudra khaḍgabaloddhūtaṃ pracacāla mumoha ca
citraṃ śīghrataratvāc ca carantam asi dhāriṇam
     tam ekam asurāḥ sarve sahasram iti menire
chindan bhindan rujan kṛntan dārayan pramathann api
     acarad daitya saṃgheṣu rudro 'gnir iva kakṣagaḥ
asi vegaprarugṇās te chinnabāhūruvakṣasaḥ
     saṃprakṛttottamāṅgāś ca petur urvyāṃ mahāsurāḥ
apare dānavā bhagnā rudra ghātāvapīḍitāḥ
     anyonyam abhinardanto diśaḥ saṃpratipedire
bhūmiṃ ke cit praviviśuḥ parvatān apare tathā
     apare jagmur ākāśam apare 'mbhaḥ samāviśan
tasmin mahati saṃvṛtte samare bhṛśadāruṇe
     babhau bhūmiḥ pratibhayā tadā rudhirakardamā
dānavānāṃ śarīraiś ca mahadbhiḥ śoṇitokṣitaiḥ
     samākīrṇā mahābāho śailair iva sa kiṃśukaiḥ
rudhireṇa pariklinnā prababhau vasudhā tadā
     raktārdra vasanā śyāmā nārīva madavihvalā
sa rudro dānavān hatvā kṛtvā dharmottaraṃ jagat
     raudraṃ rūpaṃ vihāyāśu cakre rūpaṃ śivaṃ śivaḥ
tato maharṣayaḥ sarve sarve devagaṇās tathā
     jayenādbhuta kalpena devadevam athārcayan
tataḥ sa bhagavān rudro dānava kṣatajokṣitam
     asiṃ dharmasya goptāraṃ dadau satkṛtya viṣṇave
viṣṇur marīcaye prādān marīcir bhagavāṃś ca tam
     maharṣibhyo dadau khaḍgam ṛṣayo vāsavāya tu
mahendro lokapālebhyo lokapālās tu putraka
     manave sūryaputrāya daduḥ khaḍgaṃ suvistaram
ūcuś cainaṃ tathaivādyaṃ mānuṣāṇāṃ tvam īśvaraḥ
     asinā dharmagarbheṇa pālayasva prajā iti
dharmasetum atikrāntāḥ sūkṣmasthūlārtha kāraṇāt
     vibhajya daṇḍaṃ rakṣyāḥ syur dharmato na yadṛcchayā
durvācā nigraho daṇḍo hiraṇyabahulas tathā
     vyaṅganaṃ ca śarīrasya vadho vānalpa kāraṇāt
aser etāni rūpāṇi durvācādīni nirdiśet
     aser eva pramāṇāni parimāṇa vyatikramāt
adhisṛjyātha putraṃ svaṃ prajānām adhipaṃ tataḥ
     manuḥ prajānāṃ rakṣārthaṃ kṣupāya pradadāv asim
kṣupāj jagrāha cekṣvākur iṣkvākoś ca purūravāḥ
     āyuś ca tasmāl lebhe taṃ nahuṣaś ca tato bhuvi
yayātir nahuṣāc cāpi pūrus tasmāc ca labdhavān
     āmūrtarayasas tasmāt tato bhūmiśayo nṛpaḥ
bharataś cāpi dauḥṣantir lebhe bhūmiśayād asim
     tasmāc ca lebhe dharmajño rājann aiḍabiḍas tathā
tataś caiḍabiḍāl lebhe dhundhumāro janeśvaraḥ
     dhundhumārāc ca kāmbojo mucukundas tato 'labhat
mucukundān maruttaś ca maruttād api raivataḥ
     raivatād yuvanāśvaś ca yuvanāśvāt tato raghuḥ
iṣkvāku vaṃśajas tasmād dhariṇāśvaḥ pratāpavān
     hariṇāśvād asiṃ lebhe śunakaḥ śunakād api
uśīnaro vai dharmātmā tasmād bhojāḥ sa yādavāḥ
     yadubhyaś ca śibir lebhe śibeś cāpi pratardanaḥ
pratardanād aṣṭakaś ca ruśad aśvo 'ṣṭakād api
     ruśad aśvād bharadvājo droṇas tasmāt kṛpas tataḥ
     tatas tvaṃ bhrātṛbhiḥ sārdhaṃ paramāsim avāptavān
kṛttikāś cāsya nakṣatram aser agniś ca daivatam
     rohiṇyo gotram asyātha rudraś ca gurur uttamaḥ
aser aṣṭau ca nāmāni rahasyāni nibodha me
     pāṇḍaveya sadā yāni kīrtayaṁl labhate jayam
asir viśasanaḥ khaḍgas tīkṣṇavartmā durāsadaḥ
     śrīgarbho vijayaś caiva dharmapālas tathaiva ca
agryaḥ praharaṇānāṃ ca khaḍgo mādravatīsuta
     maheśvara praṇītaś ca purāṇe niścayaṃ gataḥ
pṛthus tūtpādayām āsa dhanur ādyam ariṃdama
     teneyaṃ pṛthivī pūrvaṃ vainyena parirakṣitā
tad etad ārṣaṃ mādreya pramāṇaṃ kartum arhasi
     aseś ca pūjā kartavyā sadā yuddhaviśāradaiḥ
ity eṣa prathamaḥ kalpo vyākhyātas te suvistaraḥ
     aser utpattisaṃsargo yathāvad bharatarṣabha
sarvathaitad iha śrutvā khaḍgasādhanam uttamam
     labhate puruṣaḥ kīrtiṃ pretya cānantyam aśnute
