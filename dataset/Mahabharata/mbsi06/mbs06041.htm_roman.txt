saṃjaya uvāca
      tato dhanaṃjayaṃ dṛṣṭvā bāṇagāṇḍīvadhāriṇam
      punar eva mahānādaṃ vyasṛjanta mahārathāḥ
pāṇḍavāḥ somakāś caiva ye caiṣām anuyāyinaḥ
      dadhmuś ca muditāḥ śaṅkhān vīrāḥ sāgarasaṃbhavān
tato bheryaś ca peśyaś ca krakacā goviṣāṇikāḥ
      sahasaivābhyahanyanta tataḥ śabdo mahān abhūt
atha devāḥ sagandharvāḥ pitaraś ca janeśvara
      siddhacāraṇasaṃghāś ca samīyus te didṛkṣayā
ṛṣayaś ca mahābhāgāḥ puraskṛtya śatakratum
      samīyus tatra sahitā draṣṭuṃ tad vaiśasaṃ mahat
tato yudhiṣṭhiro dṛṣṭvā yuddhāya susamudyate
      te sene sāgaraprakhye muhuḥ pracalite nṛpa
vimucya kavacaṃ vīro nikṣipya ca varāyudham
      avaruhya rathāt tūrṇaṃ padbhyām eva kṛtāñjaliḥ
pitāmaham abhiprekṣya dharmarājo yudhiṣṭhiraḥ
      vāgyataḥ prayayau yena prāṅmukho ripuvāhinīm
taṃ prayāntam abhiprekṣya kuntīputro dhanaṃjayaḥ
      avatīrya rathāt tūrṇaṃ bhrātṛbhiḥ sahito 'nvayāt
vāsudevaś ca bhagavān pṛṣṭhato 'nujagāma ha
     yathāmukhyāś ca rājānas tam anvājagmur utsukāḥ
arjuna uvāca
     kiṃ te vyavasitaṃ rājan yad asmān apahāya vai
     padbhyām eva prayāto 'si prāṅmukho ripuvāhinīm
bhīmasena uvāca
     kva gamiṣyasi rājendra nikṣiptakavacāyudhaḥ
     daṃśiteṣv arisainyeṣu bhrātṝn utsṛjya pārthiva
nakula uvāca
     evaṃgate tvayi jyeṣṭhe mama bhrātari bhārata
     bhīr me dunoti hṛdayaṃ brūhi gantā bhavān kva nu
sahadeva uvāca
     asmin raṇasamūhe vai vartamāne mahābhaye
     yoddhavye kva nu gantāsi śatrūn abhimukho nṛpa
saṃjaya uvāca
     evam ābhāṣyamāṇo 'pi bhrātṛbhiḥ kurunandana
     novāca vāgyataḥ kiṃ cid gacchaty eva yudhiṣṭhiraḥ
tān uvāca mahāprājño vāsudevo mahāmanāḥ
     abhiprāyo 'sya vijñāto mayeti prahasann iva
eṣa bhīṣmaṃ tathā droṇaṃ gautamaṃ śalyam eva ca
     anumānya gurūn sarvān yotsyate pārthivo 'ribhiḥ
śrūyate hi purākalpe gurūn ananumānya yaḥ
     yudhyate sa bhaved vyaktam apadhyāto mahattaraiḥ
anumānya yathāśāstraṃ yas tu yudhyen mahattaraiḥ
     dhruvas tasya jayo yuddhe bhaved iti matir mama
evaṃ bruvati kṛṣṇe tu dhārtarāṣṭracamūṃ prati
     hāhākāro mahān āsīn niḥśabdās tv apare 'bhavan
dṛṣṭvā yudhiṣṭhiraṃ dūrād dhārtarāṣṭrasya sainikāḥ
     mithaḥ saṃkathayāṃ cakrur neśo 'sti kulapāṃsanaḥ
vyaktaṃ bhīta ivābhyeti rājāsau bhīṣmam antikāt
     yudhiṣṭhiraḥ sasodaryaḥ śaraṇārthaṃ prayācakaḥ
dhanaṃjaye kathaṃ nāthe pāṇḍave ca vṛkodare
     nakule sahadeve ca bhīto 'bhyeti ca pāṇḍavaḥ
na nūnaṃ kṣatriyakule jātaḥ saṃprathite bhuvi
     yathāsya hṛdayaṃ bhītam alpasattvasya saṃyuge
tatas te kṣatriyāḥ sarve praśaṃsanti sma kauravān
     hṛṣṭāḥ sumanaso bhūtvā cailāni dudhuvuḥ pṛthak
vyanindanta tataḥ sarve yodhās tatra viśāṃ pate
     yudhiṣṭhiraṃ sasodaryaṃ sahitaṃ keśavena ha
tatas tat kauravaṃ sainyaṃ dhikkṛtvā tu yudhiṣṭhiram
     niḥśabdam abhavat tūrṇaṃ punar eva viśāṃ pate
kiṃ nu vakṣyati rājāsau kiṃ bhīṣmaḥ prativakṣyati
     kiṃ bhīmaḥ samaraślāghī kiṃ nu kṛṣṇārjunāv iti
vivakṣitaṃ kim asyeti saṃśayaḥ sumahān abhūt
     ubhayoḥ senayo rājan yudhiṣṭhirakṛte tadā
sa vigāhya camūṃ śatroḥ śaraśaktisamākulām
     bhīṣmam evābhyayāt tūrṇaṃ bhrātṛbhiḥ parivāritaḥ
tam uvāca tataḥ pādau karābhyāṃ pīḍya pāṇḍavaḥ
     bhīṣmaṃ śāṃtanavaṃ rājā yuddhāya samupasthitam
yudhiṣṭhira uvāca
     āmantraye tvāṃ durdharṣa yotsye tāta tvayā saha
     anujānīhi māṃ tāta āśiṣaś ca prayojaya
bhīṣma uvāca
     yady evaṃ nābhigacchethā yudhi māṃ pṛthivīpate
     śapeyaṃ tvāṃ mahārāja parābhāvāya bhārata
prīto 'smi putra yudhyasva jayam āpnuhi pāṇḍava
     yat te 'bhilaṣitaṃ cānyat tad avāpnuhi saṃyuge
vriyatāṃ ca varaḥ pārtha kim asmatto 'bhikāṅkṣasi
     evaṃ gate mahārāja na tavāsti parājayaḥ
arthasya puruṣo dāso dāsas tv artho na kasya cit
     iti satyaṃ mahārāja baddho 'smy arthena kauravaiḥ
atas tvāṃ klībavad vākyaṃ bravīmi kurunandana
     hṛto 'smy arthena kauravya yuddhād anyat kim icchasi
yudhiṣṭhira uvāca
     mantrayasva mahāprājña hitaiṣī mama nityaśaḥ
     yudhyasva kauravasyārthe mamaiṣa satataṃ varaḥ
bhīṣma uvāca
     rājan kim atra sāhyaṃ te karomi kurunandana
     kāmaṃ yotsye parasyārthe brūhi yat te vivakṣitam
yudhiṣṭhira uvāca
     kathaṃ jayeyaṃ saṃgrāme bhavantam aparājitam
     etan me mantraya hitaṃ yadi śreyaḥ prapaśyasi
bhīṣma uvāca
     na taṃ paśyāmi kaunteya yo māṃ yudhyantam āhave
     vijayeta pumān kaś cid api sākṣāc chatakratuḥ
yudhiṣṭhira uvāca
     hanta pṛcchāmi tasmāt tvāṃ pitāmaha namo 'stu te
     jayopāyaṃ bravīhi tvam ātmanaḥ samare paraiḥ
bhīṣma uvāca
     na śatruṃ tāta paśyāmi samare yo jayeta mām
     na tāvan mṛtyukālo me punarāgamanaṃ kuru
saṃjaya uvāca
     tato yudhiṣṭhiro vākyaṃ bhīṣmasya kurunandana
     śirasā pratijagrāha bhūyas tam abhivādya ca
prāyāt punar mahābāhur ācāryasya rathaṃ prati
     paśyatāṃ sarvasainyānāṃ madhyena bhrātṛbhiḥ saha
sa droṇam abhivādyātha kṛtvā caiva pradakṣiṇam
     uvāca vācā durdharṣam ātmaniḥśreyasaṃ vacaḥ
āmantraye tvāṃ bhagavan yotsye vigatakalmaṣaḥ
     jayeyaṃ ca ripūn sarvān anujñātas tvayā dvija
droṇa uvāca
     yadi māṃ nābhigacchethā yuddhāya kṛtaniścayaḥ
     śapeyaṃ tvāṃ mahārāja parābhāvāya sarvaśaḥ
tad yudhiṣṭhira tuṣṭo 'smi pūjitaś ca tvayānagha
     anujānāmi yudhyasva vijayaṃ samavāpnuhi
karavāṇi ca te kāmaṃ brūhi yat te 'bhikāṅkṣitam
     evaṃ gate mahārāja yuddhād anyat kim icchasi
arthasya puruṣo dāso dāsas tv artho na kasya cit
     iti satyaṃ mahārāja baddho 'smy arthena kauravaiḥ
atas tvāṃ klībavad brūmo yuddhād anyat kim icchasi
     yotsyāmi kauravasyārthe tavāśāsyo jayo mayā
yudhiṣṭhira uvāca
     jayam āśāssva me brahman mantrayasva ca maddhitam
     yudhyasva kauravasyārthe vara eṣa vṛto mayā
droṇa uvāca
     dhruvas te vijayo rājan yasya mantrī haris tava
     ahaṃ ca tvābhijānāmi raṇe śatrūn vijeṣyasi
yato dharmas tataḥ kṛṣṇo yataḥ kṛṣṇas tato jayaḥ
     yudhyasva gaccha kaunteya pṛccha māṃ kiṃ bravīmi te
yudhiṣṭhira uvāca
     pṛcchāmi tvāṃ dvijaśreṣṭha śṛṇu me yad vivakṣitam
     kathaṃ jayeyaṃ saṃgrāme bhavantam aparājitam
droṇa uvāca
     na te 'sti vijayas tāvad yāvad yudhyāmy ahaṃ raṇe
     mamāśu nidhane rājan yatasva saha sodaraiḥ
yudhiṣṭhira uvāca
     hanta tasmān mahābāho vadhopāyaṃ vadātmanaḥ
     ācārya praṇipatyaiṣa pṛcchāmi tvāṃ namo 'stu te
droṇa uvāca
     na śatruṃ tāta paśyāmi yo māṃ hanyād raṇe sthitam
     yudhyamānaṃ susaṃrabdhaṃ śaravarṣaughavarṣiṇam
ṛte prāyagataṃ rājan nyastaśastram acetanam
     hanyān māṃ yudhi yodhānāṃ satyam etad bravīmi te
śastraṃ cāhaṃ raṇe jahyāṃ śrutvā sumahad apriyam
     śraddheyavākyāt puruṣād etat satyaṃ bravīmi te
saṃjaya uvāca
     etac chrutvā mahārāja bhāradvājasya dhīmataḥ
     anumānya tam ācāryaṃ prāyāc chāradvataṃ prati
so 'bhivādya kṛpaṃ rājā kṛtvā cāpi pradakṣiṇam
     uvāca durdharṣatamaṃ vākyaṃ vākyaviśāradaḥ
anumānaye tvāṃ yotsyāmi guro vigatakalmaṣaḥ
     jayeyaṃ ca ripūn sarvān anujñātas tvayānagha
kṛpa uvāca
     yadi māṃ nābhigacchethā yuddhāya kṛtaniścayaḥ
     śapeyaṃ tvāṃ mahārāja parābhāvāya sarvaśaḥ
arthasya puruṣo dāso dāsas tv artho na kasya cit
     iti satyaṃ mahārāja baddho 'smy arthena kauravaiḥ
teṣām arthe mahārāja yoddhavyam iti me matiḥ
     atas tvāṃ klībavad brūmi yuddhād anyat kim icchasi
yudhiṣṭhira uvāca
     hanta pṛcchāmi te tasmād ācārya śṛṇu me vacaḥ
saṃjaya uvāca
     ity uktvā vyathito rājā novāca gatacetanaḥ
     taṃ gautamaḥ pratyuvāca vijñāyāsya vivakṣitam
     avadhyo 'haṃ mahīpāla yudhyasva jayam āpnuhi
prītas tv abhigamenāhaṃ jayaṃ tava narādhipa
     āśāsiṣye sadotthāya satyam etad bravīmi te
etac chrutvā mahārāja gautamasya vacas tadā
     anumānya kṛpaṃ rājā prayayau yena madrarāṭ
sa śalyam abhivādyātha kṛtvā cābhipradakṣiṇam
     uvāca rājā durdharṣam ātmaniḥśreyasaṃ vacaḥ
anumānaye tvāṃ yotsyāmi guro vigatakalmaṣaḥ
     jayeyaṃ ca mahārāja anujñātas tvayā ripūn
śalya uvāca
     yadi māṃ nābhigacchethā yuddhāya kṛtaniścayaḥ
     śapeyaṃ tvāṃ mahārāja parābhāvāya vai raṇe
tuṣṭo 'smi pūjitaś cāsmi yat kāṅkṣasi tad astu te
     anujānāmi caiva tvāṃ yudhyasva jayam āpnuhi
brūhi caiva paraṃ vīra kenārthaḥ kiṃ dadāmi te
     evaṃ gate mahārāja yuddhād anyat kim icchasi
arthasya puruṣo dāso dāsas tv artho na kasya cit
     iti satyaṃ mahārāja baddho 'smy arthena kauravaiḥ
kariṣyāmi hi te kāmaṃ bhāgineya yathepsitam
     bravīmy ataḥ klībavat tvāṃ yuddhād anyat kim icchasi
yudhiṣṭhira uvāca
     mantrayasva mahārāja nityaṃ maddhitam uttamam
     kāmaṃ yudhya parasyārthe varam etad vṛṇomy aham
śalya uvāca
     brūhi kim atra sāhyaṃ te karomi nṛpasattama
     kāmaṃ yotsye parasyārthe vṛto 'smy arthena kauravaiḥ
yudhiṣṭhira uvāca
     sa eva me varaḥ satya udyoge yas tvayā kṛtaḥ
     sūtaputrasya saṃgrāme kāryas tejovadhas tvayā
śalya uvāca
     saṃpatsyaty eṣa te kāmaḥ kuntīputra yathepsitaḥ
     gaccha yudhyasva visrabdhaṃ pratijāne jayaṃ tava
saṃjaya uvāca
     anumānyātha kaunteyo mātulaṃ madrakeśvaram
     nirjagāma mahāsainyād bhrātṛbhiḥ parivāritaḥ
vāsudevas tu rādheyam āhave 'bhijagāma vai
     tata enam uvācedaṃ pāṇḍavārthe gadāgrajaḥ
śrutaṃ me karṇa bhīṣmasya dveṣāt kila na yotsyasi
     asmān varaya rādheya yāvad bhīṣmo na hanyate
hate tu bhīṣme rādheya punar eṣyasi saṃyuge
     dhārtarāṣṭrasya sāhāyyaṃ yadi paśyasi cet samam
karṇa uvāca
     na vipriyaṃ kariṣyāmi dhārtarāṣṭrasya keśava
     tyaktaprāṇaṃ hi māṃ viddhi duryodhanahitaiṣiṇam
saṃjaya uvāca
     tac chrutvā vacanaṃ kṛṣṇaḥ saṃnyavartata bhārata
     yudhiṣṭhirapurogaiś ca pāṇḍavaiḥ saha saṃgataḥ
atha sainyasya madhye tu prākrośat pāṇḍavāgrajaḥ
     yo 'smān vṛṇoti tad ahaṃ varaye sāhyakāraṇāt
atha tān samabhiprekṣya yuyutsur idam abravīt
     prītātmā dharmarājānaṃ kuntīputraṃ yudhiṣṭhiram
ahaṃ yotsyāmi miṣataḥ saṃyuge dhārtarāṣṭrajān
     yuṣmad arthe mahārāja yadi māṃ vṛṇuṣe 'nagha
yudhiṣṭhira uvāca
     ehy ehi sarve yotsyāmas tava bhrātṝn apaṇḍitān
     yuyutso vāsudevaś ca vayaṃ ca brūma sarvaśaḥ
vṛṇomi tvāṃ mahābāho yudhyasva mama kāraṇāt
     tvayi piṇḍaś ca tantuś ca dhṛtarāṣṭrasya dṛśyate
bhajasvāsmān rājaputra bhajamānān mahādyute
     na bhaviṣyati durbuddhir dhārtarāṣṭro 'tyamarṣaṇaḥ
saṃjaya uvāca
     tato yuyutsuḥ kauravyaḥ parityajya sutāṃs tava
     jagāma pāṇḍuputrāṇāṃ senāṃ viśrāvya dundubhim
tato yudhiṣṭhiro rājā saṃprahṛṣṭaḥ sahānujaiḥ
     jagrāha kavacaṃ bhūyo dīptimat kanakojjvalam
pratyapadyanta te sarve rathān svān puruṣarṣabhāḥ
     tato vyūhaṃ yathāpūrvaṃ pratyavyūhanta te punaḥ
avādayan dundubhīṃś ca śataśaś caiva puṣkarān
     siṃhanādāṃś ca vividhān vineduḥ puruṣarṣabhāḥ
rathasthān puruṣavyāghrān pāṇḍavān prekṣya pārthivāḥ
     dhṛṣṭadyumnādayaḥ sarve punar jahṛṣire mudā
gauravaṃ pāṇḍuputrāṇāṃ mānyān mānayatāṃ ca tān
    dṛṣṭvā mahīkṣitas tatra pūjayāṃ cakrire bhṛśam
sauhṛdaṃ ca kṛpāṃ caiva prāptakālaṃ mahātmanām
    dayāṃ ca jñātiṣu parāṃ kathayāṃ cakrire nṛpāḥ
sādhu sādhv iti sarvatra niśceruḥ stutisaṃhitāḥ
    vācaḥ puṇyāḥ kīrtimatāṃ manohṛdayaharṣiṇīḥ
mlecchāś cāryāś ca ye tatra dadṛśuḥ śuśruvus tadā
    vṛttaṃ tat pāṇḍuputrāṇāṃ rurudus te sagadgadāḥ
tato jaghnur mahābherīḥ śataśaś caiva puṣkarān
    śaṅkhāṃś ca gokṣīranibhān dadhmur hṛṣṭā manasvinaḥ
