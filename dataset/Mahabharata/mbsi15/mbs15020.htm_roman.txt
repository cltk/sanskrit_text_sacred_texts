[vai]
      vidureṇaivam uktas tu dhṛtarāṣṭro janādhipaḥ
      prītimān abhavad rājā rājño jiṣṇoś ca karmaṇā
tato 'bhirūpān bhīṣmāya brāhmaṇān ṛṣisattamān
      putrārthe suhṛdāṃ caiva sa samīkṣya sahasraśaḥ
kārayitvānna pānāni yānāny ācchādanāni ca
      suvarṇamaṇiratnāni dāsīdāsa paricchadān
kambalājina ratnāni grāmān kṣetrān ajāvikam
      alaṃkārān gajān aśvān kanyāś caiva varastriyaḥ
      ādiśyādiśya viprebhyo dadau sa nṛpasattamaḥ
droṇaṃ saṃkīrtya bhīṣmaṃ ca somadattaṃ ca bāhlikam
      duryodhanaṃ ca rājānaṃ putrāṃś caiva pṛthak pṛthak
      jayadratha purogāś ca suhṛdaś caiva sarvaśaḥ
sa śrāddhayajño vavṛdhe bahu godhanadakṣiṇaḥ
      anekadhanaratnaugho yudhiṣṭhira mate tadā
aniśaṃ yatra puruṣā gaṇakā lekhakās tathā
      yudhiṣṭhirasya vacanāt tad āpṛcchanti taṃ nṛpam
ājñāpaya kim etebhyaḥ pradeyaṃ dīyatām iti
      tad upasthitam evātra vacanānte pradṛśyate
śate deye daśaśataṃ sahasre cāyutaṃ tathā
      dīyate vacanād rājñaḥ kuntīputrasya dhīmataḥ
evaṃ sa vasu dhārābhir varṣamāṇo nṛpāmbudaḥ
     tarpayām āsa viprāṃs tān varṣan bhūmim ivāmbudaḥ
tato 'nantaram evātra sarvavarṇān mahīpatiḥ
     annapānarasaughena plāvayām āsa pārthivaḥ
savastra phenaratnaugho mṛd aṅganinada svanaḥ
     gavāśvamakarāvarto nārīratnamahākaraḥ
grāmāgrahāra kulyāḍhyo maṇihemajalārṇavaḥ
     jagat saṃplāvayām āsa dhṛtarāṣṭra dayāmbudhiḥ
evaṃ saputrapautrāṇāṃ pitṝṇām ātmanas tathā
     gāndhāryāś ca mahārāja pradadāv aurdhva dehikam
pariśrānto yadāsīt sa dadad dānāny anekaśaḥ
     tato nirvartayām āsa dānayajñaṃ kurūdvahaḥ
evaṃ sa rājā kauravyaś cakre dānamahotsavam
     naṭanartaka lāsyāḍhyaṃ bahv annarasadakṣiṇam
daśāham evaṃ dānāni dattvā rājāmbikā sutaḥ
     babhūva putrapautrāṇām anṛṇo bharatarṣabha
