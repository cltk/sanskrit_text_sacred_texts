[yudhisṭhira]
      kena vṛttena vṛttajña vītaśokaś caren mahīm
      kiṃ ca kurvan naro loke prāpnoti paramāṃ gatim
[bhīsma]
      atrāpy udāharantīmam itihāsaṃ purātanam
      prahrādasya ca saṃvādaṃ muner ājagarasya ca
carantaṃ brāhmaṇaṃ kaṃ cit kalya cittam anāmayam
      papraccha rājan prahrādo buddhimān prājñasaṃmataḥ
svasthaḥ śakto mṛdur dānto nirvivitso 'nasūyakaḥ
      suvāgbahumato loke prājñaś carasi bālavat
naiva prārthayase lābhaṃ nālābheṣv anuśocasi
      nityatṛpta iva brahman na kiṃ cid avamanyase
srotasā hriyamāṇāsu prajāsv avimanā iva
      dharmakāmārtha kāryeṣu kūtastha iva lakṣyase
nānutiṣṭhasi dharmārdhau na kāme cāpi vartase
      indriyārthān anādṛtya muktaś carasi sākṣivat
kā nu prajñā śrutaṃ vā kiṃ vṛttir vā kā nu te mune
      kṣipram ācakṣva me brahmañ śreyo yad iha manyase
anuyuktaḥ sa medhāvī lokadharmavidhānavit
      uvāca ślakṣṇayā vācā prahrādam anapārthayā
paśyan prahrāda bhūtānām utpattim animittataḥ
     hrāsaṃ vṛddhiṃ vināśaṃ ca na prahṛṣye na ca vyathe
svabhāvād eva saṃdṛśya vartamānāḥ pravṛttayaḥ
     svabhāvaniratāḥ sarvāḥ paritapye na kena cit
paśyan prahrāda saṃyogān viprayoga parāyanān
     saṃcayāṃś ca vināśāntān na kva cid vidadhe manaḥ
antavanti ca bhūtāni guṇayuktāni paśyataḥ
     utpattinidhanajñasya kiṃ kāryam avaśiṣyate
jalajānām api hy antaṃ paryāyenopalakṣaye
     mahatām api kāyānāṃ sūkṣmāṇāṃ ca mahodadhau
jaṅgama sthāvarāṇāṃ ca bhūtānām asurādhipa
     pārthivānām api vyaktaṃ mṛtyuṃ paśyāmi sarvaśaḥ
antarikṣacarāṇāṃ ca dānavottama pakṣiṇām
     uttiṣṭhati yathākālaṃ mṛtyur balavatām api
divi saṃśaramāṇāni hrasvāni ca mahānti ca
     jyotīṃsi ca yathākālaṃ patamānāni lakṣaye
iti bhūtāni saṃpaśyann anuṣaktāni mṛtyunā
     sarvasāmānyato vidvān kṛtakṛtyaḥ sukhaṃ svape
sumahāntam api grāsaṃ grase labdhaṃ yadṛcchayā
     śaye punar abhuñjāno divasāni bahūny api
āsravaty api mām annaṃ punar bahuguṇaṃ bahu
     punar alpaguṇaṃ stokaṃ punar naivopapadyate
kanān kadā cit khādāmi pinyākam api ca grase
     bhakṣaye śālimāṃsāni bhakṣāṃś cocāvacān punaḥ
śaye kadā cit paryaṅke bhūmāv api punaḥ śaye
     prāsāde 'pi ca me śayyā kadā cid upapadyate
dhārayāmi ca cīrāṇi śānīṃ kṣaumājināni ca
     mahārhāṇi ca vāsāṃsi dhārayāmy aham ekadā
na saṃnipatitaṃ dharmyam upabhogaṃ yadṛcchayā
     pratyācakṣe na cāpy enam anurudhye sudurlabham
acalam anidhanaṃ śivaṃ viśokaṃ; śucim atulaṃ viduṣāṃ mate niviṣṭam
     anabhimatam asevitaṃ ca mūḍhair; vratam idam ājagaraṃ śuciś carāmi
acalita matir acyutaḥ svadharmāt; parimita saṃsaraṇaḥ parāvarajñaḥ
     vigatabhayakaṣāyalobhamoho; vratam idam ājagaraṃ śuciś carāmi
aniyataphalabhakṣya bhojyapeyaṃ; vidhiparināma vibhaktadeśakālam
     hṛdayasukham asevitaṃ kadaryair; vratam idam ājagaraṃ śuciś carāmi
idam idam iti tṛṣṇayābhibhūtaṃ; janam anavāptadhanaṃ viṣīda mānam
     nipunam anuniśāmya tattvabuddhyā; vratam idam ājagaraṃ śuciś carāmi
bahuvidham anudṛśya cārthahetoḥ; kṛpaṇam ihāryam anāryam āśrayantam
     upaśama rucir ātmavān praśānto; vratam idam ājagaraṃ śuciś carāmi
sukham asukham anartham arthalābhaṃ; ratim aratiṃ maraṇaṃ ca jīvitaṃ ca
     vidhiniyatam avekṣya tattvato 'haṃ; vratam idam ājagaraṃ śuciś carāmi
apagatabhayarāgamohadarpo; dhṛtimatibuddhisamanvitaḥ praśāntaḥ
     upagataphalabhogino niśāmya; vratam idam ājagaraṃ śuciś carāmi
aniyataśayanāsanaḥ prakṛtyā; damaniyama vratasatyaśaucayuktaḥ
     apagataphalasaṃcayaḥ prahṛṣṭo; vratam idam ājagaraṃ śuciś carāmi
abhigatam asukhārtham īhanārthair; upagatabuddhir avekṣya cātmasaṃsthaḥ
     tṛṣitam aniyataṃ mano niyantuṃ; vratam idam ājagaraṃ śuciś carāmi
na hṛdayam anurudhyate mano vā; priya sukhadurlabhatām anityatāṃ ca
     tad ubhayam upalakṣayann ivāhaṃ; vratam idam ājagaraṃ śuciś carāmi
bahu kathitam idaṃ hi buddhimadbhiḥ; kavibhir abhiprathayadbhir ātmakīrtim
     idam idam iti tatra tatra tat tat; svaparamatair gahanaṃ pratarkayadbhiḥ
tad aham anuniśāmya viprayātaṃ; pṛthag abhipannam ihābudhair manuṣyaiḥ
     anavasitam ananta doṣapāraṃ; nṛṣu viharāmi vinītaroṣatṛṣṇaḥ
[bhī]
     ajagara caritaṃ vrataṃ mahātmā; yeha naro 'nucared vinītarāgaḥ
     apagatabhayamanyulobha mohaḥ; sa khalu sukhī vihared imaṃ vihāram
