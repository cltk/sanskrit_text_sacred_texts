[s]
      putras tava mahārāja madrarājam idaṃ vacaḥ
      vinayenopasaṃgamya praṇayād vākyam abravīt
satyavrata mahābhāga dviṣatām aghavardhana
      madreśvara raṇe śūra parasainyabhayaṃkara
śrutavān asi karṇasya bruvato vadatāṃ vara
      yathā nṛpatisiṃhānāṃ madhye tvāṃ varayaty ayam
tasmāt pārtha vināśārthaṃ hitārthaṃ mama caiva hi
      sārathyaṃ rathināṃ śreṣṭha sumanāḥ kartum arhasi
asyābhīśu graho loke nānyo 'sti bhavatā samaḥ
      sa pātu sarvataḥ karṇaṃ bhavān brahmeva śaṃkaram
pārthasya sacivaḥ kṛṣṇo yathābhīśu graho varaḥ
      tathā tvam api rādheyaṃ sarvataḥ paripālaya
bhīṣmo droṇaḥ kṛpaḥ karṇo bhavān bhojaś ca vīryavān
      śakuniḥ saubalo drauṇir aham eva ca no balam
      eṣām eva kṛto bhāgo navadhā pṛtanā pate
naiva bhāgo 'tra bhīṣmasya droṇasya ca mahātmanaḥ
      tābhyām atītya tau bhāgau nihatā mama śatravaḥ
vṛddhau hi tau naravyāghrau chalena nihatau ca tau
      kṛtvā nasukaraṃ karma gatau svargam ito 'nagha
tathānye puruṣavyāghrāḥ parair vinihatā yudhi
     asmadīyāś ca bahavaḥ svargāyopagatā raṇe
     tyaktvā prāṇān yathāśakti ceṣṭāḥ kṛtvā ca puṣkalāḥ
karṇo hy eko mahābāhur asmatpriyahite rataḥ
     bhavāṃś ca puruṣavyāghra sarvalokamahārathaḥ
     tasmiñ jayāśā vipulā mama madrajanādhipa
pārthasya samare kṛṣṇo yathābhīśu varagrahaḥ
     tena yukto raṇe pārtho rakṣyamāṇaś ca pārthiva
     yāni karmāṇi kurute pratyakṣāṇi tathaiva te
pūrvaṃ na samare hy evam avadhīd arjuno ripūn
     ahany ahani madreśa drāvayan dṛśyate yudhi
bhāgo 'vaśiṣṭaḥ karṇasya tava caiva mahādyute
     taṃ bhāgaṃ saha karṇena yugapan nāśayāhave
sūryāruṇau yathādṛṣṭvā tamo naśyati māriṣa
     tathā naśyantu kaunteyāḥ sapāñcālāḥ sasṛñjayāḥ
rathānāṃ pravaraḥ karṇo yantṝṇāṃ pravaro bhavān
     saṃnipātaḥ samo loke bhavator nāsti kaś cana
yathā sarvāsv avasthāsu vārṣṇeyaḥ pāti pāṇḍavam
     tathā bhavān paritrātu karṇaṃ vaikartanaṃ raṇe
tvayā sārathinā hy eṣa apradhṛṣyo bhaviṣyati
     devatānām api raṇe saśakrāṇāṃ mahīpate
     kiṃ punaḥ pāṇḍaveyānāṃ mātiśaṅkīr vaco mama
duryodhana vacaḥ śrutvā śalyaḥ krodhasamanvitaḥ
     triśikhāṃ bhrukuṭīṃ kṛtvā dhunvan hastau punaḥ punaḥ
krodharakte mahānetre parivartya mahābhujaḥ
     kulaiśvaryaśrutibalair dṛptaḥ śalyo 'bravīd idam
avamanyase māṃ gāndhāre dhruvaṃ māṃ pariśaṅkase
     yan māṃ bravīṣi visrabdhaṃ sārathyaṃ kriyatām iti
asmatto 'bhyadhikaṃ karṇaṃ manyamānaḥ praśaṃsasi
     na cāhaṃ yudhi rādheyaṃ gaṇaye tulyam ātmanā
ādiśyatām abhyadhiko mamāṃśaḥ pṛthivīpate
     tam ahaṃ samare hatvā gamiṣyāmi yathāgatam
atha vāpy eka evāhaṃ yotsyāmi kurunandana
     paśya vīryaṃ mamādya tvaṃ saṃgrāme dahato ripūn
na cābhikāmān kauravya vidhāya hṛdaye pumān
     asmadvidhaḥ pravarteta mā mā tvam atiśaṅkithāḥ
yudhi cāpy avamāno me na kartavyaḥ kathaṃ cana
     paśya hīmau mama bhujau vajrasaṃhananopamau
dhanuḥ paśya ca me citraṃ śarāṃś cāśīviṣopamān
     rathaṃ paśya ca me kḷptaṃ sadaśvair vātavegitaiḥ
     gadāṃ ca paśya gāndhāre hemapaṭṭa vibhūṣitām
dārayeyaṃ mahīṃ kruddho vikireyaṃ ca parvatān
     śoṣayeyaṃ samudrāṃś ca tejasā svena pārthiva
tan mām evaṃvidhaṃ jānan samartham arinigrahe
     kasmād yunakṣi sārathye nyūnasyādhirather nṛpa
na nāma dhuri rājendra prayoktuṃ tvam ihārhasi
     na hi pāpīyasaḥ śreyān bhūtvā preṣyatvam utsahe
yo hy abhyupagataṃ prītyā garīyāṃsaṃ vaśe sthitam
     vaśe pāpīyaso dhatte tat pāpam adharottaram
brāhmaṇā brahmaṇā sṛṣṭā mukhāt kṣatram athorasaḥ
     ūrubhyām asṛjad vaiśyāñ śūdrān padbhyām iti śrutiḥ
     tebhyo varṇaviśeṣāś ca pratilomānulomajāḥ
athānyonyasya saṃyogāc cāturvarṇyasya bhārata
     goptāraḥ saṃgrahītārau dātāraḥ kṣatriyāḥ smṛtāḥ
yājanādhyāpanair viprā viśuddhaiś ca pratigrahaiḥ
     lokasyānugrahārthāya sthāpitā brahmaṇā bhuvi
kṛṣiś ca pāśupālyaṃ ca viśāṃ dānaṃ ca sarvaśaḥ
     brahmakṣatraviśāṃ śūdrā vihitāḥ paricārakāḥ
brahmakṣatrasya vihitaḥ sūtā vai paricārakāḥ
     na viṭ śūdrasya tatraiva śṛṇu vākyaṃ mamānagha
so 'haṃ mūrdhāvasiktaḥ san rājarṣikulasaṃbhavaḥ
     mahārathaḥ samākhyātaḥ sevyaḥ stavyaś ca bandinām
so 'ham etādṛśo bhūtvā nehāri kulamardana
     sūtaputrasya saṃgrāme sārathyaṃ kartum utsahe
avamānam ahaṃ prāpya na yotsyāmi kathaṃ cana
     āpṛcchya tvādya gāndhāre gamiṣyāmi yathāgatam
evam uktvā naravyāghraḥ śalyaḥ samitiśobhanaḥ
     utthāya prayayau tūrṇaṃ rājamadhyād amarṣitaḥ
praṇayād bahumānāc ca taṃ nigṛhya sutas tava
     abravīn madhuraṃ vākyaṃ sāma sarvārthasādhakam
yathā śalya tvam ātthedam evam etad asaṃśayam
     abhiprāyas tu me kaś cit taṃ nibodha janeśvara
na karṇo 'bhyadhikas tvattaḥ śaṅke naiva kathaṃ cana
     na hi madreśvaro rājā kuryād yad anṛtaṃ bhavet
ṛtam eva hi pūrvās te vahanti puruṣottamāḥ
     tasmād ārtāyaniḥ prokto bhavān iti matir mama
śalya bhūtaś ca śatrūṇāṃ yasmāt tvaṃ bhuvi mānada
     tasmāc chalyeti te nāma kathyate pṛthivīpate
yad eva vyāhṛtaṃ pūrvaṃ bhavatā bhūridakṣiṇa
     tad eva kuru dharmajña madarthaṃ yad yad ucyase
na ca tvatto hi rādheyo na cāham api vīryavān
     vṛṇīmas tvāṃ hayāgryāṇāṃ yantāram iti saṃyuge
yathā hy abhyadhikaṃ karṇaṃ guṇais tāta dhanaṃjayāt
     vāsudevād api tvāṃ ca loko 'yam iti manyate
karṇo hy abhyadhikaḥ pārthād astrair eva nararṣabha
     bhavān apy adhikaḥ kṛṣṇād aśvayāne bale tathā
yathāśvahṛdayaṃ veda vāsudevo mahāmanāḥ
     dviguṇaṃ tvaṃ tathā vettha madrarāja na saṃśayaḥ
[ṣ]
     yan mā bravīṣi gāndhāre madhye sainyasya kaurava
     viśiṣṭaṃ devakīputrāt prītimān asmy ahaṃ tvayi
eṣa sārathyam ātiṣṭhe rādheyasya yaśasvinaḥ
     yudhyataḥ pāṇḍavāgryeṇa yathā tvaṃ vīra manyase
samayaś ca hi me vīra kaś cid vaikartanaṃ prati
     utsṛjeyaṃ yathāśraddham ahaṃ vāco 'sya saṃnidhau
[s]
     tatheti rājan putras te saha karṇena bhārata
     abravīn madrarājasya sutaṃ bharatasattama
