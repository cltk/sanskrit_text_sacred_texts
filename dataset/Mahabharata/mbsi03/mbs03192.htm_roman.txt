[vai]
      yudhiṣṭhiro dharmarājaḥ papraccha bharatarṣabha
      mārkaṇḍeyaṃ tapovṛddhaṃ dīryāyur am akalmaṣam
viditās tava dharmajña devadānavarākṣasāḥ
      rājavaṃśāś ca vividhā ṛṣivaṃśāś ca śāśvatāḥ
      na te 'sty aviditaṃ kiṃ cid asmiṁl loke dvijottama
kathāṃ vetsi mune divyāṃ manuṣyoragarakṣasām
      etad icchāmy ahaṃ śrotuṃ tattvena kathitaṃ dvija
kuvalāśva iti khyāta ikṣvākur aparājitaḥ
      kathaṃ nāma viparyāsād dhundhumāratvam āgataḥ
etad icchāmi tattvena jñātuṃ bhārgava sattama
      viparyastaṃ yathā nāma kuvalāśvasya dhīmataḥ
[mārk]
      hanta te kathayiṣyāmi śṛṇu rājan yudhiṣṭhira
      dharmiṣṭham idam ākhyānaṃ dundhu mārasya tac chṛṇu
yathā sa rājā ikṣvākuḥ kuvalāśvo mahīpatiḥ
      dhundhumāratvam agamat tac chṛṇuṣva mahīpate
maharṣir viśrutas tāta uttaṅka iti bhārata
      marudhanvasu ramyeṣu āśramas tasya kaurava
uttaṅkas tu mahārāja tapo 'tapyat suduścaram
      ārirādhayiṣur viṣṇuṃ bahūn varṣagaṇān vibho
tasya prītaḥ sa bhagavān sākṣād darśanam eyivān
     dṛṣṭvaiva carṣiḥ prahvas taṃ tuṣṭāva vividhair stavaiḥ
tvayā deva prajāḥ sarvāḥ sadevāsuramānavāḥ
     sthāvarāṇi ca bhūtāni jaṅgamāni tathaiva ca
     brahma vedāś ca vedyaṃ ca tvayā sṛṣṭaṃ mahādyute
śiras te gaganaṃ deva netre śaśidivākarau
     niḥśvāsaḥ panavaś cāpi tejo 'gniś ca tavācyuta
     bāhavas te diśaḥ sarvāḥ kukṣiś cāpi mahārṇavaḥ
ūrū te parvatā devakhaṃ nābhir madhusūdana
     pādau te pṛthivī devī romāṇy oṣadhayas tathā
indra somāgnivaruṇā devāsuramahoragāḥ
     prahvās tvām upatiṣṭhanti stuvanto vividhaiḥ stavaiḥ
tvayā vyāptāni sarvāṇi bhūtāni bhuvaneśvara
     yoginaḥ sumahāvīryāḥ stuvanti tvāṃ maharṣayaḥ
tvayi tuṣṭe jagat svasthaṃ tvayi kruddhe mahad bhayam
     bhayānām apanetāsi tvam ekaḥ puruṣottama
devānāṃ mānuṣāṇāṃ ca sarvabhūtasukhāvahaḥ
     tribhir vikramaṇair devatrayo lokās tvayāhṛtāḥ
     asurāṇāṃ samṛddhānāṃ vināśaś ca tvayā kṛtaḥ
tava vikramaṇair devā nirvāṇam agaman param
     parābhavaṃ ca daityendrās tvayi kruddhemahā dyute
tvaṃ hi kartā vikartā ca bhūtānām iha sarvaśaḥ
     ārādhayitvā tvāṃ devāḥ sukham edhanti sarvaśaḥ
evaṃ stuto hṛṣīkeśa uttaṅkena mahātmanā
     uttaṅkam abravīd viṣṇuḥ prītas te 'haṃ varaṃ vṛṇu
[uttanka]
     paryāpto me varahy eṣa yad ahaṃ dṛṣṭavān harim
     puruṣaṃ śāśvataṃ divyaṃ sraṣṭāraṃ jagataḥ prabhum
[visṇu]
     prītas te 'ham alaulyena bhaktyā ca dvijasattama
     avaśyaṃ hi tvayā brahman matto grāhyo varadvija
evaṃ saṃchandyamānas tu vareṇa hariṇā tadā
     uttaṅkaḥ prāñjalir vavre varaṃ bharatasattama
yadi me bhagavān prītaḥ puṇḍarīkanibhekṣaṇaḥ
     dharme satye dame caiva buddhir bhavatu me sadā
     abhyāsaś ca bhaved bhaktyā tvayi nityaṃ maheśvara
[visṇu]
     sarvam etad dhi bhavitā matprasādāt tava dvija
     pratibhāsyati yogaś ca yena yukto divaukasām
     trayāṇām api lokānāṃ mahat kāryaṃ kariṣyasi
utsādanārthaṃ lokānāṃ dhundhur nāma mahāsuraḥ
     tapasyati tapo ghoraṃ śṛṇu yas taṃ haniṣyati
bṛhadaśva iti khyāto bhaviṣyati mahīpatiḥ
     tasya putraḥ śucir dāntaḥ kuvalāśva iti śrutaḥ
sa yogabalam āsthāya māmakaṃ pārthivottamaḥ
     śāsanāt tava viprarṣe dhundhumāro bhaviṣyati
uttaṅkam evam uktvā tu viṣṇur antaradhīyata
