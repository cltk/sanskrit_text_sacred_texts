vaiśaṃpāyana uvāca
      etac chrutvā tu kaunteyaḥ sarvān bhrātṝn upahvare
      āhūya bharataśreṣṭha idaṃ vacanam abravīt
dhārtarāṣṭrasya sainyeṣu ye cārapuruṣā mama
      te pravṛttiṃ prayacchanti mamemāṃ vyuṣitāṃ niśām
duryodhanaḥ kilāpṛcchad āpageyaṃ mahāvratam
      kena kālena pāṇḍūnāṃ hanyāḥ sainyam iti prabho
māseneti ca tenokto dhārtarāṣṭraḥ sudurmatiḥ
      tāvatā cāpi kālena droṇo 'pi pratyajānata
gautamo dviguṇaṃ kālam uktavān iti naḥ śrutam
      drauṇis tu daśarātreṇa pratijajñe mahāstravit
tathā divyāstravit karṇaḥ saṃpṛṣṭaḥ kurusaṃsadi
      pañcabhir divasair hantuṃ sa sainyaṃ pratijajñivān
tasmād aham apīcchāmi śrotum arjuna te vacaḥ
      kālena kiyatā śatrūn kṣapayer iti saṃyuge
evam ukto guḍākeśaḥ pārthivena dhanaṃjayaḥ
      vāsudevam avekṣyedaṃ vacanaṃ prabhyabhāṣata
sarva ete mahātmānaḥ kṛtāstrāś citrayodhinaḥ
      asaṃśayaṃ mahārāja hanyur eva balaṃ tava
apaitu te manastāpo yathāsatyaṃ bravīmy aham
     hanyām ekarathenāhaṃ vāsudevasahāyavān
sāmarān api lokāṃs trīn sahasthāvarajaṅgamān
     bhūtaṃ bhavyaṃ bhaviṣyac ca nimeṣād iti me matiḥ
yat tad ghoraṃ paśupatiḥ prādād astraṃ mahan mama
     kairāte dvandvayuddhe vai tad idaṃ mayi vartate
yad yugānte paśupatiḥ sarvabhūtāni saṃharan
     prayuṅkte puruṣavyāghra tad idaṃ mayi vartate
tan na jānāti gāṅgeyo na droṇo na ca gautamaḥ
     na ca droṇasuto rājan kuta eva tu sūtajaḥ
na tu yuktaṃ raṇe hantuṃ divyair astraiḥ pṛthagjanam
     ārjavenaiva yuddhena vijeṣyāmo vayaṃ parān
tatheme puruṣavyāghrāḥ sahāyās tava pārthiva
     sarve divyāstraviduṣaḥ sarve yuddhābhinandinaḥ
vedāntāvabhṛthasnātāḥ sarva ete 'parājitāḥ
     nihanyuḥ samare senāṃ devānām api pāṇḍava
śikhaṇḍī yuyudhānaś ca dhṛṣṭadyumnaś ca pārṣataḥ
     bhīmaseno yamau cobhau yudhāmanyūttamaujasau
virāṭadrupadau cobhau bhīṣmadroṇasamau yudhi
     svayaṃ cāpi samartho 'si trailokyotsādane api
krodhād yaṃ puruṣaṃ paśyes tvaṃ vāsavasamadyute
     kṣipraṃ na sa bhaved vyaktam iti tvāṃ vedmi kaurava
