tato madhyāt samudrasya sāgaraḥ svayam utthitaḥ
 udayan hi mahāśailān meror iva divākaraḥ
 pannagaiḥ saha dīptāsyaiḥ samudraḥ pratyadṛśyata
snigdhavaidūryasaṃkāśo jāmbūnadavibhūṣitaḥ
 raktamālyāmbaradharaḥ padmapatranibhekṣaṇaḥ
sāgaraḥ samatikramya pūrvam āmantrya vīryavān
 abravīt prāñjalir vākyaṃ rāghavaṃ śarapāṇinam
pṛthivī vāyur ākāśam āpo jyotiś ca rāghavaḥ
 svabhāve saumya tiṣṭhanti śāśvataṃ mārgam āśritāḥ
tat svabhāvo mamāpy eṣa yad agādho 'ham aplavaḥ
 vikāras tu bhaved rādha etat te pravadāmy aham
na kāmān na ca lobhād vā na bhayāt pārthivātmaja
 grāhanakrākulajalaṃ stambhayeyaṃ kathaṃ cana
vidhāsye rāma yenāpi viṣahiṣye hy ahaṃ tathā
 grāhā na prahariṣyanti yāvat senā tariṣyati
ayaṃ saumya nalo nāma tanujo viśvakarmaṇaḥ
 pitrā dattavaraḥ śrīmān pratimo viśvakarmaṇaḥ
eṣa setuṃ mahotsāhaḥ karotu mayi vānaraḥ
 tam ahaṃ dhārayiṣyāmi tathā hy eṣa yathā pitā
evam uktvodadhir naṣṭaḥ samutthāya nalas tataḥ
 abravīd vānaraśreṣṭho vākyaṃ rāmaṃ mahābalaḥ
ahaṃ setuṃ kariṣyāmi vistīrṇe varuṇālaye
 pituḥ sāmarthyam āsthāya tattvam āha mahodadhiḥ
mama mātur varo datto mandare viśvakarmaṇā
 aurasas tasya putro 'haṃ sadṛśo viśvakarmaṇā
na cāpy aham anukto vai prabrūyām ātmano guṇān
 kāmam adyaiva badhnantu setuṃ vānarapuṃgavāḥ
tato nisṛṣṭarāmeṇa sarvato hariyūthapāḥ
 abhipetur mahāraṇyaṃ hṛṣṭāḥ śatasahasraśaḥ
te nagān nagasaṃkāśāḥ śākhāmṛgagaṇarṣabhāḥ
 babhañjur vānarās tatra pracakarṣuś ca sāgaram
te sālaiś cāśvakarṇaiś ca dhavair vaṃśaiś ca vānarāḥ
 kuṭajair arjunais tālais tikalais timiśair api
bilvakaiḥ saptaparṇaiś ca karṇikāraiś ca puṣpitaiḥ
 cūtaiś cāśokavṛkṣaiś ca sāgaraṃ samapūrayan
samūlāṃś ca vimūlāṃś ca pādapān harisattamāḥ
 indraketūn ivodyamya prajahrur harayas tarūn
prakṣipyamāṇair acalaiḥ sahasā jalam uddhatam
 samutpatitam ākāśam apāsarpat tatas tataḥ
daśayojanavistīrṇaṃ śatayojanam āyatam
 nalaś cakre mahāsetuṃ madhye nadanadīpateḥ
śilānāṃ kṣipyamāṇānāṃ śailānāṃ tatra pātyatām
 babhūva tumulaḥ śabdas tadā tasmin mahodadhau
sa nalena kṛtaḥ setuḥ sāgare makarālaye
 śuśubhe subhagaḥ śrīmān svātīpatha ivāmbare
tato devāḥ sagandharvāḥ siddhāś ca paramarṣayaḥ
āplavantaḥ plavantaś ca garjantaś ca plavaṃgamāḥ
 tam acintyam asahyaṃ ca adbhutaṃ lomaharṣaṇam
 dadṛśuḥ sarvabhūtāni sāgare setubandhanam
tāni koṭisahasrāṇi vānarāṇāṃ mahaujasām
 badhnantaḥ sāgare setuṃ jagmuḥ pāraṃ mahodadheḥ
viśālaḥ sukṛtaḥ śrīmān subhūmiḥ susamāhitaḥ
 aśobhata mahāsetuḥ sīmanta iva sāgare
tataḥ pare samudrasya gadāpāṇir vibhīṣaṇaḥ
 pareṣām abhighatārtham atiṣṭhat sacivaiḥ saha
agratas tasya sainyasya śrīmān rāmaḥ salakṣmaṇaḥ
 jagāma dhanvī dharmātmā sugrīveṇa samanvitaḥ
anye madhyena gacchanti pārśvato 'nye plavaṃgamāḥ
 salile prapatanty anye mārgam anye na lebhire
 ke cid vaihāyasa gatāḥ suparṇā iva pupluvuḥ
ghoṣeṇa mahatā ghoṣaṃ sāgarasya samucchritam
 bhīmam antardadhe bhīmā tarantī harivāhinī
vānarāṇāṃ hi sā tīrṇā vāhinī nala setunā
 tīre niviviśe rājñā bahumūlaphalodake
tad adbhutaṃ rāghava karma duṣkaraṃ; samīkṣya devāḥ saha siddhacāraṇaiḥ
 upetya rāmaṃ sahitā maharṣibhiḥ; samabhyaṣiñcan suśubhair jalaiḥ pṛthak
jayasva śatrūn naradeva medinīṃ; sasāgarāṃ pālaya śāśvatīḥ samāḥ
 itīva rāmaṃ naradevasatkṛtaṃ; śubhair vacobhir vividhair apūjayan
