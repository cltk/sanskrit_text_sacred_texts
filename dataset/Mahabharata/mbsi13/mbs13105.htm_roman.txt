[y]
      eko lokaḥ sukṛtināṃ sarve tv āho pitāmaha
      uta tatrāpi nānātvaṃ tan me brūhi pitāmaha
[bh]
      karmabhiḥ pārtha nānātvaṃ lokānāṃ yānti mānavāḥ
      puṇyān puṇyakṛto yānti pāpān pāpakṛto janāḥ
atrāpy udāharantīmam itihāsaṃ purātanam
      gautamasya munes tāta saṃvādaṃ vāsavasya ca
brāhmaṇo gautamaḥ kaś cin mṛdur dānto jitendriyaḥ
      mahāvane hastiśiśuṃ paridyūnam amātṛkam
taṃ dṛṣṭvā jīvayām āsa sānukrośo dhṛtavrataḥ
      sa tu dīrgheṇa kālena babhūvātibalo mahān
taṃ prabhinnaṃ mahānāgaṃ prasrutaṃ sarvato madam
      dhṛtarāṣṭrasya rūpeṇa śakro jagrāha hastinam
hriyamāṇaṃ tu taṃ dṛṣṭvā gautamaḥ saṃśitavrataḥ
      abhyabhāṣata rājānaṃ dhṛtarāṣṭraṃ mahātapāḥ
mā me hārṣīr hastinaṃ putram enaṃ; duḥkhāt puṣṭaṃ dhṛtarāṣṭrākṛtajña
      mitraṃ satāṃ sapta padaṃ vadanti; mitradroho naiva rājan spṛśet tvām
idhmodaka pradātāraṃ śūnyapālakam āśrame
      vinītam ācārya kule suyuktaṃ guru karmaṇi
śiṣṭaṃ dāntaṃ kṛtajñaṃ ca priyaṃ ca satataṃ mama
     na me vikrośato rājan hartum arhasi kuñjaram
[dhṛ]
     gavāṃ sahasraṃ bhavate dadāmi; dāsī śataṃ niṣkaśatāni pañca
     anyac ca vittaṃ vividhaṃ maharṣe; kiṃ brāhmaṇasyeha gajena kṛtyam
[g]
     tvām eva gāvo 'bhi bhavantu rājan; dāsyaḥ sa niṣkā vividhaṃ ca ratnam
     anyac ca vittaṃ vividhaṃ narendra; kiṃ brāhmaṇasyeha dhanena kṛtyam
[dhṛ]
     brāhmaṇānāṃ hastibhir nāsti kṛtyaṃ; rājanyānāṃ nāgakulāni vipra
     svaṃ vāhanaṃ nayato nāsty adharmo; nāgaśreṣṭhād gautamāsmān nivarta
[g]
     yatra preto nandati puṇyakarmā; yatra pretaḥ śocati pāpakarmā
     vaivasvatasya sadane mahātmanas; tatra tvāhaṃ hastinaṃ yātayiṣye
[dhṛ]
     ye niṣkriyā nāstikāḥ śraddadhānāḥ; pāpātmāna indriyārthe niviṣṭāḥ
     yamasya te yātanāṃ prāpnuvanti; paraṃ gantā dhṛtarāṣṭro na tatra
[g]
     vaivasvatī saṃyamanī janānāṃ; yatrānṛtaṃ nocyate yatra satyam
     yatrābalā balinaṃ yātayanti; tatra tvāhaṃ hastinaṃ yātayiṣye
[dhṛ]
     jyeṣṭhāṃ svasāraṃ pitaraṃ mātaraṃ ca; guruṃ yathā mānayantaś caranti
     tathāvidhānām eṣa loko maharṣe; paraṃ gantā dhṛtarāṣṭro na tatra
[g]
     mandākinī vaiśravaṇasya rājño; mahābhogā bhogi janapraveśyā
     gandharvayakṣair apsarobhiś ca juṣṭā; tatra tvāhaṃ hastinaṃ yātayiṣye
[dhṛ]
     atithivratāḥ suvratā ye janā vai; pratiśrayaṃ dadati brāhmaṇebhyaḥ
     śiṣṭāśinaḥ saṃvibhajyāśritāṃś ca; mandākinīṃ te 'pi vibhūṣayanti
[g]
     meror ugre yad vanaṃ bhāti ramyaṃ; supuṣpitaṃ kiṃnaragītajuṣṭam
     sudarśanā yatra jambūr viśālā; tatra tvāhaṃ hastinaṃ yātayiṣye
[dhṛ]
     ye brāhmaṇā mṛdavaḥ satyaśīlā; bahuśrutāḥ sarvabhūtābhirāmāḥ
     ye 'dhīyante setihāsaṃ purāṇaṃ; madhv āhutyā juhvati ca dvijebhyaḥ
tathāvidhānām eṣa loko maharṣe; paraṃ gantā dhṛtarāṣṭro na tatra
     yad vidyate viditaṃ sthānam asti; tad brūhi tvaṃ tvarito hy eṣa yāmi
[g]
     supuṣpitaṃ kiṃnararājajuṣṭaṃ; priyaṃ vanaṃ nandanaṃ nāradasya
     gandharvāṇām apsarasāṃ ca sadma; tatra tvāhaṃ hastinaṃ yātayiṣye
[dhṛ]
     ye nṛttagītakuśalā janāḥ sadā; hy ayācamānāḥ sahitāś caranti
     tathāvidhānām eṣa loko maharṣe; paraṃ gantā dhṛtarāṣṭro na tatra
[g]
     yatrottarāḥ kuravo bhānti ramyā; devaiḥ sārdhaṃ modamānā narendra
     yatrāgniyaunāś ca vasanti viprā; hy ayonayaḥ parvata yonayaś ca
yatra śakro varṣati sarvakāmān; yatra striyaḥ kāmacārāś cacaranti
     yatra cerṣyā nāsti nārī narāṇāṃ; tatra tvāhaṃ hastinaṃ yātayiṣye
[dhṛ]
     ye sarvabhūteṣu nivṛttakāmā; amāṃsādā nyastadaṇḍāś caranti
     na hiṃṣanti sthāvaraṃ jaṅgamaṃ ca; bhūtānāṃ ye sarvabhūtātmabhūtāḥ
nirāśiṣo nirmamo vītarāgā; lābhālābhe tulyanindā praśaṃsāḥ
     tathāvidhānām eṣa loko maharṣe; paraṃ gantā dhṛtarāṣṭro na tatra
[g]
     tataḥ paraṃ bhānti lokāḥ sanātanāḥ; supuṇyagandhā nirmalā vītaśokāḥ
     somasya rājñaḥ sadane mahātmanas; tatra tvāhaṃ hastinaṃ yātayiṣye
[dhṛ]
     ye dānaśīlā na pratigṛhṇate sadā; na cāpy arthān ādadate parebhyaḥ
     yeṣām adeyam arhate nāsti kiṃ cit; sarvātithyāḥ suprasādā janāś ca
ye kṣantāro nābhijalpanti cānyāñ; śaktā bhūtvā satataṃ puṇyaśīlāḥ
     tathāvidhānām eṣa loko maharṣe; paraṃ gantā dhṛtarāṣṭro na tatra
[g]
     tataḥ paraṃ bhānti lokāḥ sanātanā; virajaso vitamaskā viśokāḥ
     ādityasya sumahāntaḥ suvṛttās; tatra tvāhaṃ hastinaṃ yātayiṣye
[dhṛ]
     svādhyāyaśīlā guruśuśrūṣaṇe ratās; tapasvinaḥ suvratāḥ satyasaṃdhāḥ
     ācāryāṇām apratikūla bhāṣiṇo; nityotthitā guru karma svacodyāḥ
tathāvidhānām eṣa loko maharṣe; viśuddhānāṃ bhāvitavānmatīnām
     satye sthitānāṃ veda vidāṃ mahātmanāṃ; paraṃ gantā dhṛtarāṣṭro na tatra
[g]
     tataḥ pare bhānti lokāḥ sanātanāḥ; supuṇyagandhā virajā viśokāḥ
     varuṇasya rājñaḥ sadane mahātmanas; tatra tvāhaṃ hastinaṃ yātayiṣye
[dhṛ]
     cāturmāsyair ye yajante janāḥ sadā; tatheṣṭīnāṃ daśaśataṃ prāpnuvanti
     ye cāgnihotraṃ juhvati śraddadhānā; yathānyāyaṃ trīṇi varṣāṇi viprāḥ
svadāriṇāṃ dharmadhure mahātmanāṃ; yathocite vartmani susthitānām
     dharmātmanām udvahatāṃ gatiṃ tāṃ; paraṃ gantā dhṛtarāṣṭro na tatra
[g]
     indrasya lokā virajā viśokā; duranvayāḥ kāṅkṣitā mānavānām
     tasyāhaṃ te bhavane bhūri tejaso; rājann imaṃ hastinaṃ yātayiṣye
śatavarṣa jīvī yaś ca śūro manuṣyo; veda dhyāyī yaś ca yajvāpramattaḥ
     ete sarve śakra lokaṃ vrajanti; paraṃ gantā dhṛtarāṣṭro na tatra
[g]
     prājāpatyāḥ santi lokā mahānto; nākasya pṛṣṭhe puṣlakā vītaśokāḥ
     manīṣitāḥ sarvalokodbhavānāṃ; tatra tvāhaṃ hastinaṃ yātayiṣye
[dhṛ]
     ye rājāno rājasūyābhiṣiktā; dharmātmāno rakṣitāraḥ prajānām
     ye cāśvamedhāvabhṛthāplutāṅgās; teṣāṃ lokā dhṛtarāṣṭro na tatra
[g]
     tataḥ paraṃ bhānti lokāḥ sanātanāḥ; supuṇyagandhā virajā vītaśokāḥ
     tasminn ahaṃ durlabhe tvāpradhṛṣye; gavāṃ loke hastinaṃ yātayiṣye
[dhṛ]
     yo gosahasrī śatadaḥ samāṃ samāṃ; yo gośatī daśa dadyāc ca śaktyāḥ
     tathā daśabhyo yaś ca dadyād ihaikāṃ; pañcabhyo vā dānaśīlas tathaikam
ye jīryante brahmacaryeṇa viprā; brāhmīṃ vācaṃ parirakṣanti caiva
     manasvinas tīrthayātrā parāyaṇās; te tatra modanti gavāṃ vimāne
prabhāsaṃ mānasaṃ puṇyaṃ puṣkarāṇi mahat saraḥ
     puṇyaṃ ca naimiṣaṃ tīrthaṃ bāhudāṃ karatoyinīm
gavāṃ gaya śiraś caiva vipāśāṃ sthūlavālukām
     tūṣṇīṃ gaṅgāṃ daśa gaṅgāṃ mahāhradam athāpi ca
gautamīṃ kauśikīṃ pākāṃ mahātmāno dhṛtavratāḥ
     sarasvatī dṛṣadvatyau yamunāṃ ye prayānti ca
tatra te divyasaṃsthānā divyamālyadharāḥ śivāḥ
     prayānti puṇyagandhāḍhyā dhṛtarāṣṭro na tatra vai
[g]
     yatra śītabhayaṃ nāsti na coṣṇa bhayam aṇv api
     na kṣutpipāse na glānir na duḥkhaṃ na sukhaṃ tathā
na dveṣyo na priyaḥ kaś cin na bandhur na ripus tathā
     na jarāmaraṇe vāpi na puṇyaṃ na ca pātakam
tasmin virajasi sphīte prajñā sattvavyavasthite
     svayambhubhavane puṇye hastinaṃ me yatiṣyati
[dhṛ]
     nirmuktāḥ sarvasaṅgebhyo kṛtātmāno yatavratāḥ
     adhyātmayogasaṃsthāne yuktāḥ svargagatiṃ gatāḥ
te brahmabhavanaṃ puṇyaṃ prāpnuvantīha sāttvikāḥ
     na tatra dhṛtarāṣṭras te śakyo draṣṭuṃ mahāmune
[g]
     rathantaraṃ yatra bṛhac ca gīyate; yatra vedī puṇḍarīkaiḥ stṛṇoti
     yatropayāti haribhiḥ somapīthī; tatra tvāhaṃ hastinaṃ yātayiṣye
budhyāmi tvāṃ vṛtrahaṇaṃ śatakratuṃ; vyatikramantaṃ bhuvanāni viśvā
     kac cin na vācā vṛjinaṃ kadā cid; akārṣaṃ te manaso 'bhiṣaṅgāt
[ṣakra]
     yasmād imaṃ lokapathaṃ prajānām; anvāgamaṃ padavāde gajasya
     tasmād bhavān praṇataṃ mānuśāstu; bravīṣi yat tat karavāṇi sarvam
[g]
     śvetaṃ kareṇuṃ mama putra nāgaṃ; yaṃ me 'hārṣīr daśavarṣāṇi bālam
     yo me vane vasato 'bhūd dvitīyas; tam eva me dehi surendra nāgam
[ṣakra]
     ayaṃ sutas te dvijamukhyanāgaś; cāghrāyate tvām abhivīkṣamāṇaḥ
     pādau ca te nāsikayopajighrate; śreyo mama dhyāhi namaś ca te 'stu
[g]
     śivaṃ sadaiveha surendra tubhyaṃ; dhyāyāmi pūjāṃ ca sadā prayuñje
     mamāpi tvaṃ śakra śivaṃ dadasva; tvayā dattaṃ pratigṛhṇāmi nāgam
[ṣakra]
     yeṣāṃ vedā nihitā vai guhāyāṃ; manīṣiṇāṃ sattvavatāṃ mahātmanām
     teṣāṃ tvayaikena mahātmanāsmi; buddhas tasmāt prītimāṃs te 'ham adya
hantaihi brāhmaṇa kṣipraṃ saha putreṇa hastinā
     prāpnuhi tvaṃ śubhāṁl lokān ahnāya ca cirāya ca
[bh]
     sa gautamaṃ puraskṛtya saha putreṇa hastinā
     divam ācakrame vajrī sadbhiḥ saha durāsadam
