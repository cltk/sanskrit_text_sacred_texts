[j]
      dṛṣṭvā putrāṃs tathā pautrān sānubandhāñ janādhipaḥ
      dhṛtarāṣṭraḥ kim akarod rājā caiva yudhiṣṭhiraḥ
[vai]
      tad dṛṣṭvā mahad āścaryaṃ putrāṇāṃ darśanaṃ punaḥ
      vītaśokaḥ sa rājarṣiḥ punar āśramam āgamat
itaras tu janaḥ sarvas te caiva paramarṣayaḥ
      pratijagmur yathākāmaṃ dhṛtarāṣṭrābhyanujñayā
pāṇḍavās tu mahātmāno laghu bhūyiṣṭha sainikāḥ
      anujagmur mahātmānaṃ sadāraṃ taṃ mahīpatim
tam āśramagataṃ dhīmān brahmarṣir lokapūjitaḥ
      muniḥ satyavatī putro dhṛtarāṣṭram abhāṣata
dhṛtarāṣṭra mahābāho śṛṇu kauravanandana
      śrutaṃ te jñānavṛddhānām ṛṣīṇāṃ puṇyakarmaṇām
ṛddhābhijana vṛddhānāṃ vedavedāṅgavedinām
      dharmajñānāṃ purāṇānāṃ vadatāṃ vividhāḥ kathāḥ
mā sma śoke manaḥ kārṣīd iṣṭena vyathate budhaḥ
      śrutaṃ deva rahasyaṃ te nāradād deva darśanāt
gatās te kṣatradharmeṇa śastrapūtāṃ gatiṃ śubhām
      yathādṛṣṭās tvayā putrā yathā kāmavihāriṇaḥ
yudhiṣṭhiras tv ayaṃ dhīmān bhavantam anurudhyate
     sahito bhrātṛbhiḥ sarvaiḥ sadāraḥ sasuhṛjjanaḥ
visarjayainaṃ yātv eṣa svarājyam anuśāsatām
     māsaḥ samadhiko hy eṣām atīto vasatāṃ vane
etad dhi nityaṃ yatnena padaṃ rakṣyaṃ paraṃtapa
     bahu pratyarthikaṃ hy etad rājyaṃ nāma narādhipa
ity uktaḥ kauravo rājā vyāsenāmita buddhinā
     yudhiṣṭhiram athāhūya vāgmī vacanam abravīt
ajātaśatro bhadraṃ te śṛṇu me bhrātṛbhiḥ saha
     tvatprasādān mahīpāla śoko nāsmān prabādhate
rame cāhaṃ tvayā putrapureva gajasāhvaye
     nāthenānugato vidvān priyeṣu parivartinā
prāptaṃ putraphalaṃ tvattaḥ prītir me vipulā tvayi
     na me manyur mahābāho gamyatāṃ putra māciram
bhavantaṃ ceha saṃprekṣya tapo me parihīyate
     tapo yuktaṃ śarīraṃ ca tvāṃ dṛṣṭvā dhāritaṃ punaḥ
mātarau te tathaiveme śīrṇaparṇakṛtāśane
     mama tulyavrate putra naciraṃ vartayiṣyataḥ
duryodhanaprabhṛtayo dṛṣṭā lokāntaraṃ gatāḥ
     vyāsasya tapaso vīryād bhavataś ca samāgamāt
prayojanaṃ ciraṃ vṛttaṃ jīvitasya ca me 'nagha
     ugraṃ tapaḥ samāsthāsye tvam anujñātum arhasi
tvayy adya piṇḍaḥ kīrtiś ca kulaṃ cedaṃ pratiṣṭhitam
     śvo vādya vā mahābāho gamyatāṃ putra māciram
rājanītiḥ subahuśaḥ śrutā te bharatarṣabha
     saṃdeṣṭavyaṃ na paśyāmi kṛtam etāvatā vibho
ity uktavacanaṃ tāta nṛpo rājānam abravīt
     na mām arhasi dharmajña parityaktum anāgasam
kāmaṃ gacchantu me sarve bhrātaro 'nucarās tathā
     bhavantam aham anviṣye mātarau ca yatavrate
tam uvācātha gāndhārī maivaṃ putra śṛṇuṣva me
     tvayy adhīnaṃ kuru kulaṃ piṇḍaś ca śvaśurasya me
gamyatāṃ putra paryāptam etāvat pūjitā vayam
     rājā yad āha tat kāryaṃ tvayā putra pitur vacaḥ
ity uktaḥ sā tu gāndhāryā kuntīm idam uvāca ha
     snehabāṣpākule netre pramṛjya rudatīṃ vacaḥ
visarjayati māṃ rājā gāndhārī ca yaśasvinī
     bhavatyāṃ baddhacittas tu kathaṃ yāsyāmi duḥkhitaḥ
na cotsahe tapovighnaṃ kartuṃ te dharmacāriṇi
     tapaso hi paraṃ nāsti tapasā vindate mahat
mamāpi na tathā rājñi rājye buddhir yathā purā
     tapasy evānuraktaṃ me manaḥ sārvātmanā tathā
śūnyeyaṃ ca mahī sarvā na me prītikarī śubhe
     bāndhavā naḥ parikṣīṇā balaṃ no na yathā purā
pāñcālāḥ subhṛśaṃ kṣīṇāḥ kanyā mātrāvaśeṣitāḥ
     na teṣāṃ kura kartāraṃ kaṃ cit paśyāmy ahaṃ śubhe
sarve hi bhasmasān nītā droṇenaikena saṃyuge
     avaśeṣās tu nihatā droṇaputreṇa vai niśi
cedayaś caiva matsyāś ca dṛṣṭa pūrvās tathaiva naḥ
     kevalaṃ vṛṣṇicakraṃ tu vāsudeva parigrahāt
     yaṃ dṛṣṭvā sthātum icchāmi dharmārthaṃ nānyahetukam
śivena paśya naḥ sarvān durlabhaṃ darśanaṃ tava
     bhaviṣyaty amba rājā hi tīvram ārapsyate tapaḥ
etac chrutvā mahābāhuḥ sahadevo yudhāṃ patiḥ
     yudhiṣṭhiram uvācedaṃ bāṣpavyākulalocanaḥ
notsahe 'haṃ parityaktuṃ mātaraṃ pārthivarṣabha
     pratiyātu bhavān kṣipraṃ tapas tapsyāmy ahaṃ vane
ihaiva śoṣayiṣyāmi tapasāhaṃ kalevaram
     pādaśuśrūṣaṇe yukto rājño mātros tathānayoḥ
tam uvāca tathā kuntī pariṣvajya mahābhujam
     gamyatāṃ putra maiva tvaṃ vocaḥ kuru vaco mama
āgamā vaḥ śivāḥ santu svasthā bhavata putrakāḥ
     uparodho bhaved evam asmākaṃ tapasaḥ kṛte
tvat snehā pāśabaddhā ca hīyeyaṃ tapasaḥ parāt
     tasmāt putraka gaccha tvaṃ śiṣṭam alpaṃ hi naḥ prabho
evaṃ saṃstambhitaṃ vākyaiḥ kuntyā bahuvidhair manaḥ
     sahadevasya rājendra rājñaś caiva viśeṣataḥ
te mātrā samanujñātā rājñā ca kuru puṅgavāḥ
     abhivādya kuruśreṣṭham āmantrayitum ārabhan
rājan pratigamiṣyāmaḥ śivena pratinanditāḥ
     anujñātās tvayā rājan gamiṣyāmo vikalmaṣāḥ
evam uktaḥ sa rājarṣir dharmarājñā mahātmanā
     anujajñe jayāśīrbhir abhinandyā yudhiṣṭhiram
bhīmaṃ ca balināṃ śreṣṭhaṃ sāṃtvayām āsa pārthivaḥ
     sa cāsya samyaṅ medhāvī pratyapadyata vīryavān
arjunaṃ ca samāśliṣya yamau ca puruṣarṣabhau
     anujajñe sa kauravyaḥ pariṣvajyābhinandya ca
gāndhāryā cābhyanujñātaḥ kṛtapādābhivandanāḥ
     jananyā samupāghrātāḥ pariṣvaktaś ca te nṛpam
     cakruḥ pradakṣiṇaṃ sarve vatsā iva nivāraṇe
punaḥ punar nirīkṣantaḥ prajagmus te pradakṣiṇam
     tathaiva draupadī sādhvī sarvāḥ kaurava yoṣitaḥ
nyāyataḥ śvaśure vṛttiṃ prayujya prayayus tataḥ
     śvaśrūbhyāṃ sāmanujñātāḥ pariṣvajyābhinanditāḥ
     saṃdiṣṭāś cetikartavyaṃ prayayur bhartṛbhiḥ saha
tatha prajajñe ninadaḥ sūtānāṃ yujyatām iti
     uṣṭrāṇāṃ krośatāṃ caiva hayānāṃ heṣatām api
tato yudhiṣṭhiro rājā sadāraḥ sahasainikaḥ
     nagaraṃ hāstinapuraṃ punar āyāt sabāndhavaḥ
