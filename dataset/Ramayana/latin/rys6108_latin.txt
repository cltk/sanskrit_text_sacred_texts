pratiprayāte kākutsthe mahendraḥ pākaśāsanaḥ
 abravīt paramaprīto rāghavaṃ prāñjaliṃ sthitam
amoghaṃ darśanaṃ rāma tavāsmākaṃ paraṃtapa
 prītiyukto 'smi tena tvaṃ brūhi yan manasecchasi
evam uktas tu kākutsthaḥ pratyuvāca kṛtāñjaliḥ
 lakṣmaṇena saha bhrātrā sītayā cāpi bhāryayā
yadi prītiḥ samutpannā mayi sarvasureśvara
 vakṣyāmi kuru me satyaṃ vacanaṃ vadatāṃ vara
mama hetoḥ parākrāntā ye gatā yamasādanam
 te sarve jīvitaṃ prāpya samuttiṣṭhantu vānarāḥ
matpriyeṣv abhiraktāś ca na mṛtyuṃ gaṇayanti ca
 tvatprasādāt sameyus te varam etad ahaṃ vṛṇe
nīrujān nirvraṇāṃś caiva saṃpannabalapauruṣān
 golāṅgūlāṃs tathaivarkṣān draṣṭum icchāmi mānada
akāle cāpi mukhyāni mūlāni ca phalāni ca
 nadyaś ca vimalās tatra tiṣṭheyur yatra vānarāḥ
śrutvā tu vacanaṃ tasya rāghavasya mahātmanaḥ
 mahendraḥ pratyuvācedaṃ vacanaṃ prītilakṣaṇam
mahān ayaṃ varas tāta tvayokto raghunandana
 samutthāsyanti harayaḥ suptā nidrākṣaye yathā
suhṛdbhir bāndhavaiś caiva jñātibhiḥ svajanena ca
 sarva eva sameṣyanti saṃyuktāḥ parayā mudā
akāle puṣpaśabalāḥ phalavantaś ca pādapāḥ
 bhaviṣyanti maheṣvāsa nadyaś ca salilāyutāḥ
savraṇaiḥ prathamaṃ gātraiḥ saṃvṛtair nivraṇaiḥ punaḥ
 babhūvur vānarāḥ sarve kim etad iti vismitaḥ
kākutsthaṃ paripūrṇārthaṃ dṛṣṭvā sarve surottamāḥ
 ūcus te prathamaṃ stutvā stavārhaṃ sahalakṣmaṇam
gacchāyodhyām ito vīra visarjaya ca vānarān
 maithilīṃ sāntvayasvainām anuraktāṃ tapasvinīm
bhrātaraṃ paśya bharataṃ tvacchokād vratacāriṇam
 abhiṣecaya cātmānaṃ paurān gatvā praharṣaya
evam uktvā tam āmantrya rāmaṃ saumitriṇā saha
 vimānaiḥ sūryasaṃkāśair hṛṣṭā jagmuḥ surā divam
abhivādya ca kākutsthaḥ sarvāṃs tāṃs tridaśottamān
 lakṣmaṇena saha bhrātrā vāsam ājñāpayat tadā
tatas tu sā lakṣmaṇarāmapālitā; mahācamūr hṛṣṭajanā yaśasvinī
 śriyā jvalantī virarāja sarvato; niśāpraṇīteva hi śītaraśminā
