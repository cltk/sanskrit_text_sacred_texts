[v]
      āgamya hāstinapurād upaplavyam ariṃdamaḥ
      pāṇḍavānāṃ yathāvṛttaṃ keśavaḥ sarvam uktavān
saṃbhāṣya suciraṃ kālaṃ mantrayitvā punaḥ punaḥ
      svam evāvasathaṃ śaurir viśrāmārthaṃ jagāma ha
visṛjya sarvān nṛpatīn virāṭa pramukhāṃs tadā
      pāṇḍavā bhrātaraḥ pañca bhānāv astaṃ gate sati
saṃdhyām upāsya dhyāyantas tam eva gatamānasāḥ
      ānāyya kṛṣṇaṃ dāśārhaṃ punar mantram amantrayan
tvayā nāgapuraṃ gatvā sabhāyāṃ dhṛtarāṣṭrajaḥ
      kim uktaḥ puṇḍarīkākṣa tan naḥ śaṃsitum arhasi
mayā nāgapuraṃ gatvā sabhāyāṃ dhṛtarāṣṭrajaḥ
      tathyaṃ pathyaṃ hitaṃ cokto na ca gṛhṇāti durmatiḥ
tasminn utpatham āpanne kuruvṛddhaḥ pitāmahaḥ
      kim uktavān hṛṣīkeśa duryodhanam amarṣaṇam
      ācāryo vā mahābāho bhāradvājaḥ kim abravīt
pitā yavīyān asmākaṃ kṣattā dharmabhṛtāṃ varaḥ
      putraśokābhisaṃtaptaḥ kim āha dhṛtarāṣṭrajam
kiṃ ca sarve nṛpatayaḥ sabhāyāṃ ye samāsate
      uktavanto yathātattvaṃ tad brūhi tvaṃ janārdana
uktavān hi bhavān sarvaṃ vacanaṃ kurumukhyayoḥ
     kāmalobhābhibhūtasya mandasya prājñamāninaḥ
apriyaṃ hṛdaye mahyaṃ tan na tiṣṭhati keśava
     teṣāṃ vākyāni govinda śrotum icchāmy ahaṃ vibho
yathā ca nābhipadyeta kālas tāta tathā kuru
     bhavān hi no gatiḥ kṛṣṇa bhavān nātho bhavān guruḥ
śṛṇu rājan yathā vākyam ukto rājā suyodhanaḥ
     madhye kurūṇāṃ rājendra sabhāyāṃ tan nibodha me
mayā vai śrāvite vākye jahāsa dhṛtarāṣṭrajaḥ
     atha bhīṣmaḥ susaṃkruddha idaṃ vacanam abravīt
duryodhana nibodhedaṃ kulārthe yad bravīmi te
     tac chrutvā rājaśārdūla svakulasya hitaṃ kuru
mama tāta pitā rājañ śaṃtanur lokaviśrutaḥ
     tasyāham eka evāsaṃ putraḥ putravatāṃ varaḥ
tasya buddhiḥ samutpannā dvitīyaḥ syāt kathaṃ sutaḥ
     ekaputram aputraṃ vai pravadanti manīṣiṇaḥ
na cocchedaṃ kulaṃ yāyād vistīryeta kathaṃ yaśaḥ
     tasyāham īpsitaṃ buddhvā kālīṃ mātaram āvaham
pratijñāṃ kuṣkarāṃ kṛtvā pitur arthe kulasya ca
     arājā cordhvaretāś ca yathā suviditaṃ tava
     pratīto nivasāmy eṣa pratijñām anupālayan
tasyāṃ jajñe mahābāhuḥ śrīmān kurukulodvahaḥ
     vicitravīryo dharmātmā kanīyān mama pārthivaḥ
svaryāte 'haṃ pitari taṃ svarājye saṃnyaveśayam
     vicitravīryaṃ rājānaṃ bhṛtyo bhūtvā hy adhaś caraḥ
tasyāhaṃ sadṛśān dārān rājendra samudāvaham
     jitvā pārthiva saṃghātam api te bahuśaḥ śrutam
tato rāmeṇa samare dvandvayuddham upāgamam
     sa hi rāma bhayād ebhir nāgarair vipravāsitaḥ
     dāreṣv atiprasaktaś ca yakṣmāṇaṃ samapadyata
yadā tv arājake rāṣṭre na vavarṣa sureśvaraḥ
     tadābhyadhāvan mām eva prajāḥ kṣudbhayapīḍitāḥ
upakṣīṇāḥ prajāḥ sarvā rājā bhava bhavāya naḥ
     ītayo nuda bhadraṃ te śaṃtanoḥ kulavardhana
pīḍyante te prajāḥ sarvā vyādhibhir bhṛśadāruṇaiḥ
     alpāvaśiṣṭā gāṅgeya tāḥ paritrātum arhasi
vyādhīn praṇudya vīra tvaṃ prajā dharmeṇa pālaya
     tvayi jīvati mā rāṣṭraṃ vināśam upagacchatu
prajānāṃ krośatīnāṃ vai naivākṣubhyata me manaḥ
     pratijñāṃ rakṣamāṇasya sadvṛttaṃ smaratas tathā
tataḥ paurā mahārāja mātā kālī ca me śubhā
     bhṛtyāḥ purohitācāryā brāhmaṇāś ca bahuśrutāḥ
     mām ūcur bhṛśasaṃtaptā bhava rājeti saṃtatam
pratīpa rakṣitaṃ rāṣṭraṃ tvāṃ prāpya vinaśiṣyati
     sa tvam asmaddhitārthaṃ vai rājā bhava mahāmate
ity uktaḥ prāñjalir bhūtvā duḥkhito bhṛśam āturaḥ
     tebhyo nyavedayaṃ putra pratijñāṃ pitṛgauravāt
     ūrdhvaretā hy arājā ca kulasyārthe punaḥ punaḥ
tato 'haṃ prāñjalir bhūtvā mātaraṃ saṃprasādayam
     nāmba śaṃtanunā jātaḥ kauravaṃ vaṃśam udvahan
     pratijñāṃ vitathāṃ kuryām iti rājan punaḥ punaḥ
viśeṣatas tvadarthaṃ ca dhuri mā māṃ niyojaya
     ahaṃ preṣyaś ca dāsaś ca tavāmba suta vatsale
evaṃ tām anunīyāhaṃ mātaraṃ janam eva ca
     ayācaṃ bhrātṛdāreṣu tadā vyāsaṃ mahāmunim
saha mātrā mahārāja prasādya tam ṛṣiṃ tadā
     apatyārtham ayācaṃ vai prasādaṃ kṛtavāṃś ca saḥ
     trīn saputrān ajanayat tadā bharatasattama
andhaḥ karaṇa hīneti na vai rājā pitā tava
     rājā tu pāṇḍur abhavan mahātmā lokaviśrutaḥ
sa rājā tasya te putrāḥ pitur dāyādya hāriṇaḥ
     mā tāta kalahaṃ kārṣī rājyasyārdhaṃ pradīyatām
mayi jīvati rājyaṃ kaḥ saṃpraśāset pumān iha
     māvamaṃsthā vaco mahyaṃ śamam icchāmi vaḥ sadā
na viśeṣo 'sti me putra tvayi teṣu ca pārthiva
     matam etat pitus tubhyaṃ gāndhāryāvidurasya ca
śrotavyaṃ yadi vṛddhānāṃ mātiśaṅkīr vaco mama
     nāśayiṣyasi mā sarvam ātmānaṃ pṛthivīṃ tathā
