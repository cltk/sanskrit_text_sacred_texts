lomaharṣaṇa putra ugraśravāḥ sūtaḥ paurāṇiko naimiṣāraṇye śaunakasya kulapater dvādaśa vārṣike satre ṛṣīn abhyāgatān upatasthe
paurāṇikaḥ purāṇe kṛtaśramaḥ sa tān kṛtāñjalir uvāca
      kiṃ bhavantaḥ śrotum icchanti
      kim ahaṃ bruvāṇīti
tam ṛṣaya ūcuḥ
      paramaṃ lomaharṣaṇe prakṣyāmas tvāṃ vakṣyasi ca naḥ śuśrūṣatāṃ kathā yogam
      tad bhagavāṃs tu tāvac chaunako 'gniśaraṇam adhyāste
yo 'sau divyāḥ kathā veda devatāsurasaṃkathāḥ
      manuṣyoragagandharvakathā veda sa sarvaśaḥ
sa cāpy asmin makhe saute vidvān kulapatir dvijaḥ
      dakṣo dhṛtavrato dhīmāñ śāstre cāraṇyake guruḥ
satyavādī śama paras tapasvī niyatavrataḥ
      sarveṣām eva no mānyaḥ sa tāvat pratipālyatām
tasminn adhyāsati gurāv āsanaṃ paramārcitam
      tato vakṣyasi yat tvāṃ sa prakṣyati dvijasattamaḥ
[sūta]
      evam astu gurau tasminn upaviṣṭe mahātmani
      tena pṛṣṭaḥ kathāḥ puṇyā vakṣyāmi vividhāśrayāḥ
so 'tha viprarṣabhaḥ kāryaṃ kṛtvā sarvaṃ yathākramam
      devān vāgbhiḥ pitṝn adbhis tarpayitvājagāma ha
yatra brahmarṣayaḥ siddhās ta āsīnā yatavratāḥ
     yajñāyatanam āśritya sūtaputra puraḥsarāḥ
ṛtvikṣv atha sadasyeṣu sa vai gṛhapatis tataḥ
     upaviṣṭeṣūpaviṣṭaḥ śaunako 'thābravīd idam
