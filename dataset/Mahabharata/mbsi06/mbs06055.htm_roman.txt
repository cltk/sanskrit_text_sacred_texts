dhṛtarāṣṭra uvāca
      pratijñāte tu bhīṣmeṇa tasmin yuddhe sudāruṇe
      krodhito mama putreṇa duḥkhitena viśeṣataḥ
bhīṣmaḥ kim akarot tatra pāṇḍaveyeṣu saṃjaya
      pitāmahe vā pāñcālās tan mamācakṣva saṃjaya
saṃjaya uvāca
      gatapūrvāhṇabhūyiṣṭhe tasminn ahani bhārata
      jayaṃ prāpteṣu hṛṣṭeṣu pāṇḍaveṣu mahātmasu
sarvadharmaviśeṣajñaḥ pitā devavratas tava
      abhyayāj javanair aśvaiḥ pāṇḍavānām anīkinīm
      mahatyā senayā guptas tava putraiś ca sarvaśaḥ
prāvartata tato yuddhaṃ tumulaṃ lomaharṣaṇam
      asmākaṃ pāṇḍavaiḥ sārdham anayāt tava bhārata
dhanuṣāṃ kūjatāṃ tatra talānāṃ cābhihanyatām
      mahān samabhavac chabdo girīṇām iva dīryatām
tiṣṭha sthito 'smi viddhy enaṃ nivartasva sthiro bhava
      sthito 'smi praharasveti śabdāḥ śrūyanta sarvaśaḥ
kāñcaneṣu tanutreṣu kirīṭeṣu dhvajeṣu ca
      śilānām iva śaileṣu patitānām abhūt svanaḥ
patitāny uttamāṅgāni bāhavaś ca vibhūṣitāḥ
      vyaceṣṭanta mahīṃ prāpya śataśo 'tha sahasraśaḥ
hṛtottamāṅgāḥ ke cit tu tathaivodyatakārmukāḥ
     pragṛhītāyudhāś cāpi tasthuḥ puruṣasattamāḥ
prāvartata mahāvegā nadī rudhiravāhinī
     mātaṅgāṅgaśilāraudrā māṃsaśoṇitakardamā
varāśvanaranāgānāṃ śarīraprabhavā tadā
     paralokārṇavamukhī gṛdhragomāyumodinī
na dṛṣṭaṃ na śrutaṃ cāpi yuddham etādṛśaṃ nṛpa
     yathā tava sutānāṃ ca pāṇḍavānāṃ ca bhārata
nāsīd rathapathas tatra yodhair yudhi nipātitaiḥ
     gajaiś ca patitair nīlair giriśṛṅgair ivāvṛtam
vikīrṇaiḥ kavacaiś citrair dhvajaiś chatraiś ca māriṣa
     śuśubhe tad raṇasthānaṃ śaradīva nabhastalam
vinirbhinnāḥ śaraiḥ ke cid antapīḍāvikarṣiṇaḥ
     abhītāḥ samare śatrūn abhyadhāvanta daṃśitāḥ
tāta bhrātaḥ sakhe bandho vayasya mama mātula
     mā māṃ parityajety anye cukruśuḥ patitā raṇe
ādhāvābhyehi mā gaccha kiṃ bhīto 'si kva yāsyasi
     sthito 'haṃ samare mā bhair iti cānye vicukruśuḥ
tatra bhīṣmaḥ śāṃtanavo nityaṃ maṇḍalakārmukaḥ
     mumoca bāṇān dīptāgrān ahīn āśīviṣān iva
śarair ekāyanīkurvan diśaḥ sarvā yatavrataḥ
     jaghāna pāṇḍavarathān ādiśyādiśya bhārata
sa nṛtyan vai rathopasthe darśayan pāṇilāghavam
     alātacakravad rājaṃs tatra tatra sma dṛśyate
tam ekaṃ samare śūraṃ pāṇḍavāḥ sṛñjayās tathā
     anekaśatasāhasraṃ samapaśyanta lāghavāt
māyākṛtātmānam iva bhīṣmaṃ tatra sma menire
     pūrvasyāṃ diśi taṃ dṛṣṭvā pratīcyāṃ dadṛśur janāḥ
udīcyāṃ cainam ālokya dakṣiṇasyāṃ punaḥ prabho
     evaṃ sa samare vīro gāṅgeyaḥ pratyadṛśyata
na cainaṃ pāṇḍaveyānāṃ kaś cic chaknoti vīkṣitum
     viśikhān eva paśyanti bhīṣmacāpacyutān bahūn
kurvāṇaṃ samare karma sūdayānaṃ ca vāhinīm
     vyākrośanta raṇe tatra vīrā bahuvidhaṃ bahu
     amānuṣeṇa rūpeṇa carantaṃ pitaraṃ tava
śalabhā iva rājānaḥ patanti vidhicoditāḥ
     bhīṣmāgnim abhi saṃkruddhaṃ vināśāya sahasraśaḥ
na hi moghaḥ śaraḥ kaś cid āsīd bhīṣmasya saṃyuge
     naranāgāśvakāyeṣu bahutvāl laghuvedhinaḥ
bhinatty ekena bāṇena sumuktena patatriṇā
     gajakaṅkaṭasaṃnāhaṃ vajreṇevācalottamam
dvau trīn api gajārohān piṇḍitān varmitān api
     nārācena sutīkṣṇena nijaghāna pitā tava
yo yo bhīṣmaṃ naravyāghram abhyeti yudhi kaś cana
     muhūrtadṛṣṭaḥ sa mayā pātito bhuvi dṛśyate
evaṃ sā dharmarājasya vadhyamānā mahācamūḥ
     bhīṣmeṇātulavīryeṇa vyaśīryata sahasradhā
prakīryata mahāsenā śaravarṣābhitāpitā
     paśyato vāsudevasya pārthasya ca mahātmanaḥ
yatamānāpi te vīrā dravamāṇān mahārathān
     nāśaknuvan vārayituṃ bhīṣmabāṇaprapīḍitāḥ
mahendrasamavīryeṇa vadhyamānā mahācamūḥ
     abhajyata mahārāja na ca dvau saha dhāvataḥ
āviddhanaranāgāśvaṃ patitadhvajakūbaram
     anīkaṃ pāṇḍuputrāṇāṃ hāhābhūtam acetanam
jaghānātra pitā putraṃ putraś ca pitaraṃ tathā
     priyaṃ sakhāyaṃ cākrande sakhā daivabalātkṛtaḥ
vimucya kavacān anye pāṇḍuputrasya sainikāḥ
     prakīrya keśān dhāvantaḥ pratyadṛśyanta bhārata
tad gokulam ivodbhrāntam udbhrāntarathayūthapam
     dadṛśe pāṇḍuputrasya sainyam ārtasvaraṃ tadā
prabhajyamānaṃ tat sainyaṃ dṛṣṭvā devakinandanaḥ
     uvāca pārthaṃ bībhatsuṃ nigṛhya ratham uttamam
ayaṃ sa kālaḥ saṃprāptaḥ pārtha yaḥ kāṅkṣitas tvayā
     praharāsmai naravyāghra na cen mohād vimuhyase
yat tvayā kathitaṃ vīra purā rājñāṃ samāgame
     bhīṣmadroṇamukhān sarvān dhārtarāṣṭrasya sainikān
sānubandhān haniṣyāmi ye māṃ yotsyanti saṃyuge
     iti tat kuru kaunteya satyaṃ vākyam ariṃdama
bībhatso paśya sainyaṃ svaṃ bhajyamānaṃ samantataḥ
     dravataś ca mahīpālān sarvān yaudhiṣṭhire bale
dṛṣṭvā hi samare bhīṣmaṃ vyāttānanam ivāntakam
     bhayārtāḥ saṃpraṇaśyanti siṃhaṃ kṣudramṛgā iva
evam uktaḥ pratyuvāca vāsudevaṃ dhanaṃjayaḥ
     codayāśvān yato bhīṣmo vigāhyaitad balārṇavam
tato 'śvān rajataprakhyāṃś codayām āsa māghavaḥ
     yato bhīṣmaratho rājan duṣprekṣyo raśmimān iva
tatas tat punar āvṛttaṃ yudhiṣṭhirabalaṃ mahat
     dṛṣṭvā pārthaṃ mahābāhuṃ bhīṣmāyodyantam āhave
tato bhīṣmaḥ kuruśreṣṭhaḥ siṃhavad vinadan muhuḥ
     dhanaṃjayarathaṃ tūrṇaṃ śaravarṣair avākirat
kṣaṇena sa rathas tasya sahayaḥ sahasārathiḥ
     śaravarṣeṇa mahatā saṃchanno na prakāśate
vāsudevas tv asaṃbhrānto dhairyam āsthāya sattvavān
     codayām āsa tān aśvān vitunnān bhīṣmasāyakaiḥ
tataḥ pārtho dhanur gṛhya divyaṃ jaladanisvanam
     pātayām āsa bhīṣmasya dhanuś chittvā tribhiḥ śaraiḥ
sa chinnadhanvā kauravyaḥ punar anyan mahad dhanuḥ
     nimeṣāntaramātreṇa sajyaṃ cakre pitā tava
vicakarṣa tato dorbhyāṃ dhanur jaladanisvanam
     athāsya tad api kruddhaś ciccheda dhanur arjunaḥ
tasya tat pūjayām āsa lāghavaṃ śaṃtanoḥ sutaḥ
     sādhu pārtha mahābāho sādhu bho pāṇḍunandana
tvayy evaitad yuktarūpaṃ mahat karma dhanaṃjaya
     prīto 'smi sudṛḍhaṃ putra kuru yuddhaṃ mayā saha
iti pārthaṃ praśasyātha pragṛhyānyan mahad dhanuḥ
     mumoca samare vīraḥ śarān pārtharathaṃ prati
adarśayad vāsudevo hayayāne paraṃ balam
     moghān kurvañ śarāṃs tasya maṇḍalāny acaral laghu
tathāpi bhīṣmaḥ sudṛḍhaṃ vāsudevadhanaṃjayau
     vivyādha niśitair bāṇaiḥ sarvagātreṣu māriṣa
śuśubhāte naravyāghrau tau bhīṣmaśaravikṣatau
     govṛṣāv iva nardantau viṣāṇollikhitāṅkitau
punaś cāpi susaṃkruddhaḥ śaraiḥ saṃnataparvabhiḥ
     kṛṣṇayor yudhi saṃrabdho bhīṣmo vyāvārayad diśaḥ
vārṣṇeyaṃ ca śarais tīkṣṇaiḥ kampayām āsa roṣitaḥ
     muhur abhyutsmayan bhīṣmaḥ prahasya svanavat tadā
tataḥ kṛṣṇas tu samare dṛṣṭvā bhīṣmaparākramam
     saṃprekṣya ca mahābāhuḥ pārthasya mṛduyuddhatām
bhīṣmaṃ ca śaravarṣāṇi sṛjantam aniśaṃ yudhi
     pratapantam ivādityaṃ madhyam āsādya senayoḥ
varān varān vinighnantaṃ pāṇḍuputrasya sainikān
     yugāntam iva kurvāṇaṃ bhīṣmaṃ yaudhiṣṭhire bale
amṛṣyamāṇo bhagavān keśavaḥ paravīrahā
     acintayad ameyātmā nāsti yaudhiṣṭhiraṃ balam
ekāhnā hi raṇe bhīṣmo nāśayed devadānavān
     kim u pāṇḍusutān yuddhe sabalān sapadānugān
dravate ca mahat sainyaṃ pāṇḍavasya mahātmanaḥ
     ete ca kauravās tūrṇaṃ prabhagnān dṛśya somakān
     ādravanti raṇe hṛṣṭā harṣayantaḥ pitāmaham
so 'haṃ bhīṣmaṃ nihanmy adya pāṇḍavārthāya daṃśitaḥ
     bhāram etaṃ vineṣyāmi pāṇḍavānāṃ mahātmanām
arjuno 'pi śarais tīkṣṇair vadhyamāno hi saṃyuge
     kartavyaṃ nābhijānāti raṇe bhīṣmasya gauravāt
tathā cintayatas tasya bhūya eva pitāmahaḥ
     preṣayām āsa saṃkruddhaḥ śarān pārtharathaṃ prati
teṣāṃ bahutvād dhi bhṛśaṃ śarāṇāṃ; diśo 'tha sarvāḥ pihitā babhūvuḥ
     na cāntarikṣaṃ na diśo na bhūmir; na bhāskaro 'dṛśyata raśmimālī
     vavuś ca vātās tumulāḥ sadhūmā; diśaś ca sarvāḥ kṣubhitā babhūvuḥ
droṇo vikarṇo 'tha jayadrathaś ca; bhūriśravāḥ kṛtavarmā kṛpaś ca
     śrutāyur ambaṣṭhapatiś ca rājā; vindānuvindau ca sudakṣiṇaś ca
prācyāś ca sauvīragaṇāś ca sarve; vasātayaḥ kṣudrakamālavāś ca
     kirīṭinaṃ tvaramāṇābhisasrur; nideśagāḥ śāṃtanavasya rājñaḥ
taṃ vājipādātarathaughajālair; anekasāhasraśatair dadarśa
     kirīṭinaṃ saṃparivāryamāṇaṃ; śiner naptā vāraṇayūthapaiś ca
tatas tu dṛṣṭvārjunavāsudevau; padātināgāśvarathaiḥ samantāt
     abhidrutau śastrabhṛtāṃ variṣṭhau; śinipravīro 'bhisasāra tūrṇam
sa tāny anīkāni mahādhanuṣmāñ; śinipravīraḥ sahasābhipatya
     cakāra sāhāyyam athārjunasya; viṣṇur yathā vṛtraniṣūdanasya
viśīrṇanāgāśvarathadhvajaughaṃ; bhīṣmeṇa vitrāsitasarvayodham
     yudhiṣṭhirānīkam abhidravantaṃ; provāca saṃdṛśya śinipravīraḥ
kva kṣatriyā yāsyatha naiṣa dharmaḥ; satāṃ purastāt kathitaḥ purāṇaiḥ
     mā svāṃ pratijñāṃ jahata pravīrāḥ; svaṃ vīradharmaṃ paripālayadhvam
tān vāsavān antarajo niśamya; narendramukhyān dravataḥ samantāt
     pārthasya dṛṣṭvā mṛduyuddhatāṃ ca; bhīṣmaṃ ca saṃkhye samudīryamāṇam
amṛṣyamāṇaḥ sa tato mahātmā; yaśasvinaṃ sarvadaśārhabhartā
     uvāca śaineyam abhipraśaṃsan; dṛṣṭvā kurūn āpatataḥ samantāt
ye yānti yāntv eva śinipravīra; ye 'pi sthitāḥ sātvata te 'pi yāntu
     bhīṣmaṃ rathāt paśya nipātyamānaṃ; droṇaṃ ca saṃkhye sagaṇaṃ mayādya
nāsau rathaḥ sātvata kauravāṇāṃ; kruddhasya mucyeta raṇe 'dya kaś cit
     tasmād ahaṃ gṛhya rathāṅgam ugraṃ; prāṇaṃ hariṣyāmi mahāvratasya
nihatya bhīṣmaṃ sagaṇaṃ tathājau; droṇaṃ ca śaineya rathapravīram
     prītiṃ kariṣyāmi dhanaṃjayasya; rājñaś ca bhīmasya tathāśvinoś ca
nihyatya sarvān dhṛtarāṣṭraputrāṃs; tatpakṣiṇo ye ca narendramukhyāḥ
     rājyena rājānam ajātaśatruṃ; saṃpādayiṣyāmy aham adya hṛṣṭaḥ
tataḥ sunābhaṃ vasudevaputraḥ; sūryaprabhaṃ vajrasamaprabhāvam
     kṣurāntam udyamya bhujena cakraṃ; rathād avaplutya visṛjya vāhān
saṃkampayan gāṃ caraṇair mahātmā; vegena kṛṣṇaḥ prasasāra bhīṣmam
     madāndham ājau samudīrṇadarpaḥ; siṃho jighāṃsann iva vāraṇendram
so 'bhyadravad bhīṣmam anīkamadhye; kruddho mahendrāvarajaḥ pramāthī
     vyālambipītāntapaṭaś cakāśe; ghano yathā khe 'cirabhāpinaddhaḥ
sudarśanaṃ cāsya rarāja śaures; tac cakrapadmaṃ subhujorunālam
     yathādipadmaṃ taruṇārkavarṇaṃ; rarāja nārāyaṇanābhijātam
tat kṛṣṇakopodayasūryabuddhaṃ; kṣurāntatīkṣṇāgrasujātapatram
     tasyaiva dehorusaraḥ prarūḍhaṃ; rarāja nārāyaṇabāhunālam
tam āttacakraṃ praṇadantam uccaiḥ; kruddhaṃ mahendrāvarajaṃ samīkṣya
     sarvāṇi bhūtāni bhṛśaṃ vineduḥ; kṣayaṃ kurūṇām iti cintayitvā
sa vāsudevaḥ pragṛhīta cakraḥ; saṃvartayiṣyann iva jīvalokam
     abhyutpataṁl lokagurur babhāse; bhūtāni dhakṣyann iva kālavahniḥ
tam āpatantaṃ pragṛhītacakraṃ; samīkṣya devaṃ dvipadāṃ variṣṭham
     asaṃbhramāt kārmukabāṇapāṇī; rathe sthitaḥ śāṃtanavo 'bhyuvāca
ehy ehi deveśa jagannivāsa; namo 'stu te śārṅgarathāṅgapāṇe
     prasahya māṃ pātaya lokanātha; rathottamād bhūtaśaraṇya saṃkhye
tvayā hatasyeha mamādya kṛṣṇa; śreyaḥ parasminn iha caiva loke
     saṃbhāvito 'smy andhakavṛṣṇinātha; lokais tribhir vīra tavābhiyānāt
rathād avaplutya tatas tvarāvān; pārtho 'py anudrutya yadupravīram
     jagrāha pīnottamalambabāhuṃ; bāhvor hariṃ vyāyatapīnabāhuḥ
nigṛhyamāṇaś ca tadādidevo; bhṛśaṃ saroṣaḥ kila nāma yogī
     ādāya vegena jagāma viṣṇur; jiṣṇuṃ mahāvāta ivaikavṛkṣam
pārthas tu viṣṭabhya balena pādau; bhīṣmāntikaṃ tūrṇam abhidravantam
     balān nijagrāha kirīṭamālī; pade 'tha rājan daśame kathaṃ cit
avasthitaṃ ca praṇipatya kṛṣṇaṃ; prīto 'rjunaḥ kāñcanacitramālī
     uvāca kopaṃ pratisaṃhareti; gatir bhavān keśava pāṇḍavānām
na hāsyate karma yathāpratijñaṃ; putraiḥ śape keśava sodaraiś ca
    antaṃ kariṣyāmi yathā kurūṇāṃ; tvayāham indrānuja saṃprayuktaḥ
tataḥ pratijñāṃ samayaṃ ca tasmai; janārdanaḥ prītamanā niśamya
    sthitaḥ priye kauravasattamasya; rathaṃ sacakraḥ punar āruroha
sa tān abhīṣūn punar ādadānaḥ; pragṛhya śaṅkhaṃ dviṣatāṃ nihantā
    vinādayām āsa tato diśaś ca; sa pāñcajanyasya raveṇa śauriḥ
vyāviddhaniṣkāṅgadakuṇḍalaṃ taṃ; rajo vikīrṇāś cita pakṣma netram
    viśuddhadaṃṣṭraṃ pragṛhītaśaṅkhaṃ; vicukruśuḥ prekṣya kurupravīrāḥ
mṛdaṅgabherīpaṭahapraṇādā; nemisvanā dundubhinisvanāś ca
    sasiṃhanādāś ca babhūvur ugrāḥ; sarveṣv anīkeṣu tataḥ kurūṇām
gāṇḍīvaghoṣaḥ stanayitnukalpo; jagāma pārthasya nabho diśaś ca
    jagmuś ca bāṇā vimalāḥ prasannāḥ; sarvā diśaḥ pāṇḍavacāpamuktāḥ
taṃ kauravāṇām adhipo balena; bhīṣmeṇa bhūriśravasā ca sārdham
    abhyudyayāv udyatabāṇapāṇiḥ; kakṣaṃ didhakṣann iva dhūmaketuḥ
athārjunāya prajahāra bhallān; bhūriśravāḥ sapta suvarṇapuṅkhān
    duryodhanas tomaram ugravegaṃ; śalyo gadāṃ śāṃtanavaś ca śaktim
sa saptabhiḥ sapta śarapravekān; saṃvārya bhūriśravasā visṛṣṭān
    śitena duryodhanabāhumuktaṃ; kṣureṇa tat tomaram unmamātha
tataḥ śubhām āpatatīṃ sa śaktiṃ; vidyutprabhāṃ śāṃtanavena muktām
    gadāṃ ca madrādhipabāhumuktāṃ; dvābhyāṃ śarābhyāṃ nicakarta vīraḥ
tato bhujābhyāṃ balavad vikṛṣya; citraṃ dhanur gāṇḍivam aprameyam
    māhendram astraṃ vidhivat sughoraṃ; prāduścakārādbhutam antarikṣe
tenottamāstreṇa tato mahātmā; sarvāṇy anīkāni mahādhanuṣmān
    śaraughajālair vimalāgnivarṇair; nivārayām āsa kirīṭamālī
śilīmukhāḥ pārthadhanuḥpramuktā; rathān dhvajāgrāṇi dhanūṃṣi bāhūn
    nikṛtya dehān viviśuḥ pareṣāṃ; narendranāgendraturaṃgamāṇām
tato diśaś cānudiśaś ca pārthaḥ; śaraiḥ sudhārair niśitair vitatya
    gāṇḍīvaśabdena manāṃsi teṣāṃ; kirīṭamālī vyathayāṃ cakāra
tasmiṃs tathā ghoratame pravṛtte; śaṅkhasvanā dundubhinisvanāś ca
    antarhitā gāṇḍivanisvanena; bhabhūvur ugrāś ca raṇapraṇādāḥ
gāṇḍīvaśabdaṃ tam atho viditvā; virāṭarājapramukhā nṛvīrāḥ
    pāñcālarājo drupadaś ca vīras; taṃ deśam ājagmur adīnasattvāḥ
sarvāṇi sainyāni tu tāvakāni; yato yato gāṇḍivajaḥ praṇādaḥ
    tatas tataḥ saṃnatim eva jagmur; na taṃ pratīpo 'bhisasāra kaś cit
tasmin sughore nṛpasaṃprahāre; hatāḥ pravīrāḥ sarathāḥ sasūtāḥ
    gajāś ca nārācanipātataptā; mahāpatākāḥ śubharukmakakṣyāḥ
parītasattvāḥ sahasā nipetuḥ; kirīṭinā bhinnatanutrakāyāḥ
    dṛḍhāhatāḥ patribhir ugravegaiḥ; pārthena bhallair niśitaiḥ śitāgraiḥ
nikṛttayantrā nihatendrakīlā; dhvajā mahānto dhvajinīmukheṣu
    padātisaṃghāś ca rathāś ca saṃkhye; hayāś ca nāgāś ca dhanaṃjayena
bāṇāhatās tūrṇam apetasattvā; viṣṭabhya gātrāṇi nipetur urvyām
    aindreṇa tenāstravareṇa rājan; mahāhave bhinnatanutradehāḥ
tataḥ śaraughair niśitaiḥ kirīṭinā; nṛdehaśastrakṣatalohitodā
    nadī sughorā naradehaphenā; pravartitā tatra raṇājire vai
vegena sātīva pṛthupravāhā; prasusrutā bhairavārāvarūpā
    paretanāgāśvaśarīrarodhā; narāntramajjābhṛtamāṃsapaṅkā
prabhūtarakṣogaṇabhūtasevitā; śiraḥkapālākulakeśaśādvalā
    śarīrasaṃghātasahasravāhinī; viśīrṇanānākavacormisaṃkulā
narāśvanāgāsthinikṛttaśarkarā; vināśapātālavatī bhayāvahā
    tāṃ kaṅkamālāvṛtagṛdhrakahvaiḥ; kravyādasaṃghaiś ca tarakṣubhiś ca
upetakūlāṃ dadṛśuḥ samantāt; krūrāṃ mahāvaitaraṇīprakāśām
    pravartitām arjunabāṇasaṃghair; medovasāsṛkpravahāṃ subhīmām
te cedipāñcālakarūṣamatsyāḥ; pārthāś ca sarve sahitāḥ praṇeduḥ
    vitrāsya senāṃ dhvajinīpatīnāṃ; siṃho mṛgāṇām iva yūthasaṃghān
    vinedatus tāv atiharṣayuktau; gāṇḍīvadhanvā ca janārdanaś ca
tato raviṃ saṃhṛtaraśmijālaṃ; dṛṣṭvā bhṛśaṃ śastraparikṣatāṅgāḥ
    tad aindram astraṃ vitataṃ sughoram; asahyam udvīkṣya yugāntakalpam
athāpayānaṃ kuravaḥ sabhīṣmāḥ; sadroṇaduryodhanabāhlikāś ca
    cakrur niśāṃ saṃdhigatāṃ samīkṣya; vibhāvasor lohitarājiyuktām
avāpya kīrtiṃ ca yaśaś ca loke; vijitya śatrūṃś ca dhanaṃjayo 'pi
    yayau narendraiḥ saha sodaraiś ca; samāptakarmā śibiraṃ niśāyām
    tataḥ prajajñe tumulaḥ kurūṇāṃ; niśāmukhe ghorataraḥ praṇādaḥ
raṇe rathānām ayutaṃ nihatya; hatā gajāḥ saptaśatārjunena
    prācyāś ca sauvīragaṇāś ca sarve; nipātitāḥ kṣudrakamālavāś ca
    mahat kṛtaṃ karma dhanaṃjayena; kartuṃ yathā nārhati kaś cid anyaḥ
śrutāyur ambaṣṭhapatiś ca rājā; tathaiva durmarṣaṇacitrasenau
    droṇaḥ kṛpaḥ saindhavabāhlikau ca; bhūriśravāḥ śalyaśalau ca rājan
    svabāhuvīryeṇa jitāḥ sabhīṣmāḥ; kirīṭinā lokamahārathena
iti bruvantaḥ śibirāṇi jagmuḥ; sarve gaṇā bhārata ye tvadīyāḥ
    ulkāsahasraiś ca susaṃpradīptair; vibhrājamānaiś ca tathā pradīpaiḥ
    kirīṭivitrāsitasarvayodhā; cakre niveśaṃ dhvajinī kurūṇām
