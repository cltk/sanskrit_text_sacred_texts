[dhṛ]
      evaṃ saṃtarjyamānas tu mama putro mahīpatiḥ
      prakṛtyā manyumān vīraḥ katham āsīt paraṃtapaḥ
na hi saṃtarjanā tena śrutapūrvā kadā cana
      rājabhāvena mānyaś ca sarvalokasya so 'bhavat
iyaṃ ca pṛthivī sarvā saṃlecchāṭavikā bhṛśam
      prasādād dhriyate yasya pratyakṣaṃ tava saṃjaya
sa tathā tarjyamānas tu pāṇḍuputrair viśeṣataḥ
      vihīnaś ca svakair bhṛtyair nirjane cāvṛto bhṛśam
śrutvā sa kaṭukā vāco jaya yuktāḥ punaḥ punaḥ
      kim abravīt pāṇḍaveyāṃs tan mamācakṣva saṃjaya
[s]
      tarjyamānas tadā rājann udakasthas tavātmajaḥ
      yudhiṣṭhireṇa rājendra bhrātṛbhiḥ sahitena ha
śrutvā sa kaṭukā vāco viṣamastho janādhipaḥ
      dīrgham uṣṇaṃ ca niḥśvasya salilasthaḥ punaḥ punaḥ
salilāntar gato rājā dhunvan hastau punaḥ punaḥ
      manaś cakāra yuddhāya rājānaṃ cābhyabhāṣata
yūyaṃ sasuhṛdaḥ pārthāḥ sarve saratha vāhanāḥ
      aham ekaḥ paridyūno viratho hatavāhanaḥ
āttaśastrai rathagatair bahubhiḥ parivāritaḥ
     katham ekaḥ padātiḥ sannaśastro yoddhum utsahe
ekaikena tu māṃ yūyaṃ yodhayadhvaṃ yudhiṣṭhira
     na hy eko bahubhir vīrair nyāyyaṃ yodhayituṃ yudhi
viśeṣato vikavacaḥ śrāntaś cāpaḥ samāśritaḥ
     bhṛśaṃ vikṣata gātraś ca śrāntavāhana sainikaḥ
na me tvatto bhayaṃ rājan na ca pārthād vṛkodarāt
     phalgunād vāsudevād vā pāñcālebhyo 'tha vā punaḥ
yamābhyāṃ yuyudhānād vā ye cānye tava sainikāḥ
     ekaḥ sarvān ahaṃ kruddho na tān yoddhum ihotsahe
dharmamūlā satāṃ kīrtir manuṣyāṇāṃ janādhipa
     dharmaṃ caiva ha kīrtiṃ ca pālayan prabravīmy aham
aham utthāya vaḥ sarvān pratiyotsyāmi saṃyuge
     anvaṃśābhyāgatān sarvān ṛtūn saṃvatsaro yathā
adya vaḥ sarathān sāśvān aśastro viratho 'pi san
     nakṣatrāṇīva sarvāṇi savitā rātrisaṃkṣaye
     tejasā nāśayiṣyāmi sthirī bhavata pāṇḍavāḥ
adyānṛṇyaṃ gamiṣyāmi kṣatriyāṇāṃ yaśāsvinām
     bāhlīka droṇa bhīṣmāṇāṃ karṇasya ca mahātmanaḥ
jayadrathasya śūrasya bhagadattasya cobhayoḥ
     madrarājasya śalyasya bhūriśravasa eva ca
putrāṇāṃ bharataśreṣṭha śakuneḥ saubalasya ca
     mitrāṇāṃ suhṛdāṃ caiva bāndhavānāṃ tathaiva ca
ānṛṇyam adya gacchāmi hatvā tvāṃ bhratṛbhiḥ saha
     etāvad uktvā vacanaṃ virarāma janādhipaḥ
[y]
     diṣṭyā tvam api jānīṣe kṣatradharmaṃ suyodhana
     diṣṭyā te vartate buddhir yuddhāyaiva mahābhuja
diṣṭyā śūro 'si kauravya diṣṭyā jānāsi saṃgaram
     yas tvam eko hi naḥ sarvān saṃyuge yoddhum icchasi
eka ekena saṃgamya yat te saṃmatam āyudham
     tat tvam ādāya yudhyasva prekṣakās te vayaṃ sthitāḥ
ayam iṣṭaṃ ca te kāmaṃ vīra bhūyo dadāmy aham
     hatvaikaṃ bhavato rājyaṃ hato vā svargam āpnuhi
[dur]
     ekaś ced yoddhum ākrande varo 'dya mama dīyate
     āyudhānām iyaṃ cāpi vṛtā tvat saṃmate gadā
bhrātṝṇāṃ bhavatām ekaḥ śakyaṃ māṃ yo 'bhimanyate
     padātir gadayā saṃkhye sa yudhyatu mayā saha
vṛttāni rathayuddhāni vicitrāṇi pade pade
     idam ekaṃ gadāyuddhaṃ bhavatv adyādbhutaṃ mahat
annānām api paryāyaṃ kartum icchanti mānavāḥ
     yuddhānām api paryāyo bhavatv anumate tava
gadayā tvāṃ mahābāho vijeṣyāmi sahānujam
     pāñcālān sṛñjayāṃś caiva ye cānye tava sainikāḥ
[y]
     uttiṣṭhottiṣṭha gāndhāre māṃ yodhaya suyodhana
     eka ekena saṃgamya saṃyuge gadayā balī
puruṣo bhava gāndhāre yudhyasva susamāhitaḥ
     adya te jīvitaṃ nāsti yady api tvaṃ manojavaḥ
[s]
     etat sa naraśārdūla nāmṛṣyata tavātmajaḥ
     salilāntar gataḥ śvabhre mahānāga iva śvasan
tathāsau vāk pratodena tudyamānaḥ punaḥ punaḥ
     vācaṃ na māmṛṣe dhīmān uttamāśvaḥ kaśām iva
saṃkṣobhya salilaṃ vegād gadām ādāya vīryavān
     adrisāramayīṃ gurvīṃ kāñcanāṅgadabhūṣaṇām
     antarjalāt samuttasthau nāgendra iva niḥśvasan
sa bhittvā stambhitaṃ toyaṃ skandhe kṛtvāyasīṃ gadām
     udatiṣṭhata putras te pratapan raśmimān iva
tataḥ śaikyāyasīṃ gurvīṃ jātarūpapariṣkṛtām
     gadāṃ parāmṛśad dhīmān dhārtarāṣṭro mahābalaḥ
gadāhastaṃ tu taṃ dṛṣṭvā saśṛṅgam iva parvatam
     prajānām iva saṃkruddhaṃ śūlapāṇim avasthitam
     sagado bharato bhāti pratapan bhāskaro yathā
tam uttīrṇaṃ mahābāhuṃ gadāhastam ariṃdamam
     menire sarvabhūtāni daṇḍahastam ivāntakam
vajrahastaṃ yathā śakraṃ śūlahastaṃ yathā haram
     dadṛśuḥ sarvapāñcālāḥ putraṃ tava janādhipa
tam uttīrṇaṃ tu saṃprekṣya samahṛṣyanta sarvaśaḥ
     pāñcālāḥ pāṇḍaveyāś ca te 'nyonyasya talān daduḥ
avahāsaṃ tu taṃ matvā putro duryodhanas tava
     udvṛtya nayane kruddho didhakṣur iva pāṇḍavān
triśikhāṃ bhrukuṭīṃ kṛtvā saṃdaṣṭa daśanac chadaḥ
     pratyuvāca tatas tān vai pāṇḍavān sahakeśavān
avahāsasya vo 'syādya prativaktāsmi pāṇḍavāḥ
     gamiṣyatha hatāḥ sadyaḥ sapānālā yamakṣayam
utthitas tu jalāt tasmāt putro duryodhanas tava
     atiṣṭhata gadāpāṇī rudhireṇa samukṣitaḥ
tasya śoṇitadigdhasya salilena samukṣitam
     śarīraṃ sma tadā bhāti sravann iva mahīdharaḥ
tam udyatagadaṃ vīraṃ menire tatra pāṇḍavāḥ
     vaivasvatam iva kruddhaṃ kiṃkarodyata pāṇinam
sa meghaninado harṣān nadann iva ca govṛṣaḥ
     ājuhāva tataḥ pārthān gadayā yudhi vīryavān
[dur]
     ekaikena ca māṃ yūyam āsīdata yudhiṣṭhira
     na hy eko bahubhir nyāyyo vīra yodhayituṃ yudhi
nyastavarmā viśeṣeṇa śrāntaś cāpsu pariplutaḥ
     bhṛśaṃ vikṣata gātraś ca hatavāhana sainikaḥ
[y]
     nābhūd iyaṃ tava prajñā kātham evaṃ suyodhana
     yadābhimanyu bahavo jaghnur yudhi mahārathāḥ
āmuñca kavacaṃ vīra mūrdhajān yamayasva ca
     yacc cānyad api te nāsti tad apy ādatsva bhārata
     imam ekaṃ ca te kāmaṃ vīra bhūyo dadāmy aham
pañcānāṃ pāṇḍaveyānāṃ yena yoddhum ihecchasi
     taṃ hatvā vai bhavān rājā hato vā svargam āpnuhi
     ṛte ca jīvitād vīra yuddhe kiṃ kurma te priyam
[s]
     tatas tava suto rājan varma jagrāha kāñcanam
     vicitraṃ ca śiras trāṇaṃ jāmbūnadapariṣkṛtam
so 'vabaddha śiras trāṇaḥ śubhakāñcanavarma bhṛt
     rarāja rājan putras te kāñcanaḥ śailarāḍ iva
saṃnaddhaḥ sagadī rājan sajjaḥ saṃgrāmamūrdhani
     abravīt pāṇḍavān sarvān putro duryodhanas tava
bhrātṝṇāṃ bhavatām eko yudhyatāṃ gadayā mayā
     sahadevena vā yotsye bhīmena nakulena vā
atha vā phalgunenādya tvayā vā bharatarṣabha
     yotsye 'haṃ saṃgaraṃ prāpya vijeṣye ca raṇājite
aham adya gamiṣyāmi vairasyāntaṃ sudurgamām
     gadayā puruṣavyāghra hemapaṭṭa vinaddhayā
gadāyuddhe na me kaś cit sadṛśo 'stīti cintaya
     gadayā vo haniṣyāmi sarvān eva samāgatān
     gṛhṇātu sagadāṃ yo vai yudhyate 'dya mayā saha
