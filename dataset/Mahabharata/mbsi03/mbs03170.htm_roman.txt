[arj]
      nivartamānena mayā mahad dṛṣṭaṃ tato 'param
      puraṃ kāmacaraṃ divyaṃ pāvakārka samaprabham
drumai ratnamayaiś caitrair bhāsvaraiś ca patatribhiḥ
      paulomaiḥ kālakeyaiś ca nityahṛṣṭair adhiṣṭhitam
gopurāṭṭālakopetaṃ caturdvāraṃ durāsadam
      sarvaratnamayaṃ divyam adbhutopamadarśanam
      drumaiḥ puṣpaphalopetair divyaratnamayair vṛtam
tathā patatribhir divyair upetaṃ sumanoharaiḥ
      asurair nityamuditaiḥ śūlarṣṭi musalāyudhaiḥ
      cāpamudgara hastaiś ca sragvibhiḥ sarvatovṛtam
tad ahaṃ prekṣya daityānāṃ puram adbhutadarśanam
      apṛcchaṃ mātaliṃ rājan kim idaṃ dṛśyateti vai
[mā]
      pulomā nāma daiteyī kālakā ca mahāsurī
      divyaṃ varṣasahasraṃ te ceratuḥ paramaṃ tapaḥ
      tapaso 'nte tatas tābhyāṃ svayambhūr adadād varam
agṛhṇītāṃ varaṃ te tu sutānām alpaduḥkhatām
      avadhyatāṃ ca rājendra surarākṣasa pannagaiḥ
ramaṇīyaṃ puraṃ cedaṃ khacaraṃ sukṛtaprabham
      sarvaratnaiḥ samuditaṃ durdharṣam amarair api
      sayakṣagandharvagaṇaiḥ pannagāsurarākṣasaiḥ
sarvakāmaguṇopetaṃ vītaśokam anāmayam
      brahmaṇā bharataśreṣṭha kālakeya kṛte kṛtam
tad etat khacaraṃ divyaṃ caraty amara varjitam
     paulomādhyuṣitaṃ vīra kālakeyaiś ca dānavaiḥ
hiraṇyapuram ity etat khyāyate nagaraṃ mahat
     rakṣitaṃ kālakeyaiś ca paulomaiś ca mahāsuraiḥ
ta ete muditā nityam avadhyāḥ sarvadaivataiḥ
     nivasanty atra rājendra gatodvegā nirutsukāḥ
     mānuṣo mṛtyur eteṣāṃ nirdiṣṭo brahmaṇā purā
[arj]
     surāsurair avadhyāṃs tān ahaṃ jñātvā tataḥ prabho
     abruvaṃ mātaliṃ hṛṣṭo yāhy etat puram añjasā
tridaśeśa dviṣo yāvat kṣayam astrair nayāmy aham
     na kathaṃcid dhi me pāpā na vadhyā ye suradviṣaḥ
uvāha māṃ tataḥ śīghraṃ hiraṇyapuram antikāt
     rathena tena divyena hariyuktena mātaliḥ
te mām ālakṣya daiteyā vicitrābharaṇāmbarāḥ
     samutpetur mahāvegā rathān āsthāya daṃśitāḥ
tato nālīkanārācair bhallaśaktyṛṣṭi tomaraiḥ
     abhyaghnan dānavendrā māṃ kruddhās tīvraparākramāḥ
tad ahaṃ cāstravarṣeṇa mahatā pratyavārayam
     śastravarṣaṃ mahad rājan vidyā balam upāśritaḥ
vyāmohayaṃ ca tān sarvān rathamārgaiś caran raṇe
     te 'nyonyam abhisaṃmūḍhāḥ pātayanti sma dānavāḥ
teṣām ahaṃ vimūḍhānām anyonyam abhidhāvatām
     śirāṃsi viśikhair dīptair vyaharaṃ śatasaṃghaśaḥ
te vadhyamānā daiteyāḥ puram āsthāya tat punaḥ
     kham utpetuḥ sanagarā māyām āsthāya dānavīm
tato 'haṃ śaravarṣeṇa mahatā pratyavārayam
     mārgam āvṛtya daityānāṃ gatiṃ caiṣām avārayam
tat puraṃ khacaraṃ divyaṃ kāmagaṃ divyavarcasam
     daiteyair varadānena dhāryate sma yathāsukham
antarbhūmau nipatitaṃ punar ūrdhvaṃ pratiṣṭhate
     punas tiryak prayāty āśu punar apsu nimajjati
amarāvatisaṃkāśaṃ puraṃ kāmagamaṃ tu tat
     aham astrair bahuvidhaiḥ pratyagṛhṇaṃ narādhipa
tato 'haṃ śarajālena divyāstramuditena ca
     nyagṛhṇaṃ saha daiteyais tat puraṃ bharatarṣabha
vikṣataṃ cāyasair bāṇair mat prayuktair ajihmagaiḥ
     mahīm abhyapatad rājan prabhagnaṃ puram āsuram
te vadhyamānā madbāṇair vajravegair ayasmayaiḥ
     paryabhramanta vai rājann asurāḥ kālacoditāḥ
tato mātalir apy āśu purastātl nipatann iva
     mahīm avātarat kṣipraṃ rathenādityavarcasā
tato rathasahasrāṇi ṣaṣṭis teṣām amarṣiṇām
     yuyutsūnāṃ mayā sārdhaṃ paryavartanta bhārata
tān ahaṃ niśitair bāṇair vyadhamaṃ gārdhravājitaiḥ
     te yuddhe saṃnyavartanta samudrasya yathormayaḥ
neme śakyā mānuṣeṇa yuddheneti pracintya vai
     tato 'ham ānupūrvyeṇa sarvāṇy astrāṇy ayojayam
tatas tāni sahasrāṇi rathānāṃ citrayodhinām
     astrāṇi mama divyāni pratyaghnañ śanakair iva
rathamārgān vicitrāṃs te vicaranto mahārathāḥ
     pratyadṛśyanta saṃgrāme śataśo 'tha sahasraśaḥ
vicitramukuṭāpīḍā vicitrakavaca dhvajāḥ
     vicitrābharaṇāś caiva nandayantīva me manaḥ
ahaṃ tu śaravarṣais tān astrapramuditai raṇe
     nāśaknuvaṃ pīḍayituṃ te tu māṃ paryapīḍayan
taiḥ pīḍyamāno bahubhiḥ kṛtāstraiḥ kuśalair yudhi
     vyathito 'smi mahāyuddhe bhayaṃ cāgān mahan mama
tato 'haṃ devadevāya rudrāya praṇato raṇe
     svasti bhūtebhya ity uktvā mahāstraṃ samayojayam
     yat tad raudram iti khyātaṃ sarvāmitra vināśanam
tato 'paśyaṃ triśirasaṃ puruṣaṃ nava locanam
     trimukhaṃ ṣaḍ bhujaṃ dīptam arkajvalana mūrdhajam
     lolihānair mahānāgaiḥ kṛtaśīrṣam amitrahan
vibhīs tatas tad astraṃ tu ghoraṃ raudraṃ sanātanam
     dṛṣṭvā gāṇḍīvasaṃyogam ānīya bharatarṣabha
namaskṛtvā trinetrāya śarvāyāmita tejase
     muktavān dānavendrāṇāṃ parābhāvāya bhārata
muktamātre tatas tasmin rūpāṇy āsan sahasraśaḥ
     mṛgāṇām atha siṃhānāṃ vyāghrāṇāṃ ca viśāṃ pate
     ṛkṣāṇāṃ mahiṣāṇāṃ ca pannagānāṃ tathā gavām
gajānāṃ sṛmarāṇāṃ ca śarabhāṇāṃ ca sarvaśaḥ
     ṛṣabhāṇāṃ varāhāṇāṃ mārjārāṇāṃ tathaiva ca
     śālāvṛkāṇāṃ pretānāṃ bhuruṇḍānāṃ ca sarvaśaḥ
gṛdhrāṇāṃ garuḍānāṃ ca makarāṇāṃ tathaiva ca
     piśācānāṃ sayakṣāṇāṃ tathaiva ca suradviṣām
guhyakānāṃ ca saṃgrāme nairṛtānāṃ tathaiva ca
     jhaṣāṇāṃ gajavaktrāṇām ulūkānāṃ tathaiva ca
mīnakūrma samūhānāṃ nānāśastrāsi pāṇinām
     tathaiva yātu dānānāṃ gadā mudgaradhāriṇām
etaiś cānyaiś ca bahubhir nānārūpadharais tathā
     sarvam āsīj jagad vyāptaṃ tasminn astre visarjite
triṣirobhiś caturdaṃṣṭraiś caturāsyaiś caturbhujaiḥ
     anekarūpasaṃyuktair māṃsaṃ medo vasāśibhiḥ
     abhīkṣṇaṃ vadhyamānās te dānavā ye samāgatāḥ
arkajvalana tejobhir vajrāśanisamaprabhaiḥ
     adir sāramayaiś cānyair bāṇair arividāraṇaiḥ
     nyahanaṃ dānavān sarvān muhūrtenaiva bhārata
gāṇḍīvāstra praṇunnāṃs tān gatāsūn nabhasaś cyutān
     dṛṣṭvāhaṃ prāṇamaṃ bhūyas tripuraghnāya vedhase
tathā raudrāstra niṣpiṣṭān divyābharaṇabhūṣitān
     niśāmya paramaṃ harṣam agamad deva sārathiḥ
tad asahyaṃ kṛtaṃ karma devair api durāsadam
     dṛṣṭvā māṃ pūjayām āsa mātaliḥ śakrasārathiḥ
uvāca cedaṃ vacanaṃ prīyamāṇaḥ kṛtāñjaliḥ
     surāsurair asahyaṃ hi karma yat sādhitaṃ tvayā
     na hy etat saṃyuge kartum api śaktaḥ sureśvaraḥ
surāsurair avadhyaṃ hi puram etat khagaṃ mahat
     tvayā vimathitaṃ vīra svavīryāstra tapobalāt
vidhvaste 'tha pure tasmin dānaveṣu hateṣu ca
     vinadantyaḥ striyaḥ sarvā niṣpetur nagarād bahiḥ
prakīrṇakeśyo vyathitāḥ kurarya iva duḥkhitāḥ
     petuḥ putrān pitṝn bhrātṝñ śocamānā mahītale
rudantyo dīnakaṇṭhyas tā vinadantyo hateśvarāḥ
     urāṃsi pāṇibhir ghnantyaḥ prasrastasragvi bhūṣaṇāḥ
tac chokayuktam aśrīkaṃ duḥkhadainya samāhatam
     na babhau dānava puraṃ hatatviṭkaṃ hateśvaram
gandharvanagarākāraṃ hatanāgam iva hradam
     śuṣkavṛkṣam ivāraṇyam adṛśyam abhavat puram
māṃ tu saṃhṛṣṭamanasaṃ kṣipraṃ mātalir ānayat
     devarājasya bhavanaṃ kṛtakarmāṇam āhavāt
hiraṇyapuram ārujya nihatya ca mahāsurān
     nivātakavacāṃś caiva tato 'haṃ śakram āgamam
mama karma ca devendraṃ mātalir vistareṇa tat
     sarvaṃ viśrāvayām āsa yathā bhūtaṃ mahādyute
hiraṇyapuraghātaṃ ca māyānāṃ canivāraṇam
     nivātakavacānāṃ ca vadhaṃ saṃkhye mahaujasām
tac chrutvā bhagavān prītaḥ sahasrākṣaḥ puraṃdaraḥ
     marudbhiḥ sahitaḥ śrīmān sādhu sādhv ity athābravīt
tato māṃ devarājo vai samāśvāsya punaḥ punaḥ
     abravīd vibudhaiḥ sārdham idaṃ sumadhuraṃ vacaḥ
atidevāsuraṃ karmakṛtam eta tvayā raṇe
     gurvarthaś ca mahāpārtha kṛtaḥ śatrūn ghnatā mama
evam eva sadā bhāvyaṃ sthireṇājau dhanaṃjaya
     asaṃmūḍhena cāstrāṇāṃ kartavyaṃ pratipādanam
aviṣahyo raṇe hi tvaṃ devadānavarākṣasaiḥ
     sayakṣāsuragandharvaiḥ sapakṣigaṇapannagaiḥ
vasudhāṃ cāpi kaunteya tvad bāhubalanirjitām
     pālayiṣyati dharmātmā kuntīputro yudhiṣṭhiraḥ
