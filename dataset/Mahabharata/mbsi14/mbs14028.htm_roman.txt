[br]
      gandhān na jighrāmi rasān na vedmi; rūpaṃ na paśyāmi na ca spṛśāmi
      na cāpi śabdān vividhāñ śṛṇomi; na cāpi saṃkalpam upaimi kiṃ cit
arthān iṣṭān kāmayate svabhāvaḥ; sarvān dveṣyān pradviṣate svabhāvaḥ
      kāmadveṣāv udbhavataḥ svabhāvāt; prāṇāpānau jantu dehān niveśya
tebhyaś cānyāṃs teṣv anityāṃś ca bhāvān; bhūtātmānaṃ lakṣayeyaṃ śarīre
      tasmiṃs tiṣṭhan nāsmi śakyaḥ kathaṃ cit; kāmakrodhābhyāṃ jarayā mṛtyunā ca
akāmayānasya ca sarvakāmān; avidviṣāṇasya ca sarvadoṣān
      na me svabhāveṣu bhavanti lepās; toyasya bindor iva puṣkareṣu
nityasya caitasya bhavanti nityā; nirīkṣamāṇasya bahūn svabhāvān
      na sajjate karmasu bhogajālaṃ; divīva sūryasya mayūkhajālam
atrāpy udāharantīmam itihāsaṃ purātanam
      adhvaryu yati saṃvādaṃ taṃ nibodha yaśasvini
prokṣyamāṇaṃ paśuṃ dṛṣṭvā yajñakarmaṇy athābravīt
      yatir adhvaryum āsīno hiṃseyam iti kutsayan
tam adhvaryuḥ pratyuvāca nāyaṃ chāgo vinaśyati
      śreyasā yokṣyate jantur yadi śrutir iyaṃ tathā
yo hy asya pārthivo bhāgaḥ pṛthivīṃ sa gamiṣyati
      yad asya vārijaṃ kiṃ cid apas tat pratipadyate
sūryaṃ cakṣur diśaḥ śrotre prāṇo 'sya divam eva ca
     āgame vartamānasya na me doṣo 'sti kaś cana
[yati]
     prāṇair viyoge chāgasya yadi śreyaḥ prapaśyasi
     chāgārthe vartate yajño bhavataḥ kiṃ prayojanam
anu tvā manyatāṃ mātā pitā bhrātā sakhāpi ca
     mantrayasvainam unnīya paravantaṃ viśeṣataḥ
ya evam anumanyeraṃs tān bhavān praṣṭum arhati
     teṣām anumataṃ śrutvā śakyā kartuṃ vicāraṇā
prāṇā apy asya chāgasya prāpitās te svayoniṣu
     śarīraṃ kevalaṃ śiṣṭaṃ niśceṣṭam iti me matiḥ
indhanasya tu tulyena śarīreṇa vicetasā
     hiṃsā nirveṣṭu kāmānām indhanaṃ paśusaṃjñitam
ahiṃsā sarvadharmāṇām iti vṛddhānuśāsanam
     yad ahiṃsraṃ bhavet karma tat kāryam iti vidmahe
ahiṃseti pratijñeyaṃ yadi vakṣyāmy ataḥ param
     śakyaṃ bahuvidhaṃ vaktuṃ bhavataḥ kāryadūṣaṇam
ahiṃsā sarvabhūtānāṃ nityam asmāsu rocate
     pratyakṣataḥ sādhayāmo na parokṣam upāsmahe
[a]
     bhūmer gandhaguṇān bhuṅkṣva pibasy āpomayān rasān
     jyotiṣāṃ paśyase rūpaṃ spṛśasy anilajān guṇān
śṛṇoṣy ākāśajaṃ śabdaṃ manasā manyase matim
     sarvāṇy etāni bhūtāni prāṇā iti ca manyase
prāṇādāne ca nityo 'si hiṃsāyāṃ vartate bhavān
     nāsti ceṣṭā vinā hiṃsāṃ kiṃ vā tvaṃ manyase dvija
[y]
     akṣaraṃ ca kṣaraṃ caiva dvaidhī bhāvo 'yam ātmanaḥ
     akṣaraṃ tatra sadbhāvaḥ svabhāvaḥ kṣara ucyate
prāṇo jihvā manaḥ sattvaṃ svabhāvo rajasā saha
     bhāvair etair vimuktasya nirdvaṃdvasya nirāśiṣaḥ
samasya sarvabhūteṣu nirmamasya jitātmanaḥ
     samantāt parimuktasya na bhayaṃ vidyate kva cit
[a]
     sadbhir eveha saṃvāsaḥ kāryo matimatāṃ vara
     bhavato hi mataṃ śrutvā pratibhāti matir mama
bhagavan bhagavad buddhyā pratibuddho bravīmy aham
     mataṃ mantuṃ kratuṃ kartuṃ nāparādho 'sti me dvija
[br]
     upapattyā yatis tūṣṇīṃ vartamānas tataḥ param
     adhvaryur api nirmohaḥ pracacāra mahāmakhe
evam etādṛśaṃ mokṣaṃ susūkṣmaṃ brāhmaṇā viduḥ
     viditvā cānutiṣṭhanti kṣetrajñenānudarśinā
