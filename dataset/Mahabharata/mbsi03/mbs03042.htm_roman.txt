[vai]
      tasya saṃpaśyatas tv eva pinākī vṛṣabhadhvajaḥ
      jagāmādarśanaṃ bhānur lokasyevāstam eyivān
tato 'rjunaḥ paraṃ cakre vismayaṃ paravīrahā
      mayā sākṣān mahādevo dṛṣṭa ity eva bhārata
dhanyo 'smy anugṛhīto 'smi yan mayā tryambako haraḥ
      pinākī varado rūpī dṛṣṭaḥ spṛṣṭaś ca pāṇinā
kṛtārthaṃ cāvagacchāmi param ātmānam ātmanā
      śatrūṃś ca vijitān sarvān nirvṛttaṃ ca prayojanam
tato vaiḍūrya varṇābho bhāsayan sarvatodiśaḥ
      yādogaṇavṛtaḥ śrīmān ājagāma jaleśvaraḥ
nāgair nadair nadībhiś ca daityaiḥ sādhyaiś ca daivataiḥ
      varuṇo yādasāṃ bhartā vaśītaṃ deśam āgamat
atha jāmbūnadavapur vimānena mahārciṣā
      kuberaḥ samanuprāpto yakṣair anugataḥ prabhuḥ
vidyotayann ivākāśam adbhutopamadarśanaḥ
      dhanānām īśvaraḥ śrīmān arjunaṃ draṣṭum āgataḥ
tathā lokānta kṛc chrīmān yamaḥ sākṣāt pratāpavān
      mūrty amūrti dharaiḥ sārdhaṃ pitṛbhir lokabhāvanaiḥ
daṇḍapāṇir acintyātmā sarvabhūtavināśakṛt
     vaivasvato dharmarājo vimānenāvabhāsayan
trīṁl lokān guhyakāṃś caiva gandharvāṃś ca sapannagān
     dvitīya iva mārtaṇḍo yugānte samupasthite
bhānumanti vicitrāṇi śikharāṇi mahāgireḥ
     samāsthāyārjunaṃ tatra dadṛśus tapasānvitaḥ
tato muhūrtād bhagavān airāvata śiro gataḥ
     ājagāma sahendrāṇyā śakraḥ suragaṇair vṛtaḥ
pāṇḍureṇātapatreṇa dhriyamāṇena mūrdhani
     śuśubhe tārakā rājaḥ sitam abhram ivāsthitaḥ
saṃstūyamāno gandharvair ṛṣibhiś ca tapodhanaiḥ
     śṛṅgaṃ gireḥ samāsādya tasthau sūrya ivoditaḥ
atha meghasvano dhīmān vyājahāra śubhāṃ giram
     yamaḥ paramadharmajño dakṣiṇāṃ diśam āsthitaḥ
arjunārjuna paśyāsmāṁl lokapālān samāgatān
     dṛṣṭiṃ te vitarāmo 'dya bhavān arho hi darśanam
pūrvarṣir amitātmā tvaṃ naro nāma mahābalaḥ
     niyogād brahmaṇas tāta martyatāṃ samupāgataḥ
     tvaṃ vāsava samudbhūto mahāvīryaparākramaḥ
kṣatraṃ cāgnisamasparśaṃ bhāradvājena rakṣitam
     dānavāś ca mahāvīryā ye manuṣyatvam āgatāḥ
     nivātakavacāś caiva saṃsādhyāḥ kurunandana
pitur mamāṃśo devasya sarvalokapratāpinaḥ
     karṇaḥ sa sumahāvīryas tvayā vadhyo dhanaṃjaya
aṃśāś ca kṣitisaṃprāptā devagandharvarakṣasām
     tayā nipātitā yuddhe svakarmaphalanirjitām
     gatiṃ prāpsyanti kaunteya yathā svam arikarśana
akṣayā tava kīrtiś ca loke sthāsyati phalguna
     laghvī vasumatī cāpi kartavyā viṣṇunā saha
gṛhāṇāstraṃ mahābāho daṇḍam aprativāraṇam
     anenāstreṇa sumahat tvaṃ hi karma kariṣyasi
pratijagrāha tat pārtho vidhivat kurunandanaḥ
     samantraṃ sopacāraṃ ca samokṣaṃ sanivartanam
tato jaladhara śyāmo varuṇo yādasāṃ patiḥ
     paścimāṃ diśam āsthāya giram uccārayan prabhuḥ
pārtha kṣatriya mukhyas tvaṃ kṣatradharme vyavasthitaḥ
     paśya māṃ pṛthu tāmrākṣa varuṇo 'smi jaleśvaraḥ
mayā samudyatān pāśān vāruṇān anivāraṇān
     pratigṛhṇīṣva kaunteya sarahasya nivartanān
ebhis tadā mayā vīra saṃgrāme tārakāmaye
     daiteyānāṃ sahasrāṇi saṃyatāni mahātmanām
tasmād imān mahāsattvamatprasādāt samutthitān
     gṛhāṇa na hi te mucyed antako 'py ātatāyinaḥ
anena tvaṃ yadāstreṇa saṃgrāme vicariṣyasi
     tadā niḥkṣatriyā bhūmir bhaviṣyati na saṃśayaḥ
tataḥ kailāsanilayo dhanādhyakṣo 'bhyabhāṣata
     datteṣv astreṣu divyeṣu varuṇena yamena ca
savyasācin mahābāho pūrvadeva sanātana
     sahāsmābhir bhavāñ śrāntaḥ purākalpeṣu nityaśaḥ
matto 'pi tvaṃ gṛhāṇāstram antardhānaṃ priyaṃ mama
     ojas tejo dyutiharaṃ prasvāpanam arātihan
tato 'rjuno mahābāhur vidhivat kurunandanaḥ
     kauberam api jagrāha divyam astraṃ mahābalaḥ
tato 'bravīd devarājaḥ pārtham akliṣṭakāriṇam
     sāntvayañ ślakṣṇayā vācā meghadundubhi nisvanaḥ
kuntī mātar mahābāho tvam īśānaḥ purātanaḥ
     parāṃ siddhim anuprāptaḥ sākṣād deva gatiṃ gataḥ
devakāryaṃ hi sumahat tvayā kāryam ariṃdama
     āroḍhavyas tvayā svargāḥ sajjībhava mahādyute
ratho mātalisaṃyukta āgantā tvatkṛte mahīm
     tatra te 'haṃ pradāsyāmi divyāny astrāṇi kaurava
tān dṛṣṭvā lokapālāṃs tu sametān girimūrdhani
     jagāma vismayaṃ dhīmān kuntīputro dhanaṃjayaḥ
tato 'rjuno mahātejā lokapālān samāgatān
     pūjayām āsa vidhivad vāgbhir adbhiḥ phalair api
tataḥ pratiyayur devāḥ pratipūjya dhanaṃjayam
     yathāgatena vibudhāḥ sarve kāmamano javāḥ
tato 'rjuno mudaṃ lebhe labdhāstraḥ puruṣarṣabhaḥ
     kṛtārtham iva cātmānaṃ sa mene pūrṇamānasaḥ
