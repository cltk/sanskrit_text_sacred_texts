[l]
      yadā tv amanyatāgastyo gārhasthye tāṃ kṣamām iti
      tadābhigamya provāca vaidarbhaṃ pṛthivīpatim
rājan niveśe buddhir me vartate putrakāraṇāt
      varaye tvāṃ mahīpāla lopāmudrāṃ prayaccha me
evam uktaḥ sa muninā mahīpālo vicetanaḥ
      pratyākhyānāya cāśaktaḥ pradātum api naicchata
tataḥ sabhāryām abhyetya provāca pṛthivīpatiḥ
      maharṣir vīryavān eṣa kruddhaḥ śāpāgninā dahet
taṃ tathā duḥkhitaṃ dṛṣṭvā sabhāryaṃ pṛthivīpatim
      lopāmudrābhigamyedaṃ kāle vacanam abravīt
na matkṛte mahīpāla pīḍām abhyetum arhasi
      prayaccha mām agastyāya trāhy ātmānaṃ mayā pitaḥ
duhitur vacanād rājā so 'gastyāya mahātmane
      lopāmudrāṃ tataḥ prādād vidhipūrvaṃ viśāṃ pate
prāpya bhāryām agastyas tu lopāmudrām abhāṣata
      mahārhāṇy utsṛjaitāni vāsāṃsy ābharaṇāni ca
tataḥ sā darśanīyāni mahārhāṇi tanūni ca
      samutsasarja rambhorur vasanāny āyatekṣaṇā
tataś cīrāṇi jagrāha valkalāny ajināni ca
     samānavratacaryā ca babhūvāyata locanā
gaṅgā dvāram athāgamya bhagavān ṛṣisattamaḥ
     ugram ātiṣṭhata tapaḥ saha patnyānukūlayā
sā prītyā bahumānāc ca patiṃ paryacarat tadā
     agastyaś ca parāṃ prītiṃ bhāryāyām akarot prabhuḥ
tato bahutithe kāle lopāmudrāṃ viśāṃ pate
     tapasā dyotitāṃ snātāṃ dadarśa bhagavān ṛṣiḥ
sa tasyāḥ paricāreṇa śaucena ca damena ca
     śriyā rūpeṇa ca prīto maithunāyājuhāva tām
tataḥ sā prāñjalir bhūtvā lajjamāneva bhāminī
     tadā sa praṇayaṃ vākyaṃ bhagavantam athābravīt
asaṃśayaṃ prajā hetor bhāryāṃ patir avindata
     yā tu tvayi mama prītis tām ṛṣe kartum arhasi
yathā pitur gṛhe vipra prāsāde śayanaṃ mama
     tathāvidhe tvaṃ śayane mām upetum ihārhasi
icchāmi tvāṃ sragviṇaṃ ca bhūṣaṇaiś ca vibhūṣitam
     upasartuṃ yathākāmaṃ divyābharaṇabhūṣitā
[a]
     na vai dhanāni vidyante lopāmudre tathā mama
     yathāvidhāni kalyāṇi pitur tava sumadhyame
[lop]
     īśo 'si tapasā sarvaṃ samāhartum iheśvara
     kṣaṇena jīvaloke yad vasu kiṃ cana vidyate
[a]
     evam etad yathāttha tvaṃ tapo vyayakaraṃ tu me
     yathā tu me na naśyeta tapas tan māṃ pracodaya
[lop]
     alpāvaśiṣṭaḥ kālo 'yam ṛtau mama tapodhana
     na cānyathāham icchāmi tvām upetuṃ kathaṃ cana
na cāpi dharmam icchāmi viloptuṃ te tapodhana
     etat tu me yathākāmaṃ saṃpādayitum arhasi
yady eṣa kāmaḥ subhage tava buddhyā viniś citaḥ
     hanta gacchāmy ahaṃ bhadre cara kāmam iha sthitā
