[janamejaya]
      dharmātmani mahāsattve satyasaṃdhe jitātmani
      devavrate mahābhāge śaratalpagate 'cyute
śayāne vīraśayane bhīṣme śaṃtanunandane
      gāṅgeye puruṣavyāghre pāṇḍavaiḥ paryupasthite
kāḥ kathāḥ samavartanta tasmin vīra samāgame
      hateṣu sarvasainyeṣu tan me śaṃsa mahāmune
[vaiṣ]
      śaratalpagate bhīṣme kauravāṇāṃ dhuraṃdhare
      ājagmur ṛṣayaḥ siddhā nāradapramukhā nṛpa
hataśiṣṭāś ca rājāno yudhiṣṭhirapurogamāḥ
      dhṛtarāṣṭraś ca kṛṣṇaś ca bhīmārjunayamās tathā
te 'bhigamya mahātmāno bharatānāṃ pitā maham
      anvaśocanta gāṅgeyam ādityaṃ patitaṃ yathā
muhūrtam iva ca dhyātvā nārado deva darśanaḥ
      uvāca pāṇḍavān sarvān hataśiṣṭāṃś ca pārthivān
prāptakālaṃ ca ācakṣe bhīṣmo 'yam anuyujyatām
      astam eti hi gāṅgeyo bhānumān iva bhārata
ayaṃ prāṇān utsisṛkṣus taṃ sarve 'bhyetya pṛcchata
      kṛtsnān hi vividhān dharmāṃś cāturvarṇyasya vetty ayam
eṣa vṛddhaḥ purā lokān saṃprāpnoti tanutyajām
     taṃ śīghram anuyuñjadhvaṃ saṃśayān manasi sthitān
evam uktā nāradena bhīṣmam īyur narādhipāḥ
     praṣṭuṃ cāśaknuvantas te vīkṣāṃ cakruḥ parasparam
athovāca hṛṣīkeśaṃ pāṇḍuputro yudhiṣṭhiraḥ
     nānyas tvad devakīputra śaktaḥ praṣṭuṃ pitā maham
pravyāharaya durdharṣa tvam agre madhusūdana
     tvaṃ hi nas tāta sarveṣāṃ sarvadharmavid uttamaḥ
evam uktaḥ pāṇḍavena bhagavān keśavas tadā
     abhigamya durādharṣaṃ pravyāharayad acyutaḥ
kac cit sukhena rajanī vyuṣṭā te rājasattama
     vispaṣṭa lakṣaṇā buddhiḥ kac cic copasthitā tava
kac cij jñānani sarvāṇi pratibhānti ca te 'nagha
     na glāyate ca hṛdayaṃ na ca te vyākulaṃ manaḥ
dāho mohaḥ śramaś caiva klamo glānis tathā rujā
     tava prasādād govinda sadyo vyapagatānagha
yac ca bhūtaṃ bhaviṣyac ca bhavac ca paramadyute
     tat sarvam anupaśyāmi pāṇau phalam ivāhitam
vedoktāś caiva ye dharmā vedāntanihitāś ca ye
     tān sarvān saṃprapaśyāmi varadānāt tavācyuta
śiṣṭaiś ca dharmo yaḥ proktaḥ sa ca me hṛdi vartate
     deśajātikulānāṃ ca dharmajño 'smi janārdana
caturṣv āśramadharmeṣu yo 'rthaḥ sa ca hṛdi sthitaḥ
     rājadharmāṃś ca sakalān avagacchāmi keśava
yatra yatra ca vaktavyaṃ tad vakṣyāmi janārdana
     tava prasādād dhi śubhā mano me buddhir āviśat
yuveva cāsmi saṃvṛttas tvad anudhyāna bṛṃhitaḥ
     vaktuṃ śreyaḥ samartho 'smi tvatprasādāj janārdana
svayaṃ kimarthaṃ tubhavāñ śreyo na prāha pāṇḍavam
     kiṃ te vivakṣitaṃ cātra tad āśu vada mādhava
yaśasaḥ śreyasaś caiva mūlaṃ māṃ viddhi kaurava
     mattaḥ sarve 'bhinirvṛttā bhāvāḥ sadasad ātmakāḥ
śītāṃśuś candra ity ukte ko loke vismayiṣyati
     tathaiva yaśasā pūrṇe mayi ko vismayiṣyati
ādheyaṃ tu mayā bhūyo yaśas tava mahādyute
     tato me vipulā buddhis tvayi bhīṣma samāhitā
yāvad dhi pṛtivī pāla pṛthivī sthāsyate dhruvā
     tāvat tavākṣayā kīrtir lokān anu cariṣyati
yac ca tvaṃ vakṣyase bhīṣma pāṇḍavāyānupṛcchate
     veda pravādā iva te sthāsyanti vasudhātale
yaś caitena pramāṇena yokṣyaty ātmānam ātmanā
     saphalaṃ sarvapuṇyānāṃ pretya cānubhaviṣyati
etasmāt kāraṇād bhīṣma matir divyā mahāhite
     dattā yaśo vipratheta kathaṃ bhūyas taveti ha
yāvad dhi prathate loke puruṣasya yaśo bhuvi
     tāvat tasyākṣayaṃ sthānaṃ bhavatīti viniścitam
rājāno hataśiṣṭās tvāṃ rājann abhita āsate
     dharmān anuyuyukṣantas tebhyaḥ prabrūhi bhārata
bhavān hi vayasā vṛddhaḥ śrutācāra samanvitaḥ
     kuśalo rājadharmāṇāṃ pūrveṣām aparāś ca ye
janmaprabhṛti te kaś cid vṛjinaṃ na dadarśa ha
     jñātāram anudharmāṇāṃ tvāṃ viduḥ sarvapārthivāḥ
tebhyaḥ piteva putrebhyo rājan brūhi paraṃ nayam
     ṛṣayaś ca hi devāś ca tvayā nityam upāsitāḥ
tasmād vaktavyam eveha tvayā paśyāmy aśeṣataḥ
     dharmāñ śuśrūṣamāṇebhyaḥ pṛṣṭena ca satā punaḥ
vaktavyaṃ viduṣā ceti dharmam āhur manīṣiṇaḥ
     apratibruvataḥ kaṣṭo doṣo hi bhavati prabho
tasmāt putraiś ca pautraiś ca dharmān pṛṣṭaḥ sanātanān
     vidvāñ jijñāsamānais tvaṃ prabrūhi bharatarṣabha
