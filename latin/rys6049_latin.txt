tato rāmo mahātejā dhanur ādāya vīryavān
 kirīṭinaṃ mahākāyaṃ kumbhakarṇaṃ dadarśa ha
taṃ dṛṣṭvā rākṣasaśreṣṭhaṃ parvatākāradarśanam
 kramamāṇam ivākāśaṃ purā nārāyaṇaṃ prabhum
satoyāmbudasaṃkāśaṃ kāñcanāṅgadabhūṣaṇam
 dṛṣṭvā punaḥ pradudrāva vānarāṇāṃ mahācamūḥ
vidrutāṃ vāhinīṃ dṛṣṭvā vardhamānaṃ ca rākṣasaṃ
 savismayam idaṃ rāmo vibhīṣaṇam uvāca ha
ko 'sau parvatasaṃkaśaḥ kirīṭī harilocanaḥ
 laṅkāyāṃ dṛśyate vīraḥ savidyud iva toyadaḥ
pṛthivyāḥ ketubhūto 'sau mahān eko 'tra dṛśyate
 yaṃ dṛṣṭvā vānarāḥ sarve vidravanti tatas tataḥ
ācakṣva me mahān ko 'sau rakṣo vā yadi vāsuraḥ
 na mayaivaṃvidhaṃ bhūtaṃ dṛṣṭapūrvaṃ kadā cana
sa pṛṣṭo rājaputreṇa rāmeṇākliṣṭakāriṇā
 vibhīṣaṇo mahāprājñaḥ kākutstham idam abravīt
yena vaivasvato yuddhe vāsavaś ca parājitaḥ
 saiṣa viśravasaḥ putraḥ kumbhakarṇaḥ pratāpavān
etena devā yudhi dānavāś ca; yakṣā bhujaṃgāḥ piśitāśanāś ca
 gandharvavidyādharakiṃnarāś ca; sahasraśo rāghava saṃprabhagnāḥ
śūlapāṇiṃ virūpākṣaṃ kumbhakarṇaṃ mahābalam
 hantuṃ na śekus tridaśāḥ kālo 'yam iti mohitāḥ
prakṛtyā hy eṣa tejasvī kumbhakarṇo mahābalaḥ
 anyeṣāṃ rākṣasendrāṇāṃ varadānakṛtaṃ balam
etena jātamātreṇa kṣudhārtena mahātmanā
 bhakṣitāni sahasrāṇi sattvānāṃ subahūny api
teṣu saṃbhakṣyamāṇeṣu prajā bhayanipīḍitāḥ
 yānti sma śaraṇaṃ śakraṃ tam apy arthaṃ nyavedayan
sa kumbhakarṇaṃ kupito mahendro; jaghāna vajreṇa śitena vajrī
 sa śakravajrābhihato mahātmā; cacāla kopāc ca bhṛśaṃ nanāda
tasya nānadyamānasya kumbhakarṇasya dhīmataḥ
 śrutvā ninādaṃ vitrastā bhūyo bhūmir vitatrase
tataḥ kopān mahendrasya kumbhakarṇo mahābalaḥ
 vikṛṣyairāvatād dantaṃ jaghānorasi vāsavam
kumbhakarṇaprahārārto vicacāla sa vāsavaḥ
 tato viṣeduḥ sahasā devabrahmarṣidānavāḥ
prajābhiḥ saha śakraś ca yayau sthānaṃ svayambhuvaḥ
 kumbhakarṇasya daurātmyaṃ śaśaṃsus te prajāpateḥ
 prajānāṃ bhakṣaṇaṃ cāpi devānāṃ cāpi dharṣaṇam
evaṃ prajā yadi tv eṣa bhakṣayiṣyati nityaśaḥ
 acireṇaiva kālena śūnyo loko bhaviṣyati
vāsavasya vacaḥ śrutvā sarvalokapitāmahaḥ
 rakṣāṃsy āvāhayām āsa kumbhakarṇaṃ dadarśa ha
kumbhakarṇaṃ samīkṣyaiva vitatrāsa prajāpatiḥ
 dṛṣṭvā niśvasya caivedaṃ svayambhūr idam abravīt
dhruvaṃ lokavināśāya paurastyenāsi nirmitaḥ
 tasmāt tvam adya prabhṛti mṛtakalpaḥ śayiṣyasi
 brahmaśāpābhibhūto 'tha nipapātāgrataḥ prabhoḥ
tataḥ paramasaṃbhrānto rāvaṇo vākyam abravīt
 vivṛddhaḥ kāñcano vṛkṣaḥ phalakāle nikṛtyate
na naptāraṃ svakaṃ nyāyyaṃ śaptum evaṃ prajāpate
 na mithyāvacanaś ca tvaṃ svapsyaty eṣa na saṃśayaḥ
 kālas tu kriyatām asya śayane jāgare tathā
rāvaṇasya vacaḥ śrutvā svayambhūr idam abravīt
 śayitā hy eṣa ṣaṇ māsān ekāhaṃ jāgariṣyati
ekenāhnā tv asau vīraś caran bhūmiṃ bubhukṣitaḥ
 vyāttāsyo bhakṣayel lokān saṃkruddha iva pāvakaḥ
so 'sau vyasanam āpannaḥ kumbhakarṇam abodhayat
 tvatparākramabhītaś ca rājā saṃprati rāvaṇaḥ
sa eṣa nirgato vīraḥ śibirād bhīmavikramaḥ
 vānarān bhṛśasaṃkruddho bhakṣayan paridhāvati
kumbhakarṇaṃ samīkṣyaiva harayo vipradudruvuḥ
 katham enaṃ raṇe kruddhaṃ vārayiṣyanti vānarāḥ
ucyantāṃ vānarāḥ sarve yantram etat samucchritam
 iti vijñāya harayo bhaviṣyantīha nirbhayāḥ
vibhīṣaṇavacaḥ śrutvā hetumat sumukhodgatam
 uvāca rāghavo vākyaṃ nīlaṃ senāpatiṃ tadā
gaccha sainyāni sarvāṇi vyūhya tiṣṭhasva pāvake
 dvārāṇy ādāya laṅkāyāś caryāś cāpy atha saṃkramān
śailaśṛṅgāṇi vṛkṣāṃś ca śilāś cāpy upasaṃharan
 tiṣṭhantu vānarāḥ sarve sāyudhāḥ śailapāṇayaḥ
rāghaveṇa samādiṣṭo nīlo haricamūpatiḥ
 śaśāsa vānarānīkaṃ yathāvat kapikuñjaraḥ
tato gavākṣaḥ śarabho hanumān aṅgado nalaḥ
 śailaśṛṅgāṇi śailābhā gṛhītvā dvāram abhyayuḥ
tato harīṇāṃ tad anīkam ugraṃ; rarāja śailodyatavṛkṣahastam
 gireḥ samīpānugataṃ yathaiva; mahan mahāmbhodharajālam ugram
