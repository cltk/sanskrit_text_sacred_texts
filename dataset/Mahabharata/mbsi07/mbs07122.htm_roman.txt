[dhṛ]
      tasmin vinihate vīre saindhave savyasācinā
      māmakā yad akurvanta tan mamācakṣva saṃjaya
[s]
      saindhavaṃ nihataṃ dṛṣṭvā raṇe pārthena māriṣa
      amarṣavaśam āpannaḥ kṛpaḥ śāradatas tadā
mahatā śaravarṣeṇa pāṇḍavaṃ samavākirat
      drauṇiś cābhyadravat pārthaṃ ratham āsthāya phalgunam
tāv enaṃ rathināṃ śreṣṭhau rathābhyāṃ rathasattamam
      ubhāv ubhayatas tīkṣṇair viśikhair abhyavarṣatām
sa tathā śaravarṣābhyāṃ sumahadbhyāṃ mahābhujaḥ
      pīḍyamānaḥ parām ārtim agamad rathināṃ varaḥ
so 'jighāṃsur guruṃ saṃkhye guros tanayam eva ca
      cakārācāryakaṃ tatra kuntīputro dhanaṃjayaḥ
astrair astrāṇi saṃvārya drauṇeḥ śāradvatasya ca
      mandavegān iṣūṃs tābhyām ajighāṃsur avāsṛjat
te nātibhṛśam abhyaghnan viśikhā jaya coditāḥ
      bahutvāt tu parām ārtiṃ śarāṇāṃ tāv agacchatām
atha śāradvato rājan kaunteya śarapīḍitaḥ
      avāsīdad rathopasthe mūrcchām abhijagāma ha
vihvalaṃ tam abhijñāya bhartāraṃ śarapīḍitam
     hato 'yam iti ca jñātvā sārasthis tam apāvahat
tasmin sanne mahārāje kṛpe śāradvate yudhi
     aśvatthāmāpy apāyāsīt pāṇḍaveyād rathāntaram
dṛṣṭvā śāradvataṃ pārtho mūrchitaṃ śarapīḍitam
     ratha eva maheṣvāsaḥ kṛpaṇaṃ paryadevayat
paśyann idaṃ mahāprājñaḥ kṣattā rājānam uktavān
     kulānta karaṇe pāpe jātamātre suyodhane
nīyatāṃ paralokāya sādhv ayaṃ kulapāṃsanaḥ
     asmād dhi kurumukhyānāṃ mahad utpatsyate bhayam
tad idaṃ samanuprāptaṃ vacanaṃ satyavādinaḥ
     tat kṛte hy adya paśyāmi śaratalpagataṃ kṛpam
dhig astu kṣātram ācāraṃ dhig astu balapauruṣam
     ko hi brāhmaṇam ācāryam abhidruhyeta mādṛśaḥ
ṛṣiputro mamācāryo droṇasya dayitaḥ sakhā
     eṣa śete rathopasthe madbāṇair abhipīḍitaḥ
akāmayānena mayā viśikhair ardito bhṛśam
     avāsīdad rathopasthe prāṇān pīḍayatīva me
śarārditena hi mayā prekṣaṇīyo mahādyutiḥ
     pratyasto bahubhir bāṇair daśa dharmagatena vai
śocayaty eṣa nipatan bhūyaḥ putravadhād dhi mām
     kṛpaṇaṃ svarathe sannaṃ paśya kṛṣṇa yathāgatam
upākṛtya tu vai vidyām ācāryebhyo nararṣabhāḥ
     prayacchantīha ye kāmān devatvam upayānti te
ye tu vidyām upādāya gurubhyaḥ puruṣādhamāḥ
     ghnanti tān eva durvṛttās te vai nirayagāminaḥ
tad idaṃ narakāyādya kṛtaṃ karma mayā dhruvam
     ācāryaṃ śaravarṣeṇa rathe sādayatā kṛpam
yat tat pūrvam upākurvann astraṃ mām abravīt kṛpaḥ
     na kathaṃ cana kauravya prahartavyaṃ gurāv iti
tad idaṃ vacanaṃ sādhor ācāryasya mahātmanaḥ
     nānuṣṭhitaṃ tam evājau viśikhair abhivarṣatāṇ
namas tasmai supūjyāya gautamāyāpalāyine
     dhig astu mama vārṣṇeya yo hy asmai praharāmy aham
tathā vipalamāne tu savyasācini taṃ prati
     saidhavaṃ nihataṃ dṛṣṭvā rādheyaḥ samupādravat
upāyāntaṃ tu rādheyaṃ dṛṣṭvā pārtho mahārathaḥ
     prahasan devakīputram idaṃ vacanam abravīt
eṣa prayāty ādhirathiḥ sātyakeḥ syandanaṃ prati
     na mṛṣyati hataṃ nūnaṃ bhūriśravasam āhave
yatra yāty eṣa tatra tvaṃ codayāśvāñ janārdana
     mā somadatteḥ padavīṃ gamayet sātyakiṃ vṛṣaḥ
ekam ukto mahābāhuḥ keśavaḥ savyasācinā
     pratyuvāca mahātejāḥ kālayuktam idaṃ vacaḥ
alam eṣa mahābāhuḥ karṇāyaiko hi pāṇḍava
     kiṃ punar draupadeyābhyāṃ sahitaḥ sātatarṣabhaḥ
na ca tāvat kṣamaḥ pārtha karṇena tava saṃgaraḥ
     prajvalantī maholkeva tiṣṭhaty asya hi vāsavī
     tvadarthaṃ pūjyamānaiṣā rakṣyate paravīrahan
ataḥ karṇaḥ prayātv atra sātvatasya yathātathā
     ahaṃ jñāsyāmi kauravya kālam asya durātmanaḥ
[dhv]
     yo 'sau karṇena vīreṇa vārṣṇeyasya samāgamaḥ
     hate tu bhūriśravasi sandhave ca nipātite
sātyakiś cāpi virathaḥ kaṃ samārūḍhavān ratham
     cakrarakṣau ca pāñcālyau tan mamācakṣva saṃjaya
[s]
     hanta te varṇayiṣyāmi yathāvṛttaṃ mahāraṇe
     śuśrūṣasva sthiro bhūtvā durācaritam ātmanaḥ
pūrvam eva hi kṛṣṇasya manogatam idaṃ prabho
     vijetavyo yathā vīraḥ sātyakir yūpaketunā
atītānāgataṃ rājan sa hi vetti janārdanaḥ
     ataḥ sūtaṃ samāhūya dārukaṃ saṃdideśa ha
     ratho me yujyatāṃ kālyam iti rājan mahābalaḥ
na hi devā na gandharvā na yakṣoraga rākṣasāḥ
     mānavā vā vijetāraḥ kṛṣṇayoḥ santi ke cana
pitāmahapurogāś ca devāḥ siddhāś ca taṃ viduḥ
     tayoḥ prabhāvam atulaṃ śṛṇu yuddhaṃ ca tad yathā
sātyakiṃ virathaṃ dṛṣṭvā karṇaṃ cābhyudyatāyudham
     dadhmau śaṅkhaṃ mahāvegam ārṣabheṇātha mādhavaḥ
dāruko 'vetya saṃdeśaṃ śrutvā śaṅkhasya ca svanam
     ratham anvānayat tasmai suparṇocchritaketanam
sa keśavasyānumate rathaṃ dāruka saṃyutam
     āruroha śineḥ pautro jvalanāditya saṃnibham
kāmagaiḥ sainyasugrīva meghapuṣpabalāhakaiḥ
     hayodagrair mahāvegair hemabhāṇḍa vibhūṣitaiḥ
yuktaṃ samāruhya ca taṃ vimānapratimaṃ ratham
     abhyadravata rādheyaṃ pravapan sāyakān bahūn
cakrarakṣāv api tadā yudhāmanyūttamaujasau
     dhanaṃjayarathaṃ hitvā rādheyaṃ pratyudīyayuḥ
rādheyo 'pi mahārāja śaravarṣaṃ samutsṛjan
     abhyadravat susaṃkruddho raṇe śaineyam acyutam
naiva daivaṃ na gāndharvaṃ nāsuroraga rākṣasam
     tādṛśaṃ bhuvi vā yuddhaṃ divi vā śrutam ity uta
upāramata tat sainyaṃ sa rathāśvanaradvipam
     tayor dṛṣṭvā mahārāja karma saṃmūḍhacetanam
sarve ca samapaśyanta tad yuddham atimānuṣam
     tayor nṛvarayo rājan sārathyaṃ dārukasya ca
gatapratyāgatāvṛttair maṇḍalaiḥ saṃnivartanaiḥ
     sārathes tu rathasthasya kāśyapeyasya vismitāḥ
nabhastalagatāś caiva devagandharvadānavāḥ
     atīvāvahitā draṣṭuṃ karṇa śaineyayo raṇam
mitrārthe tau parākrāntau spardhinau śuṣmiṇau raṇe
     karṇaś cāmarasaṃkāśo yuyudhānaś ca sātyakiḥ
anyonyaṃ tau mahārāja śaravarṣair avarṣatām
     pramamātha śineḥ pautraṃ karṇaḥ sāyakavṛṣṭibhiḥ
amṛṣyamāṇo nidhanaṃ kauravya jalasaṃdhayoḥ
     karṇaḥ śokasamāviṣṭo mahoraga iva śvasan
sa śaineyaṃ raṇe kruddhaḥ pradahann iva cakṣuṣā
     abhyadravata vegena punaḥ punar ariṃdamaḥ
taṃ tu saṃprekṣya saṃkruddhaṃ sātyakiḥ pratyavidhyata
     mahatā śaravarṣeṇa gajaḥ pratigajaṃ yathā
tau sametya naravyāghrau vyāghrāv iva tarasvinau
     anyonyaṃ saṃtatakṣāte raṇe 'nupama vikramau
tataḥ karṇaṃ śineḥ pautraḥ sarvapāraśavaiḥ śaraiḥ
     vibheda sarvagātreṣu punaḥ punar ariṃdamaḥ
sārathiṃ cāsya bhallena rathanīḍād apāharat
     aśvāṃś ca caturaḥ śvetān nijaghne niśitaiḥ śaraiḥ
chittvā dhvajaṃ śatenaiva śatadhā puruṣarṣabhaḥ
     cakāra virathaṃ karṇaṃ tava putrasya paśyataḥ
tato vimanaso rājaṃs tāvakāḥ puruṣarṣabhāḥ
     vṛṣasenaḥ karṇasutaḥ śalyo madrādhipas tathā
droṇaputraś ca śaineyaṃ sarvataḥ paryavārayan
     tataḥ paryākulaṃ sarvaṃ na prājñāyata kiṃ cana
tathā sātyakinā vīre virathe sūtaje kṛte
     hāhākāras tato rājan sarvasainyeṣu cābhavat
karṇo 'pi vihvalo rājan sātvatenārditaḥ śaraiḥ
     duryodhana rathaṃ rājann āruroha viniḥśvasan
mānayaṃs tava putrasya bālyāt prabhṛti sauhṛdam
     kṛtāṃ rājyapradānena pratijñāṃ paripālayan
tathā tu virathe karṇe putrān vai tava pārthiva
     duḥśāsana mukhāñ śūrān nāvadhīt sātyakir vaśī
rakṣan pratijñāṃ ca punar bhīmasenakṛtāṃ purā
     virathān vihvalāṃś cakre na tu prāṇair vyayojayat
bhīmasenena tu vadhaḥ putrāṇāṃ te pratiśrutaḥ
     punardyūte ca pārthena vadhaḥ karṇasya śaṃśrutaḥ
vadhe tv akurvan yatnaṃ te tasya karṇa mukhās tadā
     nāśaknuvaṃś ca taṃ hantuṃ sātyakiṃ pravarā rathāḥ
drauṇiś ca kṛtavarmā ca tathaivānye mahārathāḥ
     nirjitā dhanuṣaikena śataśaḥ kṣatriyarṣabhāḥ
     kāṅkṣatā paralokaṃ ca dharmarājasya ca priyam
kṛṣṇayoḥ sadṛśo vīrye sātyakiḥ śatrukarśanaḥ
     kṛṣṇo vāpi bhavel loke pārtho vāpi dhanurdharaḥ
     śaineyo vā naravyaghraś caturtho nopalabhyate
[dhṛ]
     ajayyaṃ ratham āsthāya vāsudevasya sātyakiḥ
     virathaṃ kṛtavān karṇaṃ vāsudeva samo yuvā
dārukeṇa samāyuktaṃ svabāhubaladarpitaḥ
     kac cid anyaṃ samārūḍhaḥ sa rathaṃ sātyakiḥ punaḥ
etad icchāmy ahaṃ śrotuṃ kuśalo hy asi bhāṣitum
     asahyaṃ tam ahaṃ manye tan mamācakṣva saṃjaya
[s]
     śṛṇu rājan yathā tasya ratham anyaṃ mahāmatiḥ
     dārukasyānujas tūrṇaṃ kalpanā vidhikalpitam
āyasaiḥ kāñcanairś cāpi paṭṭair naddhaṃ sa kūbaram
     tārā sahasrakhacitaṃ siṃhadhvajapatākinam
aśvair vātajavair yuktaṃ hemabhāṇḍa paricchadaiḥ
     pāṇḍurair indusaṃkāśaiḥ sarvaśabdātigair dṛḍhaiḥ
citrakāñcanasaṃnāhair vājimukhyair viśāṃ pate
     ghaṇṭājālākula ravaṃ śaktitomaravidyutam
vṛtaṃ sāṃgrāmikair dravyair bahuśastraparicchadam
     rathaṃ saṃpādayām āsa meghagambhīra nisvanam
taṃ samāruhya śaineyas tava sainyam upādravat
     dāruko 'pi yathākāmaṃ prayayau keśavāntikam
karṇasyāpi mahārāja śaṅkhagokṣīra pāṇḍuraiḥ
     citrakāñcanasaṃnāhaiḥ sadaśvair vegavattaraiḥ
hemakakṣyā dhvajopetaṃ kḷpta yantrapatākinam
     agryaṃ rathaṃ suyantāraṃ bahuśastraparicchadam
upājahrus tam āsthāya karṇo 'py abhyadravad ripūn
     etat te saram ākhyātaṃ yan māṃ tvaṃ paripṛcchasi
bhūyaś cāpi nibodha tvaṃ tavāpanayajaṃ kṣayam
     ekatriṃśat tava sutā bhīmasenena pātitāḥ
durmukhaṃ pramukhe kṛtvā satataṃ citrayodhinam
     śataśo nihatāḥ śūrāḥ sātvatenārjunena ca
bhīṣmaṃ pramukhataḥ kṛtvā bhagadattaṃ ca māriṣa
     evam eṣa kṣayo vṛtto rājan durmantrite tava
