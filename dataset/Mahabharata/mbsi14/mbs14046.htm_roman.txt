[br]
      evam etena mārgeṇa pūrvoktena yathāvidhi
      adhītavān yathāśakti tathaiva brahmacaryavān
svadharmanirato vidvān sarvendriyayato muniḥ
      guroḥ priyahite yuktaḥ satyadharmaparaḥ śuciḥ
guruṇā samanujñāto bhuñjītānnam akutsayan
      haviṣya bhaikṣya bhuk cāpi sthānāsana vihāravān
dvikālam agniṃ juhvānaḥ śucir bhūtvā samāhitaḥ
      dhārayīta sadā daṇḍaṃ bailvaṃ pālāśam eva vā
kṣaumaṃ kārpāsikaṃ vāpi mṛgājinam athāpi vā
      sarvaṃ kāṣāyaraktaṃ syād vāso vāpi dvijasya ha
mekhalā ca bhaven mauñjī jaṭī nityodakas tathā
      yajñopavītī svādhyāyī alupta niyatavrataḥ
pūtābhiś ca tathaivādbhiḥ sadā daivatatarpaṇam
      bhāvena niyataḥ kurvan brahma cārī praśasyate
evaṃ yukto jayet svargam ūrdhvaretāḥ samāhitaḥ
      na saṃsarati jātīṣu paramaṃ sthānam āśritaḥ
saṃskṛtaḥ sarvasaṃskārais tathaiva brahmacaryavān
      grāmān niṣkramya cāraṇyaṃ muniḥ pravrajito vaset
carma valkalasaṃvītaḥ svayaṃ prātar upaspṛśet
     araṇyagocaro nityaṃ na grāmaṃ praviśet punaḥ
arcayann atithīn kāle dadyāc cāpi pratiśrayam
     phalapatrāvarair mūlaiḥ śyāmākena ca vartayan
pravṛttam udakaṃ vāyuṃ sarvaṃ vāneyam ā tṛṇāt
     prāśnīyād ānupūrvyeṇa yathā dīkṣam atandritaḥ
ā mūlabhala bhikṣābhir arced atithim āgatam
     yad bhakṣaḥ syāt tato dadyād bhikṣāṃ nityam atandritaḥ
devatātithipūrvaṃ ca sadā bhuñjīta vāgyataḥ
     askandita manāś caiva laghvāśī devatāśrayaḥ
dānto maitraḥ kṣamā yuktaḥ keśaśmaśruca dhārayan
     juhvan svādhyāyaśīlaś ca satyadharmaparāyaṇaḥ
tyaktadehaḥ sadā dakṣo vananityaḥ samāhitaḥ
     evaṃ yukto jayet svargaṃ vāna prastho jitendriyaḥ
gṛhastho brahmacārī ca vānaprastho 'tha vā punaḥ
     ya icchen mokṣam āsthātum uttamāṃ vṛttim āśrayet
abhayaṃ sarvabhūtebhyo dattvā naiṣkarmyam ācaret
     sarvabhūtahito maitraḥ sarvendriyayato muniḥ
ayācitam asaṃkḷptam upapannaṃ yadṛcchayā
     joṣayeta sadā bhojyaṃ grāsam āgatam aspṛhaḥ
yātrā mātraṃ ca bhuñjīta kevalaṃ prāṇayātrikam
     dharmalabdhaṃ tathāśnīyān na kāmam anuvartayet
grāsād ācchādanāc cānyan na gṛhṇīyāt kathaṃ cana
     yāvad āhārayet tāvat pratigṛhṇīta nānyathā
parebhyo na pratigrāhyaṃ na ca deyaṃ kadā cana
     dainyabhāvāc ca bhūtānāṃ saṃvibhajya sadā budhaḥ
nādadīta parasvāni na gṛhṇīyād ayācitam
     na kiṃ cid viṣayaṃ bhuktvā spṛhayet tasya vai punaḥ
mṛdam āpas tathāśmānaṃ patrapuṣpaphalāni ca
     asaṃvṛtāni gṛhṇīyāt pravṛttānīha kāryavān
na śilpajīvikāṃ jīved dvir annaṃ nota kāmayet
     na dveṣṭā nopadeṣṭā ca bhaveta nirupaskṛtaḥ
     śraddhā pūtāni bhuñjīta nimittāni vivarjayet
mudhā vṛttir asaktaś ca sarvabhūtair asaṃvidam
     kṛtvā vahniṃ cared bhaikṣyaṃ vidhūme bhuktavaj jane
vṛtte śarāvasaṃpāte bhaikṣyaṃ lipseta mokṣavit
     lābhe na ca prahṛṣyeta nālābhe vimanā bhavet
mātrāśī kālam ākāṅkṣaṃś cared bhaikṣyaṃ samāhitaḥ
     lābhaṃ sādhāraṇaṃ necchen na bhuñjītābhipūjitaḥ
     abhipūjita lābhād dhi vijugupseta bhikṣukaḥ
śuktāny amlāni tiktāni kaṣāya kaṭukāni ca
     nāsvādayīta bhuñjāno rasāṃś ca madhurāṃs tathā
     yātrā mātraṃ ca bhuñjīta kevalaṃ prāṇayātrikam
asaṃrodhena bhūtānāṃ vṛttiṃ lipseta mokṣavit
     na cānyam anubhikṣeta bhikṣamāṇaḥ kathaṃ cana
na saṃnikāśayed dharmaṃ vivikte virajāś caret
     śūnyāgāram araṇyaṃ vā vṛkṣamūlaṃ nadīṃ tathā
     pratiśrayārthaṃ seveta pārvatīṃ vā punar guhām
grāmaika rātriko grīṣme varṣāsv ekatra vā vaset
     adhvā sūryeṇa nirdiṣṭaḥ kīṭavac ca caren mahīm
dayārthaṃ caiva bhūtānāṃ samīkṣya pṛthivīṃ caret
     saṃcayāṃś ca na kurvīta snehavāsaṃ ca varjayet
pūtena cāmbhasā nityaṃ kāryaṃ kurvīta mokṣavit
     upaspṛśed uddhṛtābhir adbhiś ca puruṣaḥ sadā
ahiṃsā brahmacaryaṃ ca satyam ārjavam eva ca
     akrodhaś cānasūyā ca damo nityam apaiśunam
aṣṭāsv eteṣu yuktaḥ syād vrateṣu niyatendriyaḥ
     apāpam aśaṭhaṃ vṛttam ajihmaṃ nityam ācaret
āśīr yuktāni karmāṇi hiṃsā yuktāni yāni ca
     lokasaṃgraha dharmaṃ ca naiva kuryān na kārayet
sarvabhāvān atikramya laghu mātraḥ parivrajet
     samaḥ sarveṣu bhūteṣu sthāvareṣu careṣu ca
paraṃ nodvejayet kaṃ cin na ca kasya cid udvijet
     viśvāsyaḥ sarvabhūtānām agryo mokṣavid ucyate
anāgataṃ ca na dhyāyen nātītam anucintayet
     vartamānam upekṣeta kālākāṅkṣī samāhitaḥ
na cakṣuṣā na manasā na vācā dūṣayet kva cit
     na pratyakṣaṃ parokṣaṃ vā kiṃ cid duṣṭaṃ samācaret
indriyāṇy upasaṃhṛtya kūrmo 'ṅgānīva sarvaśaḥ
     kṣīṇendriya mano buddhir nirīkṣeta nirindriyaḥ
nirdvaṃdvo nirnamaskāro niḥsvāhā kāra eva ca
     nirmamo nirahaṃkāro niryogakṣema eva ca
nirāśīḥ sarvabhūteṣu nirāsaṅgo nirāśrayaḥ
     sarvajñaḥ sarvato mukto mucyate nātra saṃśayaḥ
apāṇi pādapṛṣṭhaṃ tam aśiraskam anūdaram
     prahīṇa guṇakarmāṇaṃ kevalaṃ vimalaṃ sthiram
agandha rasam asparśam arūpāśabdam eva ca
     atvag asthy atha vāmajjam amāṃsam api caiva ha
niścintam avyayaṃ nityaṃ hṛdistham api nityadā
     sarvabhūtastham ātmānaṃ ye paśyanti na te mṛtāḥ
na tatra kramate buddhir nendriyāṇi na devatāḥ
     vedā yajñāś ca lokāś ca na tapo na parākramaḥ
     yatra jñānavatāṃ prāptir aliṅga grahaṇā smṛtā
tasmād aliṅgo dharmajño dharmavratam anuvrataḥ
     gūḍhadharmāśrito vidvān ajñātacaritaṃ caret
amūḍho mūḍha rūpeṇa cared dharmam adūṣayan
     yathainam avamanyeran pare satatam eva hi
tathā vṛttaś cared dharmaṃ satāṃ vartmāvidūṣayan
     yo hy evaṃvṛttasaṃpannaḥ sa muniḥ śreṣṭha ucyate
indriyāṇīndriyārthāṃś ca mahābhūtāni pañca ca
     mano buddhir athātmānam avyaktaṃ puruṣaṃ tathā
sarvam etat prasaṃkhyāya samyak saṃtyajya nirmalaḥ
     tataḥ svargam avāpnoti vimukktaḥ sarvabandhanaiḥ
etad evānta velāyāṃ parisaṃkhyāya tattvavit
     dhyāyed ekāntam āsthāya mucyate 'tha nirāśrayaḥ
nirmuktaḥ sarvasaṅgebhyo vāyur ākāśago yathā
     kṣīṇakośo nirātaṅkaḥ prāpnoti paramaṃ padam
