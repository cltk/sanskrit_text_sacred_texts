tayā mahatyā yāyinyā dhvajinyā vanavāsinaḥ
 arditā yūthapā mattāḥ sayūthāḥ saṃpradudruvuḥ
ṛkṣāḥ pṛṣatasaṃghāś ca ruravaś ca samantataḥ
 dṛśyante vanarājīṣu giriṣv api nadīṣu ca
sa saṃpratasthe dharmātmā prīto daśarathātmajaḥ
 vṛto mahatyā nādinyā senayā caturaṅgayā
sāgaraughanibhā senā bharatasya mahātmanaḥ
 mahīṃ saṃchādayām āsa prāvṛṣi dyām ivāmbudaḥ
turaṃgaughair avatatā vāraṇaiś ca mahājavaiḥ
 anālakṣyā ciraṃ kālaṃ tasmin kāle babhūva bhūḥ
sa yātvā dūram adhvānaṃ supariśrānta vāhanaḥ
 uvāca bharataḥ śrīmān vasiṣṭhaṃ mantriṇāṃ varam
yādṛśaṃ lakṣyate rūpaṃ yathā caiva śrutaṃ mayā
 vyaktaṃ prāptāḥ sma taṃ deśaṃ bharadvājo yam abravīt
ayaṃ giriś citrakūṭas tathā mandākinī nadī
 etat prakāśate dūrān nīlameghanibhaṃ vanam
gireḥ sānūni ramyāṇi citrakūṭasya saṃprati
 vāraṇair avamṛdyante māmakaiḥ parvatopamaiḥ
muñcanti kusumāny ete nagāḥ parvatasānuṣu
 nīlā ivātapāpāye toyaṃ toyadharā ghanāḥ
kinnarācaritoddeśaṃ paśya śatrughna parvatam
 hayaiḥ samantād ākīrṇaṃ makarair iva sāgaram
ete mṛgagaṇā bhānti śīghravegāḥ pracoditāḥ
 vāyupraviddhāḥ śaradi megharājya ivāmbare
kurvanti kusumāpīḍāñ śiraḥsu surabhīn amī
 meghaprakāśaiḥ phalakair dākṣiṇātyā yathā narāḥ
niṣkūjam iva bhūtvedaṃ vanaṃ ghorapradarśanam
 ayodhyeva janākīrṇā saṃprati pratibhāti mā
khurair udīrito reṇur divaṃ pracchādya tiṣṭhati
 taṃ vahaty anilaḥ śīghraṃ kurvann iva mama priyam
syandanāṃs turagopetān sūtamukhyair adhiṣṭhitān
 etān saṃpatataḥ śīghraṃ paśya śatrughna kānane
etān vitrāsitān paśya barhiṇaḥ priyadarśanān
 etam āviśataḥ śailam adhivāsaṃ patatriṇām
atimātram ayaṃ deśo manojñaḥ pratibhāti mā
 tāpasānāṃ nivāso 'yaṃ vyaktaṃ svargapatho yathā
mṛgā mṛgībhiḥ sahitā bahavaḥ pṛṣatā vane
 manojña rūpā lakṣyante kusumair iva citritaḥ
sādhu sainyāḥ pratiṣṭhantāṃ vicinvantu ca kānanam
 yathā tau puruṣavyāghrau dṛśyete rāmalakṣmaṇau
bharatasya vacaḥ śrutvā puruṣāḥ śastrapāṇayaḥ
 viviśus tad vanaṃ śūrā dhūmaṃ ca dadṛśus tataḥ
te samālokya dhūmāgram ūcur bharatam āgatāḥ
 nāmanuṣye bhavaty agnir vyaktam atraiva rāghavau
atha nātra naravyāghrau rājaputrau paraṃtapau
 anye rāmopamāḥ santi vyaktam atra tapasvinaḥ
tac chrutvā bharatas teṣāṃ vacanaṃ sādhu saṃmatam
 sainyān uvāca sarvāṃs tān amitrabalamardanaḥ
yat tā bhavantas tiṣṭhantu neto gantavyam agrataḥ
 aham eva gamiṣyāmi sumantro gurur eva ca
evam uktās tataḥ sarve tatra tasthuḥ samantataḥ
 bharato yatra dhūmāgraṃ tatra dṛṣṭiṃ samādadhat
vyavasthitā yā bharatena sā camūr; nirīkṣamāṇāpi ca dhūmam agrataḥ
 babhūva hṛṣṭā nacireṇa jānatī; priyasya rāmasya samāgamaṃ tadā
