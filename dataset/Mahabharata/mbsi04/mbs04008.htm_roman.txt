[vai]
      tataḥ keśān samutkṣipya vellitāgrān aninditān
      jugūha dakṣiṇe pārśve mṛdūn asitalocanā
vāsaś ca paridhāyaikaṃ kṛṣṇaṃ sumalinaṃ mahat
      kṛtvā veṣaṃ ca sairandhryāḥ kṛṣṇā vyacarad ārtavat
tāṃ narāḥ paridhāvantīṃ striyaś ca samupādravan
      apṛcchaṃś caiva tāṃ dṛṣṭvā kā tvaṃ kiṃ ca cikīrṣasi
sā tān uvāca rājendra sairandhry aham upāgatā
      karma cecchāmi vai kartuṃ tasya yo māṃ pupukṣati
tasyā rūpeṇa veṣeṇa ślakṣṇayā ca tathā girā
      nāśraddadhata tāṃ dāsīm annahetor upasthitām
virāṭasya tu kaikeyī bhāryā paramasaṃmatā
      avalokayantī dadṛśe prāsādād drupadātmajām
sā samīkṣya tathārūpām anāthām ekavāsasam
      samāhūyābravīd bhadre kā tvaṃ kiṃ ca cikīrṣasi
sā tām uvāca rājendra sairandhry aham upāgatā
      karma cecchāmy ahaṃ kartuṃ tasya yo māṃ pupukṣati
[sudesṇā]
      naivaṃrūpā bhavanty evaṃ yathā vadasi bhāmini
      preṣayanti ca vai dāsīr dāsāṃś caivaṃ vidhān bahūn
gūḍhagulphā saṃhatorus trigambhīrā ṣaḍunnatā
     raktā pañcasu rakteṣu haṃsagadgada bhāṣiṇī
sukeśī sustanī śyāmā pīnaśroṇipayodharā
     tena tenaiva saṃpannā kāśmīrīva turaṃgamā
svarāla pakṣmanayanā bimbauṣṭhī tanumadhyamā
     kambugrīvā gūḍhasirā pūrṇacandranibhānanā
kā tvaṃ brūhi yathā bhadre nāsi dāsī kathaṃ cana
     yakṣī vā yadi vā devī gandharvī yadi vāpsarāḥ
alambusā miśrakeśī puṇḍarīkātha mālinī
     indrāṇī vāruṇī vā tvaṃ tvaṣṭur dhātuḥ prajāpateḥ
     devyo deveṣu vikhyātās tāsāṃ tvaṃ katamā śubhe
[drau]
     nāsmi devī na gandharvī nāsurī na ca rākṣasī
     sairandhrī tu bhujiṣyāsmi satyam etad bravīmi te
keśāñ jānāmy ahaṃ kartuṃ piṃṣe sādhu vilepanam
     grathayiṣye vicitrāś ca srajaḥ paramaśobhanāḥ
ārādhayaṃ satyabhāmāṃ kṛṣṇasya mahiṣīṃ priyām
     kṛṣṇāṃ ca bhāryāṃ pāṇḍūnāṃ kurūṇām ekasundarīm
tatra tatra carāmy evaṃ labhamānā suśobhanam
     vāsāṃsi yāvac ca labhe tāvat tāvad rame tathā
mālinīty eva me nāma svayaṃ devī cakāra sā
     sāham abhyāgatā devi sudeṣṇe tvan niveśanam
[sudesṇā]
     mūrdhni tvāṃ vāsayeyaṃ vai saṃśayo me na vidyate
     no ced iha tu rājā tvāṃ gacchet sarveṇa cetasā
striyo rājakule paśya yāś cemā mama veśmani
     prasaktās tvāṃ nirīkṣante pumāṃsaṃ kaṃ na mohayeḥ
vṛkṣāṃś cāvasthitān paśya ya ime mama veśmani
     te 'pi tvāṃ saṃnamantīva pumāṃsaṃ kaṃ na mohayeḥ
rājā virāṭaḥ suśroṇi dṛṣṭvā vapur amānuṣam
     vihāya māṃ varārohe tvāṃ gacchet sarvacetasā
yaṃ hi tvam anavadyāṅgi naram āyatalocane
     prasaktam abhivīkṣethāḥ sa kāmavaśago bhavet
yaś ca tvāṃ satataṃ paśyet puruṣaś cāruhāsini
     evaṃ sarvānavadyāṅgi sa cānaṅga vaśo bhavet
yathā karkaṭakī gharbham ādhatte mṛtyum ātmanaḥ
     tathāvidham ahaṃ manye vāsaṃ tava śucismite
[drau]
     nāsmi labhyā virāṭena nacānyena kathaṃ cana
     gandharvāḥ patayo mahyaṃ yuvānaḥ pañca bhāmini
putrā gandharvarājasya mahāsattvasya kasya cit
     rakṣanti te ca māṃ nityaṃ duḥkhācārā tathā nv aham
yo me na dadyād ucchiṣṭaṃ na ca pādau pradhāvayet
     prīyeyus tena vāsena gandharvāḥ patayo mama
yo hi māṃ puruṣo gṛdhyed yathānyāḥ prākṛtastriyaḥ
     tām eva sa tato rātriṃ praviśed aparāṃ tanum
na cāpy ahaṃ cālayituṃ śakyā kena cid aṅgane
     dukha śīlā hi gandharvās te ca me balavattarāḥ
[sudesṇā]
     evaṃ tvāṃ vāsayiṣyāmi yathā tvaṃ nandinīcchasi
     na ca pādau na cocchiṣṭaṃ sprakṣyasi tvaṃ kathaṃ cana
[vai]
     evaṃ kṛṣṇā virāṭasya bhāryayā parisāntvitā
     na caināṃ veda tatrānyas tattvena janamejaya
