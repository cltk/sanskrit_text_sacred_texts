[s]
      śrutvā tu taṃ mahāśabdaṃ pāṇḍūnāṃ putragṛddhinām
      cāraiḥ pravedite tatra samutthāya jayadrathaḥ
śokasaṃmūḍhahṛdayo duḥkhenābhihato bhṛśam
      majjamāna ivāgādhe vipule śokasāgale
jagāma samitiṃ rājñāṃ saindhavo vimṛśan bahu
      sa teṣāṃ naradevānāṃ sakāśe paridevayan
abhimanyoḥ pitur bhītaḥ savrīḍo vākyam abravīt
      yo 'sau pāṇḍoḥ kila kṣetre jātaḥ śakreṇa kāminā
sa ninīṣati durbuddhir māṃ kilaikaṃ yamakṣayam
      tas tvasti vo 'stu yāsyāmi svagṛhaṃ jīvitepsayā
atha vā stha pratibalās trātuṃ māṃ kṣatriyarṣabhāḥ
      pārthena prārthitaṃ vīrās te dadantu mamābhayam
droṇaduryodhanakṛpāḥ karṇamadreśabāhlikāḥ
      duḥśāsanādayaḥ śaktās trātum apy antakādritam
kim aṅgapunar ekena phalgunena jighāṃsatā
      na trāyeyur bhavanto māṃ samastāḥ patayo kṣiteḥ
praharṣaṃ pāṇḍaveyānāṃ śrutvā mama mahad bhayam
      sīdantīva ca me 'ṅgāni mumūrṣor iva pārthivāḥ
vadho nūnaṃ pratijñāto mama gāṇḍīvadhanvanā
     tathā hi hṛṣṭāḥ krośanti śokakāle 'pi pāṇḍavāḥ
na devā na ca gandharvā nāśuroraga rākṣasāḥ
     utsahante 'nyathā kartuṃ kuta eva narādhipāḥ
tasmān mām anujāmīta bhadraṃ vo 'stu nararṣabhāḥ
     adarśanaṃ gamiṣyāmi na māṃ drakṣyanti pāṇḍavāḥ
evaṃ vilapamānaṃ taṃ bhayād vyākulacetasam
     ātmakāryagarīyastvād rājā duryodhano 'bravīt
na bhetavyaṃ naravyāghra ko hi tvā puruṣarṣabha
     madhye kṣatriya vīrāṇāṃ tiṣṭhantaṃ prārthayed yudhi
ahaṃ vaikartanaḥ karṇaś citraseno viviṃśatiḥ
     bhūriśravāḥ śalaḥ śalyo vṛṣaseno durāsadaḥ
purumitro jayo bhojaḥ kāmbojaś ca sudakṣiṇaḥ
     satyavrato mahābāhur vikarṇo durmukhaḥ sahaḥ
duḥśāsanaḥ subāhuś ca kaliṅgaś cāpy udāyudhaḥ
     vindānuvindāv āvantyau droṇo drauṇiḥ sa saubalaḥ
tvaṃ cāpi rathināṃ śreṣṭhaḥ svayaṃ śūro 'mitadyutiḥ
     sa kathaṃ pāṇḍaveyebhyo bhayaṃ paśyasi saindhava
akṣauhiṇyo daśaikā ca madīyās tava rakṣaṇe
     yattā yotsyanti māṃ bhais tvaṃ saindhava vyetu te bhayam
evam āśvāsito rājan putreṇa tava saindhavaḥ
     duryodhanena sahito droṇaṃ rātrāv upāgamat
upasaṃgrahaṇaṃ kṛtvā droṇāya sa viśāṃ pate
     upopaviśya praṇataḥ paryapṛcchad idaṃ tadā
nimitte dūrapātitve laghutve dṛḍhavedhane
     mama bravītu bhagavān viśeṣaṃ phalgunasya ca
vidyā viśeṣam icchāmi jñātum ācārya tattvataḥ
     mamārjunasya ca vibho yathātattvaṃ pracakṣva me
[drn]
     samam ācāryakaṃ tāta tava caivārjunasya ca
     yogād duḥkhocitatvāc ca tasmāt tvatto 'dhiko 'rjunaḥ
na tu te yudhi saṃtrāsaḥ kāryaḥ pārthāt kathaṃ cana
     ahaṃ hi rakṣitā tāta bhayāt tvāṃ nātra saṃśayaḥ
na hi madbāhuguptasya prabhavanty amarā api
     vyūhiṣyāmi ca taṃ vyūhaṃ yaṃ pārtho na tariṣyati
tasmād yudhyasva mā bhais tvaṃ svadharmam anupālaya
     pitṛpaitāmahaṃ mārgam anuyāhi narādhipa
adhītya vidhivad vedān agnayaḥ suhutās tvayā
     iṣṭaṃ ca bahubhir yajñair na te mṛtyubhayād bhayam
durlabhaṃ mānuṣair mandair mahābhāgyam avāpya tu
     bhujavīryārjitāṁl lokān divyān prāpsyasy anuttamān
kuravaḥ pāṇḍavāś caiva vṛṣṇayo 'nye ca mānavāḥ
     ahaṃ ca saha putreṇa adhruvā iti cintyatām
paryāyeṇa vayaṃ sarve kālena balinā hatāḥ
     paralokaṃ gamiṣyāmaḥ svaiḥ svaiḥ karmabhir anvitāḥ
tapas taptvā tu yāṁl lokān prāpnuvanti tapasvinaḥ
     kṣatradharmāśritāḥ śūrāḥ kṣatriyāḥ prāpnuvanti tān
[s]
     evam āśvāsito rājan bhāradvājena saindhavaḥ
     apānudad bhayaṃ pārthād yuddhāya ca mano dadhe
