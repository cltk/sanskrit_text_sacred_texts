[v]
      evaṃ bahuvidhair vākyair munibhis tais tapodhanaiḥ
      samāśvasyata rājarṣir hatabandhur yudhiṣṭhiraḥ
so 'nunīto bhagavatā viṣṭara śravasā svayam
      dvaipāyanena kṛṣṇena devasthānena cābhibhūḥ
nāradenātha bhīmena nakulena ca pārthivaḥ
      kṛṣṇayā sahadevena vijayena ca dhīmatā
anyaiś ca puruṣavyāghrair brāhmaṇaiḥ śāstradṛṣṭibhiḥ
      vyajahāc chokajaṃ duḥkhaṃ saṃtāpaṃ caiva mānasam
arcayām āsa devāṃś ca brāhmaṇāṃś ca yudhiṣṭhira
      kṛtvātha pretakāryāṇi bandhūnāṃ sa punar nṛpaḥ
      anvaśāsata dharmātmā pṛthivīṃ sāgarāmbarām
praśāntacetāḥ kauravyaḥ svarājyaṃ prāpya kevalam
      vyāsaṃ ca nāradaṃ caiva tāṃś cānyān abravīn nṛpaḥ
āśvāsito 'haṃ prāg vṛddhair bhavadbhir munipuṅgavaiḥ
      na sūkṣmam api me kiṃ cid vyalīkam iha vidyate
arthaś ca sumahān prāpto yena yakṣyāmi devatāḥ
      puraskṛtyeha bhavataḥ samāneṣyāmahe makham
himavantaṃ tvayā guptā gamiṣyāmaḥ pitāmaha
      bahvāścaryo hi deśaḥ sa śrūyate dvijasattama
tathā bhagavatā citraṃ kalyāṇaṃ bahubhāṣitam
     devarṣiṇā nāradena devasthānena caiva ha
nābhāgadheyaḥ puruṣaḥ kaś cid evaṃvidhān gurūn
     labhate vyasanaṃ prāpya suhṛdaḥ sādhu saṃmatān
evam uktās tu te rājñā sarva eva maharṣayaḥ
     abhyanujñāpya rājānaṃ tathobhau kṛṣṇa phalgunau
     paśyatām eva sarveṣāṃ tatraivādarśanaṃ yayuḥ
tato dharmasuto rājā tatraivopāviśat prabhuḥ
     evaṃ nātimahān kālaḥ sa teṣām abhyavartata
kurvatāṃ śaucakarmāṇi bhīṣmasya nidhane tadā
     mahādānāni viprebhyo dadatām aurdhvadaihikam
bhīṣma karṇa purogāṇāṃ kurūṇāṃ kurunandana
     sahito dhṛtarāṣṭreṇa pradadāv aurdhvadaihikam
tato dattvā bahudhanaṃ viprebhyaḥ pāṇḍavarṣabhaḥ
     dhṛtarāṣṭraṃ puraskṛtya viveśa gajasāhvayam
sa samāśvāsya pitaraṃ prajñā cakṣuṣam īśvaram
     anvaśād vai sa dharmātmā pṛthivīṃ bhrātṛbhiḥ saha
