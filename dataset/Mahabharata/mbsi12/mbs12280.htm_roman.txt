[parāṣara]
      manoratharathaṃ prāpya indriyārtha hayaṃ naraḥ
      raśmibhir jñānasaṃbhūtair yo gacchati sa buddhimān
sevāśritena manasā vṛtti hīnasya śasyate
      dvijātihastān nirvṛttā na tu tulyāt parasparam
āyur nasulabhaṃ labdhvā nāvakarṣed viśāṃ pate
      utkarṣārthaṃ prayatate naraḥ puṇyena karmaṇā
varṇebhyo 'pi paribhraṣṭaḥ sa vai saṃmānam arhati
      na tu yaḥ satkriyāṃ prāpya rājasaṃ karma sevate
varṇotkarṣam avāpnoti naraḥ puṇyena karmaṇā
      durlabhaṃ tam alabdhā hi hanyāt pāpena karmaṇā
ajñānād dhi kṛtaṃ pāpaṃ tapasaivābhinirnudet
      pāpaṃ hi karmaphalati pāpam eva svayaṃ kṛtam
      tasmāt pāpaṃ na seveta karma duḥkhaphalodayam
pāpānubandhaṃ yat karma yady api syān mahāphalam
      na tat seveta medhāvī śuciḥ kusalilaṃ yathā
kiṃ kastam anupaśyāmi phalaṃ pāpasya karmaṇaḥ
      pratyāpannasya hi sato nātmā tāvad virocate
pratyāpattiś ca yasyeha bāliśasya na jāyate
      tasyāpi sumahāṃs tāpaḥ prasthitasyopajāyate
viraktaṃ śodhyate vastraṃ na tu kṛṣṇopasaṃhitam
     prayatnena manuṣyendra pāpam evaṃ nibodha me
svayaṃ kṛtvā tu yaḥ pāpaṃ śubham evānutiṣṭhati
     prāyaścittaṃ naraḥ kartum ubhayaṃ so 'śnute pṛthak
ajānāt tu kṛtāṃ hiṃsām ahiṃsā vyapakarṣati
     brāhmaṇāḥ śāstranirdeśād ity āhur brahmavādinaḥ
kathā kāmakṛtaṃ cāsya vihiṃsaivāpakarṣati
     ity āhur dharmaśāstrajñā brāhmaṇā vedapāragāḥ
ahaṃ tu tāvat paśyāmi karma yad vartate kṛtam
     guṇayuktaṃ prakāśaṃ ca pāpenānupasaṃhitam
yathā sūkṣmāṇi karmāṇi phalantīha yathātatham
     buddhiyuktāni tānīha kṛtāni manasā saha
bhavaty alpaphalaṃ karma sevitaṃ nityam ulbanam
     abuddhipūrvaṃ dharmajña kṛtam ugreṇa karmaṇā
kṛtāni yāni karmāṇi daivatair munibhis tathā
     nācaret tāni dharmātmā śrutvā cāpi na kutsayet
saṃcintya manasā rājan viditvā śaktim ātmanaḥ
     karoti yaḥ śubhaṃ karma sa vai bhadrāṇi paśyati
nave kapāle salilaṃ saṃnyastaṃ hīyate yathā
     navetare tathā bhāvaṃ prāpnoti sukhabhāvitam
satoye 'nyat tu yat toyaṃ tasminn eva prasicyate
     vṛddhe vṛddhim avāpnoti salile salilaṃ yathā
evaṃ karmāṇi yānīha buddhiyuktāni bhūpate
     nasamānīha hīnāni tāni puṇyatamāny api
rājñā jetavyāḥ sāyudhāś connatāś ca; samyak kartavyaṃ pālanaṃ ca prajānām
     agniś ceyo bahubhiś cāpi yajñair; ante madhye vā vanam āśritya stheyam
damānvitaḥ puruṣo dharmaśīlo; bhūtāni cātmānam ivānupaśyet
     garīyasaḥ pūjayed ātmaśaktyā; satyena śīlena sukhaṃ narendra
