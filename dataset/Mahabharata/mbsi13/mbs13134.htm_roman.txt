[m]
      parāvarajñe dharmajñe tapovananivāsini
      sādhvi subhru sukeśānte himavatparvatātmaje
dakṣe śama damopete nirmame dharmacāriṇi
      pṛcchāmi tvāṃ varārohe pṛṣṭā vada mamepṣitam
sāvitrī brahmaṇaḥ sādhvī kauśikasya śacī satī
      mārtaṇḍajasya dhūmorṇā ṛddhir vaiśravaṇasya ca
varuṇasya tato gaurī sūryasya ca suvarcalā
      rohiṇī śaśinaḥ sādhvī svāhā caiva vibhāvasoḥ
aditiḥ kaśyapasyātha sarvās tāḥ patidevatāḥ
      pṛṣṭāś copāsitāś caiva tās tvayā devi nityaśaḥ
tena tvāṃ paripṛcchāmi dharmajñe dharmavādini
      strī dharmaṃ śrotum icchāmi tvayodāhṛtam āditaḥ
sahadharmacarī me tvaṃ samaśīlā samavratā
      samānasāra vīryā ca tapas tīvraṃ kṛtaṃ ca te
      tvayā hy ukto viśeṣeṇa praṇāṇatvam upaiṣyati
striyaś caiva viśeṣeṇa strījanasya gatiḥ sadā
      gaur gāṃ gacchati suśroṇilokeṣ eṣā sthitiḥ sadā
mama cārdhaṃ śarīrasya mama cārdhād viniḥ sṛtā
      surakāryakarī ca tvaṃ lokasaṃtāna kāriṇī
tava sarvaḥ suviditaḥ strī dharmaḥ śāśvataḥ śubhe
     tasmād aśeṣato brūhi strī dharmaṃ vistareṇa me
[u]
     bhagavan sarvabhūteśa bhūtabhavya bhavodbhava
     tvat prabhāvād iyaṃ deva vāk caiva pratibhāti me
imās tu nadyo deveśa sarvatīrthodakair yutāḥ
     upasparśana hetos tvā samīpasthā upāsate
etābhiḥ saha saṃmantrya pravakṣyāmy anupūrvaśaḥ
     prabhavan yo 'nahaṃvādī sa vai puruṣa ucyate
strī ca bhūteśa satataṃ striyam evānudhāvati
     mayā saṃmānitāś caiva bhaviṣyanti sarid varāḥ
eṣā sarasvatī puṇyā nadīnām uttamā nadī
     prathamā sarvasaritāṃ nadī sāgaragāminī
vipāśā ca vitastā ca candra bhāgā irāvatī
     śatadrur devikā sindhuḥ kauśikī gomatī tathā
tathā deva nadī ceyaṃ sarvatīrthābhisaṃvṛtā
     gaganād gāṃ gatā devī gaṅgā sarvasaridvarā
ity uktvā devadevasya patnī dharmabhṛtāṃ varā
     smitapūrvam ivābhāṣya sarvās tāḥ saritas tadā
apṛcchad devamahiṣī strī dharmaṃ dharmavatsalā
     strī dharmakuśalās tā vai gaṅgādyāḥ saritāṃ varāḥ
ayaṃ bhagavatā dattaḥ praśnaḥ strī dharmasaṃśritaḥ
     taṃ tu saṃmantrya yuṣmābhir vaktum icchāmi śaṃkare
na caikasādhyaṃ paśyāmi vijñānaṃ bhuvi kasya cit
     divi vā sāgaragamās tena vo mānayāmy aham
[bh]
     evaṃ sarvāḥ saricchreṣṭhāḥ pṛṣṭāḥ puṇyatamāḥ śivāḥ
     tato deva nadī gaṅgā niyuktā pratipūjya tām
bahvībhir buddhibhiḥ sphītā strī dharmajñā śucismitā
     śailarājasutāṃ devīṃ puṇyā pāpāpahāṃ śivām
buddhyā vinayasaṃpannā sarvajñānaviśāradā
     sa smitaṃ bahu buddhyāḍhyā gaṅgā vacanam abravīt
dhanyāḥ smo 'nugṛhītāḥ smo devi dharmaparāyaṇā
     yā tvaṃ sarvajagan mānyā nadīr mānayase 'naghe
prabhavan pṛcchate yo hi saṃmānayati vā punaḥ
     nūnaṃ janam aduṣṭātmā paṇḍitākhyāṃ sa gacchati
jñānavijñānasaṃpannān ūhāpoha viśāradān
     pravaktṝn pṛcchate yo 'nyān sa vai nā padam arcchati
anyathā bahu buddhyāḍhyo vākyaṃ vadati saṃsadi
     anyathaiva hy ahaṃ mānī durbalaṃ vadate vacaḥ
divyajñāne divi śreṣṭhe divyapuṇye sadotthite
     tvam evārhasi no devi strī dharmam anuśāsitum
[bh]
     tataḥ sārādhitā devī gaṅgayā bahubhir guṇaiḥ
     prāha sarvam aśeṣeṇa strī dharmaṃ surasundarī
strī dharmo māṃ prati yathā pratibhāti yathāvidhi
     tam ahaṃ kīrtayiṣyāmi tathaiva prathito bhavet
strī dharmaḥ pūrva evāyaṃ vivāhe bandhubhiḥ kṛtaḥ
     sahadharmacarī bhartur bhavaty agnisamīpataḥ
susvabhāvā suvacanā suvṛttā sukhadarśanā
     ananyacittasu mukhī bhartuḥ sā dharmacāriṇī
sā bhaved dharmaparamā sā bhaved dharmabhāgiṇī
     deva vatsa tataṃ sādhvī yā bhartāraṃ prapaśyati
śuśrūṣāṃ paricāraṃ ca devavad yā karoti ca
     nānyabhāvā hy avimanāḥ suvratā sukhadarśanā
putra vaktram ivābhīkṣṇaṃ bhartur vadanam īkṣate
     yā sādhvī niyatācārā sā bhaved dharmacāriṇī
śrutvā dampati dharmaṃ vai sahadharmakṛtaṃ śubham
     ananyacittā sumukhī bhartuḥ sā dharmacāriṇī
paruṣāṇy api coktā yā dṛṣṭā vā krūra cakṣuṣā
     suprasannamukhī bhartur yā nārī sā pativratā
na candrasūryau na taruṃ puṃnāmno yā nirīkṣate
     bhartṛvarjaṃ varārohā sā bhaved dharmacāriṇī
daridraṃ vyādhitaṃ dīnam adhvanā parikarśitam
     patiṃ putram ivopāste sā nārī dharmabhāginī
yā nārī prayatā dakṣā yā nārī putriṇī bhavet
     patipriyā patiprāṇā sā nārī dharmabhāginī
śuśrūṣāṃ paricaryāṃ ca karoty avimanāḥ sadā
     supratītā vinītā ca sā nārī dharmabhāginī
na kāmeṣu na bhogeṣu naiśvarye na sukhe tathā
     spṛhā yasyā yathā patyau sā nārī dharmabhāginī
kalyotthāna ratā nityaṃ guruśuśrūṣaṇe ratā
     susaṃmṛṣṭakṣayā caiva gośakṛt kṛtalepanā
agnikāryaparā nityaṃ sadā puṣpabali pradā
     devatātithibhṛtyānāṃ nirupya patinā saha
śeṣānnam upabhuñjānā yathānyāyaṃ yathāvidhi
     tuṣṭapuṣṭajanā nityaṃ nārī dharmeṇa yujyate
śvaśrū śvaśurayoḥ pādau toṣayantī guṇānvitā
     mātā pitṛparā nityaṃ yā nārī sā tapodhanā
brāhmaṇān durbalānāthān dīnāndha kṛpaṇāṃs tathā
     bibharty annena yā nārī sā pativratabhāginī
vrataṃ carati yā nityaṃ duścaraṃ labhu sattvayā
     paticittā patihitā sā pativratabhāginī
puṇyam etat tapaś caiva svargaś caiṣa sanātanaḥ
     yā nārī bhartṛparamā bhaved bhartṛvratā śivā
patir hi devo nārīṇāṃ patir bandhuḥ patir gatiḥ
     patyā samā gatir nāsti daivataṃ vā yathā patiḥ
patiprasādaḥ svargo vā tulyo nāryā na vā bhavet
     ahaṃ svargaṃ na hīccheyaṃ tvayy aprīte maheśvare
yady akāryam adharmaṃ vā yadi vā prāṇanāśanam
     patir brūyād daridro vā vyādhito vā kathaṃ cana
āpanno ripusaṃstho vā brahmaśāpārdito 'pi vā
     āpad dharmān anuprekṣya tat kāryam aviśaṅkayā
eṣa deva mayā proktaḥ strī dharmo vacanāt tava
     yā tv evaṃ bhāvinī nārī sā bhaved dharmabhāginī
[bh]
     ity uktaḥ sa tu deveśaḥ pratipūjya gireḥ sutām
     lokān visarjayām āsa sarvair anucaraiḥ saha
tato yayur bhūtagaṇāḥ saritaś ca yathāgatam
     gandharvāpsarasaś caiva praṇamya śirasā bhavam
