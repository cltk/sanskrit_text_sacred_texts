saṃdīpyamānāṃ vidhvastāṃ trastarakṣo gaṇāṃ purīm
 avekṣya hānumāṁl laṅkāṃ cintayām āsa vānaraḥ
tasyābhūt sumahāṃs trāsaḥ kutsā cātmany ajāyata
 laṅkāṃ pradahatā karma kiṃsvit kṛtam idaṃ mayā
dhanyās te puruṣaśreṣṭha ye buddhyā kopam utthitam
 nirundhanti mahātmāno dīptam agnim ivāmbhasā
yadi dagdhā tv iyaṃ laṅkā nūnam āryāpi jānakī
 dagdhā tena mayā bhartur hataṃ kāryam ajānatā
yad artham ayam ārambhas tat kāryam avasāditam
 mayā hi dahatā laṅkāṃ na sītā parirakṣitā
īṣatkāryam idaṃ kāryaṃ kṛtam āsīn na saṃśayaḥ
 tasya krodhābhibhūtena mayā mūlakṣayaḥ kṛtaḥ
vinaṣṭā jānakī vyaktaṃ na hy adagdhaḥ pradṛśyate
 laṅkāyāḥ kaś cid uddeśaḥ sarvā bhasmīkṛtā purī
yadi tad vihataṃ kāryaṃ mayā prajñāviparyayāt
 ihaiva prāṇasaṃnyāso mamāpi hy atirocate
kim agnau nipatāmy adya āhosvid vaḍavāmukhe
 śarīram āho sattvānāṃ dadmi sāgaravāsinām
kathaṃ hi jīvatā śakyo mayā draṣṭuṃ harīśvaraḥ
 tau vā puruṣaśārdūlau kāryasarvasvaghātinā
mayā khalu tad evedaṃ roṣadoṣāt pradarśitam
 prathitaṃ triṣu lokeṣu kapitam anavasthitam
dhig astu rājasaṃ bhāvam anīśam anavasthitam
 īśvareṇāpi yad rāgān mayā sītā na rakṣitā
vinaṣṭāyāṃ tu sītāyāṃ tāv ubhau vinaśiṣyataḥ
 tayor vināśe sugrīvaḥ sabandhur vinaśiṣyati
etad eva vacaḥ śrutvā bharato bhrātṛvatsalaḥ
 dharmātmā sahaśatrughnaḥ kathaṃ śakṣyati jīvitum
ikṣvākuvaṃśe dharmiṣṭhe gate nāśam asaṃśayam
 bhaviṣyanti prajāḥ sarvāḥ śokasaṃtāpapīḍitāḥ
tad ahaṃ bhāgyarahito luptadharmārthasaṃgrahaḥ
 roṣadoṣaparītātmā vyaktaṃ lokavināśanaḥ
iti cintayatas tasya nimittāny upapedire
 pūram apy upalabdhāni sākṣāt punar acintayat
atha vā cārusarvāṅgī rakṣitā svena tejasā
 na naśiṣyati kalyāṇī nāgnir agnau pravartate
na hi dharmān manas tasya bhāryām amitatejasaḥ
 svacāritrābhiguptāṃ tāṃ spraṣṭum arhati pāvakaḥ
nūnaṃ rāmaprabhāvena vaidehyāḥ sukṛtena ca
 yan māṃ dahanakarmāyaṃ nādahad dhavyavāhanaḥ
trayāṇāṃ bharatādīnāṃ bhrātṝṇāṃ devatā ca yā
 rāmasya ca manaḥkāntā sā kathaṃ vinaśiṣyati
yad vā dahanakarmāyaṃ sarvatra prabhur avyayaḥ
 na me dahati lāṅgūlaṃ katham āryāṃ pradhakṣyati
tapasā satyavākyena ananyatvāc ca bhartari
 api sā nirdahed agniṃ na tām agniḥ pradhakṣyati
sa tathā cintayaṃs tatra devyā dharmaparigraham
 śuśrāva hanumān vākyaṃ cāraṇānāṃ mahātmanām
aho khalu kṛtaṃ karma durviṣahyaṃ hanūmatā
 agniṃ visṛjatābhīkṣṇaṃ bhīmaṃ rākṣasasadmani
dagdheyaṃ nagarī laṅkā sāṭṭaprākāratoraṇā
 jānakī na ca dagdheti vismayo 'dbhuta eva naḥ
sa nimittaiś ca dṛṣṭārthaiḥ kāraṇaiś ca mahāguṇaiḥ
 ṛṣivākyaiś ca hanumān abhavat prītamānasaḥ
tataḥ kapiḥ prāptamanorathārthas; tām akṣatāṃ rājasutāṃ viditvā
 pratyakṣatas tāṃ punar eva dṛṣṭvā; pratiprayāṇāya matiṃ cakāra
