[s]
      śṛṇuṣvaika manā rājan yan māṃ tvaṃ paripṛcchasi
      drāvyamāṇe bale tasmin hārdikyena mahātmanā
lajjayāvanate cāpi prahṛṣṭauś caiva tāvakaḥ
      dvīpo ya āsīt pāṇḍūnām agādhe gādham icchatām
śrutvā tu ninadaṃ bhīmaṃ tāvakānāṃ mahāhave
      śaineyas tvarito rājan kṛtavarmāṇam abhyayāt
kṛtavarmā tu hārdikyaḥ śaineyaṃ niśitaiḥ śaraiḥ
      avākirat susaṃkruddhas tato 'krudhyata sātyakiḥ
tataḥ suniśitaṃ bhallaṃ śaineyaḥ kṛtavarmaṇe
      preṣayām āsa samare śarāṃś ca caturo 'parān
te tasya jaghnire vāhān bhallenāsyāchinad dhanuḥ
      pṛṣṭharakṣaṃ tathā sūtam avidhyan niśitaiḥ śaraiḥ
tatas taṃ virathaṃ kṛtvā sātyakiḥ satyavikramaḥ
      senām asyārdayām āsa śaraiḥ saṃnataparvabhiḥ
sābhajyatātha pṛtanā śaineya śarapīḍitā
      tataḥ prāyād vai tvaritaḥ sātyakiḥ satyavikramaḥ
śṛṇu rājan yad akarot tava sainyeṣu vīryavān
      atītya sa mahārāja droṇānīka mahārṇavam
parājitya ca saṃhṛṣṭaḥ kṛtavarmāṇam āhave
     yantāram abravīc chūraḥ śanair yāhīty asaṃbhramam
dṛṣṭvā tu tava tat sainyaṃ rathāśvadvipasaṃkulam
     padātijanasaṃpūrṇam abravīt sārathiṃ punaḥ
yad etan meghasaṃkāśaṃ droṇānīkasya savyataḥ
     sumahat kuñjarānīkaṃ yasya rukmaratho mukham
ete hi bahavaḥ sūta durnivāryāś ca saṃyuge
     duryodhana samādiṣṭā madarthe tyaktajīvitāḥ
     rājaputrā maheṣvāsāḥ sarve vikrāntayodhinaḥ
trigartānāṃ rathodārāḥ suvarṇavikṛtadhvajāḥ
     mām evābhimukhā vīrā yotsyamānā vyavasthitāḥ
atra māṃ prāpaya kṣipram aśvāṃś codaya sārathe
     trigartaiḥ saha yotsyāmi bhāradvājasya paśyataḥ
tataḥ prāyāc chanaiḥ sūtaḥ sātvatasya mate sthitaḥ
     rathenādityavarṇena bhāsvareṇa patākinā
tam ūhuḥ sārather vaśyā valgamānā hayottamāḥ
     vāyuvegasamāḥ saṃkhye kundendu rajataprabhāḥ
āpatantaṃ rathaṃ taṃ tu śaṅkhavarṇair hayottamaiḥ
     parivavrus tataḥ śūrā gajānīkena sarvataḥ
     kiranto vividhāṃs tīkṣṇān sāyakāṁl laghuvedhinaḥ
sātvato 'pi śitair bāṇair gajānīkam ayodhayat
     parvatān iva varṣeṇa tapānte jalado mahān
vajrāśanisamasparśair vadhyamānāḥ śarair gajāḥ
     prādravan raṇam utsṛjya śinivīryasamīritaiḥ
śīrṇadantā virudhirā bhinna mastakapiṇḍakāḥ
     viśīrṇakarṇāsya karā viniyantṛpatākinaḥ
saṃbhinnavarma ghaṇṭāś ca saṃnikṛtta mahādhvajāḥ
     hatārohā diśo rājan bhejire bhraṣṭakambalāḥ
ruvanto vividhān rāvāñ jaladopama nisvanāḥ
     nārācair vatsadantaiś ca sātvatena vidāritāḥ
tasmin drute gajānīke jalasaṃdho mahārathaḥ
     yattaḥ saṃprāpayan nāgaṃ rajatāśvarathaṃ prati
rukmavarma karaḥ śūras tapanīyāṅgadaḥ śuciḥ
     kuṇḍalī mukuṭī śaṅkhī raktacandana rūṣitaḥ
śirasā dhārayan dīptāṃ tapanīyamayīṃ srajam
     urasā dhārayan niṣkaṃ kaṇṭhasūtraṃ ca bhāsvaram
cāpaṃ ca rukmavikṛtaṃ vidhunvan gajamūrdhani
     aśobhata mahārāja sa vidyud iva toyadaḥ
tam āpatantaṃ sahasā māgadhasya gajottamam
     sātyakir vārayām āsa velevodvṛttam arṇavam
nāgaṃ nivāritaṃ dṛṣṭvā śaineyasya śarottamaiḥ
     akrudhyata raṇe rājañ jalasaṃdho mahābalaḥ
tataḥ kruddho maheṣvāso mārgaṇair bhārasādhanaiḥ
     avidhyata śineḥ pautraṃ jalasaṃdho mahorasi
tato 'pareṇa bhallena pītena niśitena ca
     asyato vṛṣṇivīrasya nicakarta śarāsanam
sātyakiṃ chinnadhanvānaṃ prahasann iva bhārata
     avidhyan māgadho vīraḥ pañcabhir niśitaiḥ śaraiḥ
sa viddho bahubhir bāṇair jalasaṃdhena vīryavān
     nākampata mahābāhus tad adbhutam ivābhavat
acintayan vai sa śarān nātyarthaṃ saṃbhramād balī
     dhanur anyat samādāya tiṣṭha tiṣṭhety uvāca ha
etāvad uktvā śaineyo jalasaṃdhaṃ mahorasi
     vivyādha ṣaṣṭyā subhṛśaṃ śarāṇāṃ prahasann iva
kṣurapreṇa ca pītena muṣṭideśe mahad dhanuḥ
     jalasaṃdhasya ciccheda vivyādha ca tribhiḥ śaraiḥ
jalasaṃdhas tu tat tyaktvā sa śaraṃ vai śarāsanam
     tomaraṃ vyasṛjat tūrṇaṃ sātyakiṃ prati māriṣa
sa nirbhidya bhujaṃ savyaṃ mādhavasya mahāraṇe
     abhyagād dharaṇīṃ ghoraḥ śvasann iva mahoragaḥ
nirbhinne tu bhuje savye sātyakiḥ satyavikramaḥ
     triṃśadbhir viśikhais tīkṣṇair jalasaṃdham atāḍayat
pragṛhya tu tataḥ khaḍgaṃ jalasaṃdho mahābalaḥ
     ārṣabhaṃ carma ca mahac chatacandram alaṃkṛtam
     tata āvidhya taṃ khaḍgaṃ sātvatāyotsasarja ha
śaineyasya dhanuś chittvā sa khaḍgo nyapatan mahīm
     alātacakravac caiva vyarocata mahiṃ gataḥ
athānyad dhanur ādāya sarvakāyāvadāraṇam
     śālaskandhapratīkāśam indrāśanisamasvanam
     visphārya vivyadhe kruddho jalasaṃdhaṃ śareṇa ha
tataḥ sābharaṇo bāhū kṣurābhyāṃ mādhavottamaḥ
     sāṅgadau jalasaṃdhasya ciccheda prahasann iva
tau bāhū parighaprakhyau petatur gajasattamāt
     vasuṃdhara dharād bhraṣṭau pañcaśīrṣāv ivoragau
tataḥ sudaṃṣṭraṃ suhanu cārukuṇḍalam unnasam
     kṣureṇāsya tṛtīyena śiraś ciccheda sātyakiḥ
tat pātita śiro bāhukabandhaṃ bhīmadarśanam
     dviradaṃ jalasaṃdhasya rudhireṇābhyaṣiñcata
jalasaṃdhaṃ nihatyājau tvaramāṇas tu sātvataḥ
     naiṣādiṃ pātayām āsa gajaskandhād viśāṃ pate
rudhireṇāvasiktāṅgo jalasaṃdhasya kuñjaraḥ
     vilambamānam avahat saṃśliṣṭaṃ param āsanam
śarārditaḥ sātvatena mardamānaḥ svavāhinīm
     ghoram ārtasvaraṃ kṛtvā vidudrāva mahāgajaḥ
hāhākāro mahān āsīt tava sainyasya māriṣa
     jalasaṃdhaṃ hataṃ dṛṣṭvā vṛṣṇīnām ṛṣabheṇa ha
vimukhāś cābhyadhāvanta tava yodhāḥ samantataḥ
     palāyane kṛtotsāhā nirutsāhā dviṣaj jaye
etasminn antare rājan droṇaḥ śastrabhṛtāṃ varaḥ
     abhyayāj javanair aśvair yuyudhānaṃ mahāratham
tam udīrṇaṃ tathā dṛṣṭvā śaineyaṃ kurupuṃgavāḥ
     droṇenaiva saha kruddhāḥ sātyakiṃ paryavārayan
tataḥ pravavṛte yuddhaṃ kurūṇāṃ sātvatasya ca
     droṇasya ca raṇe rājan ghoraṃ devāsuropamam
