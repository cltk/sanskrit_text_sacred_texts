[y]
      ke pūjyāḥ ke namaḥ kāryā mānavair bharatarṣabha
      vistareṇa tad ācakṣva na hi tṛpyāmi kathyatām
[bh]
      atrāpy udāharantīmam itihāsaṃ purātanam
      nāradasya ca saṃvādaṃ vāsudevasya cobhayoḥ
nāradaṃ prāñjaliṃ dṛṣṭvā pūjayānaṃ dvija rṣabhān
      keśavaḥ paripapraccha bhagavan kān namasyasi
bahumānaḥ paraḥ keṣu bhavato yān namasyasi
      śakyaṃ cec chrotum icchāmi brūhy etad dharmavittama
[n]
      śṛṇu govinda yān etān pūjayāmy arimardana
      tvatto 'nyaḥ kaḥ pumāṁl loke śrotum etad ihārhati
varuṇaṃ vāyum ādityaṃ paryanyaṃ jātavedasam
      sthāṇuṃ skandaṃ tathā lakṣmīṃ viṣṇuṃ brahmāṇam eva ca
vācaspatiṃ candramasam apaḥ pṛthvīṃ sarasvatīm
      satataṃ ye namasyanti tān namasyāmy ahaṃ vibho
tapodhanān veda vido nityaṃ veda parāyaṇān
      mahārhān vṛṣṇiśārdūla sadā saṃpūjayāmy aham
abhuktvā devakāryāṇi kurvate ye 'vikatthanāḥ
      saṃtuṣṭāś ca kṣamā yuktās tān namasyāmy ahaṃ vibho
samyag dadati ye ceṣṭān kṣāntā dāntā jitendriyāḥ
     sasyaṃ dhanaṃ kṣitiṃ gāś ca tān namasyāmi yādava
ye te tapasi vartante vane mūlaphalāśanāḥ
     asaṃcayāḥ kriyāvantas tān namasyāmi yādava
ye bhṛtyabharaṇe saktāḥ satataṃ cātithi priyāḥ
     bhuñjante deva śeṣāṇi tān namasyāmi yādava
ye vedaṃ prāpya durdharṣā vāgmino brahmavādinaḥ
     yājanādhyāpane yuktā nityaṃ tān pūjayāmy aham
prasannahṛdayāś caiva sarvasattveṣu nityaśaḥ
     ā pṛṣṭhatāpāt svādhyāye yuktās tān pūjayāmy aham
guru prasāde svādhyāye yatante ye sthiravratāḥ
     śuśrūṣavo 'nasūyantas tān namasyāmi yādava
suvratā munayo ye ca brahmaṇyāḥ satyasaṃgarāḥ
     voḍhāro havyakavyānāṃ tān namasyāmi yādava
bhaikṣya caryāsu niratāḥ kṛśā guru kulāśrayāḥ
     niḥsukhā nirdhanā ye ca tān namasyāmi yādava
nirmamā niṣpratidvaṃdvā nirhrīkā niṣprayojanāḥ
     ahiṃsā niratā ye ca ye ca satyavratā narāḥ
     dāntāḥ śama parāś caiva tān namasyāmi keśava
devatātithipūjāyāṃ prasaktā gṛhamedhinaḥ
     kapota vṛttayo nityaṃ tān namasyāmi yādava
yeṣāṃ trivargaḥ kṛtyeṣu vartate nopahīyate
     śiṣṭācāra pravṛttāś ca tān namasyāmy ahaṃ sadā
brāhmaṇās triṣu lokeṣu ye trivargam anuṣṭhitāḥ
     alolupāḥ puṇyaśīlās tān namasyāmi keśava
abbhakṣā vāyubhakṣāś ca sudhā bhakṣāś ca ye sadā
     vrataiś ca vividhair yuktās tān namasyāmi mādhava
ayonīn agniyonīṃś ca brahmayonīṃs tathaiva ca
     sarvabhūtātmayonīṃś ca tān namasyāmy ahaṃ dvijān
nityam etān namasyāmi kṛṣṇa lokakarān ṛṣīn
     lokajyeṣṭhāñ jñānaniṣṭhāṃs tamo ghnāṁl lokabhāskarān
tasmāt tvam api vārṣṇeya dvijān pūjaya nityadā
     pūjitāḥ pūjanārhā hi sukhaṃ dāsyanti te 'nagha
alsmil loke sadā hy ete paratra ca sukhapradāḥ
     ta ete mānyamānā vai pradāsyanti sukhaṃ tava
ye sarvātithayo nityaṃ goṣu ca brāhmaṇeṣu ca
     nityaṃ satye ca niratā durgāṇy atitaranti te
nityaṃ śama parā ye ca tathā ye cānasūyakāḥ
     nityaṃ svādhyāyino ye ca durgāṇy atitaranti te
sarvān devān namasyanti ye caikaṃ devam āśritāḥ
     śraddadhānāś ca dāntāś ca durgāṇy atitaranti te
tathaiva vipra pravarān namaskṛtya yatavratān
     bhavanti ye dānaratā durgāṇy atitaranti te
agnīn ādhāya vidhivat prayatā dhārayanti ye
     prāptāḥ somāhutiṃ caiva durgāṇy atitaranti te
mātāpitror guruṣu ca samyag vartanti ye sadā
     yathā tvaṃ vṛṣṇiśārdūlety uktvaivaṃ virarāma saḥ
tasmāt tvam api kaunteya pitṛdevadvijātithīn
     samyak pūjaya yena tvaṃ gatim iṣṭām avāpsyasi
