[v]
      sa tu kauravyam āsādya drupadasya purohitaḥ
      satkṛto dhṛtarāṣṭreṇa bhīṣmeṇa vidureṇa ca
sarvaṃ kauśalyam uktvādau pṛṣṭvā caivam anāmayam
      sarvasenāpraṇetṝṇāṃ madhye vākyam uvāca ha
sarvair bhavadbhir vidito rājadharmaḥ sanātanaḥ
      vākyopādāna hetos tu vakṣyāmi vidite sati
dhṛtaraṣṭraś ca pāṇḍuś ca sutāv ekasya viśrutau
      tayoḥ samānaṃ draviṇaṃ paitṛkaṃ nātra saṃśayaḥ
dhṛtarāṣṭrasya ye putrās te prāptāḥ paitṛkaṃ vasu
      pāṇḍuputrāḥ kathaṃ nāma na prāptāḥ paitṛkaṃ vasu
evaṃgate pāṇḍaveyair viditaṃ vaḥ purā yathā
      na prāptaṃ paitṛkaṃ dravyaṃ dhārtarāṣṭreṇa saṃvṛtam
prāṇāntikair apy upāyaiḥ prayatadbhir anekaśaḥ
      śeṣavanto na śakitā nayituṃ yamasādanam
punaś ca vardhitaṃ rājyaṃ svabalena mahātmabhiḥ
      chadmanāpahṛtaṃ kṣudrair dhārtarāṣṭraḥ sa saubalaiḥ
tad apy anumataṃ karma tathāyuktam anena vai
      vāsitāś ca mahāraṇye varṣāṇīha trayodaśa
sabhāyāṃ kleśitair vīraiḥ saha bhāryais tathā bhṛśam
     araṇye vividhāḥ kleśāḥ saṃprāptās taiḥ sudāruṇāḥ
tathā virāṭanagare yonyantaragatair iva
     prāptaḥ paramasaṃkleśo yathā pāpair mahātmabhiḥ
te sarve pṛṣṭhataḥ kṛtvā tat sarvaṃ pūrvakilbiṣam
     sāmaiva kurubhiḥ sārdham icchanti kurupuṃgavāḥ
teṣāṃ ca vṛttam ājñāya vṛttaṃ duryodhanasya ca
     anunetum ihārhanti dhṛtarāṣṭraṃ suhṛjjanāḥ
na hi te vigrahaṃ vīrāḥ kurvanti kurubhiḥ saha
     avināśena lokasya kāṅkṣante pāṇḍavāḥ svakam
yaś cāpi dhārtarāṣṭrasya hetuḥ syād vigrahaṃ prati
     sa ca hetur na mantavyo balīyāṃsas tathā hi te
akṣauhiṇyo hi saptaiva dharmaputrasya saṃgatāḥ
     yuyutsamānāḥ kurubhiḥ pratīkṣante 'sya śāsanam
apare puruṣavyāghrāḥ sahasrākṣauhiṇī samāḥ
     sātyakir bhīmasenaś ca yamau ca sumahābalau
ekādaśaitāḥ pṛtanā ekataś ca samāgatāḥ
     ekataś ca mahābāhur bahurūpo dhanaṃjayaḥ
yathā kirīṭī senābhyaḥsarvābhyo vyatiricyate
     evam eva mahābāhur vāsu devo mahādyutiḥ
bahulatvaṃ ca senānāṃ vikramaṃ ca kirīṭinaḥ
     buddhimattāṃ ca kṛṣṇasya buddhvā yudhyeta ko naraḥ
te bhavanto yathā dharmaṃ yathā samayam eva ca
     prayacchantu pradātavyaṃ mā vaḥ kālo 'tyagād ayam
