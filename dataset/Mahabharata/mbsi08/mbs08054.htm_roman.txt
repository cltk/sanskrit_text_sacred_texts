[s]
      atha tv idānīṃ tumule vimarde; dviṣadbhir eko bahubhiḥ samāvṛtaḥ
      mahābhaye sārathim ity uvāca; bhīmaś camūṃ vārayan dhārtarāṣṭrīm
      tvaṃ sārathe yāhi javena vāhair; nayāmy etān dhārtarāṣṭrān yamāya
saṃcodito bhīmasenena caivaṃ; sa sārathiḥ putrabalaṃ tvadīyam
      prāyāt tataḥ sārathir ugravego; yato bhīmas tad balaṃ gantum aicchat
tato 'pare nāgarathāśvapattibhiḥ; pratyudyayuḥ kuravas taṃ samantāt
      bhīmasya vāhāgryam udāravegaṃ; samantato bāṇagaṇair nijaghnuḥ
tataḥ śarān āpatato mahātmā; ciccheda bāṇair tapanīyapuṅkhaiḥ
      te vai nipetus tapanīyapuṅkhā; dvidhā tridhā bhīma śarair nikṛttāḥ
tato rājan nāra rathāśvayūnāṃ; bhīmāhatānāṃ tava rājamadhye
      ghoro ninādaḥ prababhau narendra; vajrāhatānām iva parvatānām
te vadhyamānāś ca narendramukhyā; nirbhinnā vai bhīmasenapravekaiḥ
      bhīmaṃ samantāt samare 'dhyarohan; vṛkṣaṃ śakuntā iva puṣpahetoḥ
tato 'bhipātaṃ tava sainyamadhye; prāduścakre vegam ivātta vegaḥ
      yathānta kāle kṣapayan didhakṣur; bhūtānta kṛt kāla ivātta daṇḍaḥ
tasyātivegasya raṇe 'tivegaṃ; nāśaknuvan dhārayituṃ tvadīyāḥ
      vyāttānanasyāpatato yathaiva; kālasya kāle harataḥ prajā vai
tato balaṃ bhārata bhāratānāṃ; pradahyamānaṃ samare mahātman
      bhītaṃ diśo 'kīryata bhīma nunnaṃ; mahānilenābhra gaṇo yathaiva
tato dhīmān sārathim abravīd balī; sa bhīmasenaḥ punar eva hṛṣṭaḥ
     sūtābhijānīhi parān svakān vā; rathān dhvajāṃś cāpatataḥ sametān
     yudhyann ahaṃ nābhijānāmi kiṃ cin; mā sainyaṃ svaṃ chādayiṣye pṛṣatkaiḥ
arīn viśokābhinirīkṣya sarvato; manas tu cintā pradunoti me bhṛśam
     rājāturo nāgam adyat kirīṭī; bahūn duḥkhāny abhijāto 'smi sūta
etad duḥkhaṃ sārathe dharmarājo; yan māṃ hitvā yātavāñ śatrumadhye
     nainaṃ jīvan nāpi jānāmy ajīvan; bībhatsuṃ vā tan mamādyātiduḥkham
so 'haṃ dviṣat sainyam udagrakalpaṃ; vināśayiṣye paramapratītaḥ
     etān nihatyājimadhye sametān; prīto bhaviṣyāmi saha tvayādya
sarvāṃs tūṇīrān mārgaṇān vānvavekṣya; kiṃ śiṣṭaṃ syāt sāyakānāṃ rathe me
     kā vājātiḥ kiṃpramāṇaṃ ca teṣāṃ; jñātvā vyaktaṃ tan mamācakṣva sūta
[viṣoka]
     ṣaṇ mārgaṇānām ayutāni vīra; kṣurāś ca bhallāś ca tathāyutākhyāḥ
     nārācānāṃ dve sahasre tu vīra; trīṇy eva ca pradarāṇāṃ ca pārtha
asty āyudhaṃ pāṇḍaveyāvaśiṣṭaṃ; na yad vahec chakaṭaṃ ṣaḍ gavīyam
     etad vidvan muñca sahasraśo 'pi; gadāsibāhudraviṇaṃ ca te 'sti
[bhs]
     sūtādyemaṃ paśya bhīma pramuktaiḥ; saṃbhindadbhiḥ pārthivān āśu vegaiḥ
     ugrair bāṇair āhavaṃ ghorarūpaṃ; naṣṭādityaṃ mṛtyulokena tulyam
adyaiva tad viditaṃ pārthivānāṃ; bhaviṣyatiy ākumāraṃ ca sūta
     nimagno vā samare bhīmasena; ekaḥ kurūn vā samare vijetā
sarve saṃkhye kuravo niṣpatantu; māṃ vā lokāḥ kīrtayantv ākumāram
     savān ekas tān ahaṃ pātayiṣye; te vā sarve bhīmasenaṃ tudantu
āśāstāraḥ karma cāpy uttamaṃ vā; tan me devāḥ kevalaṃ sādhayantu
     āyātv ihādyārjunaḥ śatrughātī; śakras tūrṇaṃ yajña ivopahūtaḥ
īkṣvasvaitāṃ bhāratīṃ dīryamāṇām; ete kasmād vidravante narendrāḥ
     vyaktaṃ dhīmān savyasācī narāgryaḥ; sainyaṃ hy etac chādayaty āśu bāṇaiḥ
paśya dhvajāṃś ca dravato viśoka; nāgān hayān pattisaṃghāṃś ca saṃkhye
     rāthān viśīrṇāñ śaraśaktitāḍitān; paśyasvaitān rathinaś caiva sūta
āpūryate kauravī cāpy abhīkṣṇaṃ; senā hy asau subhṛśaṃ hanyamānā
     dhanaṃjayasyāśani tulyavegair; grastā śarair barhi suvarṇavājaiḥ
ete dravanti sma rathāśvanāgāḥ; padātisaṃghān avamardayantaḥ
     saṃmuhyamānāḥ kauravāḥ sarva eva; dravanti nāgā iva dāvabhītāḥ
     hāhākṛtāś caiva raṇe viśoka; muñcanti nādān vipulān gajendrāḥ
[viṣoka]
     sarve kāmāḥ pāṇḍava te samṛddhāḥ; kapidhvajo dṛśyate hastisainye
     nīlād dhanād vidyutam uccarantīṃ; tathāpaśyaṃ visphurad vai dhanus tat
kapir hy asau vīkṣyate sarvato vai; dhvajāgram āruhya dhanaṃjayasya
     divākarābbho maṇir eṣa divyo; vibhrājate caiva kirīṭasaṃsthaḥ
pārśve bhīmaṃ pāṇḍurābhraprakāśaṃ; paśyemaṃ tvaṃ devadattaṃ sughoṣam
     abhīśu hastasya janārdanasya; vigāhamānasya camūṃ pareṣām
raviprabhaṃ vajranābhaṃ kṣurāntaṃ; pārśve sthitaṃ paśya janārdanasya
     cakraṃ yaśo vardhayat keśavasya; sadārcitaṃ yadubhiḥ paśya vīra
[bhm]
     dadāmi te grāmavarāṃś caturdaśa; priyākhyāne sārathe suprasannaḥ
     dasī śataṃ cāpi rathāṃś ca viṃśatiṃ; yad arjunaṃ vedayase viśoka
