saṃjaya uvāca
      vartamāne tathā raudre rājan vīravarakṣaye
      śakuniḥ saubalaḥ śrīmān pāṇḍavān samupādravat
tathaiva sātvato rājan hārdikyaḥ paravīrahā
      abhyadravata saṃgrāme pāṇḍavānām anīkinīm
tataḥ kāmbojamukhyānāṃ nadījānāṃ ca vājinām
      āraṭṭānāṃ mahījānāṃ sindhujānāṃ ca sarvaśaḥ
vanāyujānāṃ śubhrāṇāṃ tathā parvatavāsinām
      ye cāpare tittirajā javanā vātaraṃhasaḥ
suvarṇālaṃkṛtair etair varmavadbhiḥ sukalpitaiḥ
      hayair vātajavair mukhyaiḥ pāṇḍavasya suto balī
      abhyavartata tat sainyaṃ hṛṣṭarūpaḥ paraṃtapaḥ
arjunasyātha dāyāda irāvān nāma vīryavān
      sutāyāṃ nāgarājasya jātaḥ pārthena dhīmatā
airāvatena sā dattā anapatyā mahātmanā
      patyau hate suparṇena kṛpaṇā dīnacetanā
bhāryārthaṃ tāṃ ca jagrāha pārthaḥ kāmavaśānugām
      evam eṣa samutpannaḥ parakṣetre 'rjunātmajaḥ
sa nāgaloke saṃvṛddho mātrā ca parirakṣitaḥ
      pitṛvyeṇa parityaktaḥ pārthadveṣād durātmanā
rūpavān vīryasaṃpanno guṇavān satyavikramaḥ
     indralokaṃ jagāmāśu śrutvā tatrārjunaṃ gatam
so 'bhigamya mahātmānaṃ pitaraṃ satyavikramam
     abhyavādayad avyagro vinayena kṛtāñjaliḥ
     irāvān asmi bhadraṃ te putraś cāhaṃ tavābhibho
mātuḥ samāgamo yaś ca tat sarvaṃ pratyavedayat
     tac ca sarvaṃ yathāvṛttam anusasmāra pāṇḍavaḥ
pariṣvajya sutaṃ cāpi so ''tmanaḥ sadṛśaṃ guṇaiḥ
     prītimān abhavat pārtho devarājaniveśane
so 'rjunena samājñapto devaloke tadā nṛpa
     prītipūrvaṃ mahābāhuḥ svakāryaṃ prati bhārata
     yuddhakāle tvayāsmākaṃ sāhyaṃ deyam iti prabho
bāḍham ity evam uktvā ca yuddhakāla upāgataḥ
     kāmavarṇajavair aśvaiḥ saṃvṛto bahubhir nṛpa
te hayāḥ kāñcanāpīḍā nānāvarṇā manojavāḥ
     utpetuḥ sahasā rājan haṃsā iva mahodadhau
te tvadīyān samāsādya hayasaṃghān mahājavān
     kroḍaiḥ kroḍān abhighnanto ghoṇābhiś ca parasparam
     nipetuḥ sahasā rājan suvegābhihatā bhuvi
nipatadbhis tathā taiś ca hayasaṃghaiḥ parasparam
     śuśruve dāruṇaḥ śabdaḥ suparṇapatane yathā
tathaiva ca mahārāja sametyānyonyam āhave
     parasparavadhaṃ ghoraṃ cakrus te hayasādinaḥ
tasmiṃs tathā vartamāne saṃkule tumule bhṛśam
     ubhayor api saṃśāntā hayasaṃghāḥ samantataḥ
prakṣīṇasāyakāḥ śūrā nihatāśvāḥ śramāturāḥ
     vilayaṃ samanuprāptās takṣamāṇāḥ parasparam
tataḥ kṣīṇe hayānīke kiṃ cic cheṣe ca bhārata
     saubalasyātmajāḥ śūrā nirgatā raṇamūrdhani
vāyuvegasamasparśā jave vāyusamāṃs tathā
     āruhya śīlasaṃpannān vayaḥsthāṃs turagottamān
gajo gavākṣo vṛṣakaś carmavān ārjavaḥ śukaḥ
     ṣaḍ ete balasaṃpannā niryayur mahato balāt
vāryamāṇāḥ śakuninā svaiś ca yodhair mahābalaiḥ
     saṃnaddhā yuddhakuśalā raudrarūpā mahābalāḥ
tad anīkaṃ mahābāho bhittvā paramadurjayam
     balena mahatā yuktāḥ svargāya vijayaiṣiṇaḥ
     viviśus te tadā hṛṣṭā gāndhārā yuddhadurmadāḥ
tān praviṣṭāṃs tadā dṛṣṭvā irāvān api vīryavān
     abravīt samare yodhān vicitrābharaṇāyudhān
yathaite dhārtarāṣṭrasya yodhāḥ sānugavāhanāḥ
     hanyante samare sarve tathā nītir vidhīyatām
bāḍham ity evam uktvā te sarve yodhā irāvataḥ
     jaghnus te vai parānīkaṃ durjayaṃ samare paraiḥ
tad anīkam anīkena samare vīkṣya pātitam
     amṛṣyamāṇās te sarve subalasyātmajā raṇe
     irāvantam abhidrutya sarvataḥ paryavārayan
tāḍayantaḥ śitaiḥ prāsaiś codayantaḥ parasparam
     te śūrāḥ paryadhāvanta kurvanto mahad ākulam
irāvān atha nirbhinnaḥ prāsais tīkṣṇair mahātmabhiḥ
     sravatā rudhireṇāktas tottrair viddha iva dvipaḥ
urasy api ca pṛṣṭhe ca pārśvayoś ca bhṛśāhataḥ
     eko bahubhir ity arthaṃ dhairyād rājan na vivyathe
irāvān atha saṃkruddhaḥ sarvāṃs tān niśitaiḥ śaraiḥ
     mohayām āsa samare viddhvā parapuraṃjayaḥ
prāsān uddhṛtya sarvāṃś ca svaśarīrād ariṃdamaḥ
     tair eva tāḍayām āsa subalasyātmajān raṇe
nivṛṣya niśitaṃ khaḍgaṃ gṛhītvā ca śarāvaram
     padātis tūrṇam āgacchaj jighāṃsuḥ saubalān yudhi
tataḥ pratyāgataprāṇāḥ sarve te subalātmajāḥ
     bhūyaḥ krodhasamāviṣṭā irāvantam athādravan
irāvān api khaḍgena darśayan pāṇilāghavam
     abhyavartata tān sarvān saubalān baladarpitaḥ
lāghavenātha carataḥ sarve te subalātmajāḥ
     antaraṃ nādhyagacchanta carantaḥ śīghragāminaḥ
bhūmiṣṭham atha taṃ saṃkhye saṃpradṛśya tataḥ punaḥ
     parivārya bhṛśaṃ sarve grahītum upacakramuḥ
athābhyāśagatānāṃ sa khaḍgenāmitrakarśanaḥ
     upahastāvahastābhyāṃ teṣāṃ gātrāṇy akṛntata
āyudhāni ca sarveṣāṃ bāhūn api ca bhūṣitān
     apatanta nikṛttāṅgā gatā bhūmiṃ gatāsavaḥ
vṛṣakas tu mahārāja bahudhā parivikṣataḥ
     amucyata mahāraudrāt tasmād vīrāvakartanāt
tān sarvān patitān dṛṣṭvā bhīto duryodhanas tataḥ
     abhyabhāṣata saṃkruddho rākṣasaṃ ghoradarśanam
ārśyaśṛṅgiṃ maheṣvāsaṃ māyāvinam ariṃdamam
     vairiṇaṃ bhīmasenasya pūrvaṃ bakavadhena vai
paśya vīra yathā hy eṣa phalgunasya suto balī
     māyāvī vipriyaṃ ghoram akārṣīn me balakṣayam
tvaṃ ca kāmagamas tāta māyāstre ca viśāradaḥ
     kṛtavairaś ca pārthena tasmād enaṃ raṇe jahi
bāḍham ity evam uktvā tu rākṣaso ghoradarśanaḥ
     prayayau siṃhanādena yatrārjunasuto yuvā
svārūḍhair yuddhakuśalair vimalaprāsayodhibhiḥ
     vīraiḥ prahāribhir yuktaḥ svair anīkaiḥ samāvṛtaḥ
     nihantukāmaḥ samare irāvantaṃ mahābalam
irāvān api saṃkruddhas tvaramāṇaḥ parākramī
     hantukāmam amitraghno rākṣasaṃ pratyavārayat
tam āpatantaṃ saṃprekṣya rākṣasaḥ sumahābalaḥ
     tvaramāṇas tato māyāṃ prayoktum upacakrame
tena māyāmayāḥ kḷptā hayās tāvanta eva hi
     svārūḍhā rākṣasair ghoraiḥ śūlapaṭṭiśapāṇibhiḥ
te saṃrabdhāḥ samāgamya dvisāhasrāḥ prahāriṇaḥ
     acirād gamayām āsuḥ pretalokaṃ parasparam
tasmiṃs tu nihate sainye tāv ubhau yuddhadurmadau
     saṃgrāme vyavatiṣṭhetāṃ yathā vai vṛtravāsavau
ādravantam abhiprekṣya rākṣasaṃ yuddhadurmadam
     irāvān krodhasaṃrabdhaḥ pratyadhāvan mahābalaḥ
samabhyāśagatasyājau tasya khaḍgena durmateḥ
     ciccheda kārmukaṃ dīptaṃ śarāvāpaṃ ca pañcakam
sa nikṛttaṃ dhanur dṛṣṭvā khaṃ javena samāviśat
     irāvantam abhikruddhaṃ mohayann iva māyayā
tato 'ntarikṣam utpatya irāvān api rākṣasam
     vimohayitvā māyābhis tasya gātrāṇi sāyakaiḥ
     ciccheda sarvamarmajñaḥ kāmarūpo durāsadaḥ
tathā sa rākṣasaśreṣṭhaḥ śaraiḥ kṛttaḥ punaḥ punaḥ
     saṃbabhūva mahārāja samavāpa ca yauvanam
māyā hi sahajā teṣāṃ vayo rūpaṃ ca kāmajam
     evaṃ tad rākṣasasyāṅgaṃ chinnaṃ chinnaṃ vyarohata
irāvān api saṃkruddho rākṣasaṃ taṃ mahābalam
     paraśvadhena tīkṣṇena ciccheda ca punaḥ punaḥ
sa tena balinā vīraś chidyamāna iva drumaḥ
     rākṣaso vyanadad ghoraṃ sa śabdas tumulo 'bhavat
paraśvadhakṣataṃ rakṣaḥ susrāva rudhiraṃ bahu
     tataś cukrodha balavāṃś cakre vegaṃ ca saṃyuge
ārśyaśṛṅgis tato dṛṣṭvā samare śatrum ūrjitam
     kṛtvā ghoraṃ mahad rūpaṃ grahītum upacakrame
     saṃgrāmaśiraso madhye sarveṣāṃ tatra paśyatām
tāṃ dṛṣṭvā tādṛśīṃ māyāṃ rākṣasasya mahātmanaḥ
     irāvān api saṃkruddho māyāṃ sraṣṭuṃ pracakrame
tasya krodhābhibhūtasya saṃyugeṣv anivartinaḥ
     yo 'nvayo mātṛkas tasya sa enam abhipedivān
sa nāgair bahuśo rājan sarvataḥ saṃvṛto raṇe
     dadhāra sumahad rūpam ananta iva bhogavān
     tato bahuvidhair nāgaiś chādayām āsa rākṣasam
chādyamānas tu nāgaiḥ sa dhyātvā rākṣasapuṃgavaḥ
     sauparṇaṃ rūpam āsthāya bhakṣayām āsa pannagān
māyayā bhakṣite tasminn anvaye tasya mātṛke
     vimohitam irāvantam asinā rākṣaso 'vadhīt
sakuṇḍalaṃ samukuṭaṃ padmendusadṛśaprabham
     irāvataḥ śiro rakṣaḥ pātayām āsa bhūtale
tasmiṃs tu nihate vīre rākṣasenārjunātmaje
     viśokāḥ samapadyanta dhārtarāṣṭrāḥ sarājakāḥ
tasmin mahati saṃgrāme tādṛśe bhairave punaḥ
     mahān vyatikaro ghoraḥ senayoḥ samapadyata
hayā gajāḥ padātāś ca vimiśrā dantibhir hatāḥ
     rathāś ca dantinaś caiva pattibhis tatra sūditāḥ
tathā pattirathaughāś ca hayāś ca bahavo raṇe
     rathibhir nihatā rājaṃs tava teṣāṃ ca saṃkule
ajānann arjunaś cāpi nihataṃ putram aurasam
     jaghāna samare śūrān rājñas tān bhīṣmarakṣiṇaḥ
tathaiva tāvakā rājan sṛñjayāś ca mahābalāḥ
     juhvataḥ samare prāṇān nijaghnur itaretaram
muktakeśā vikavacā virathāś chinnakārmukāḥ
     bāhubhiḥ samayudhyanta samavetāḥ parasparam
tathā marmātigair bhīṣmo nijaghāna mahārathān
     kampayan samare senāṃ pāṇḍavānāṃ mahābalaḥ
tena yaudhiṣṭhire sainye bahavo mānavā hatāḥ
     dantinaḥ sādinaś caiva rathino 'tha hayās tathā
tatra bhārata bhīṣmasya raṇe dṛṣṭvā parākramam
     atyadbhutam apaśyāma śakrasyeva parākramam
tathaiva bhīmasenasya pārṣatasya ca bhārata
     raudram āsīt tadā yuddhaṃ sātvatasya ca dhanvinaḥ
dṛṣṭvā droṇasya vikrāntaṃ pāṇḍavān bhayam āviśat
     eka eva raṇe śakto hantum asmān sa sainikān
kiṃ punaḥ pṛthivī śūrair yodhavrātaiḥ samāvṛtaḥ
     ity abruvan mahārāja raṇe droṇena pīḍitāḥ
vartamāne tathā raudre saṃgrāme bharatarṣabha
     ubhayoḥ senayoḥ śūrā nāmṛṣyanta parasparam
āviṣṭā iva yudhyante rakṣobhūtā mahābalāḥ
     tāvakāḥ pāṇḍaveyāś ca saṃrabdhās tāta dhanvinaḥ
na sma paśyāmahe kaṃ cid yaḥ prāṇān parirakṣati
     saṃgrāme daityasaṃkāśe tasmin yoddhā narādhipa
