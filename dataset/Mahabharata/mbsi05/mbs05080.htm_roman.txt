[v]
      rājñas tu vacanaṃ śrutvā dharmārthasahitaṃ hitam
      kṛṣṇā dāśārham āsīnam abravīc chokakarṣitā
sutā drupadarājasya svasitāyata mūrdhajā
      saṃpūjya sahadevaṃ ca sātyakiṃ ca mahāratham
bhīmasenaṃ ca saṃśāntaṃ dṛṣṭvā paramadurmanāḥ
      aśrupūrṇekṣaṇā vākyam uvācedaṃ manasvinī
viditaṃ te mahābāho dharmajña madhusūdana
      yathā nikṛtim āsthāya bhraṃśitāḥ pāṇḍavāḥ sukhāt
dhṛtarāṣṭrasya putreṇa sāmātyena janārdana
      yathā ca saṃjayo rājñā mantraṃ rahasi śrāvitaḥ
yudhiṣṭhireṇa dāśārha tac cāpi viditaṃ tava
      yathoktaḥ saṃjayaś caiva tac ca sarvaṃ śrutaṃ tvayā
pañca nas tāta dīyantāṃ grāmā iti mahādyute
      kuśa sthalaṃ vṛkasthalam āsandī vāraṇāvatam
avasānaṃ mahābāho kiṃ cid eva tu pañcamam
      iti duryodhano vācyaḥ suhṛdaś cāsya keśava
tac cāpi nākarod vākyaṃ śrutvā kṛṣṇa suyodhanaḥ
      yudhiṣṭhirasya dāśārha hrīmataḥ saṃdhim icchataḥ
apradānena rājyasya yadi kṛṣṇa suyodhanaḥ
     saṃdhim icchen na kartavyas tatra gatvā kathaṃ cana
śakṣyanti hi mahābāho pāṇḍavāḥ sṛñjayaiḥ saha
     dhārtarāṣṭra balaṃ ghoraṃ kruddhaṃ pratisamāsitum
na hi sāmnā na dānena śakyo 'rthas teṣu kaś cana
     tasmāt teṣu na kartavyā kṛpā te madhusūdana
sāmnā dānena vā kṛṣṇa ye na śāmyanti śatravaḥ
     moktavyas teṣu daṇḍaḥ syāj jīvitaṃ parirakṣatā
tasmāt teṣu mahādaṇḍaḥ kṣeptavyaḥ kṣipram acyuta
     tvayā caiva mahābāho pāṇḍavaiḥ saha sṛjñjayaiḥ
etat samarthaṃ pārthānāṃ tava caiva yaśaḥ karam
     kriyamāṇaṃ bhavet kṛṣṇa kṣatrasya ca sukhāvaham
kṣatriyeṇa hi hantavyaḥ kṣatriyo lobham āsthitaḥ
     akṣatriyo vā dāśārha svadharmam anutiṣṭhatā
anyatra brāhmaṇāt tāta sarvapāpeṣv avasthitāt
     gurur hi sarvavarṇānāṃ brāhmaṇaḥ prasṛtāgra bhuj
yathā vadhye bhaved doṣo vadhyamāne janārdana
     sa vadhyasyāvadhe dṛṣṭa iti dharmavido viduḥ
yathā tvāṃ na spṛśed eṣa doṣaḥ kṛṣṇa tathā kuru
     pāṇḍavaiḥ saha dāśārha sṛñjayaiś ca sasainikaiḥ
punar uktaṃ ca vakṣyāmi viśrambheṇa janārdana
     kā nu sīmantinī mādṛk pṛthivyām asti keśava
sutā drupadarājasya vedimadhyāt samutthitā
     dhṛṣṭadyumnasya bhaginī tava kṛṣṇa priyā sakhī
ājamīḍha kulaṃ prāptā snuṣā pāṇḍor mahātmanaḥ
     mahiṣī pāṇḍuputrāṇāṃ pañcendra samavarcasām
sutā me pañcabhir vīraiḥ pañca jātā mahārathāḥ
     abhimanyur yathā kṛṣṇa tathā te tava dharmataḥ
sāhaṃ keśagrahaṃ prāptā parikliṣṭā sabhāṃ gatā
     paśyatāṃ pāṇḍuputrāṇāṃ tvayi jīvati keśava
jīvatsu kauraveyeṣu pāñcāleṣv atha vṛṣṇiṣu
     dāsī bhūtāsmi pāpānāṃ sabhāmadhye vyavasthitā
nirāmarṣeṣv aceṣṭeṣu prekṣamāṇeṣu pāṇḍuṣu
     trāhi mām iti govinda manasā kāṅkṣito 'si me
yatra māṃ bhagavān rājā śvaśuro vākyam abravīt
     varaṃ vṛṇīṣva pāñcāli varārhāsi matāsi me
adāsāḥ pāṇḍavāḥ santu sarathāḥ sāyudhā iti
     mayokte yatra nirmuktā vanavāsāya keśava
evaṃvidhānāṃ duḥkhānām abhijño 'si janārdana
     trāhi māṃ puṇḍarīkākṣa sabhartṛjñātibāndhavām
nanv ahaṃ kṛṣṇa bhīṣmasya dhṛtarāṣṭrasya cobhayoḥ
     snuṣā bhavāmi dharmeṇa sāhaṃ dāsī kṛtābhavam
dhig balaṃ bhīmasenasya dhik pārthasya dhanuṣmatām
     yatra duryodhanaḥ kṛṣṇa muhūrtam api jīvati
yadi te 'ham anugrāhyā yadi te 'sti kṛpā mayi
     dhārtarāṣṭreṣu vai kopaḥ sarvaḥ kṛṣṇa vidhīyatām
ity uktvā mṛdu saṃhāraṃ vṛjināgraṃ sudarśanam
     sunīlam asitāpāṅgī puṇyagandhādhivāsitam
sarvalakṣaṇasaṃpannaṃ mahābhujaga varcasam
     keśapakṣaṃ varārohā gṛhya savyena pāṇinā
padmākṣī puṇḍarīkākṣam upetya gajagāminī
     aśrupūrṇekṣaṇā kṛṣṇā kṛṣṇaṃ vacanam abravīt
ayaṃ te puṇḍarīkākṣa duḥśāsana karoddhṛtaḥ
     smartavyaḥ sarvakāleṣu pareṣāṃ saṃdhim icchatā
yadi bhīmārjunau kṛṣṇa kṛpaṇau saṃdhikāmukau
     pitā me yotsyate vṛddhaḥ saha putrair mahārathaiḥ
pañca caiva mahāvīryāḥ putrā me madhusūdana
     abhimanyuṃ puraskṛtya yotsyanti kurubhiḥ saha
duḥśāsana bhujaṃ śyāmaṃ saṃchinnaṃ pāṃsuguṇṭhitam
     yady ahaṃ taṃ na paśyāmi kā śāntir hṛdayasya me
trayodaśa hi varṣāṇi pratīkṣantyā gatāni me
     nidhāya hṛdaye manyuṃ pradīptam iva pāvakam
vidīryate me hṛdayaṃ bhīma vākśalya pīḍitam
     yo 'yam adya mahābāhur dharmaṃ samanupaśyati
ity uktvā bāṣpasannena kaṇṭhenāyata locanā
     ruroda kṛṣṇā sotkampaṃ sasvaraṃ bāṣpagadgadam
stanau pīnāyataśroṇī sahitāv abhivarṣatī
     dravī bhūtam ivātyuṣṇam utsṛjad vāri netrajam
tām uvāca mahābāhuḥ keśavaḥ parisāntvayan
     acirād drakṣyase kṛṣṇe rudatīr bharata striyaḥ
evaṃ tā bhīru rotsyanti nihatajñātibāndhavāḥ
     hatamitrā hatabalā yeṣāṃ kruddhāsi bhāmini
ahaṃ ca tat kariṣyāmi bhīṃmārjuna yamaiḥ saha
     yudhiṣṭhira niyogena daivāc ca vidhinirmitāt
dhārtarāṣṭrāḥ kālapakvā na cec chṛṇvanti me vacaḥ
     śeṣyante nihatā bhūmau śvaśṛgālādanī kṛtāḥ
caled dhi himavāñ śailo medinī śatadhā bhavet
     dyauḥ patec ca sanakṣatrā na me moghaṃ vaco bhavet
satyaṃ te pratijānāmi kṛṣṇe bāṣpo nigṛhyatām
     hatāmitrāñ śriyā yuktān acirād drakṣyase patīn
