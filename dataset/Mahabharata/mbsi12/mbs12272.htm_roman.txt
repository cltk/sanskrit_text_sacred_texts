[y]
      aho dharmiṣṭhatā tāta vṛtrasyāmitatejasaḥ
      yasya vijñānam atulaṃ viṣṇor bhaktiś ca tādṛśī
durvijñeyam idaṃ tāta viṣṇor amitatejasaḥ
      kathaṃ vā rājaśārdūla padaṃ tajjñātavān asau
bhavatā kathitaṃ hy etac chraddadhe cāham acyuta
      bhūyas tu me samutpannā buddhir avyaktadarśanāt
kathaṃ vinihato vṛtraḥ śakreṇa bharatarṣabha
      dharmiṣṭho viṣṇubhaktaś ca tattvajñaś ca padānvaye
etan me saṃśayaṃ brūhi pṛcchato bharatarṣabha
      vṛtras tu rājaśārdūla yathā śakreṇa nirjitaḥ
yathā caivābhavad yuddhaṃ tac cācakṣva pitāmaha
      vistareṇa mahābāho paraṃ kautūhalaṃ hi me
[bhī]
      rathenendraḥ prayāto vai sārdhaṃ suragaṇaiḥ purā
      dadarśāthāgrato vṛtraṃ viṣṭhitaṃ parvatopamam
yojanānāṃ śatāny ūrdhvaṃ pañcocchritam ariṃdama
      śatāni vistareṇātha trīṇy evābhyadhikāni tu
tat prekṣya tādṛśaṃ rūpaṃ trailokyenāpi durjayam
      vṛtrasya devāḥ saṃtrastā na śāntim upalebhire
śakrasya tu tadā rājann ūrustambho vyajāyata
     bhayād vṛtrasya sahasā dṛṣṭvā tad rūpam uttamam
tato nādaḥ samabhavad vāditrāṇāṃ ca nisvanaḥ
     devāsurāṇāṃ sarveṣāṃ tasmin yuddha upasthite
atha vṛtrasya kauravya dṛṣṭvā śakram upasthitam
     na saṃbhramo na bhīḥ kā cid āsthā vā samajāyata
tataḥ samabhavad yuddhaṃ trailokyasya bhayaṃkaram
     śakrasya ca surendrasya vṛtrasya ca mahātmanaḥ
asibhiḥ pattiśaiḥ śūlaiḥ śaktitomaram udgaraiḥ
     śilābhir vividhābhiś ca kārmukaiś ca mahāsvanaiḥ
astraiś ca vividhair divyaiḥ pāvakolkābhir eva ca
     devāsurais tataḥ sainyaiḥ sarvam āsīt samākulam
pitāmahapurogāś ca sarve devagaṇās tathā
     ṛṣayaś ca mahābhāgās tad yuddhaṃ draṣṭum āgaman
vimānāgryair mahārāja siddhāś ca bharatarṣabha
     gandharvāś ca vimānāgryair apsarobhiḥ samāgaman
tato 'tarikṣam āvṛtya vṛtro dharmabhṛtāṃ varaḥ
     aśmavarṣeṇa devendraṃ parvatāt samavākirat
tato devagaṇāḥ kruddhāḥ sarvataḥ śastravṛṣṭibhiḥ
     aśmavarṣam apohanta vṛtrapreritam āhave
vṛtraś ca kuruśārdūla mahāmāyo mahābalaḥ
     mohayām āsa devendraṃ māyāyuddhena sarvataḥ
tasya vṛtrārditasyātha moha āsīc chatakratoḥ
     rathaṃtareṇa taṃ tatra vasiṣṭhaḥ samabodhayat
[vasisṭha]
     devaśreṣṭho 'si devendra surārivinibarhaṇa
     trailokyabalasaṃyuktaḥ kasmāc chakra viṣīdasi
eṣa brahmā ca viṣṇuś ca śivaś caiva jagatprabhuḥ
     somaś ca bhagavān devaḥ sarve ca paramarṣayaḥ
mā kārṣīḥ kaśmalaṃ śakra kaś cid evetaro yathā
     āryāṃ yuddhe matiṃ kṛtvā jahi śatruṃ sureśvara
eṣa lokagurus tryakṣaḥ sarvalokanamaskṛtaḥ
     nirīkṣate tvāṃ bhagavāṃs tyaja mohaṃ sureśvara
ete brahmarṣayaś caiva bṛhaspatipurogamāḥ
     stavena śakra divyena stuvanti tvāṃ jayāya vai
[bhī]
     evaṃ saṃbodhyamānasya vasiṣṭhena mahātmanā
     atīva vāsavasyāsīd balam uttamatejasaḥ
tato buddhim upāgamya bhagavān pākaśāsanaḥ
     yogena mahatā yuktas tāṃ māyāṃ vyapakarṣata
tato 'ṅgiraḥ sutaḥ śrīmāṃs te caiva paramarṣayaḥ
     dṛṣṭvā vṛtrasya vikrāntam upagamya maheśvaram
     ūcur vṛtra vināśārthaṃ lokānāṃ hitakāmyayā
tato bhagavatas tejo jvaro bhūtvā jagatpateḥ
     samāviśan mahāraudraṃ vṛtraṃ daityavaraṃ tadā
viṣṇuś ca bhagavān devaḥ sarvalokābhipūjitaḥ
     aindraṃ samāviśad vajraṃ lokasaṃrakṣaṇe rataḥ
tato bṛhaspatir dhīmān upāgamya śatakratum
     vasiṣṭhaś ca mahātejāḥ sarve ca paramarṣayaḥ
te samāsādya varadaṃ vāsavaṃ lokapūjitam
     ūcur ekāgramanaso jahi vṛtram iti prabho
[maheṣvara]
     eṣa vṛtro mahāñ śakra balena mahatā vṛtaḥ
     viśvātmā sarvagaś caiva bahumāyaś ca viśrutaḥ
tad enam asuraśreṣṭhaṃ trailokyenāpi durjayam
     jahi tvaṃ yogam āsthāya māvamaṃsthāḥ sureśvara
anena hi tapastaptaṃ balārtham amarādhipa
     ṣaṣṭiṃ varṣasahasrāṇi brahmā cāsmai varaṃ dadau
mahattvaṃ yogināṃ caiva mahāmāyatvam eva ca
     mahābalatvaṃ ca tathā tejaś cāgryaṃ sureśvara
etad vai māmakaṃ tejaḥ samāviśati vāsava
     vṛtram enaṃ tvam apy evaṃ jahi vajreṇa dānavam
[ṣakra]
     bhagavaṃs tvatprasādena ditijaṃ sudurāsadam
     vajreṇa nihaniṣyāmi paśyatas te surarṣabha
[bhī]
     āviśyamāne daitye tu jvareṇātha mahāsure
     devatānām ṛṣīṇāṃ ca harṣān nādo mahān abhūt
tato dundubhayaś caiva śaṅkhāś ca sumahāsvanāḥ
     murajā ḍiṇḍimāś caiva prāvādyanta sahasraśaḥ
asurāṇāṃ tu sarveṣāṃ smṛtilopo 'bhavan mahān
     prajñānāśaś ca balavān kṣaṇena samapadyata
tam āviṣṭam atho jñātvā ṛṣayo devatās tathā
     stuvantaḥ śakram īśānaṃ tathā prācodayann api
rathasthasya hi śakrasya yuddhakāle mahātmanaḥ
     ṛṣibhiḥ stūyamānasya rūpam āsīt sudurdṛśam
