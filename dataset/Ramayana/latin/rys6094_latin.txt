tam āpatantaṃ sahasā svanavantaṃ mahādhvajam
 rathaṃ rākṣasarājasya nararājo dadarśa ha
kṛṣṇavājisamāyuktaṃ yuktaṃ raudreṇa varcasā
 taḍitpatākāgahanaṃ darśitendrāyudhāyudham
 śaradhārā vimuñcantaṃ dhārāsāram ivānbudam
taṃ dṛṣṭvā meghasaṃkāśam āpatantaṃ rathaṃ ripoḥ
 girer vajrābhimṛṣṭasya dīryataḥ sadṛśasvanam
 uvāca mātaliṃ rāmaḥ sahasrākṣasya sārathim
mātale paśya saṃrabdham āpatantaṃ rathaṃ ripoḥ
 yathāpasavyaṃ patatā vegena mahatā punaḥ
 samare hantum ātmānaṃ tathānena kṛtā matiḥ
tad apramādam ātiṣṭha pratyudgaccha rathaṃ ripoḥ
 vidhvaṃsayitum icchāmi vāyur megham ivotthitam
aviklavam asaṃbhrāntam avyagrahṛdayekṣaṇam
 raśmisaṃcāraniyataṃ pracodaya rathaṃ drutam
kāmaṃ na tvaṃ samādheyaḥ puraṃdararathocitaḥ
 yuyutsur aham ekāgraḥ smāraye tvāṃ na śikṣaye
parituṣṭaḥ sa rāmasya tena vākyena mātaliḥ
 pracodayām āsa rathaṃ surasārathisattamaḥ
apasavyaṃ tataḥ kurvan rāvaṇasya mahāratham
 cakrotkṣiptena rajasā rāvaṇaṃ vyavadhūnayat
tataḥ kruddho daśagrīvas tāmravisphāritekṣaṇaḥ
 rathapratimukhaṃ rāmaṃ sāyakair avadhūnayat
dharṣaṇāmarṣito rāmo dhairyaṃ roṣeṇa laṅghayan
 jagrāha sumahāvegam aindraṃ yudhi śarāsanam
 śarāṃś ca sumahātejāḥ sūryaraśmisamaprabhān
tad upoḍhaṃ mahad yuddham anyonyavadhakāṅkṣiṇoḥ
 parasparābhimukhayor dṛptayor iva siṃhayoḥ
tato devāḥ sagandharvāḥ siddhāś ca paramarṣayaḥ
 samīyur dvairathaṃ draṣṭuṃ rāvaṇakṣayakāṅkṣiṇaḥ
samutpetur athotpātā dāruṇā lomaharṣaṇāḥ
 rāvaṇasya vināśāya rāghavasya jayāya ca
vavarṣa rudhiraṃ devo rāvaṇasya rathopari
 vātā maṇḍalinas tīvrā apasavyaṃ pracakramuḥ
mahad gṛdhrakulaṃ cāsya bhramamāṇaṃ nabhastale
 yena yena ratho yāti tena tena pradhāvati
saṃdhyayā cāvṛtā laṅkā japāpuṣpanikāśayā
 dṛśyate saṃpradīteva divase 'pi vasuṃdharā
sanirghātā maholkāś ca saṃpracetur mahāsvanāḥ
 viṣādayantyo rakṣāṃsi rāvaṇasya tadāhitāḥ
rāvaṇaś ca yatas tatra pracacāla vasuṃdharā
 rakṣasāṃ ca praharatāṃ gṛhītā iva bāhavaḥ
tāmrāḥ pītāḥ sitāḥ śvetāḥ patitāḥ sūryaraśmayaḥ
 dṛśyante rāvaṇasyāṅge parvatasyeva dhātavaḥ
gṛdhrair anugatāś cāsya vamantyo jvalanaṃ mukhaiḥ
 praṇedur mukham īkṣantyaḥ saṃrabdham aśivaṃ śivāḥ
pratikūlaṃ vavau vāyū raṇe pāṃsūn samutkiran
 tasya rākṣasarājasya kurvan dṛṣṭivilopanam
nipetur indrāśanayaḥ sainye cāsya samantataḥ
 durviṣahya svanā ghorā vinā jaladharasvanam
diśaś ca pradiśaḥ sarvā babhūvus timirāvṛtāḥ
 pāṃsuvarṣeṇa mahatā durdarśaṃ ca nabho 'bhavat
kurvantyaḥ kalahaṃ ghoraṃ sārikās tadrathaṃ prati
 nipetuḥ śataśas tatra dāruṇā dāruṇasvanāḥ
jaghanebhyaḥ sphuliṅgāṃś ca netrebhyo 'śrūṇi saṃtatam
 mumucus tasya turagās tulyam agniṃ ca vāri ca
evaṃ prakārā bahavaḥ samutpātā bhayāvahāḥ
 rāvaṇasya vināśāya dāruṇāḥ saṃprajajñire
rāmasyāpi nimittāni saumyāni ca śivāni ca
 babhūvur jayaśaṃsīni prādurbhūtāni sarvaśaḥ
tato nirīkṣyātmagatāni rāghavo; raṇe nimittāni nimittakovidaḥ
 jagāma harṣaṃ ca parāṃ ca nirvṛtiṃ; cakāra yuddhe 'bhyadhikaṃ ca vikramam
