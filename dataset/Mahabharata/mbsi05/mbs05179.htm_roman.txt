bhīṣma uvāca
      tato mām abravīd rāmaḥ prahasann iva bhārata
      diṣṭyā bhīṣma mayā sārdhaṃ yoddhum icchasi saṃgare
ayaṃ gacchāmi kauravya kurukṣetraṃ tvayā saha
      bhāṣitaṃ tat kariṣyāmi tatrāgaccheḥ paraṃtapa
tatra tvāṃ nihataṃ mātā mayā śaraśatācitam
      jāhnavī paśyatāṃ bhīṣma gṛdhrakaṅkabaḍāśanam
kṛpaṇaṃ tvām abhiprekṣya siddhacāraṇasevitā
      mayā vinihataṃ devī rodatām adya pārthiva
atadarhā mahābhāgā bhagīrathasutā nadī
      yā tvām ajījanan mandaṃ yuddhakāmukam āturam
ehi gaccha mayā bhīṣma yuddham adyaiva vartatām
      gṛhāṇa sarvaṃ kauravya rathādi bharatarṣabha
iti bruvāṇaṃ tam ahaṃ rāmaṃ parapuraṃjayam
      praṇamya śirasā rājann evam astv ity athābruvam
evam uktvā yayau rāmaḥ kurukṣetraṃ yuyutsayā
      praviśya nagaraṃ cāhaṃ satyavatyai nyavedayam
tataḥ kṛtasvastyayano mātrā pratyabhinanditaḥ
      dvijātīn vācya puṇyāhaṃ svasti caiva mahādyute
ratham āsthāya ruciraṃ rājataṃ pāṇḍurair hayaiḥ
     sūpaskaraṃ svadhiṣṭhānaṃ vaiyāghraparivāraṇam
upapannaṃ mahāśastraiḥ sarvopakaraṇānvitam
     tat kulīnena vīreṇa hayaśāstravidā nṛpa
yuktaṃ sūtena śiṣṭena bahuśo dṛṣṭakarmaṇā
     daṃśitaḥ pāṇḍureṇāhaṃ kavacena vapuṣmatā
pāṇḍuraṃ kārmukaṃ gṛhya prāyāṃ bharatasattama
     pāṇḍureṇātapatreṇa dhriyamāṇena mūrdhani
pāṇḍuraiś cāmaraiś cāpi vījyamāno narādhipa
     śuklavāsāḥ sitoṣṇīṣaḥ sarvaśuklavibhūṣaṇaḥ
stūyamāno jayāśīrbhir niṣkramya gajasāhvayāt
     kurukṣetraṃ raṇakṣetram upāyāṃ bharatarṣabha
te hayāś coditās tena sūtena paramāhave
     avahan māṃ bhṛśaṃ rājan manomārutaraṃhasaḥ
gatvāhaṃ tat kurukṣetraṃ sa ca rāmaḥ pratāpavān
     yuddhāya sahasā rājan parākrāntau parasparam
tataḥ saṃdarśane 'tiṣṭhaṃ rāmasyātitapasvinaḥ
     pragṛhya śaṅkhapravaraṃ tataḥ prādhamam uttamam
tatas tatra dvijā rājaṃs tāpasāś ca vanaukasaḥ
     apaśyanta raṇaṃ divyaṃ devāḥ sarṣigaṇās tadā
tato divyāni mālyāni prādurāsan muhur muhuḥ
     vāditrāṇi ca divyāni meghavṛndāni caiva ha
tatas te tāpasāḥ sarve bhārgavasyānuyāyinaḥ
     prekṣakāḥ samapadyanta parivārya raṇājiram
tato mām abravīd devī sarvabhūtahitaiṣiṇī
     mātā svarūpiṇī rājan kim idaṃ te cikīrṣitam
gatvāhaṃ jāmadagnyaṃ taṃ prayāciṣye kurūdvaha
     bhīṣmeṇa saha mā yotsīḥ śiṣyeṇeti punaḥ punaḥ
mā maivaṃ putra nirbandhaṃ kuru vipreṇa pārthiva
     jāmadagnyena samare yoddhum ity avabhartsayat
kiṃ na vai kṣatriyaharo haratulyaparākramaḥ
     viditaḥ putra rāmas te yatas tvaṃ yoddhum icchasi
tato 'ham abruvaṃ devīm abhivādya kṛtāñjaliḥ
     sarvaṃ tad bharataśreṣṭha yathāvṛttaṃ svayaṃvare
yathā ca rāmo rājendra mayā pūrvaṃ prasāditaḥ
     kāśirājasutāyāś ca yathā kāmaḥ purātanaḥ
tataḥ sā rāmam abhyetya jananī me mahānadī
     madarthaṃ tam ṛṣiṃ devī kṣamayām āsa bhārgavam
     bhīṣmeṇa saha mā yotsīḥ śiṣyeṇeti vaco 'bravīt
sa ca tām āha yācantīṃ bhīṣmam eva nivartaya
     na hi me kurute kāmam ity ahaṃ tam upāgamam
saṃjaya uvāca
     tato gaṅgā sutasnehād bhīṣmaṃ punar upāgamat
     na cāsyāḥ so 'karod vākyaṃ krodhaparyākulekṣaṇaḥ
athādṛśyata dharmātmā bhṛguśreṣṭho mahātapāḥ
     āhvayām āsa ca punar yuddhāya dvijasattamaḥ
