teṣāṃ samupaviṣṭānāṃ sarveṣāṃ dīnacetasām
 uvāca vākyaṃ kākutstho mukhena pariśuṣyatā
sarve śṛṇuta bhadraṃ vo mā kurudhvaṃ mano 'nyathā
 paurāṇāṃ mama sītāyāṃ yādṛśī vartate kathā
paurāpavādaḥ sumahāṃs tathā janapadasya ca
 vartate mayi bībhatsaḥ sa me marmāṇi kṛntati
ahaṃ kila kule jata ikṣvākūṇāṃ mahātmanām
 sītāṃ pāpasamācārām ānayeyaṃ kathaṃ pure
jānāsi hi yathā saumya daṇḍake vijane vane
 rāvaṇena hṛtā sītā sa ca vidhvaṃsito mayā
pratyakṣaṃ tava saumitre devanāṃ havyavāhanaḥ
 apāpāṃ maithilīm āha vāyuś cākāśagocaraḥ
candrādityau ca śaṃsete surāṇāṃ saṃnidhau purā
 ṛṣīṇāṃ caiva sarveṣām apāpāṃ janakātmajām
evaṃ śuddha samācārā devagandharvasaṃnidhau
 laṅkādvīpe mahendreṇa mama haste niveśitā
antarātmā ca me vetti sītāṃ śuddhāṃ yaśasvinīm
 tato gṛhītvā vaidehīm ayodhyām aham āgataḥ
ayaṃ tu me mahān vādaḥ śokaś ca hṛdi vartate
 paurāpavādaḥ sumahāṃs tathā janapadasya ca
akīrtir yasya gīyeta loke bhūtasya kasya cit
 pataty evādhamāṁl lokān yāvac chabdaḥ sa kīrtyate
akīrtir nindyate daivaiḥ kīrtir deveṣu pūjyate
 kīrtyarthaṃ ca samārambhaḥ sarva eva mahātmanām
apy ahaṃ jīvitaṃ jahyāṃ yuṣmān vā puruṣarṣabhāḥ
 apavādabhayād bhītāḥ kiṃ punar janakātmajām
tasmād bhavantaḥ paśyantu patitaṃ śokasāgare
 na hi paśyāmy ahaṃ bhūyaḥ kiṃ cid duḥkham ato 'dhikam
śvas tvaṃ prabhāte saumitre sumantrādhiṣṭhitaṃ ratham
 āruhya sītām āropya viṣayānte samutsṛja
gaṅgāyās tu pare pāre vālmīkeḥ sumahātmanaḥ
 āśramo divyasaṃkāśas tamasātīram āśritaḥ
tatraināṃ vijane kakṣe visṛjya raghunandana
 śīghram āgaccha saumitre kuruṣva vacanaṃ mama
na cāsmi prativaktavyaḥ sītāṃ prati kathaṃ cana
 aprītiḥ paramā mahyaṃ bhavet tu prativārite
śāpitāś ca mayā yūyaṃ bhujābhyāṃ jīvitena ca
 ye māṃ vākyāntare brūyur anunetuṃ kathaṃ cana
mānayantu bhavanto māṃ yadi macchāsane sthitāḥ
 ito 'dya nīyatāṃ sītā kuruṣva vacanaṃ mama
pūrvam ukto 'ham anayā gaṅgātīre mahāśramān
 paśyeyam iti tasyāś ca kāmaḥ saṃvartyatām ayam
evam uktvā tu kākutstho bāṣpeṇa pihitekṣaṇaḥ
 praviveśa sa dharmātmā bhrātṛbhiḥ parivāritaḥ
