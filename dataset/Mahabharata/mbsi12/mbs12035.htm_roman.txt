[yudhisṭhira]
      kāni kṛtveha karmāṇi prāyaścittīyate naraḥ
      kiṃ kṛtvā caiva mucyeta tan me brūhi pitāmahaḥ
[vyāsa]
      akurvan vihitaṃ karma pratiṣiddhāni cācaran
      prāyaścittīyate hy evaṃ naro mithyā ca vartayan
sūryeṇābhyudito yaś ca brahma cārī bhavaty uta
      tathā sūryābhinirmuktaḥ kunakhī śyāvadann api
parivittiḥ parivettā brahmojjho yaś ca kutsakaḥ
      didhiṣū patis tathā yaḥ syād agre didhiṣur eva ca
avakīrṇī bhaved yaś ca dvijātivadhakas tathā
      atīrthe brahmaṇas tyāgī tīrthe cāpratipādakaḥ
grāmayājī ca kaunteya rājñaś ca parivikrayī
      śūdra strīvadhako yaś ca pūrvaḥ pūrvas tu garhitaḥ
vṛthā paśusamālambhī vanadāhasya kārakaḥ
      anṛtenopacartā ca pratiroddhā guros tathā
yaś cāgnīn apavidhyeta tathaiva brahma vikrayī
      etāny enāṃsi sarvāṇi vyutkrānta samayaś ca yaḥ
akāryāṇy api vakṣyāmi yāni tāni nibodha me
      lokaveda viruddhāni tāny ekāgramanāḥ śṛṇu
svadharmasya parityāgaḥ paradharmasya ca kriyā
     ayājya yājanaṃ caiva tathābhakṣyasya bhakṣaṇam
śaraṇāgata saṃtyāgo bhṛtyasyābharaṇaṃ tathā
     rasānāṃ vikrayaś cāpi tiryagyonivadhas tathā
ādhānādīni karmāṇi śaktimān na karoti yaḥ
     aprayacchaṃś ca sarvāṇi nityaṃ deyāni bhārata
dakṣiṇānām adānaṃ ca brāhmaṇa svābhimarśanam
     sarvāṇy etāny akāryāṇi prāhur dharmavido janāḥ
pitrā vibhajate putro yaś ca syād guru talpa gaḥ
     aprajāyann adharmeṇa bhavaty ādharmiko janaḥ
uktāny etāni karmāṇi vistareṇetareṇa ca
     yāni kurvann akurvaṃś ca prāyaścittīyate janaḥ
etāny eva tu karmāṇi kriyamāṇāni mānavān
     yeṣu yeṣu nimitteṣu na limpanty atha tac chṛṇu
pragṛhya śastram āyāntam api vedāntagaṃ raṇe
     jighāṃsantaṃ nihatyājau na tena brahma hā bhavet
api cāpy atra kaunteya mantro vedeṣu paṭhyate
     veda pramāṇa vihitaṃ taṃ dharmaṃ prabravīmi te
apetaṃ brāhmaṇaṃ vṛttād yo hanyād ātatāyinam
     na tena brahma hā sa syān manyus taṃ manyum ṛcchati
prāṇātyaye tathājñānād ācaran madirām api
     acodito dharmaparaḥ punaḥ saṃskāram arhati
etat te sarvam ākhyātaṃ kaunteyābhakṣya bhakṣaṇam
     prāyaścīta vidhānena sarvam etena śudhyati
guru talpaṃ hi gurvarthe na dūṣayati mānavam
     uddālakaḥ śvetaketuṃ janayām āsa śiṣyataḥ
steyaṃ kurvaṃs tu gurvartham āpatsu na nibadhyate
     bahuśaḥ kāmakāreṇa na ced yaḥ saṃpravartate
anyatra brāhmaṇa svebhya ādadāno na duṣyati
     svayam aprāśitā yaś ca na sa pāpena lipyate
prāṇatrāṇe 'nṛtaṃ vācyam ātmano vā parasya vā
     gurvarthe strīṣu caiva syād vivāha karaṇeṣu ca
nāvartate vrataṃ svapne śukramokṣe kathaṃ cana
     ājyahomaḥ samiddhe 'gnau prāyaścittaṃ vidhīyate
pārivittyaṃ ca patite nāsti pravrajite tathā
     bhikṣite pāradāryaṃ ca na tad dharmasya dūṣakam
vṛthā paśusamālambhaṃ naiva kuryān na kārayet
     anugrahaḥ paśūṇāṃ hi saṃskāro vidhicoditaḥ
anarhe brāhmaṇe dattam ajñānāt tan na dūṣakam
     sa kāraṇaṃ tathā tīrthe 'tīrthe vā pratipādanam
striyas tathāpacāriṇyo niṣkṛtiḥ syād adūṣikā
     api sā pūyate tena na tu bhartā praduṣyate
tattvaṃ jñātvā tu somasya vikrayaḥ syād adūṣakaḥ
     asamarthasya bhṛtyasya visargaḥ syād adoṣavān
     vanadāho gavām arthe kriyamāṇo na dūṣakaḥ
uktāny etāni karmāṇi yāni kurvan na duṣyati
     prāyaścittāni vakṣyāmi vistareṇaiva bhārata
