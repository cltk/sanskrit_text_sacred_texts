[ṣukra]
      yasmād dharmāt paro dharmo vidyate neha kaś cana
      yo viśiṣṭaś ca dharmebhyas taṃ bhavān prabravītu me
[vyāsa]
      dharmaṃ te saṃpravakṣyāmi purāṇam ṛṣisaṃstutam
      viśiṣṭaṃ sarvadharmebhyas tam ihaikamanāḥ śṛṇu
indriyāṇi pramāthīni buddhyā saṃyamya yatnataḥ
      sarvato niṣpatiṣṇūni pitā bālān ivātmajān
manasaś cendriyāṇāṃ ca hy aikāgryaṃ paramaṃ tapaḥ
      taj jyāyaḥ sarvadharmebhyaḥ sa dharmaḥ para ucyate
tāni sarvāṇi saṃdhāya manaḥ sasthāni medhayā
      ātmatṛpta ivāsīta bahu cintyam acintayan
gocarebhyo nivṛttāni yadā sthāsyanti veśmani
      tadā tvam ātmanātmānaṃ paraṃ drakṣyasi śāśvatam
sarvātmānaṃ mahātmānaṃ vidhūmam iva pāvakam
      taṃ paśyanti mahātmāno brāhmaṇā ye manīṣiṇaḥ
yathā puṣpa phalopeto bahuśākho mahādrumaḥ
      ātmano nābhijānīte kva me puṣpaṃ kva me phalam
evam ātmā na jānīte kva gamiṣye kuto nv aham
      anyo hy atrāntar ātmāsti yaḥ sarvam anupaśyati
jñānadīpena dīptena paśyaty ātmānam ātmanā
     dṛṣṭvā tvam ātmanātmānaṃ nirātmā bhava sarvavit
vimuktaḥ sarvapāpebhyo muktatvaca ivoragaḥ
     parāṃ buddhim avāpyeha vipāpmā vigatajvaraḥ
sarvataḥ srotasaṃ ghorāṃ nadīṃ lokapravāhinīm
     pañcendriya grāhavatīṃ manaḥsaṃkalparodhasam
lobhamohatṛṇachannāṃ kāmakrodhasarīsṛpām
     satyatīrthānṛta kṣobhāṃ krodhapaṅkāṃ sarid varām
avyaktaprabhavāṃ śīghrāṃ dustarām akṛtātmabhiḥ
     pratarasva nadīṃ buddhyā kāmagrāhasamākulām
saṃsārasāgara gamāṃ yonipātāla dustarām
     ātmajanmodbhavāṃ tāta jihvāvartāṃ durāsadām
yāṃ taranti kṛtaprajñā dhṛtimanto manīṣiṇaḥ
     tāṃ tīrṇaḥ sarvato mukto vipūtātmātmavic chuciḥ
uttamāṃ buddhim āsthāya brahmabhūyaṃ gamiṣyasi
     saṃtīrṇaḥ sarvasaṃkleśān prasannātmā vikalmasaḥ
bhūmiṣṭhānīva bhūtāni parvatastho niśāmaya
     akrudhyann aprahṛṣyaṃś ca nanṛśaṃsa matis tathā
     tato drakṣyasi bhūtānāṃ sarveṣāṃ prabhavāpyayau
evaṃ vai sarvadharmebhyo viśiṣṭaṃ menire budhāḥ
     dharmaṃ dharmabhṛtāṃ śreṣṭha munayas tattvadarśinaḥ
ātmano 'vyayino jñātvā idaṃ putrānuśāsanam
     prayatāya pravaktavyaṃ hitāyānugatāya ca
ātmajñānam idaṃ guhyaṃ sarvaguhyatamaṃ mahat
     abruvaṃ yad ahaṃ tāta ātmasākṣikam añjasā
naiva strī na pumān etan naiva cedaṃ napuṃsakam
     aduḥkham asukhaṃ brahmabhūtabhavya bhavātmakam
naitaj jñātvā pumān strī vā punarbhavam avāpnuyāt
     abhava pratipattyartham etad vartma vidhīyate
athā matāni sarvāṇi na caitāni yathā yathā
     kathitāni mayā putra bhavanti na bhavanti ca
tat prītiyuktena guṇānvitena; putreṇa sat putraguṇānvitena
     pṛṣṭo hīdaṃ prītimatā hitārthaṃ; brūyāt sutasyeha yad uktam etat
