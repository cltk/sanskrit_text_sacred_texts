bṛhadaśva uvāca
      evaṃ sa samayaṃ kṛtvā dvāpareṇa kaliḥ saha
      ājagāma tatas tatra yatra rājā sa naiṣadhaḥ
sa nityam antaraprekṣī niṣadheṣv avasac ciram
      athāsya dvādaśe varṣe dadarśa kalir antaram
kṛtvā mūtram upaspṛśya saṃdhyām āste sma naiṣadhaḥ
      akṛtvā pādayoḥ śaucaṃ tatrainaṃ kalir āviśat
sa samāviśya tu nalaṃ samīpaṃ puṣkarasya ha
      gatvā puṣkaram āhedam ehi dīvya nalena vai
akṣadyūte nalaṃ jetā bhavān hi sahito mayā
      niṣadhān pratipadyasva jitvā rājan nalaṃ nṛpam
evam uktas tu kalinā puṣkaro nalam abhyayāt
      kaliś caiva vṛṣo bhūtvā gavāṃ puṣkaram abhyayāt
āsādya tu nalaṃ vīraṃ puṣkaraḥ paravīrahā
      dīvyāvety abravīd bhrātā vṛṣeṇeti muhur muhuḥ
na cakṣame tato rājā samāhvānaṃ mahāmanāḥ
      vaidarbhyāḥ prekṣamāṇāyāḥ paṇakālam amanyata
hiraṇyasya suvarṇasya yānayugyasya vāsasām
      āviṣṭaḥ kalinā dyūte jīyate sma nalas tadā
tam akṣamadasaṃmattaṃ suhṛdāṃ na tu kaś cana
     nivāraṇe 'bhavac chakto dīvyamānam acetasam
tataḥ paurajanaḥ sarvo mantribhiḥ saha bhārata
     rājānaṃ draṣṭum āgacchan nivārayitum āturam
tataḥ sūta upāgamya damayantyai nyavedayat
     eṣa paurajanaḥ sarvo dvāri tiṣṭhati kāryavān
nivedyatāṃ naiṣadhāya sarvāḥ prakṛtayaḥ sthitāḥ
     amṛṣyamāṇā vyasanaṃ rājño dharmārthadarśinaḥ
tataḥ sā bāṣpakalayā vācā duḥkhena karśitā
     uvāca naiṣadhaṃ bhaimī śokopahatacetanā
rājan paurajano dvāri tvāṃ didṛkṣur avasthitaḥ
     mantribhiḥ sahitaḥ sarvai rājabhaktipuraskṛtaḥ
     taṃ draṣṭum arhasīty eva punaḥ punar abhāṣata
tāṃ tathā rucirāpāṅgīṃ vilapantīṃ sumadhyamām
     āviṣṭaḥ kalinā rājā nābhyabhāṣata kiṃ cana
tatas te mantriṇaḥ sarve te caiva puravāsinaḥ
     nāyam astīti duḥkhārtā vrīḍitā jagmur ālayān
tathā tad abhavad dyūtaṃ puṣkarasya nalasya ca
     yudhiṣṭhira bahūn māsān puṇyaślokas tv ajīyata
