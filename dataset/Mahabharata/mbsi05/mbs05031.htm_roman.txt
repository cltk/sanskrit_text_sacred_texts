[y]
      uta santam asantaṃ ca bālaṃ vṛddhaṃ ca saṃjaya
      utābalaṃ balīyāṃsaṃ dhātā prakurute vaśe
uta bālāya pāṇḍityaṃ paṇḍitāyota bālatām
      dadāti sarvam īśānaḥ purastāc chukram uccaran
alaṃ vijñāpanāya syād ācakṣīthā yathātatham
      atho mantraṃ mantrayitvā nayonyenātihṛṣṭavat
gāvalgaṇe kurūn gatvā dhṛtarāṣṭraṃ mahābalam
      abhivādyopasaṃgṛhya tataḥ pṛccher anāmayam
brūyāś cainaṃ tvam āsīnaṃ kurubhiḥ parivāritam
      tavaiva rājan vīryeṇa sukhaṃ jīvanti pāṇḍavāḥ
tava prasādād bālās te prāptā rājyam ariṃdama
      rājye tān sthāpayitvāgre nopekṣīr vinaśiṣyataḥ
sarvam apy etad ekasya nālaṃ saṃjaya kasya cit
      tāta saṃhatya jīvāmo mā dviṣadbhyo vaśaṃ gamaḥ
tathābhīṣmaṃ śāṃtanavaṃ bhāratānāṃ pitāmaham
      śirasābhivadethās tvaṃ mama nāma prakīrtayan
abhivādya ca vaktavyas tato 'smākaṃ pitāmaha
      bhavatā śaṃtanor vaṃśo nimagnaḥ punar uddhṛtaḥ
sa tvaṃ kuru tathā tāta svamatena pitāmaha
     yathā jīvanti te pautrāḥ prītimantaḥ parasparam
tathaiva viduraṃ brūyāḥ kurūṇām mantradhāriṇam
     ayuddhaṃ saumya bhāṣasva hitakāmo yudhiṣṭhiraḥ
atho suyodhanaṃ brūyā rājaputram amarṣaṇam
     madhye kurūṇām āsīnam anunīya punaḥ punaḥ
apaśyan mām upekṣantaṃ kṛṣṇām ekāṃ sabhā gatām
     tadduḥkham atitikṣāma mā vadhīṣma kurūn iti
evaṃ pūrvāparān kleśān atitikṣanta pāṇḍavāḥ
     yathābalīyasaḥ santas tat sarvaṃ kuravo viduḥ
yan naḥ prāvrājayaḥ saumya ajinaiḥ prativāsitān
     tadduḥkham atitikṣāma mā vadhīṣma kurūn iti
yat tat sabhāyām ākramya kṛṣṇāṃ keśeṣv adharṣayat
     duḥśāsanas te 'numate tac cāsmābhir upekṣitam
yathocitaṃ svakaṃ bhāgaṃ labhemahi paraṃtapa
     nivartaya paradravye buddhiṃ gṛddhāṃ nararṣabha
śāntir evaṃ bhaved rājan prītiś caiva parasparam
     rājyaika deśam api naḥ prayaccha śamam icchatām
kuśa sthalaṃ vṛkasthalam āsandī vāraṇāvatam
     avasānaṃ bhaved atra kiṃ cid eva tu pañcamam
bhrātṝṇāṃ dehi pañcānāṃ grāmān pañca suyodhana
     śāntir no 'stu mahāprājña jñātibhiḥ saha saṃjaya
bhrātā bhrātaram anvetu pitā putreṇa yujyatām
     smayamānāḥ samāyāntu pāñcālāḥ kurubhiḥ saha
akṣatān kurupāñcālān paśyema iti kāmaye
     sarve sumanasas tāta śāmyāma bharatarṣabha
alam eva śamāyāsmi tathā yuddhāya saṃjaya
     dharmārthayor alaṃ cāhaṃ mṛdave dāruṇāya ca
