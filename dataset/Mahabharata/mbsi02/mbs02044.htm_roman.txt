[ṣ]
      duryodhana na te 'marṣaḥ kāryaḥ prati yudhiṣṭhiram
      bhāgadheyāni hi svāni pāṇḍavā bhuñjate sadā
anekair abhyupāyaiś ca tvayārabdhāḥ purāsakṛt
      vimuktāś ca naravyāghrā bhāgadheya puraskṛtāḥ
tair labdhā draupadī bhāryā drupadaś ca sutaiḥ saha
      sahāyaḥ pṛthivī lābhe vāsudevaś ca vīryavān
labdhaś ca nābhibhūto 'rthaḥ pitryo 'ṃśaḥ pṛthivīpate
      vivṛddhas tejasā teṣāṃ tatra kā paridevanā
dhanaṃjayena gāṇḍīvam akṣayyau ca maheṣudhī
      labdhāny astrāṇi divyāni tarpayitvā hutāśanam
tena kārmukamukhyena bāhuvīryeṇa cātmanaḥ
      kṛtā vaśe mahīpālās tatra kā paridevanā
agnidāhān mayaṃ cāpi mokṣayitvā sadānavam
      sabhāṃ tāṃ kārayām āsa savyasācī paraṃtapaḥ
tena caiva mayenoktāḥ kiṃ karā nāma rākṣasāḥ
      vahanti tāṃ sabhāṃ bhīmās tatra kā paridevanā
yac cāsahāyatāṃ rājann uktavān asi bhārata
      tan mithyā bhrātaro hīme sahāyās te mahārathāḥ
droṇas tava maheṣvāsaḥ saha putreṇa dhīmatā
     sūtaputraś ca rādheyo gautamaś ca mahārathaḥ
ahaṃ ca saha sodaryaiḥ saumadattiś ca vīryavān
     etais tvaṃ sahitaḥ sarvair jaya kṛtsnāṃ vasuṃdharām
[d]
     tvayā ca sahito rājann etaiś cānyair mahārathaiḥ
     etān eva vijeṣyāmi yadi tvam anumanyase
eteṣu vijiteṣv adya bhaviṣyati mahī mama
     sarve ca pṛthivīpālāḥ sabhā sā ca mahādhanā
[ṣ]
     dhanaṃjayo vāsudevo bhīmaseno yudhiṣṭhiraḥ
     nakulaḥ sahadevaś ca drupadaś ca sahātma jaiḥ
naite yudhi balāj jetuṃ śakyāḥ suragaṇair api
     mahārathā maheṣvāsāḥ kṛtāstrā yuddhadurmadāḥ
ahaṃ tu tad vijānāmi vijetuṃ yena śakyate
     yudhiṣṭhiraṃ svayaṃ rājaṃs tan nibodha juṣasva ca
[d]
     apramādena suhṛdām anyeṣāṃ ca mahātmanām
     yadi śakyā vijetuṃ te tan mamācakṣva mātula
[ṣ]
     dyūtapriyaś ca kaunteyo na ca jānāti devitum
     samāhūtaś ca rājendro na śakṣyati nivartitum
devane kuśalaś cāhaṃ na me 'sti sadṛśo bhuvi
     triṣu lokeṣu kaunteyaṃ taṃ tvaṃ dyūte samāhvaya
tasyākṣakuśalo rājann ādāsye 'ham asaṃśayam
     rājyaṃ śriyaṃ ca tāṃ dīptāṃ tvadarthaṃ puruṣarṣabha
idaṃ tu sarvaṃ tvaṃ rājñe duryodhana nivedaya
     anujñātas tu te pitrā vijeṣye taṃ na saṃśayaḥ
[d]
     tvam eva kurumukhyāya dhṛtarāṣṭrāya saubala
     nivedaya yathānyāyaṃ nāhaṃ śakṣye niśaṃsitum
