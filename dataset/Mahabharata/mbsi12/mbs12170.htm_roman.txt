[y]
      dhanino vādhanā ye ca vartayanti svatantriṇaḥ
      sukhaduḥkhāgamas teṣāṃ kaḥ kathaṃ vā pitāmaha
[bhīsma]
      atrāpy udāharantīmam itihāsaṃ purātanam
      śamyākena vimuktena gītaṃ śānti gatena ha
abravīn māṃ purā kaś cid brāhmaṇas tyāgam āsthitaḥ
      kliśyamānaḥ kudāreṇa kucailena bubhukṣayā
utpannam iha loke vai janmaprabhṛti mānavam
      vividhāny upavartante duḥkhāni ca sukhāni ca
tayor ekatare mārge yady enam abhisaṃnayet
      na sukhaṃ prāpya saṃhṛṣyen na duḥkhaṃ prāpya saṃjvaret
na vai carasi yac chreya ātmano vā yad īhase
      akāmātmāpi hi sadā dhuram udyamya caiva hi
akiṃcanaḥ paripatan sukham āsvādayiṣyasi
      akiṃcanaḥ sukhaṃ śete samuttiṣṭhati caiva hi
ākiṃcanyaṃ sukhaṃ loke pathyaṃ śivam anāmayam
      anamitram atho hy etad durlabhaṃ sulabhaṃ satām
akiṃcanasya śuddhasya upapannasya sarvaśaḥ
      avekṣamāṇas trīṁl lokān na tulyam upalakṣaye
ākiṃcanyaṃ ca rājyaṃ ca tulayā samatolayam
     atyaricyata dāridryaṃ rājyād api guṇādhikam
ākiṃcanye ca rājye ca viśeṣaḥ sumahān ayam
     nityodvigno hi dhanavān mṛtyor āsya gato yathā
naivāsyāgnir na cādityo na mṛtyur na ca dasyavaḥ
     prabhavanti dhanajyāni nirmuktasya nirāśiṣaḥ
taṃ vai sadā kāmacaram anupastīrṇa śāyinam
     bāhūpadhānaṃ śāmyantaṃ praśaṃsanti divaukasaḥ
dhanavān krodhalobhābhyām āviṣṭo naṣṭa cetanaḥ
     tiryag īkṣaḥ śuṣkamukhaḥ pāpako bhrukutīmukhaḥ
nirdaśaṃś cādharauṣṭhaṃ ca kruddho dāruṇabhāṣitā
     kas tam icchet paridraṣṭuṃ dātum icchati cen mahīm
śriyā hy abhīsknaṃ saṃvāso mohayaty avicakṣaṇam
     sā tasya cittaṃ harati śāradābhram ivānilaḥ
athainaṃ rūpamānaś ca dhanamānaś ca vindati
     abhijāto 'smi siddho 'smi nāsmi kevalamānuṣaḥ
     ity ebhiḥ kāraṇais tasya tribhir cittaṃ prasicyate
sa prasikta mano bhogān visṛjya pitṛsaṃcitān
     parikṣīṇaḥ parasvānām ādānaṃ sādhu manyate
tam atikrānta maryādam ādadānaṃ tatas tataḥ
     pratiṣedhanti rājāno lubdhā mṛgam iveṣubhiḥ
evam etāni duḥkhāni tāni tānīha mānavam
     vividhāny upavartante gātrasaṃsparśajāni ca
teṣāṃ paramaduḥkhānāṃ buddhyā bhaiṣajyam ācaret
     lokadharmaṃ samājñāya dhruvāṇām adhruvaiḥ saha
nātyaktvā sukham āpnoti nātyaktvā vindate param
     nātyaktvā cābhayaḥ śete tyaktvā sarvaṃ sukhī bhava
ity etad dhāstinapure brāhmaṇenopavarṇitam
     śamyākena purā mahyaṃ tasmāt tyāgaḥ paro mataḥ
