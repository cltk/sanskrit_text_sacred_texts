[s]
      māriṣādhiratheḥ śrutvā vaco yuddhābhinandinaḥ
      śalyo 'bravīt punaḥ karṇaṃ nidarśanam udāharan
yathaiva matto madyena tvaṃ tathā na ca vā tathā
      tathāhaṃ tvāṃ pramādyantaṃ cikitsāmi suhṛttayā
imāṃ kākopamāṃ karṇa procyamānāṃ nibodha me
      śrutvā yatheṣṭaṃ kuryās tvaṃ vihīnakulapāṃsana
nāham ātmani kiṃ cid vai kilbiṣaṃ karṇa saṃsmare
      yena tvaṃ māṃ mahābāho hantum icchasy anāgasam
avaśyaṃ tu mayā vācyaṃ budhyatāṃ yadi te hitam
      viśeṣato rathasthena rājñaś caiva hitaiṣiṇā
samaṃ ca viṣamaṃ caiva rathinaś ca balābalam
      śramaḥ khedaś ca satataṃ hayānāṃ rathinā saha
āyudhasya parijñānaṃ rutaṃ ca mṛgapakṣiṇām
      bhāraś cāpy atibhāraś ca śalyānāṃ ca pratikriyā
astrayogaś ca yuddhaṃ ca nimittāni tathaiva ca
      sarvam etan mayā jñeyaṃ rathasyāsya kuṭumbinā
      atas tvāṃ kathaye karṇa nidarśanam idaṃ punaḥ
vaiśyaḥ kila samudrānte prabhūtadhanadhānyavān
      yajvā dānapatiḥ kṣāntaḥ svakarmastho 'bhavac chuciḥ
bahuputraḥ priyāpatyaḥ sarvabhūtānukampakaḥ
     rājño dharmapradhānasya rāṣṭre vasati nirbhayaḥ
putrāṇāṃ tasya bālānāṃ kumārāṇāṃ yaśasvinām
     kāko bahūnām abhavad ucciṣṭa kṛtabhojanaḥ
tasmai sadā prayacchanti vaiśya putrāḥ kumārakāḥ
     māṃsaudanaṃ dadhi kṣīraṃ pāyasaṃ madhusarpiṣī
sa cocchiṣṭa bhṛtaḥ kāko vaiśya putraiḥ kumārakaiḥ
     sadṛśān pakṣiṇo dṛptaḥ śreyasaś cāvamanyate
atha haṃsāḥ samudrānte kadā cid abhipātitaḥ
     garuḍasya gatau tulyāś cakrāṅgā hṛṣṭacetasaḥ
kumārakās tato haṃsān dṛṣṭvā kākam athābruvan
     bhavān eva viśiṣṭo hi patatribhyo vihaṃgama
pratāryamāṇas tu sa tair alpabuddhibhir aṇḍajaḥ
     tad vacaḥ satyam ity eva maurkhyād darpāc ca manyate
tān so 'bhipatya jijñāsuḥ ka eṣāṃ śreṣṭha bhāg iti
     ucchiṣṭa darpitaḥ kāko bahūnāṃ dūrapātinām
teṣāṃ yaṃ pravaraṃ mene haṃsānāṃ dūrapātinām
     tam āhvayata durbuddhiḥ patāma iti pakṣiṇam
tac chrutvā prāhasan haṃsā ye tatrāsan samāgatāḥ
     bhāṣato bahu kākasya balinaḥ patatāṃ varāḥ
     idam ūcuś ca cakrāṅgā vacaḥ kākaṃ vihaṃgamāḥ
vayaṃ haṃsāś carāmemāṃ pṛthivīṃ mānasaukasaḥ
     pakṣiṇāṃ ca vayaṃ nityaṃ dūrapātena pūjitāḥ
kathaṃ nu haṃsaṃ balinaṃ vajrāṅgaṃ dūrapātinam
     kāko bhūtvā nipatane samāhvāyasi durmate
     kathaṃ tvaṃ patanaṃ kāka sahāsmābhir bravīṣi tat
atha haṃsavaco mūḍhaḥ kutsayitvā punaḥ punaḥ
     prajagādottaraṃ kākaḥ katthano jātilāghavāt
śatam ekaṃ ca pātānāṃ patitāsmi na saṃśayaḥ
     śatayojanam ekaikaṃ vicitraṃ vividhaṃ tathā
uḍḍīnam avaḍīnaṃ ca praḍīnaṃ ḍīnam eva ca
     niḍīnam atha saṃḍīnaṃ tiryak cātigatāni ca
viḍīnaṃ pariḍīnaṃ ca parāḍīnaṃ suḍīnakam
     atiḍīnaṃ mahāḍīnaṃ niḍīnaṃ pariḍīnakam
gatāgata pratigatā bahvīś ca nikuḍīnikāḥ
     kartāsmi miṣatāṃ vo 'dya tato drakṣyatha me balam
evam ukte tu kākena prahasyaiko vihaṃgamaḥ
     uvāca haṃsas taṃ kākaṃ vacanaṃ tan nibodha me
śatam ekaṃ ca pātānāṃ tvaṃ kākapatitā dhruvam
     ekam eva tu ye pātaṃ viduḥ sarve vihaṃgamāḥ
tam ahaṃ patitā kākanānyaṃ jānāmi kaṃ cana
     pata tvam api raktākṣa yena vā tena manyase
atha kākāḥ prajahasur ye tatrāsan samāgatāḥ
     katham ekena pātena haṃsaḥ pātaśataṃ jayet
ekenaiva śatasyaikaṃ pātenābhibhaviṣyati
     haṃsasya patitaṃ kāko balavān āśu vikramaḥ
prapetatuḥ spardhayātha tatas tau haṃsavāyasau
     ekapātī ca cakrāṅgaḥ kākaḥ pātaśatena ca
petivān atha cakrāṅkaḥ petivāna tha vāyasaḥ
     visismāpayiṣuḥ pātair ācakṣāṇo ''tmanaḥ kriyām
atha kākasya citrāṇi patitānītarāṇi ca
     dṛṣṭvā pramuditāḥ kākā vinedur atha taiḥ svaraiḥ
haṃsāṃś cāvahasanti sma prāvadann apriyāṇi ca
     utpatyotpatya ca prāhur muhūrtam iti ceti ca
vṛkṣāgrebhyaḥ sthalebhyaś ca nipatanty utpatanti ca
     kurvāṇā vividhān rāvān āśaṃsantas tadā jayam
haṃsas tu mṛdukenaiva vikrāntum upacakrame
     pratyahīyata kākāc ca muhūrtam iva māriṣa
avamanya rayaṃ haṃsān idaṃ vacanam abravīt
     yo 'sāv utpatito haṃsaḥ so 'sāv eva prahīyate
atha haṃsaḥ sa tac chrutvā prāpatat paścimāṃ diśam
     upary upari vegena sāgaraṃ varuṇālayam
tato bhīḥ prāviśat kākaṃ tadā tatra vicetasam
     dvīpadrumān apaśyantaṃ nipatantaṃ śramānvitam
     nipateyaṃ kva nu śrānta iti tasmiñ jalārṇave
aviṣahyaḥ samudro hi bahu sattvagaṇālayaḥ
     mahābhūtaśatodbhāsī nabhaso 'pi viśiṣyate
gāmbhīryād dhi samudrasya na viśeṣaḥ kulādhama
     dig ambarāmbhasāṃ karṇa samudrasthā hi durjayāḥ
     vidūra pātāt toyasya kiṃ punaḥ karṇa vāyasaḥ
atha haṃso 'bhyatikramya muhūrtam iti ceti ca
     avekṣamāṇas taṃ kākaṃ nāśaknod vyapasarpitum
     atikramya ca cakrāṅgaḥ kākaṃ taṃ samudaikṣata
taṃ tathā hīyamānaṃ ca haṃso dṛṣṭvābravīd idam
     ujjihīrṣur nimajjantaṃ smaran satpuruṣavratam
bahūni patanāni tvam ācakṣāṇo muhur muhuḥ
     patasy avyāharaṃś cedaṃ na no guhyaṃ prabhāṣase
kiṃnāma patanaṃ kākayat tvaṃ patasi sāṃpratam
     jalaṃ spṛśasi pakṣābhyāṃ tuṇḍena ca punaḥ punaḥ
sa pakṣābhyāṃ spṛśann ārtas tuṇḍena jalam arṇave
     kāko dṛḍhaṃ pariśrāntaḥ sahasā nipapāta ha
[hamsa]
     śatam ekaṃ ca pātānāṃ yat prabhāṣasi vāyasa
     nānāvidhānīha purā tac cānṛtam ihādya te
[kāka]
     ucchiṣṭa darpito haṃsa manye ''tmānaṃ suparṇavat
     avamanya bahūṃś cāhaṃ kākān anyāṃś ca pakṣiṇaḥ
     prāṇair haṃsaprapadye tvaṃ dvīpātnaṃ prāpayasva mām
yady ahaṃ svastimān haṃsasvadeśaṃ prāpnuyāṃ punaḥ
     na kaṃ cid avamanyeyam āpado māṃ samuddhara
tam evaṃ vādinaṃ dīnaṃ vilapantam acetanam
     kākakāketi vāśantaṃ nimajjantaṃ mahārṇave
tathaitya vāyasaṃ haṃso jalaklinnaṃ sudurdaśam
     padbhyām utkṣipya vepantaṃ pṛṣṭham āropayac chanaiḥ
āropya pṛṣṭhaṃ kākaṃ taṃ haṃsaḥ karṇa vicetasam
     ājagāma punar dvīpaṃ spardhayā petatur yataḥ
saṃsthāpya taṃ cāpi punaḥ samāśvāsya ca khecaram
     gato yathepsitaṃ deśaṃ haṃso mana ivāśugaḥ
ucchiṣṭa bhojanāt kāko yathā vaiśya kule tu saḥ
     evaṃ tvam ucchiṣṭa bhṛto dhārtarāṣṭrair na saṃśayaḥ
     sadṛśāñ śreyasaś cāpi sarvān karṇātimanyase
droṇa drauṇikṛpair gupto bhīṣmeṇānyaiś ca kauravaiḥ
     virāṭanagare pārtham ekaṃ kiṃ nāvadhīs tadā
yatra vyastāḥ samastāś ca nirjitāḥ stha kirīṭinā
     sṛgālā iva siṃhena kva te vīryam abhūt tadā
bhrātaraṃ ca hataṃ dṛṣṭvā nirjitaḥ savyasācinā
     paśyatāṃ kuruvīrāṇāṃ prathamaṃ tvaṃ palāyathāḥ
tathā dvaitavane karṇa gandharvaiḥ samabhidrutaḥ
     kurūn samagrān utsṛjya prathamaṃ tvaṃ palāyathāḥ
hatvā jitvā ca gandharvāṃś citrasenamukhān raṇe
     karṇaduryodhanaṃ pārthaḥ sabhāryaṃ samamocayat
punaḥ prabhāvaḥ pārthasya purāṇaḥ keśavasya ca
     kathitaḥ karṇa rāmeṇa sabhāyāṃ rājasaṃsadi
satataṃ ca tad aśrauṣīr vacanaṃ droṇa bhīṣmayoḥ
     avadhyau vadatoḥ kṛṣṇau saṃnidhau vai mahīkṣitām
kiyantaṃ tatra vakṣyāmi yena yena dhanaṃjayaḥ
     tvatto 'tiriktaḥ sarvebhyo bhūtebhyo brāhmaṇo yathā
idānīm eva draṣṭāsi pradhane syandane sthitau
     putraṃ ca vasudevasya pāṇḍavaṃ ca dhanaṃjayam
devāsuramanuṣyeṣu prakhyātau yau nararṣabhau
     prakāśenābhivikhyātau tvaṃ tu khadyotavan nṛṣu
evaṃ vidvān māvamaṃsthāḥ sūtaputrācyutārjunau
     nṛsiṃhau tau naraśvā tvaṃ joṣam āssva vikatthana
