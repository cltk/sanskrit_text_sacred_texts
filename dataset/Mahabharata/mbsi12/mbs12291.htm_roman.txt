[y]
      kiṃ tad akṣaram ity uktaṃ yasmān nāvārtate punaḥ
      kiṃ ca tat kṣaram ity uktaṃ yasmād āvartate punaḥ
akṣarakṣarayor vyaktim icchāmy ariniṣūdana
      upalabdhuṃ mahābāho tattvena kurunandana
tvaṃ hi jñānanidhir viprair ucyase vedapāragaiḥ
      ṛṣibhiś ca mahābhāgair yatibhiś ca mahātmabhiḥ
śeṣam alpaṃ dinānāṃ te dakṣiṇāyana bhāskare
      āvṛtte bhagavaty arke gantāsi paramāṃ gatim
tvayi pratigate śreyaḥ kutaḥ śroṣyāmahe vayam
      kuruvaṃśapradīpas tvaṃ jñānadravyeṇa dīpyase
tad etac chrotum icchāmi tvattaḥ kurukulodvaha
      na tṛpyāmīha rājendra śṛṇvann amṛtam īdṛśam
[bhī]
      atra te vartayiṣye 'ham itihāsaṃ purātanam
      vasiṣṭhasya ca saṃvādaṃ karāla janakasya ca
vasiṣṭhaṃ śreṣṭham āsīnam ṛṣīṇāṃ bhāskaradyutim
      papraccha janako rājā jñānaṃ naiḥśreyasaṃ param
param adhyātmakuśalam adhyātmagatiniścayam
      maitrāvaruṇim āsīnam abhivādya kṛtāñjaliḥ
svakṣaraṃ praśritaṃ vākyaṃ madhuraṃ cāpy anulbanam
     papraccharṣivaraṃ rājān karāla janakaḥ purā
bhagavañ śrotum icchāmi paraṃ brahma sanātanam
     yasmān na punar āvṛttim āpnuvanti manīṣiṇaḥ
yac ca tat kṣaram ity uktaṃ yatredaṃ kṣarate jagat
     yac cākṣaram iti proktaṃ śivaṃ kṣemyam anāmayam
[vasisṭha]
     śrūyatāṃ pṛthivīpāla kṣaratīdaṃ yathā jagat
     yan na kṣarati pūrveṇa yāvat kālena cāpy atha
yugaṃ dvādaśa sāhasraṃ kalpaṃ viddhi caturguṇam
     daśa kalpaśatāvṛttaṃ tad āhar brāhmam ucyate
     rātriś caitāvatī rājan yasyānte pratibudhyate
sṛjaty ananta karmāṇaṃ mahāntaṃ bhūtam agrajam
     mūrtimantam amūrtātmā viśvaṃ śambhuḥ svayambhuvaḥ
     animā laghimā prāptir īśānaṃ jyotir avyayam
sarvataḥ pāni pādāntaṃ sarvato 'kṣiśiromukham
     sarvataḥ śrutimal loke sarvam āvṛtya tiṣṭhati
hiraṇyagarbho bhagavān eṣa buddhir iti smṛtaḥ
     mahān iti ca yogeṣu viriñca iti cāpy uta
sāṃkhye ca pathyate śāstre nāmabhir bahudhātmakaḥ
     vicitrarūpo viśvātmā ekākṣara iti smṛtaḥ
vṛtaṃ naikātmakaṃ yena kṛtsnaṃ trailokyam ātmanā
     tathaiva bahurūpatvād viśvarūpa iti smṛtaḥ
eṣa vai vikriyāpannaḥ sṛjaty ātmānam ātmanā
     ahaṃkāraṃ mahātejāḥ prajāpatim ahaṃkṛtam
avyaktād vyaktam utpannaṃ vidyā sargaṃ vadanti tam
     mahāntaṃ cāpy ahaṃkāram avidyā sargam eva ca
avidhiś ca vidhiś caiva samutpannau tathaikataḥ
     vidyāvidyeti vikhyāte śrutiśāstrārtha cintakaiḥ
bhūtasargam ahaṃkārāt tṛtīyaṃ viddhi pārthiva
     ahaṃkāreṣu bhūteṣu caturthaṃ viddhi vaikṛtam
vāyur jyotir athākāśam āpo 'tha pṛthivī tathā
     śabdaḥ sparśaś ca rūpaṃ ca raso gandhas tathaiva ca
evaṃ yugapad utpannaṃ daśavargam asaṃśayam
     pañcamaṃ viddhi rājendra bhautikaṃ sargam arthavat
śrotraṃ tvak cakṣuṣī jihvā ghrāṇam eva ca pañcamam
     vāk ca hastau ca pādau ca pāyur medhraṃ tathaiva ca
buddhīndriyāṇi caitāni tathā karmendriyāṇi ca
     saṃbhūtānīha yugapan manasā saha pārthiva
eṣā tattvacaturviṃśā sarvākṛtiṣu vartate
     yāṃ jñātvā nābhiśocanti brāhmaṇās tattvadarśinaḥ
etad dehaṃ samākhyātaṃ trailokye sarvadehiṣu
     veditavyaṃ naraśreṣṭha sadevanaradānave
sayakṣabhūtagandharve sakiṃnaramahorage
     sacāraṇa piśāce va sadevarṣiniśācare
sadaṃśa kīta maśake sapūti kṛmimūṣake
     śuni śvapāke vaineye sacandāle sapulkase
hastyaśvakharaśārdūle savṛkṣe gavi caiva ha
     yac ca mūrtimayaṃ kiṃ cit sarvatraitan nidarśanam
jale bhuvi tathākāśe nānyatreti viniścayaḥ
     sthānaṃ dehavatām asti ity evam anuśuśruma
kṛtsnam etāvatas tāta kṣarate vyaktasaṃjñakam
     ahany ahani bhūtātmā tataḥ kṣara iti smṛtaḥ
etad akṣaram ity uktaṃ kṣaratīdaṃ yathā jagat
     jagan mohātmakaṃ prāhur avyaktaṃ vyaktasaṃjñakam
mahāṃś caivāgrajo nityam etat kṣara nidarśanam
     kathitaṃ te mahārāja yasmān nāvartate punaḥ
pañcaviṃśatimo viṣṇur nistattvas tattvasaṃjñakaḥ
     tattvasaṃśrayaṇād etat tattvam āhur manīṣiṇaḥ
yad amūrty asṛjad vyaktaṃ tat tan mūrty adhitiṣṭhati
     caturviṃśatimo vyakto hy amūrtaḥ pañcaviṃśakaḥ
sa eva hṛdi sarvāsu mūrtiṣv ātiṣṭhate ''tmavān
     cetayaṃś cetano nityaḥ sarvamūrtir amūrtimān
sarga pralaya dharmiṇyā asarga pralayātmakaḥ
     gocare vartate nityaṃ nirguṇo guṇasaṃjñakaḥ
evam eṣa mahān ātmā sarga pralaya kovidaḥ
     vikurvāṇaḥ prakṛtimān abhimanyaty abuddhimān
tamaḥ sattvarajo yuktas tāsu tāsv iha yoniṣu
     līyate 'pratibuddhatvād abuddha janasevanāt
saha vāso nivāsātmā nānyo 'ham iti manyate
     yo 'haṃ so 'ham iti hy uktvā guṇān anu nivartate
tamasā tāmasān bhāvān vividhān pratipadyate
     rajasā rājasāṃś caiva sāttvikān sattvasaṃśrayāt
śuklalohita kṛṣṇāni rūpāṇy etāni trīṇi tu
     sarvāṇy etāni rūpāṇi jānīhi prākṛtāni vai
tāmasā nirayaṃ yānti rājasā mānuṣāṃs tathā
     sāttvikā devalokāya gacchanti sukhabhāginaḥ
niṣkaivalyena pāpena tiryagyonim avāpnuyāt
     puṇyapāpena mānuṣyaṃ puṇyenaikena devatāḥ
evam avyaktaviṣayaṃ kṣaram āhur manīṣiṇaḥ
     pañcaviṃśatimo yo 'yaṃ jñānād eva pravartate
