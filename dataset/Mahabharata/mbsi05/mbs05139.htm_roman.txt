[karṇa]
      asaṃśayaṃ sauhṛdān me praṇayāc cāttha keśava
      sakhyena caiva vārṣṇeya śreyaskāmatayā eva ca
sarvaṃ caivābhijānāmi pāṇḍoḥ putro 'smi dharmataḥ
      nigrahād dharmaśāstrāṇāṃ yathā tvaṃ kṛṣṇa manyase
kanyā garbhaṃ samādhatta bhāskarān māṃ janārdana
      ādityavacanāc caiva jātaṃ māṃ sā vyasarjayat
so 'smi kṛṣṇa tathā jātaḥ pāṇḍoḥ putro 'smi dharmataḥ
      kuntyā tv aham apākīrṇo yathā na kuśalaṃ tathā
sūto hi mām adhiratho deṣṭvaiva anayad gṛhān
      rādhāyāś caiva māṃ prādāt sauhārdān madhusūdana
mat snehāc caiva rādhāyāḥ sadyaḥ kṣīram avātarat
      sā me mūtraṃ purīṣaṃ ca pratijagrāha mādhava
tasyāḥ piṇḍa vyapanayaṃ kuryād asmadvidhaḥ katham
      dharmavid dharmaśāstrāṇāṃ śravaṇe satataṃ ratha
tathā mām abhijānāti sūtaś cādhirathaḥ sutam
      pitaraṃ cābhijānāmi tam ahaṃ sauhṛdāt sadā
sa hi me jātakarmādi kārayām āsa mādhava
      śāstradṛṣṭena vidhinā putra prītyā janārdana
nāma me vasuṣeṇeti kārayām āsa vai dvijaiḥ
     bhāryāś coḍhā mama prāpte yauvane tena keśava
tāsu putrāś ca pautrāś ca mama jātā janārdana
     tāsu me hṛdayaṃ kṛṣṇa saṃjātaṃ kāmabandhanam
na pṛthivyā sakalayā na suvarṇasya rāśibhiḥ
     harṣād bhayād vā govinda anṛtaṃ vaktum utsahe
dhṛtarāṣṭra kule kṛṣṇa duryodhana samāśrayāt
     mayā trayodaśa samā bhuktaṃ rājyam akaṇṭakam
iṣṭaṃ ca bahubhir yajñaiḥ saha sūtair mayāsakṛt
     āvāhāś ca vivāhāś ca saha sūtaiḥ kṛtā mayā
māṃ ca kṛṣṇa samāśritya kṛtaḥ śastrasamudyamaḥ
     duryodhanena vārṣṇeya vigrahaś cāpi pāṇḍavaiḥ
tasmād raṇe dvairathe māṃ pratyudyātāram acyuta
     vṛtavān paramaṃ hṛṣṭaḥ pratīpaṃ savyasācinaḥ
vadhād bandhād bhayād vāpi lobhād vāpi janārdana
     anṛtaṃ notsahe kartuṃ dhārtarāṣṭrasya dhīmataḥ
yadi hy adya na gaccheyaṃ dvairathaṃ savyasācinā
     akīrtiḥ syād dhṛṣīkeśa mama pārthasya cobhayoḥ
asaṃśayaṃ hitārthāya brūyās tvaṃ madhusūdana
     sarvaṃ ca pāṇḍavāḥ kuryus tva vaśitvān na saṃśayaḥ
mantrasya niyamaṃ kuryās tvam atra puruṣottama
     etad atra hitaṃ manye sarvayādavanandana
yadi jānāti māṃ rājā dharmātmā saṃśitavrataḥ
     kuntyāḥ prathamajaṃ putraṃ na sa rājyaṃ grahīṣyati
prāpya cāpi mahad rājyaṃ tad ahaṃ madhusūdana
     sphītaṃ duryodhanāyaiva saṃpradadyām ariṃdama
sa eva rājā dharmātmā śāśvato 'stu yudhiṣṭhiraḥ
     netā yasya hṛṣīkeśo yodhā yasya dhanaṃjayaḥ
pṛthivī tasya rāṣṭraṃ ca yasya bhīmo mahārathaḥ
     nakulaḥ sahadevaś ca draupadeyāś ca mādhava
uttamaujā yudhāmanyuḥ satyadharmā ca somakiḥ
     caidyaś ca cekitānaś ca śikhaṇḍī cāparājitaḥ
indra gopaka varṇāś ca kekayā bhrātaras tathā
     indrāyudhasavarṇaś ca kuntibhojo mahārathaḥ
mātulo bhīmasenasya senajic ca mahārathaḥ
     śaṅkhaḥ putro virāṭasya nidhis tvaṃ ca janārdana
mahān ayaṃ kṛṣṇa kṛtaḥ kṣatrasya samudānayah
     rājyaṃ prāptam idaṃ dīptaṃ prathitaṃ sarvarājasu
dhārtarāṣṭrasya vārṣṇeya śastrayajño bhaviṣyati
     asya yajñasya vettā tvaṃ bhaviṣyasi janārdana
     ādhvaryavaṃ ca te kṛṣṇa kratāv asmin bhaviṣyati
hotā caivātra bībhatsuḥ saṃnaddhaḥ sa kapidhvajaḥ
     gāṇḍīvaṃ sruk tathājyaṃ ca vīryaṃ puṃsāṃ bhaviṣyati
aindraṃ pāśupataṃ brāhmaṃ sthūṇākarṇaṃ ca mādhava
     mantrās tatra bhaviṣyanti prayuktāḥ savyasācinā
anuyātaś ca pitaram adhiko vā parākrame
     grāva stotraṃ sa saubhadraḥ samyak tatra kariṣyati
udgātātra punar bhīmaḥ prastotā sumahābalaḥ
     vinadan sa naravyāghro nāgānīkāntakṛd raṇe
sa caiva tatra dharmātmā śaśvad rājā yudhiṣṭhiraḥ
     japair homaiś ca saṃyukto brahmatvaṃ kārayiṣyati
śaṅkhaśabdāḥ samurajā bheryaś ca madhusūdana
     utkṛṣṭasiṃhanādāś ca subrahmaṇyo bhaviṣyati
nakulaḥ sahadevaś ca mādrīputrau yaśasvinau
     śāmitraṃ tau mahāvīryau samyak tatra kariṣyataḥ
kalmāṣadaṇḍā govinda vimalā rathaśaktayaḥ
     yūpāḥ samupakalpantām asmin yajñe janārdana
karṇinālīkanārācā vatsadantopabṛṃhaṇāḥ
     tomarāḥ somakalaśāḥ pavitrāṇi dhanūṃṣi ca
asayo 'tra kapālāni puroḍāśāḥ śirāṃsi ca
     havis tu rudhiraṃ kṛṣṇa asmin yajñe bhaviṣyati
idhmāḥ paridhayaś caiva śaktyo 'tha vimalā gadāḥ
     sadasyā droṇaśiṣyāś ca kṛpasya ca śaradvataḥ
iṣavo 'tra paristomā muktā gāṇḍīvadhanvanā
     mahārathaprayuktāś ca droṇa drauṇipracoditāḥ
prātiprasthānikaṃ karma sātyakiḥ sa kariṣyati
     dīkṣito dhārtarāṣṭro 'tra patnī cāsya mahācamūḥ
ghaṭotcako 'tra śāmitraṃ kariṣyati mahābalaḥ
     atirātre mahābāho vitate yajñakarmaṇi
dakṣiṇā tv asya yajñasya dhṛṣṭadyumnaḥ pratāpavān
     vaitāne karmaṇi tate jāto yaḥ kṛṣṇa pāvakāt
yad abruvam ahaṃ kṛṣṇa kaṭukāni sma pāṇḍavān
     priyārthaṃ dhārtarāṣṭrasya tena tapye 'dya karmaṇā
yadā drakṣyasi māṃ kṛṣṇa nihataṃ savyasācinā
     punaś citis tadā cāsya yajñasyātha bhaviṣyati
duḥśāsanasya rudhiraṃ yadā pāsyati pāṇḍavaḥ
     ānardaṃ nardataḥ samyak tadā sutyaṃ bhaviṣyati
yadā droṇaṃ ca bhīṣmaṃ ca pāñcālyau pātayiṣyataḥ
     tadā yajñāvasānaṃ tad bhaviṣyati janārdana
duryodhanaṃ yadā hantā bhīmaseno mahābalaḥ
     tadā samāpsyate yajño dhārtarāṣṭrasya mādhava
snuṣāś ca prasnuṣāś caiva dhṛtarāṣṭrasya saṃgatāḥ
     hateśvarā hatasutā hatanāthāś ca keśava
gāndhāryā saha rodantyaḥ śvagṛdhrakurarākule
     sa yajñe 'sminn avabhṛtho bhaviṣyati janārdana
vidyā vṛddhā vayovṛddhāḥ kṣatriyāḥ kṣatriyarṣabha
     vṛthā mṛtyuṃ na kurvīraṃs tvatkṛte madhusūdana
śastreṇa nidhanaṃ gacchet samṛddhaṃ kṣatramaṇḍalam
     kurukṣetre puṇyatame trailokyasyāpi keśavan
tad atra puṇḍarīkākṣa vidhatsva yad abhīpsitam
     yathā kārtsnyena vārṣṇeya kṣatraṃ svargam avāpnuyāt
yāvat sthāsyanti girayaḥ saritaś ca janārdana
     tāvat kīrtibhavaḥ śabdaḥ śāśvato 'yaṃ bhaviṣyati
brāhmaṇāḥ kathayiṣyanti mahābhāratam āhavam
     samāgameṣu vārṣṇeya kṣatriyāṇāṃ yaśodharam
samupānaya kaunteyaṃ yuddhāya mama keśava
     mantrasaṃvaraṇaṃ kurvan nityam eva paraṃtapa
