[ast]
      atrograsenasamiteṣu rājan; samāgateṣv apratimeṣu rājasu
      na vai vivitsāntaram asti vādināṃ; mahājale haṃsaninādinām iva
na me 'dya vakṣyasy ati vādimānin; glahaṃ pra pannaḥ saritām ivāgamaḥ
      hutāśanasyeva samiddha tejasaḥ; sthiro bhavasveha mamādya bandin
vyāghraṃ śayānaṃ prati mā prabodhaya; āśīviṣaṃ sṛkkiṇī lelihānam
      padāhatasyeva śiro 'bhihatya; nādaṣṭo vai mokṣyase tan nibodha
yo vai darpāt saṃhananopapannaḥ; sudurbalaḥ parvatam āvihanti
      tasyaiva pāṇiḥ sanakho viśīryate; na caiva śailasya hi dṛśyate vraṇaḥ
sarve rājño maithilasya mainākasyeva parvatāḥ
      nikṛṣṭa bhūtā rājāno vatsā anaduho yathā
astāvakraḥ samitau garjamāno; jātakrodho bandinam āha rājan
      ukte vākye cottaraṃ me bravīhi; vākyasya cāpy uttaraṃ te bravīmi
eka evāgnir bahudhā samidhyate; ekaḥ sūryaḥ sarvam idaṃ prabhāṣate
      eko vīro devarājo nihantā; yamaḥ pitṝṇām īśvaraś caika eva
dvāv indrāgnī carato vai sakhāyau; dvau devarṣī nāradaḥ parvataś ca
      dvāv aśvinau dve ca rathasya cakre; bhāryā patī dvau vihitau vidhātrā
triḥ sūyate karmaṇā vai prajeyaṃ; trayo yuktā vājapeyaṃ vahanti
      adhvaryavas trisavanāni tanvate; trayo lokās trīṇi jyotīṃsi cāhuḥ
catuṣṭayaṃ brāhmaṇānāṃ niketaṃ; catvāro yuktā yajñam imaṃ vahanti
     diśaś catasraś caturaś ca varṇāś; catuspadā gaur api śaśvad uktā
pañcāgnayaḥ pañca padā ca paṅktir; yajñāḥ pañcaivāpy atha pañcendriyāṇi
     dṛṣṭā vede pañca cūdāś ca pañca; loke khyātaṃ pañcanadaṃ ca puṇyam
ṣaḍādhāne dakṣiṇām āhur eke; ṣaḍ eveme ṛtavaḥ kālacakram
     ṣaḍ indriyāṇy uta ṣaṭ kṛttikāś ca; ṣaṭ sādyaskāḥ sarvavedeṣu duṣṭāḥ
sapta grāmyāḥ paśavaḥ sapta vanyāḥ; sapta chandāṃsi kratum ekaṃ vahanti
     saptarṣayaḥ sapta cāpy arhaṇāni; sapta tantrī prathitā caiva vīnā
aṣṭau śāṇāḥ śatamānaṃ vahanti; tathāṣṭa pādaḥ śarabhaḥ siṃhaghātī
     aṣṭau vasūñ śuśruma devatāsu; yūpaś cāṣṭāsrir vihitaḥ sarvayajñaḥ
navaivoktāḥ sāmidhenyaḥ pitṝṇāṃ; tathā prāhur nava yogaṃ viṣargam
     navākṣarā bṛhatī saṃpradiṣṭā; nava yogo gaṇanāmeti śaśvat
daśā daśoktāḥ puruṣasya loke; sahasram āhur daśa pūrṇaṃ śatāni
     daśaiva māsān bibhrati garbhavatyo; daśerakā daśa dāśā daśārṇāḥ
ekādaśaikādaśinaḥ paśūnām; ekādaśaivātra bhavanti yūpāḥ
     ekādaśa prāṇabhṛtāṃ vikārā; ekādaśoktā divi deveṣu rudrāḥ
saṃvatsaraṃ dvādaśa māsam āhur; jagatyāḥ pādo dvādaśaivākṣarāṇi
     dvādaśāhaḥ prākṛto yajña ukto; dvādaśādityān kathayantīha viprāḥ
trayodaśī tithir uktā mahogrā; trayodaśadvīpavatī mahī ca
etāvad uktvā virarāma bandī; ślokasyārdhaṃ vyājahārāṣṭavakraḥ
     trayodaśāhāni sasāra keśī; trayodaśādīny aticchandāṃsi cāhuḥ
tato mahān udatiṣṭhan ninādas; tūṣṇīṃbhūtaṃ sūtaputraṃ niśamya
     adhomukhaṃ dhyānaparaṃ tadānīm; astāvakraṃ cāpy udīryantam eva
tasmiṃs tathā saṃkule vartamāne; sphīte yajñe janakasyātha rājñaḥ
     astāvakraṃ pūjayanto 'bhyupeyur; viprāḥ sarve prāñjalayaḥ pratītāḥ
anena vai brāhmaṇāḥ śuśruvāṃso; vāde jitvā salile majjitāḥ kila
     tān eva dharmān ayam adya bandī; prāpnotu gṛhyāpsu nimajjayainam
ahaṃ putro varuṇasyota rājñas; tatrāsa satraṃ dvādaśa vārṣikaṃ vai
     satreṇa te janaka tulyakālaṃ; tadarthaṃ te prahitā me dvijāgryāḥ
ete sarve varuṇasyota yajñaṃ; draṣṭuṃ gatā iha āyānti bhūyaḥ
     astāvakraṃ pūjaye pūjanīyaṃ; yasya hetor janitāraṃ sameṣye
viprāḥ samudrāmbhasi majjitās te; vācā jitā medhayā āvidānāḥ
     tāṃ medhayā vācam athojjahāra; yathā vācam avacinvanti santaḥ
agnir dahañ jātavedāḥ satāṃ gṛhān; visarjayaṃs tejasā na sma dhākṣīt
     bāleṣu putreṣu kṛpaṇaṃ vadatsu; tathā vācam avacinvanti santaḥ
śleṣmātakī kṣīṇavarcaḥ śṛṇoṣi; utāho tvāṃ stutayo mādayanti
     hastīva tvaṃ janaka vitudyamāno; na māmikāṃ vācam imāṃ śṛṇoṣi
śṛṇomi vācaṃ tava divyarūpām; amānuṣīṃ divyarūpo 'si sākṣāt
     ajaisīr yad bandinaṃ tvaṃ vivāde; nisṛṣṭaiva tava kāmo 'dya bandī
nānena jīvatā kaś cid artho me bandinā nṛpa
     pitā yady asya varuṇo majjayainaṃ jalāśaye
ahaṃ putro varuṇasyota rājño; na me bhayaṃ salile majjitasya
     imaṃ muhūrtaṃ pitaraṃ drakṣyate 'yam; aṣṭāvakraś ciranaṣṭaṃ kahoḍam
tatas te pūjitā viprā varuṇena mahātmanā
     udatiṣṭhanta te sarve janakasya samīpataḥ
ity artham icchanti sutāñ janā janaka karmaṇā
     yad ahaṃ nāśakaṃ kartuṃ tat putraḥ kṛtavān mama
utābalasya balavān uta bālasya paṇḍitaḥ
     uta vāviduso vidvān putro janaka jāyate
śitena te paraśunā svayam evāntako nṛpa
     śirāṃsy apāharatv ājau ripūṇāṃ bhadram astu te
mahad ukthyaṃ gīyate sāma cāgryaṃ; samyak somaḥ pīyate cātra satre
     śucīn bhāgān pratijagṛhuś ca hṛṣṭāḥ; sākṣād devā janakasyeha yajñe
samutthiteṣv atha sarveṣu rājan; vipreṣu teṣv adhikaṃ suprabheṣu
     anujñāto janakenātha rājñā; viveśa toyaṃ sāgarasyota bandī
astāvakraḥ pitaraṃ pūjayitvā; saṃpūjito brāhmaṇais tair yathāvat
     pratyājagāmāśramam eva cāgryaṃ; jitvā bandiṃ sahito mātulena
atra kaunteya sahito bhrātṛbhis tvaṃ; sukhoṣitaḥ saha vipraiḥ pratītaḥ
     puṇyāny anyāni śuci karmaika bhaktir; mayā sārdhaṃ caritāsy ājamīdha
