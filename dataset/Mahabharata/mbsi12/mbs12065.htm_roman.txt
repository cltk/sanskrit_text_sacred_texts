evaṃ vīryaḥ sarvadharmopapannaḥ; kṣātraḥ śreṣṭhaḥ sarvadharmeṣu dharmaḥ
      pālyo yuṣmābhir lokasiṃhair udārair; viparyaye syād abhāvaḥ prajānām
bhuvaḥ saṃskāraṃ rājasaṃskārayogam; abhaikṣa caryāṃ pālanaṃ ca prajānām
      vidyād rājā sarvabhūtānukampāṃ; dehatyāgaṃ cāhave dharmam agryam
tyāgaṃ śreṣṭhaṃ munayo vai vadanti; sarvaśreṣṭho yaḥ śarīraṃ tyajeta
      nityaṃ tyaktaṃ rājadharmeṣu sarvaṃ; pratyakṣaṃ te bhūmipālāḥ sadaite
bahuśrutyā guruśuśrūṣayā vā; parasya vā saṃhananād vadanti
      nityaṃ dharmaṃ kṣatriyo brahmacārī; cared eko hy āśramaṃ dharmakāmaḥ
sāmānyārthe vyavahāre pravṛtte; priyāpriye varjayann eva yatnāt
      cāturvarṇyasthāpanāt pālanāc ca; tais tair yogair niyamair aurasaiś ca
sarvodyogair āśramaṃ dharmam āhuḥ; kṣātraṃ jyeṣṭhaṃ sarvadharmopapannam
      svaṃ svaṃ dharmaṃ ye na caranti varṇās; tāṃs tān dharmān ayathā vad vadanti
nirmaryāde nityam arthe vinaṣṭān; āhus tān vai paśubhūtān manuṣyān
      yathā nītiṃ gamayaty arthalobhāc; chreyāṃs tasmād āśramaḥ kṣatradharmaḥ
traividyānāṃ yā gatir brāhmaṇānāṃ; yaś caivokto 'thāśramo brāhmaṇānām
      etat karma brāhmaṇasyāhur agryam; anyat kurvañ śūdra vac chastra vadhyaḥ
cāturāśramya dharmāś ca veda dharmāś ca pārthiva
      brāhmaṇenānugantavyā nānyo vidyāt kathaṃ cana
anyathā vartamānasya na sā vṛttiḥ prakalpyate
     karmaṇā vyajyate dharmo yathaiva śvā tathaiva saḥ
yo vikarma sthito vipro na sa san mānam arhati
     karmasv anupayuñjānam aviśvāsyaṃ hi taṃ viduḥ
ete dharmāḥ sarvavarṇāś ca vīrair; utkraṣṭavyāḥ kṣatriyair eṣa dharmaḥ
     tasmāj jyeṣṭhā rājadharmā na cānye; vīryajyeṣṭhā vīradharmā matā ye
yavanāḥ kirātā gāndhārāś cīnāḥ śabara barbarāḥ
     śakās tuṣārāḥ kahvāś ca pahlavāś cāndhra madrakāḥ
oḍrāḥ pulindā ramaṭhāḥ kācā mlecchāś ca sarvaśaḥ
     brahmakṣatraprasūtāś ca vaiśyāḥ śūdrāś ca mānavāḥ
kathaṃ dharmaṃ careyus te sarve viṣayavāsinaḥ
     madvidhaiś ca kathaṃ sthāpyāḥ sarve te dasyu jīvinaḥ
etad icchāmy ahaṃ śrotuṃ bhagavaṃs tad bravīhi me
     tvaṃ bandhubhūto hy asmākaṃ kṣatriyāṇāṃ sureśvara
mātāpitryor hi kartavyā śuśrūṣā sarvadasyubhiḥ
     ācārya guruśuśrūṣā tathaivāśramavāsinām
bhūmipālānāṃ ca śuśrūṣā kartavyā sarvadasyubhiḥ
     veda dharmakriyāś caiva teṣāṃ dharmo vidhīyate
pitṛyajñās tathā kūpāḥ prapāś ca śayanāni ca
     dānāni ca yathākālaṃ dvijeṣu dadyur eva te
ahiṃsā satyam akrodho vṛtti dāyānupālanam
     bharaṇaṃ putradārāṇāṃ śaucam adroha eva ca
dakṣiṇā sarvayajñānāṃ dātavyā bhūtim icchatā
     pākayajñā mahārhāś ca kartavyāḥ sarvadasyubhiḥ
etāny evaṃ prakārāṇi vihitāni purānagha
     sarvalokasya karmāṇi kartavyānīha pārthiva
dṛśyante mānavā loke sarvavarṇeṣu dasyavaḥ
     liṅgāntare vartamānā āśrameṣu caturṣv api
vinaṣṭāyāṃ daṇḍanītau rājadharme nirākṛte
     saṃpramuhyanti bhūtāni rājadaurātmyato nṛpa
asaṃkhyātā bhaviṣyanti bhikṣavo liṅginas tathā
     āśramāṇāṃ vikalpāś ca nivṛtte 'smin kṛte yuge
aśṛṇvānāḥ purāṇānāṃ dharmāṇāṃ pravarā gatīḥ
     utpathaṃ pratipatsyante kāmamanyusamīritāḥ
yadā nivartyate pāpo daṇḍanītyā mahātmabhiḥ
     tadā dharmo na calate sad bhūtaḥ śāśvataḥ paraḥ
paralokaguruṃ caiva rājānaṃ yo 'vamanyate
     na tasya dattaṃ na hutaṃ na śrāddhaṃ phalati kva cit
mānuṣāṇām adhipatiṃ devabhūtaṃ sanātanam
     devāś ca bahu manyante dharmakāmaṃ nareśvaram
prajāpatir hi bhagavān yaḥ sarvam asṛjaj jagat
     sa pravṛtti nivṛttyarthaṃ dharmāṇāṃ kṣatram icchati
pravṛttasya hi dharmasya buddhyā yaḥ smarate gatim
     sa me mānyaś ca pūjyaś ca tatra kṣatraṃ pratiṣṭhitam
evam uktvā sa bhagavān marudgaṇavṛtaḥ prabhuḥ
     jagāma bhavanaṃ viṣṇur akṣaraṃ paramaṃ padam
evaṃ pravartite dharme purā sucarite 'nagha
     kaḥ kṣatram avamanyeta cetanā vān bahuśrutaḥ
anyāyena pravṛttāni nivṛttāni tathaiva ca
     antarā vilayaṃ yānti yathā pathi vicakṣuṣaḥ
ādau pravartite cakre tathaivādi parāyaṇe
     vartasva puruṣavyāghra saṃvijānāmi te 'nagha
