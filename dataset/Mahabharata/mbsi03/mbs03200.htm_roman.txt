[mārk]
      dharmavyādhas tu nipuṇaṃ punar eva yudhiṣṭhira
      viprarṣabham uvācedaṃ sarvadharmabhṛtāṃ varaḥ
śrutipramāṇo dharmo hi vṛddhānām iti bhāṣitam
      sūkṣmā gatir hi dharmasya bahuśākhā hy anantikā
prāṇātyaye vivāhe ca vaktavyam anṛtaṃ bhavet
      anṛtaṃ ca bhavet satyaṃ satyaṃ caivānṛtaṃ bhavet
yad bhūtahitam atyantaṃ tat satyam iti dhāraṇā
      viparyaya kṛto dharmaḥ paśya dharmasya sūkṣmatām
yat karoty aśubhaṃ karma śubhaṃ vā dvijasattama
      avaśyaṃ tat samāpnoti puruṣo nātra saṃśayaḥ
viṣamāṃ ca daśāṃ prāpya devān garhati vai bhṛśam
      ātmanaḥ karma doṣāṇi na vijānāty apaṇḍitaḥ
mūḍho naikṛtikāś cāpi capalaś ca dvijottama
      sukhaduḥkhaviparyāso yadā samupapadyate
      nainaṃ prajñā sunītaṃ vā trāyate naiva pauruṣam
yo yam icched yathākāmaṃ taṃ taṃ kāmaṃ samaśnuyāt
      yadi syād aparādhīnaṃ puruṣasya kriyāphalam
saṃyatāś cāpi dakṣāś ca matimantaś ca mānavāḥ
      dṛśyante niṣphalāḥ santaḥ prahīṇāḥ sarvakarmabhiḥ
bhūtānām aparaḥ kaś cid dhiṃsāyāṃ satatotthitaḥ
     vañcanāyāṃ ca lokasya sa sukheneha jīvati
aceṣṭamānam āsīnaṃ śrīḥ kaṃ cid upatiṣṭhati
     kaś cit karmāṇi kurvan hi na prāpyam adhigacchati
devān iṣṭvā tapas taptvā kṛpaṇaiḥ putragṛddhibhiḥ
     daśa māsadhṛtā garbhe jāyante kulapāṃsanāḥ
apare dhanadhānyaiś ca bhogaiś ca pitṛsaṃcitaiḥ
     vipulair abhijāyante labdhās tair eva maṅgalaiḥ
karmajā hi manuṣyāṇāṃ rogā nāsty atra saṃśayaḥ
     ādhibhiś caiva bādhyante vyādhaiḥ kṣudramṛgā iva
te cāpi kuśalair vaidyair nipuṇaiḥ saṃbhṛtauṣadhaiḥ
     vyādhayo vinivāryante mṛgā vyādhair iva dvija
yeṣām asti ca bhoktavyaṃ grahaṇī doṣapīḍitāḥ
     na śaknuvanti te bhoktuṃ paśya dharmabhṛtāṃ vara
apare bāhubalinaḥ kliśyante bahavo janāḥ
     duḥkhena cādhigacchanti bhojanaṃ dvijasattama
iti lokam anākrandaṃ mohaśokapariplutam
     srotasāsakṛd ākṣiptaṃ hriyamāṇaṃ balīyasā
na mriyeyur na jīryeyuḥ sarve syuḥ sārvakāmikāḥ
     nāpriyaṃ pratipaśyeyur vaśitvaṃ yadi vai bhavet
upary upari lokasya sarvo gantuṃ samīhate
     yatate ca yathāśakti na ca tad vartate tathā
bahavaḥ saṃpradṛśyante tulyanakṣatra maṅgalāḥ
     mahac ca phalavaiṣamyaṃ dṛśyate karma saṃdhiṣu
na kaś cid īśate brahman svayaṃ grāhasya sattama
     karmaṇāṃ prākṛtānāṃ vai iha siddhiḥ pradṛśyate
yathā śrutir iyaṃ brahmañ jīvaḥ kila sanātanaḥ
     śarīram adhruvaṃ loke sarveṣāṃ prāṇinām iha
vadhyamāne śarīre tu dehanāśo bhavaty uta
     jīvaḥ saṃkramate 'nyatra karmabandhanibandhanaḥ
[brā]
     kathaṃ dharmabhṛtāṃ śreṣṭha jīvo bhavati śāśvataḥ
     etad icchāmy ahaṃ jñātu tattvena vadatāṃ vara
[vyādha]
     na jīvanāśo 'sti hi dehabhede; mithyaitad āhur mriyateti mūḍhāḥ
     jīvas tu dehāntaritaḥ prayāti; daśārdhataivāsya śarīrabhedaḥ
anyo hi nāśnāti kṛtaṃ hi karma; sa eva kartā sukhaduḥkhabhāgī
     yat tena kiṃ cid dhi kṛtaṃ hi karma; tad aśnute nāsti kṛtasya nāśaḥ
apuṇya śīlāś ca bhavanti puṇyā; narottamāḥ pāpakṛto bhavanti
     naro 'nuyātas tv iha karmabhiḥ svais; tataḥ samutpadyati bhāvitas taiḥ
[brā]
     kathaṃ saṃbhavate yonau kathaṃ vā puṇyapāpayoḥ
     jātīḥ puṇyā hy apuṇyāś ca kathaṃ gacchati sattama
[vyadha]
     garbhādhāna samāyuktaṃ karmedaṃ saṃpradṛśyate
     samāsena tu te kṣipraṃ pravakṣyāmi dvijottama
yathā saṃbhṛta saṃbhāraḥ punar eva prajāyate
     śubhakṛc chubhayonīṣu pāpakṛt pāpayoniṣu
śubhaiḥ prayogair devatvaṃ vyāmiśrair mānuṣo bhavet
     mohanīyair viyonīṣu tv adho gāmī ca kilbiṣaiḥ
jātimṛtyujarāduḥkhaiḥ satataṃ samabhidrutaḥ
     saṃsāre pacyamānaś ca doṣair ātmakṛtair naraḥ
tiryagyonisahasrāṇi gatvā narakam eva ca
     jīvāḥ saṃparivartante karmabandhanibandhanāḥ
jantus tu karmabhis tais taiḥ svakṛtaiḥ pretya duḥkhitaḥ
     tadduḥkhapratighātārtham apuṇyāṃ yonim aśnute
tataḥ karma samādatte punar anyan navaṃ bahu
     pacyate tu punas tena bhuktvāpathyam ivāturaḥ
ajasram eva duḥkhārto 'duḥkhitaḥ sukhasaṃjñitaḥ
     tato 'nivṛtta bandhatvāt karmaṇām udayād api
     parikrāmati saṃsāre cakravad bahu vedanaḥ
sa cen nivṛttabandhas tu viśuddhaś cāpi karmabhiḥ
     prāpnoti sukṛtāṁl lokān yatra gatvā na śocati
pāpaṃ kurvan pāpavṛttaḥ pāpasyāntaṃ na gacchati
     tasmāt puṇyaṃ yatet kartuṃ varjayeta ca pātakam
anasūyuḥ kṛtajñaś ca kalyāṇāny eva sevate
     sukhāni dharmam arthaṃ ca svargaṃ ca labhate naraḥ
saṃskṛtasya hi dāntasya niyatasya yatātmanaḥ
     prājñasyānantarā vṛttir iha loke paratra ca
satāṃ dharmeṇa varteta kriyāṃ śiṣṭavad ācaret
     asaṃkleśena lokasya vṛttiṃ lipseta vai dvija
santi hy āgatavijñānāḥ śiṣṭāḥ śāstravicakṣaṇāḥ
     svadharmeṇa kriyā loke karmaṇaḥ so 'py asaṃkaraḥ
prājño dharmeṇa ramate dharmaṃ caivopajīvati
     tasya dharmād avāpteṣu dhaneṣu dvijasattama
     tasyaiva siñcate mūlaṃ guṇān paśyati yatra vai
dharmātmā bhavati hy evaṃ cittaṃ cāsya prasīdati
     sa maitra janasaṃtuṣṭa iha pretya ca nandati
śabdaṃ sparśaṃ tathārūpaṃ gandhān iṣṭāṃś ca sattama
     prabhutvaṃ labhate cāpi dharmasyaitat phalaṃ viduḥ
dharmasya ca phalaṃ labdhvā na tṛpyati mahādvija
     atṛpyamāṇo nirvedam ādatte jñānacakṣuṣā
prajñā cakṣur nara iha doṣaṃ naivānurudhyate
     virajyati yathākāmaṃ na ca dharmaṃ vimuñcati
satyatyāge ca yatate dṛṣṭvā lokaṃ kṣayātmakam
     tato mokṣe prayatate nānupāyād upāyataḥ
evaṃ nirvedam ādatte pāpaṃ karma jahāti ca
     dhārmikaś cāpi bhavati mokṣaṃ ca labhate param
tapo niḥśreyasaṃ jantos tasya mūlaṃ śamo damaḥ
     tena sarvān avāpnoti kāmān yān manasecchati
indriyāṇāṃ nirodhena satyena ca damena ca
     brahmaṇaḥ padam āpnoti yat paraṃ dvijasattama
[brā]
     indriyāṇi tu yāny āhuḥ kāni tāni yatavrata
     nigrahaś ca kathaṃ kāryo nigrahasya ca kiṃ phalam
kathaṃ ca phalam āpnoti teṣāṃ dharmabhṛtāṃ vara
     etad icchāmi tattvena dharmaṃ jñātuṃ sudhārmika
