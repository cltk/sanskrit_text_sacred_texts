[v]
      avināśaṃ saṃjaya pāṇḍavānām; icchāmy ahaṃ bhūtim eṣāṃ priyaṃ ca
      tathā rājño dhṛtarāṣṭrasya sūta; sadāśaṃse bahuputrasya vṛddhim
kāmo hi me saṃjaya nityam eva; nānyad brūyāṃ tān prati śāmyateti
      rājñaś ca hi priyam etac chṛṇomi; manye caitat pāṇḍavānāṃ samartham
suduṣkaraś cātra śamo hi nūnaṃ; pradarśitaḥ saṃjaya pāṇḍavena
      yasmin gṛddho dhṛtarāṣṭraḥ saputraḥ; kasmād eṣāṃ kalaho nātra mūrcchet
tattvaṃ dharmaṃ vicaran saṃjayeha; mattaś ca jānāsi yudhiṣṭhirāc ca
      atho kasmāt saṃjaya pāṇḍavasya; utsāhinaḥ pūrayataḥ svakarma
      yathākhyātam āvasataḥ kuṭumbaṃ; purākalpāt sādhu vilopam āttha
asmin vidhau vartamāne yathāvad; uccāvacā matayo brāhmaṇānām
      karmaṇāhuḥ siddim eke paratra; hitvā karma vidyayā siddhim eke
      nābhuñjāno bhakṣyabhojyasya tṛpyed; vidvān apīha viditaṃ brāhmaṇānām
yā vai vidyāḥ sādhayantīha karma; tāsāṃ phalaṃ vidyate netarāsām
      tatreha vai dṛṣṭaphalaṃ tu karma; pītvodakaṃ śāmyati tṛṣṇayārtaḥ
so 'yaṃ vidhir vihitaḥ karmaṇaiva; tad vartate saṃjaya tatra karma
      tatra yo 'nyat karmaṇaḥ sādhu manyen; moghaṃ tasya lapitaṃ durbalasya
karmaṇāmī bhānti devāḥ paratra; karmaṇaiveha plavate mātariśvā
      ahorātre vidadhat karmaṇaiva; atandrito nityam udeti sūryaḥ
māsārdha mādān atha nakṣatrayogān; atandritaś candramā abhyupaiti
      atandrito dahate jātavedāḥ; samidhyamānaḥ karma kurvan prajābhyaḥ
atandritā bhāram imaṃ mahāntaṃ; bibharti devī pṛthivī balena
     atandritāḥ śīghram apo vahanti; saṃtarpayantyaḥ sarvabhūtāni nadyaḥ
atandrito varṣati bhūri tejāḥ; saṃnādayann antarikṣaṃ divaṃ ca
     atandrito brahmacaryaṃ cacāra; śreṣṭhatvam icchan balabhid devatānām
hitvā sukhaṃ manasaś ca priyāṇi; tena śakraḥ karmaṇā śraiṣṭhyam āpa
     satyaṃ dharmapālayann apramatto; damaṃ titikṣāṃ samatāṃ priyaṃ ca
     etāni sarvāṇy upasevamāno; devarājyaṃ maghavān prāpa mukhyam
bṛhaspatir brahmacaryaṃ cacāra; samāhitaḥ saṃśitātmā yathāvat
     hitvā sukhaṃ pratirudhyendriyāṇi; tena devānām agamad gauravaṃ saḥ
nakṣatrāṇi karmaṇāmutra bhānti; rudrādityā vasavo 'thāpi viśve
     yamo rājā vaiśravaṇaḥ kubero; gandharvayakṣāpsarasaś ca śubhrāḥ
     brahmacaryaṃ vedavid yāḥ kriyāś ca; niṣevamāṇā munayo 'mutra bhānti
jānann imaṃ sarvalokasya dharmaṃ; brāhmaṇānāṃ kṣatriyāṇāṃ viśāṃ ca
     sa kasmāt tvaṃ jānatāṃ jñānavān san; vyāyacchase saṃjaya kauravārthe
āmnāyeṣu nityasaṃyogam asya; tathāśvamedhe rājasūye ca viddhi
     saṃpūjyate dhanuṣā varmaṇā ca; hastatrāṇai rathaśastraiś ca bhūyaḥ
te ced ime kauravāṇām upāyam; adhigaccheyur avadhenaiva pārthāḥ
     dharmatrāṇaṃ puṇyam eṣāṃ kṛtaṃ syād; ārye vṛtre bhīmasenaṃ nigṛhya
te cet pitrye karmaṇi vartamānā; āpadyeran diṣṭa vaśena mṛtyum
     yathāśaktyā pūrayantaḥ svakarma; tad apy eṣāṃ nidhanaṃ syāt praśastam
utāho tvaṃ manyase sarvam eva; rājñāṃ yuddhe vartate dharmatantram
     ayuddhe vā vartate dharmatantraṃ; tathaiva te vācam imāṃ śṛṇomi
cāturvarṇyasya prathamaṃ vibhāgam; avekṣya tvaṃ saṃjaya svaṃ ca karma
     niśamyātho pāṇḍavānāṃ svakarma; praśaṃsa vā ninda vā yā matis te
adhīyīta brāhmaṇo 'tho yajeta; dadyād iyāt tīrthamukhyāni caiva
     adhyāpayed yājayec cāpi yājyān; pratigrahān vā viditān pratīcchet
tathā rājanyo rakṣaṇaṃ vai prajānāṃ; kṛtvā dharmeṇāpramatto 'tha dattvā
     yajñair iṣṭvā sarvavedān adhītya; dārān kṛtvā puṇyakṛd āvased gṛhān
vaiśyo 'dhītya kṛṣigorakṣa puṇyair; vittaṃ cinvan pālayann apramattaḥ
     priyaṃ kurvan brāhmaṇakṣatriyāṇāṃ; dharmaśīlaḥ puṇyakṛd āvased gṛhān
paricaryā vandanaṃ brāhmaṇānāṃ; nādhīyīta pratiṣiddho 'sya yajñaḥ
     nityotthito bhūtaye 'tandritaḥ syād; eṣa smṛtaḥ śūdra dharmaḥ purāṇaḥ
etān rājā pālayann apramatto; niyojayan sarvavarṇān svadharme
     akāmātmā samavṛttiḥ prajāsu; nādhārmikān anurudhyeta kāmān
śreyāṃs tasmād yadi vidyeta kaś cid; abhijñātaḥ sarvadharmopapannaḥ
     sa taṃ duṣṭam anuśiṣyāt prajānan; na ced gṛdhyed iti tasmin na sādhu
yadā gṛdhyet parabhūmiṃ nṛśaṃso; vidhiprakopād balam ādadānaḥ
     ato rājñāṃ bhavitā yuddham etat; tatra jātaṃ varma śastraṃ dhanuś ca
     indreṇedaṃ dasyuvadhāya karma; utpāditaṃ varma śastraṃ dhanuś ca
steno hared yatra dhanaṃ hy adṛṣṭaḥ; prasahya vā yatra hareta dṛṣṭaḥ
     ubhau garhyau bhavataḥ saṃjayaitau; kiṃ vai pṛthak tvaṃ dhṛtarāṣṭrasya putre
     yo 'yaṃ lobhān manyate dharmam etaṃ; yam icchate manuvaśānugāmī
bhāgaḥ punaḥ pāṇḍavānāṃ niviṣṭas; taṃ no 'kasmād ādadīran pare vai
     asmin pade yudyatāṃ no vadho 'pi; ślaghyaḥ pitryaḥ pararājyād viśiṣṭaḥ
     etān dharmān kauravāṇāṃ purāṇān; ācakṣīthāḥ saṃjaya rājyamadhye
ye te mandā mṛtyuvaśābhipannāḥ; samānītā dhārtarāṣṭreṇa mūḍhāḥ
     idaṃ punaḥ karma pāpīya eva; sabhāmadhye paśya vṛttaṃ kurūṇām
priyāṃ bhāryāṃ draupadīṃ pāṇḍavānāṃ; yaśasvinīṃ śīlavṛttopapannām
     yad upekṣanta kuravo bhīṣma mukhyāḥ; kāmānugenoparuddhāṃ rudantīm
taṃ cet tadā te sa kumāra vṛddhā; avārayiṣyan kuravaḥ sametāḥ
     mama priyaṃ dhṛtarāṣṭro 'kariṣyat; putrāṇāṃ ca kṛtam asyābhaviṣyat
duḥśāsanaḥ prātilomyān nināya; sabhāmadhye śvaśurāṇāṃ ca kṛṣṇām
     sā tatra nītā karuṇāny avocan; nānyaṃ kṣattur nātham adṛṣṭakaṃ cit
kārpaṇyād eva sahitās tatra rājño; nāśaknuvan prativaktuṃ sabhāyām
     ekaḥ kṣattā dharmyam arthaṃ bruvāṇo; dharmaṃ buddhvā pratyuvācālpa buddhim
anuktvā tvaṃ dharmam evaṃ sabhāyām; athecchase pāṇḍavasyopadeṣṭum
     kṛṣṇā tv etat karma cakāra śuddhaṃ; suduṣkaraṃ tad dhi sabhāṃ sametya
     yena kṛcchrāt pāṇḍavān ujjahāra; tathātmānaṃ naur iva sāgaraughāt
yatrābravīt sūtaputraḥ sabhāyāṃ; kṛṣṇāṃ sthitāṃ śvaśurāṇāṃ samīpe
     na te gatir vidyate yājñaseni; prapadyedānīṃ dhārtarāṣṭrasya veśma
     parājitās te patayo na santi; patiṃ cānyaṃ bhāmini tvaṃ vṛṇīṣva
yo bībhatsor hṛdaye prauḍha āsīd; asthi pracchin marmaghātī sughoraḥ
     karṇāccharo vānmayas tigmatejāḥ; pratiṣṭhito hṛdaye phalgunasya
kṛṣṇājināni paridhit samānān; duḥśāsanaḥ kaṭukāny abhyabhāṣat
     ete sarve ṣaṇḍhatilā vinaṣṭāḥ; kṣayaṃ gatā narakaṃ dīrghakālam
gāndhārarājaḥ śakunir nikṛtyā; yad abravīd dyūtakāle sa pārthān
     parājito nakulaḥ kiṃ tavāsti; kṛṣṇayā tvaṃ dīvya vai yājñasenyā
jānāsi tvaṃ saṃjaya sarvam etad; dyūte 'vācyaṃ vākyam evaṃ yathoktam
     svayaṃ tv ahaṃ prārthaye tatra gantuṃ; samādhātuṃ kāryam etad vipannam
ahāpayitvā yadi pāṇḍavārthaṃ; śamaṃ kurūṇām atha cec careyam
     puṇyaṃ ca me syāc caritaṃ mahodayaṃ; mucyeraṃś ca kuravo mṛtyupāśāt
api vācaṃ bhāṣamāṇasya kāvyāṃ; dharmārāmām arthavatīm ahiṃsrām
     avekṣeran dhārtarāṣṭrāḥ samakṣaṃ; māṃ ca prāptaṃ kuravaḥ pūjayeyuḥ
ato 'nyathā rathinā phalgunena; bhīmena caivāhava daṃśitena
     parāsiktān dhārtarāṣṭrāṃs tu viddhi; pradahyamānān karmaṇā svena mandān
parājitān pāṇḍaveyāṃs tu vāco; raudrarūpā bhāṣate dhārtarāṣṭraḥ
     gadāhasto bhīmaseno 'pramatto; duryodhanaṃ smārayitvā hi kāle
suyodhano manyumayo mahādrumaḥ; skandhaḥ karṇaḥ śakunis tasya śākhāḥ
     duḥśāsanaḥ puṣpaphale samṛddhe; mūlaṃ rājā dhṛtarāṣṭro 'manīṣī
yudhiṣṭhiro dharmamayo mahādrumaḥ; skandho 'rjuno bhīmaseno 'sya śākhāḥ
     mādrīputrau puṣpaphale samṛddhe; mūlaṃ tv ahaṃ brahma ca brāhmaṇāś ca
vanaṃ rājā dhṛtarāṣṭraḥ saputro; vyāghrā vane saṃjaya pāṇḍaveyāḥ
     mā vanaṃ chindhi sa vyāghraṃ mā vyāghrān nīnaśo vanāt
nirvano vadhyate vyāghro nirvyāghraṃ chidyate vanam
     tasmād vyāghro vanaṃ rakṣed vanaṃ vyāghraṃ ca pālayet
latā dharmā dhārtarāṣṭrāḥ śālāḥ saṃjaya pāṇḍavāḥ
     na latā vardhate jātu anāśritya mahādrumam
sthitāḥ śuśrūṣituṃ pārthāḥ sthitā yoddhum ariṃdamāḥ
     yatkṛtyaṃ dhṛtarāṣṭrasya tat karotu narādhipaḥ
sthitāḥ śame mahātmānaḥ pāṇḍavā dharmacāriṇaḥ
     yodhāḥ samṛddhās tad vidvan nācakṣīthā yathātatham
