[]
      kṣatriyās te mahārāja parasparavadhaiṣiṇaḥ
      anyonyaṃ samare jaghnuḥ kṛtavairāḥ parasparam
rathaughāś ca hayaughāś ca naraughāś ca samantataḥ
      gajaughāś ca mahārāja saṃsaktāḥ sma parasparam
gadānāṃ parighāṇāṃ ca kaṇapānāṃ ca sarpatām
      prāsānāṃ bhiṇḍipālānāṃ bhuśuṇḍīnāṃ ca sarvaśaḥ
saṃpātaṃ cānvapaśyāma saṃgrāme bhṛśadāruṇe
      śalabhā iva saṃpetuḥ samantāc charavṛṣṭayaḥ
nāgā nāgān samāsādya vyadhamanta parasparam
      hayā hayāṃś ca samare rathino rathinas tathā
      pattayaḥ pattisaṃghaiś ca hayasaṃghair hayās tathā
pattayo rathamātaṅgān rathā hastyaśvam eva ca
      nāgāś ca samare tryaṅgaṃ mamṛduḥ śīghragā nṛpa
patatāṃ tatra śūrāṇāṃ krośatāṃ ca parasparam
      ghoram āyodhanaṃ jajñe paśūnāṃ vaiśasaṃ yathā
rudhireṇa samāstīrṇā bhāti bhārata medinī
      śakra gopa gaṇākīrṇā prāvṛṣīva yathā dharā
yathā vā vāsasī śukle mahārajana rañjite
      bibhṛtyād yuvatiḥ śyāmā tadvad āsīd vasuṃdharā
      māṃsaśoṇitacitreva śātakaumbhamayīva ca
chinnānāṃ cottamāṅgānāṃ bāhūnāṃ corubhiḥ saha
     kuṇḍalānāṃ praviddhānāṃ bhūṣaṇānāṃ ca bhārata
niṣkāṇām adhisūtrāṇāṃ śarīrāṇāṃ ca dhanvinām
     varmaṇāṃ sapatākānāṃ saṃghās tatrāpatan bhuvi
gajān gajāḥ samāsādya viṣāṇāgrair adārayan
     viṣāṇābhihatās te ca bhrājante dviradā yathā
rudhireṇāvasiktāṅgā gairikaprasravā iva
     yathā bhrājanti syandantaḥ parvatā dhātumaṇḍitāḥ
tomarān gajibhir muktān pratīpān āsthitān bahūn
     hastair vicerus te nāgā babhañjuś cāpare tathā
nārācaiś chinnavarmāṇo bhrājante sma gajottamāḥ
     himāgame mahārāja vyabhrā iva mahīdharāḥ
śaraiḥ kanakapuṅkhais tu citā rejur gajottamāḥ
     ulkābhiḥ saṃpradīptāgrāḥ parvatā iva māriṣa
kec cid abhyāhatā nāgā nāgair naganibhā bhuvi
     nipetuḥ samare tasmin pakṣavanta ivādrayaḥ
apare prādravan nāgāḥ śalyārtā vraṇapīḍitāḥ
     pratimānaiś ca kumbhaiś ca petur urvyāṃ mahāhave
niṣeduḥ siṃhavac cānye nadanto bhairavān ravān
     mamluś ca bahavo rājaṃś cukūjuś cāpare tathā
hayāś ca nihatā bākaiḥ svarṇabhāṇḍa paricchadāḥ
     niṣeduś caiva mamluś ca babhramuś ca diśo daśa
apare kṛṣyamāṇāś ca viveṣṭanto mahītale
     bhāvān bahuvidhāṃś cakrus tāḍitāḥ śaratomaraiḥ
narās tu nihatā bhūmau kūjantas tatra māriṣa
     dṛṣṭvā ca bāndhavān anye pitṝn anye pitāmahān
dhāvamānān parāṃś caiva dṛṣṭvānye tatra bhārata
     gotra nāmāni khyātāni śaśaṃsur itaretaram
teṣāṃ chinnā mahārāja bhujāḥ kanakabhūṣaṇāḥ
     udveṣṭante viveṣṭante patante cotpatanti ca
nipatanti tathā bhūmau sphuranti ca sahasraśaḥ
     vegāṃś cānye raṇe cakruḥ sphuranta iva pannagāḥ
te bhujā bhogi bhogābhāś candanāktā viśāṃ pate
     lohitārdrā bhṛśaṃ rejus tapanīyadhvajā iva
vartamāne tathā ghore saṃkule sarvatodiśam
     avijñātāḥ sma yudhyante vinighnantaḥ parasparam
bhaumena rajasā kīrṇe śastrasaṃpāta saṃkule
     naiva sve na pare rājan vyajñāyanta tamovṛte
tathā tad abhavad yuddhaṃ ghorarūpaṃ bhayānakam
     śoṇitodā mahānadyaḥ prasasrus tatra cāsakṛt
śīrṣa pāṣāṇa saṃchannāḥ keśaśaivalaśādvalāḥ
     asthi saṃghātasaṃkīrṇā dhanuḥ śaravarottamāḥ
māṃsakardama paṅkāś ca śoṇitaughāḥ sudāruṇāḥ
     nadīḥ pravartayām āsur yama rāṣṭravivardhanīḥ
tā nadyo ghorarūpāś ca nayantyo yamasādanam
     avagāḍhā majjayantyaḥ kṣatrasyājanayan bhayam
kravyādānāṃ naravyāghra nardatāṃ tatra tatra ha
     ghoram āyodhanaṃ jajñe pretarājapuropamam
utthitāny agaṇeyāni kabandhāni samantataḥ
     nṛtyanti vai bhūtagaṇāḥ saṃtṛptā māṃsaśoṇitaiḥ
pītvā ca śoṇitaṃ tatra vasāṃ pītvā ca bhārata
     medo majjā vasā tṛptās tṛptā māṃsasya caiva hi
     dhāvamānāś ca dṛśyante kākagṛdhrabalās tathā
śūrās te samare rājan bhayaṃ tyaktvā sudustyajam
     yodhavratasamākhyātāś cakruḥ karmāṇy abhītavat
śaraśaktisamākīrṇe kravyādagaṇasaṃkule
     vyacaranta gaṇaiḥ śūrāḥ khyāpayantaḥ svapauruṣam
anyonyaṃ śrāvayanti sma nāmagotrāṇi bhārata
     pitṛnāmāni ca raṇe gotra nāmāni cābhitaḥ
śrāvayanto hi bahavas tatra yodhā viśāṃ pate
     anyonyam avamṛdnantaḥ śaktitomarapaṭṭiśaiḥ
vartamāne tadā yuddhe ghorarūpe sudāruṇe
     vyaṣīdat kauravī senā bhinnā naur iva sāgare
