[s]
      tad anīkam anādhṛṣyaṃ bhāradvājena rakṣitam
      pārthāḥ samabhyavartanta bhīmasenapurogamāḥ
sātyakiś cekitānaś ca dhṛṣṭadyumnaś ca pārṣataḥ
      kuntibhojaś ca vikrānto drupadaś ca mahārathaḥ
ārjuniḥ kṣatradharmā ca bṛhat kṣatraś ca vīryavān
      cedipo dhṛṣṭaketuś ca mādrīputrau ghaṭotkacaḥ
yudhāmanyuś ca vikrāntaḥ śikhaṇḍī cāparājitaḥ
      uttamaujāś ca durdharṣo virāṭaś ca mahārathaḥ
draupadeyāś ca saṃrabdhāḥ śaiśupāliś ca vīryavān
      kekayāś ca mahāvīryāḥ sṛñjayāś ca sahasraśaḥ
ete cānye ca sagaṇāḥ kṛtāstrā yuddhadurmadāḥ
      samabhyadhāvan sahasā bhāradvājaṃ yuyutsavaḥ
samavetāṃs tu tān sarvān bhāradvājo 'pi vīryavān
      asaṃbhrāntaḥ śaraugheṇa mahatā samavārayat
mahaughāḥ salilasyeva girim āsādya durbhidam
      droṇaṃ te nābhyavartanta velām iva jalāśayāḥ
pīḍyamānāḥ śarai rājan droṇa cāpaviniḥsṛtaiḥ
      na śekuḥ pramuhe sthātuṃ bhāradvājasya pāṇḍavāḥ
tad adbhutam apaśyāma droṇasya bhujayor balam
     yad enaṃ nābhyavartanta pāñcālāḥ sṛñjayaiḥ saha
tam āyāntam abhikruddhaṃ droṇaṃ dṛṣṭvā yudhiṣṭhiraḥ
     bahudhā cintayām āsa droṇasya prativāraṇam
aśakyaṃ tu tam anyena droṇaṃ matvā yudhiṣṭhiraḥ
     aviṣahya guruṃ bhāraṃ saubhadre samavāsṛjat
vāsudevād anavaraṃ phalgunāc cāmitaujasam
     abravīt paravīraghnam abhimanyum idaṃ vacaḥ
etya no nārjuno garhed yathā tāta tathā kuru
     cakravyūhasya na vayaṃ vidma bhedaṃ kathaṃ cana
tvaṃ vārjuno vā kṛṣṇo vā bhindyāt pradyumna eva vā
     cakravyūhaṃ mahābāho pañcamo 'nyo na vidyate
abhimanyo varaṃ tāta yācatāṃ dātum arhasi
     pitṝṇāṃ mātulānāṃ ca sainyānāṃ caiva sarvaśaḥ
dhanaṃjayo hi nas tāta garhayed etya saṃyugāt
     kṣipram astraṃ samādāya droṇānīkaṃ viśātaya
[abhi]
     droṇasya dṛḍham avyagram anīka pravaraṃ yudhi
     pitṝṇāṃ jayam ākāṅkṣann avagāhe bhinadmi ca
upadiṣṭo hi me pitrā yogo 'nīkasya bhedane
     notsahe tu vinirgantum ahaṃ kasyāṃ cid āpadi
[y]
     bhindhy anīkaṃ yudhā śreṣṭha dvāraṃ saṃjanayasva naḥ
     vayaṃ tvānugamiṣyāmo yena tvaṃ tāta yāsyasi
dhanaṃjaya samaṃ yuddhe tvāṃ vayaṃ tāta saṃyuge
     praṇidhāyānuyāsyāmo rakṣantaḥ sarvato mukhāḥ
[bhm]
     ahaṃ tvānugamiṣyāmi dhṛṣṭadyumno 'tha sātyakiḥ
     pāñcālāḥ kekayā matsyās tathā sarve prabhadrakāḥ
sakṛd bhinnaṃ tvayā vyūhaṃ tatra tatra punaḥ punaḥ
     vayaṃ pradhvaṃsayiṣyāmo nighnamānā varān varān
[abhi]
     aham etat pravekṣyāmi droṇānīkaṃ durāsadam
     pataṃga iva saṃkruddho jvalitaṃ jātavedasam
tat karmādya kariṣyāmi hitaṃ yad vaṃśayor dvayoḥ
     mātulasya ca yā prītir bhaviṣyati pituś ca me
śiśunaikena saṃgrāme kālyamānāni saṃghaśaḥ
     adya drakṣyanti bhūtāni dviṣat sainyāni vai mayā
[y]
     evaṃ te bhāṣamāṇasya balaṃ saubhadra vardhatām
     yas tvam utsahase bhettuṃ droṇānīkaṃ sudurbhidam
rakṣitaṃ puruṣavyāghrair maheṣvāsaiḥ prahāribhiḥ
     sādhya rudra marut kalpair vasv agnyādityavikramaiḥ
[s]
     tasya tad vacanaṃ śrutvā sa yantāram acodayat
     sumitr aśvān raṇe kṣipraṃ droṇānīkāya codaya
