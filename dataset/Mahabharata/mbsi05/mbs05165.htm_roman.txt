[bhīsma]
      acalo vṛṣakaś caiva bhrātarau sahitāv ubhau
      rathau tava durādharṣau śatrūn vidhvaṃsayiṣyataḥ
balavantau naravyāghrau dṛḍhakrodhau prahāriṇau
      gāndhāramukhyau taruṇau darśanīyau mahābalau
sakhā te dayito nityaṃ ya eṣa raṇakarkaśaḥ
      protsāhayati rājaṃs tvāṃ vigrahe pāṇḍavaiḥ saha
paruṣaḥ katthano nīcaḥ karṇo vaikartanas tava
      mantrī netā ca bandhuś ca mānī cātyantam ucchritaḥ
eṣa naiva rathaḥ pūrṇo nāpy evātiratho nṛpa
      viyuktaḥ kavacenaiṣa sahajena vicetanaḥ
      kuṇḍalābhyāṃ ca divyābhyāṃ viyuktaḥ satataṃ dhṛṇī
abhiśāpāc ca rāmasya brāhmaṇasya ca bhāṣaṇāt
      karaṇānāṃ viyogāc ca tena me 'rdharatho mataḥ
      naiṣa phalgunam āsādya punar jīvan vimokṣyate
[s]
      tato 'bravīn mahābāhur droṇaḥ śastrabhṛtāṃ varaḥ
      evam etad yathāttha tvaṃ na mithyāstīti kiṃ cana
raṇe raṇe 'timānī ca vimukhaś caiva dṛśyate
      ghṛṇī karṇaḥ pramādī ca tena me 'rdharatho mataḥ
etac chrutvā tu rādheyaḥ krodhād utphullalocanaḥ
      uvāca bhīṣmaṃ rājendra tudan vāgbhiḥ pratodavat
pitāmaha yatheṣṭaṃ māṃ vākśarair upakṛntasi
     anāgasaṃ sadā dveṣād evam eva pade pade
     marṣayāmi ca tat sarvaṃ duryodhanakṛtena vai
tvaṃ tu māṃ manyase 'śaktaṃ yathā pāpuruṣaṃ tathā
     bhavān ardharatho mahyaṃ mato nāsty atra saṃśayaḥ
sarvasya jagataś caiva gāṅgeya na mṛṣā vade
     kurūṇām ahito nityaṃ na ca rājāvabudhyate
ko hi nāma samāneṣu rājasūdātta karmasu
     tejovadham imaṃ kuryād vibhedayiṣur āhave
     yathā tvaṃ guṇanirdeśād aparādhaṃ cikīrṣasi
na hāyanair na palitair na vittair na ca bandhubhiḥ
     mahārathatvaṃ saṃkhyātuṃ śakyaṃ kṣatrasya kaurava
balajyeṣṭhaṃ smṛtaṃ kṣatraṃ mantrajyeṣṭhā dvijātayaḥ
     dhanajyeṣṭhāḥ smṛtā vaiśyāḥ śūdrās tu vayasādhikāḥ
yathecchakaṃ svayaṃ grāhād rathān atirathāṃs tathā
     kāmadveṣasamāyukto mohāt prakurute bhavān
duryodhana mahābāho sādhu samyag avekṣyatām
     tyajyatāṃ duṣṭabhāvo 'yaṃ bhīṣmaḥ kilbiṣakṛt tava
bhinnā hi senā nṛpate duḥsaṃdheyā bhavaty uta
     mailāpi puruṣavyāghra kim u nānā samutthitā
eṣāṃ dvaidhaṃ samutpannaṃ yodhānāṃ yudhi bhārata
     tejovadho naḥ kriyate pratyakṣeṇa viśeṣataḥ
rathānāṃ kva ca vijñānaṃ kva ca bhīṣmo 'lpacetanaḥ
     aham āvārayiṣyāmi pāṇḍavānām anīkinīm
āsādya mām amogheṣuṃ gamiṣyanti diśo daśa
     pāṇḍavāḥ saha pañcālāḥ śārdūlaṃ vṛṣabhā iva
kva ca yuddhavimardo vā mantrāḥ suvyāhṛtāni vā
     kva ca bhīṣmo gatavayā mandātmā kālamohitaḥ
spardhate hi sadā nityaṃ sarveṇa jagatā saha
     na cānyaṃ puruṣaṃ kaṃ cin manyate moghadarśanaḥ
śrotavyaṃ khalu vṛddhānām iti śāstranidarśanam
     na tv evāpy ativṛddhānāṃ punar bālā hi te matāḥ
aham eko haniṣyāmi pāṇḍavān nātra saṃśayaḥ
     suyuddhe rājaśārdūla yaśo bhīṣmaṃ gamiṣyati
kṛtaḥ senāpatis tv eṣa tvayā bhīṣmo narādhipa
     senāpatiṃ guṇo gantā na tu yodhān kathaṃ cana
nāhaṃ jīvati gāṅgeye yotsye rājan kathaṃ cana
     hate tu bhīṣme yodhāsmi sarvair eva mahārathaiḥ
