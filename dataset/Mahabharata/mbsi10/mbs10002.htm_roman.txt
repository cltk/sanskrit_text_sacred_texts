[kṛpa]
      śrutaṃ te vacanaṃ sarvaṃ hetuyuktaṃ mayā vibho
      mamāpi tu vacaḥ kiṃ cic chṛṇuṣvādya mahābhuja
ābaddhā mānuṣāḥ sarve nirbandhāḥ karmaṇor dvayoḥ
      daive puruṣakāre ca paraṃ tābhyāṃ na vidyate
na hi daivena sidhyanti karmāṇy ekena sattama
      na cāpi karmaṇaikena dvābhyāṃ siddhis tu yogataḥ
tābhyām ubhābhyāṃ sarvārthā nibaddhā hy adhamottamāḥ
      pravṛttāś caiva dṛśyante nivṛttāś caiva sarvaśaḥ
parjanyaḥ parvate varṣan kiṃ nu sādhayate phalam
      kṛṣṭe kṣatre tathāvarṣan kiṃ nu sādhayate phalam
utthānaṃ cāpy adaivasya hy anutthānasya daivatam
      vyarthaṃ bhavati sarvatra pūrvaṃ kas tatra niścayaḥ
pravṛṣṭe ca yathā deve samyak kṣetre ca karṣite
      bījaṃ mahāguṇaṃ bhūyāt tathā siddhir hi mānuṣī
tayor daivaṃ viniścitya svavaśenaiva vartate
      prājñāḥ puruṣakāraṃ tu ghaṭante dākṣyam āsthitāḥ
tābhyāṃ sarve hi kāryārthā manuṣyāṇāṃ nararṣabha
      viceṣṭantaś ca dṛśyante nivṛttāś ca tathaiva hi
kṛtaḥ puruṣakāraḥ san so 'pi daivena sidhyati
     tathāsya karmaṇaḥ kartur abhinirvartate phalam
utthānaṃ tu manuṣyāṇāṃ dakṣāṇāṃ daivavarjitam
     aphalaṃ dṛśyate loke samyag apy upapāditam
tatrālasā manuṣyāṇāṃ ye bhavanty amanasvinaḥ
     utthānaṃ te vigarhanti prājñānāṃ tan na rocate
prāyaśo hi kṛtaṃ karma aphalaṃ dṛśyate bhuvi
     akṛtvā ca punar duḥkhaṃ karma dṛśyen mahāphalam
ceṣṭām akurvaṁl labhate yadi kiṃ cid yadṛcchayā
     yo vā na labhate kṛtvā durdaśau tāv ubhāv api
śaknoti jīvituṃ dakṣo nālasaḥ sukham edhate
     dṛśyante jīvaloke 'smin dakṣāḥ prāyo hitaiṣiṇaḥ
yadi dakṣaḥ samārambhāt karmaṇāṃ nāśnute phalam
     nāsya vācyaṃ bhavet kiṃ cit tattvaṃ cāpy adhigacchati
akṛtvā karma yo loke phalaṃ vindati viṣṭhitaḥ
     sa tu vaktavyatāṃ yāti dveṣyo bhavati prāyaśaḥ
evam etad anādṛtya vartate yas tv ato 'nyathā
     sa karoty ātmano 'narthān naiṣa buddhimatāṃ nayaḥ
hīnaṃ puruṣakāreṇa yadā daivena vā punaḥ
     kāraṇābhyām athaitābhyām utthānam aphalaṃ bhavet
     hīnaṃ puruṣakāreṇa karma tv iha na sidhyati
daivatebhyo namaskṛtya yas tv arthān samyag īhate
     dakṣo dākṣiṇyasaṃpanno na sa moghaṃ vihanyate
samyag īhā punar iyaṃ yo vṛddhān upasevate
     āpṛcchati ca yac chreyaḥ karoti ca hitaṃ vacaḥ
utthāyotthāya hi sadā praṣṭavyā vṛddhasaṃmatāḥ
     te 'sya yoge paraṃ mūlaṃ tan mūlā siddhir ucyate
vṛddhānāṃ vacanaṃ śrutvā yo hy utthānaṃ prayojayet
     utthānasya phalaṃ samyak tadā sa labhate 'cirāt
rāgāt krodhād bhayāl lobhād yo 'rthān īheta mānavaḥ
     anīśaś cāvamānīca sa śīghraṃ bhraśyate śriyaḥ
so 'yaṃ duryodhanenārtho lubdhenādīrgha darśinā
     asamarthya samārabdho mūḍhatvād avicintitaḥ
hitabuddhīn anādṛtya saṃmantryāsādhubhiḥ saha
     vāryamāṇo 'karod vairaṃ pāṇḍavair guṇavattaraiḥ
pūrvam apy atiduḥśīlo na dainyaṃ kartum arhati
     tapaty arthe vipanne hi mitrāṇām akṛtaṃ vacaḥ
anvāvartāmahi vayaṃ yat tu taṃ pāpapūruṣam
     asmān apy anayas tasmāt prāpto 'yaṃ dāruṇo mahān
anena tu mamādyāpi vyasanenopatāpitā
     buddhiś cintayataḥ kiṃ cit svaṃ śreyo nāvabudhyate
muhyatā tu manuṣyeṇa praṣṭavyāḥ suhṛdo budhāḥ
     te ca pṛṣṭā yathā brūyus tat kartavyaṃ tathā bhavet
te vayaṃ dhṛtarāṣṭraṃ ca gāndhārīṃ ca sametya ha
     upapṛcchāmahe gatvā viduraṃ ca mahāmatim
te pṛṣṭāś ca vadeyur yac chreyo naḥ samanantaram
     tad asmābhiḥ punaḥ kāryam iti me naiṣṭhikī matiḥ
anārambhāt tu kāryāṇāṃ nārthasaṃpadyate kva cit
     kṛte puruṣakāre ca yeṣāṃ kāryaṃ na sidhyati
     daivenopahatās te tu nātra kāryā vicāraṇā
