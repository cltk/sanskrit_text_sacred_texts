[v]
      ity uktvānuyayau pārtho hayaṃ taṃ kāmacāriṇam
      nyavartata tato vājī yena nāgāhvayaṃ puram
taṃ nivṛttaṃ tu śuśrāva cāreṇaiva yudhiṣṭhiraḥ
      śrutvārjunaṃ kuśalinaṃ sa ca hṛṣṭamanābhavat
vijayasya ca tat karma gāndhāraviṣaye tadā
      śrutvānyeṣu ca deśeṣu sa suprīto 'bhavan nṛpaḥ
etasminn eva kāle tu dvādaśīṃ māghapākṣikīm
      iṣṭaṃ gṛhītvā nakṣatraṃ dharmarājo yudhiṣṭhiraḥ
samānāyya mahātejāḥ sarvān bhrātṝn mahāmanāḥ
      bhīmaṃ ca nakulaṃ caiva sahadevaṃ ca kauravaḥ
provācedaṃ vacaḥ kāle tadā dharmabhṛtāṃ varaḥ
      āmantya vadatāṃ śreṣṭho bhīmaṃ bhīmaparākramam
āyāti bhīmasenāsau sahāśvena tavānujaḥ
      yathā me puruṣāḥ prāhur ye dhanaṃjaya sāriṇaḥ
upasthitaś ca kālo 'yam abhito vartate hayaḥ
      māghī ca paurṇamāsīyaṃ māsaḥ śeṣo vṛkodara
tat prasthāpyantu vidvāṃso brāhmaṇā vedapāragāḥ
      vājimedhārtha siddhyarthaṃ deśaṃ paśyantu yajñiyam
ity uktaḥ sa tu tac cakre bhīmo nṛpatiśāsanam
     hṛṣṭaḥ śrutvā narapater āyāntaṃ savyasācinam
tato yayau bhīmasenaḥ prājñaiḥ sthapatibhiḥ saha
     brāhmaṇān agrataḥ kṛtvā kuśalān yajñakarmasu
taṃ sa śālacaya grāmaṃ saṃpratolī viṭaṅkinam
     māpayām āsa kauravyo yajñavāṭaṃ yathāvidhi
sadaḥ sapatnī sadanaṃ sāgnīdhram api cottaram
     kārayām āsa vidhivan maṇihemavibhūṣitam
stambhān kanakacitrāṃś ca toraṇāni bṛhanti ca
     yajñāyatana deśeṣu dattvā śuddhaṃ ca kāñcanam
antaḥpurāṇi rājñāṃ ca nānādeśanivāsinām
     kārayām āsa dharmātmā tatra tatra yathāvidhi
brāhmaṇānāṃ ca veśmāni nānādeśasameyuṣām
     kārayām āsa bhīmaḥ sa vividhāni hy anekaśaḥ
tathā saṃpreṣayām āsa dūtān nṛpatiśāsanāt
     bhīmaseno mahārāja rājñām akliṣṭakarmaṇām
te priyārthaṃ kurupater āyayur nṛpasattamāḥ
     ratnāny anekāny ādāya striyo 'śvān āyudhāni ca
teṣāṃ niviśatāṃ teṣu śibireṣu sahasraśaḥ
     nardataḥ sāgarasyeva śabdo divam ivāspṛśat
teṣām abhyāgatānāṃ sa rājā rājīvalocanaḥ
     vyādideśānna pānāni śayyāś cāpy ati mānuṣāḥ
vāhanānāṃ ca vividhāḥ śālāḥ śālīkṣu gorasaiḥ
     upetāḥ puruṣavyāghra vyādideśa sa dharmarāṭ
tathā tasmin mahāyajñe dharmarājasya dhīmataḥ
     samājagmur munigaṇā bahavo brahmavādinaḥ
ye ca dvijātipravarās tatrāsan pṛthivīpate
     samājagmuḥ sa śiṣyāṃs tān patijagrāha kauravaḥ
sarvāṃś ca tān anuyayau yāvad āvasathād iti
     svayam eva mahātejā dambhaṃ tyaktvā yudhiṣṭhiraḥ
tataḥ kṛtvā sthapatayaḥ śilpino 'nye ca ye tadā
     kṛtsnaṃ yajñavidhiṃ rājan dharmarājñe nyavedayan
tac chrutvā dharmarājaḥ sa kṛtaṃ sarvam aninditam
     hṛṣṭarūpo 'bhavad rājā saha bhrātṛbhir acyutaḥ
