[j]
      kathitaṃ vai samāsena tvayā sarvaṃ dvijottama
      mahābhāratam ākhyānaṃ kurūṇāṃ caritaṃ mahat
kathāṃ tv anagha citrārthām imāṃ kathayati tvayi
      vistara śravaṇe jātaṃ kautūhalam atīva me
sa bhavān vistareṇemāṃ punar ākhyātum arhati
      na hi tṛpyāmi pūrveṣāṃ śṛṇvānaś caritaṃ mahat
na tat kāraṇam alpaṃ hi dharmajñā yatra pāṇḍavāḥ
      avadhyān sarvaśo jaghnuḥ praśasyante ca mānavaiḥ
kimarthaṃ te naravyāghrāḥ śaktāḥ santo hy anāgasaḥ
      prayujyamānān saṃkleśān kṣāntavanto durātmanām
kathaṃ nāgāyuta prāṇo bāhuśālī vṛkodaraḥ
      parikliśyann api krodhaṃ dhṛtavān vai dvijottama
kathaṃ sā draupadī kṛṣṇā kliśyamānā durātmabhiḥ
      śaktā satī dhārtarāṣṭrān nādahad ghoracakṣuṣā
kathaṃ vyatikraman dyūte pārthau mādrī sutau tathā
      anuvrajan naravyāghraṃ vañcyamānaṃ durātmabhiḥ
kathaṃ dharmabhṛtāṃ śreṣṭhaḥ suto dharmasya dharmavit
      anarhaḥ paramaṃ kleśaṃ soḍhavān sa yudhiṣṭhiraḥ
kathaṃ ca bahulāḥ senāḥ pāṇḍavaḥ kṛṣṇasārathiḥ
     asyann eko 'nayat sarvāḥ pitṛlokaṃ dhanaṃjayaḥ
etad ācakṣva me sarvaṃ yathāvṛttaṃ tapodhana
     yad yac ca kṛtavantas te tatra tatra mahārathāḥ
[v]
     maharṣeḥ sarvalokeṣu pūjitasya mahātmanaḥ
     pravakṣyāmi mataṃ kṛtsnaṃ vyāsasyāmita tejasaḥ
idaṃ śatasahasraṃ hi ślokānāṃ puṇyakarmaṇām
     satyavaty ātmajeneha vyākhyātam amitaujasā
ya idaṃ śrāvayed vidvān yaś cedaṃ śṛṇuyān naraḥ
     te brahmaṇaḥ sthānam etya prāpnuyur devatulyatām
idaṃ hi vedaiḥ samitaṃ pavitram api cottamam
     śrāvyāṇām uttamaṃ cedaṃ purāṇam ṛṣisaṃstutam
asminn arthaś ca dharmaś ca nikhilenopadiśyate
     itihāse mahāpuṇye buddhiś ca parinaiṣṭhikī
akṣudrān dānaśīlāṃś ca satyaśīlān anāstikān
     kārṣṇaṃ vedam idaṃ vidvāñ śrāvayitvārtham aśnute
bhrūṇa hatyā kṛtaṃ cāpi pāpaṃ jahyād asaṃśayam
     itihāsam imaṃ śrutvā puruṣo 'pi sudāruṇaḥ
jayo nāmetihāso 'yaṃ śrotavyo vijigīṣuṇā
     mahīṃ vijayate sarvāṃ śatrūṃś cāpi parājayet
idaṃ puṃsavanaṃ śreṣṭham idaṃ svasty ayanaṃ mahat
     mahiṣī yuvarājābhyāṃ śrotavyaṃ bahuśas tathā
arthaśāstram idaṃ puṇyaṃ dharmaśāstram idaṃ param
     mokṣaśāstram idaṃ proktaṃ vyāsenāmita buddhinā
saṃpratyācakṣate caiva ākhyāsyanti tathāpare
     putrāḥ śuśrūṣavaḥ santi preṣyāś ca priyakāriṇaḥ
śarīreṇa kṛtaṃ pāpaṃ vācā ca manasaiva ca
     sarvaṃ tat tyajati kṣipram idaṃ śṛṇvan naraḥ sadā
bhāratānāṃ mahaj janma śṛṇvatām anasūyatām
     nāsti vyādhibhayaṃ teṣāṃ paralokabhayaṃ kutaḥ
dhanyaṃ yaśasyam āyuṣyaṃ svargyaṃ puṇyaṃ tathaiva ca
     kṛṣṇadvaipāyanenedaṃ kṛtaṃ puṇyacikīrṣuṇā
kīrtiṃ prathayatā loke pāṇḍavānāṃ mahātmanām
     anyeṣāṃ kṣatriyāṇāṃ ca bhūri draviṇa tejasām
yathā samudro bhagavān yathā ca himavān giriḥ
     khyātāv ubhau ratnanidhī tathā bhāratam ucyate
ya idaṃ śrāvayed vidvān brāhmaṇān iha parvasu
     dhūtapāpmā jitasvargo brahmabhūyaṃ sa gacchati
yaś cedaṃ śrāvayec chrāddhe brāhmaṇān pādam antataḥ
     akṣayyaṃ tasya tac chrāddham upatiṣṭhet pitṝn api
ahnā yad enaś cājñānāt prakaroti naraś caran
     tan mahābhāratākhyānaṃ śrutvaiva pravilīyate
bhāratānāṃ mahaj janma mahābhāratam ucyate
     niruktam asya yo veda sarvapāpair pramucyate
tribhir varṣaiḥ sadotthāyī kṛṣṇadvaipāyano muniḥ
     mahābhāratam ākhyānaṃ kṛtavān idam uttamam
dharme cārthe ca kāme ca mokṣe ca bharatarṣabha
     yad ihāsti tad anyatra yan nehāsti na tat kva cit
