[janam]
      vasamāneṣu pārtheṣu vane tasmin mahātmasu
      dhārtarāṣṭrā maheṣvāsāḥ kim akurvanta sattama
karṇo vaikartanaś cāpi śakuniś ca mahābalaḥ
      bhīṣmadroṇakṛpāś caiva tan me śaṃsitum arhasi
[vai]
      evaṃgateṣu pārtheṣu visṛṣṭe ca suyodhane
      āgate hāstinapuraṃ mokṣite pāṇḍunandanaiḥ
      bhīṣmo 'bravīn mahārāja dhārtarāṣṭram idaṃ vacaḥ
uktaṃ tāta mayā pūrvaṃ gacchatas te tapovanam
      gamanaṃ me na rucitaṃ tava tan na kṛtaṃ ca te
tataḥ prāptaṃ tvayā vīra grahaṇaṃ śatrubhir balāt
      mokṣitaś cāsi dharmajñaiḥ pāṇḍavair na ca lajjase
pratyakṣaṃ tava gāndhāre sasainyasya viśāṃ pate
      sūtaputro 'payād bhīto gandharvāṇāṃ tadā raṇāt
      krośatas tava rājendra sasainyasya nṛpātmaja
dṛṣṭas te vikramaś caiva pāṇḍavānāṃ mahātmanām
      karṇasya ca mahābāho sūtaputrasya durmateḥ
na cāpi pādabhāk karṇaḥ pāṇḍavānāṃ nṛpottama
      dhanurvede ca śaurye ca dharme vā dharmavatsala
tasya te 'haṃ kṣamaṃ manye pāṇḍavais tair mahātmabhiḥ
      saṃdhiṃ saṃdhividāṃ śreṣṭha kulasyāsya vivṛddhaye
evam uktas tu bhīṣmeṇa dhārtarāṣṭro janeśvaraḥ
     prahasya sahasā rājan vipratasthe sasaubalaḥ
taṃ tu prasthitam ājñāya karṇa duḥśāsanādayaḥ
     anujagmur maheṣvāsā dhārtarāṣṭraṃ mahābalam
tāṃs tu saṃprasthitān dṛṣṭvā bhīṣmaḥ kurupitāmahaḥ
     lajjayā vrīḍito rājañ jagāma svaṃ niveśanam
gate bhīṣme marā rājadhārtarāṣṭro janādhipaḥ
     punar āgamya taṃ deśam amantrayata mantribhiḥ
kim asmākaṃ bhavec chreyo kiṃ kāryam avaśiṣyate
     kathaṃ nu sukṛtaṃ ca syān mantrayām āsa bhārata
[kaṇa]
     duryodhana nibodhedaṃ yat tvā vakṣyāmi kaurava
     śrutvā ca tat tathā sarvaṃ kartum arhasy ariṃdama
tavādya pṛthivī vīra niḥsapatnā nṛpottama
     tāṃ pālaya yathā śakro hataśatrur mahāmanāḥ
[vai]
     evam uktas tu karṇena karṇaṃ rājābravīt punaḥ
     na kiṃ cid durlabhaṃ tasya yasya tvaṃ puruṣarṣabha
sahāyaś cānuraktaś ca madarthaṃ ca samudyataḥ
     abhiprāyas tu me kaś cit taṃ vai śṛṇu yathātatham
rājasūyaṃ pāṇḍavasya dṛṣṭvā kratuvaraṃ tadā
     mama spṛhā samutpannā tāṃ saṃpādaya sūjata
evam uktas tataḥ karṇo rājānam idam abravīt
     tavādya pṛthivīpālā vaśyāḥ sarve nṛpottama
āhūyantāṃ dvija varāḥ saṃbhārāś ca yathāvidhi
     saṃbhriyantāṃ kuruśreṣṭha yajñopakaraṇāni ca
ṛtvijaś ca samāhūtā yathoktaṃ vedapāragāḥ
     kriyāṃ kurvantu te rājan yathāśāstram ariṃdama
bahv annapānasaṃyuktaḥ susamṛddhagunānvitaḥ
     pravartatāṃ mahāyajñas tavāpi bharatarṣabha
evam uktas tu karṇena dhārtarāṣṭo viśāṃ pate
     purohitaṃ samānāyya idaṃ vacanam abravīt
rājasūyaṃ kratuśreṣṭhaṃ samāptavaradakṣiṇam
     āhara tvaṃ mama kṛte yathānyāyaṃ yathākramam
sa evam ukto nṛpatim uvāca dvijapuṃgavaḥ
     na sa śakyaḥ kratuśreṣṭho jīvamāne yudhiṣṭhire
     āhartuṃ kauravaśreṣṭha kule tava nṛpottama
dīrghāyur jīvati ca vai dhṛtarāṣṭraḥ pitā tava
     ataś cāpi viruddhas te kratur eṣa nṛpottama
asti tv anyan mahat satraṃ rājasūya samaṃ prabho
     tena tvaṃ yaja rājendra śṛṇu cedaṃ vaco mama
ya ime pṛthivīpālāḥ karadās tava pārthiva
     te karān saṃprayacchantu suvarṇaṃ ca kṛtākṛtam
tena te kriyatām adya lāṅgalaṃ nṛpasattama
     yajñavāṭasya te bhūmiḥ kṛṣyatāṃ tena bhārata
tatra yajño nṛpaśreṣṭha prabhūtānnaḥ susaṃskṛtaḥ
     pravartatāṃ yathānyāyaṃ sarvato hy anivāritaḥ
eṣa te vaiṣṇavo nāmayajñaḥ satpuruṣocitaḥ
     etena neṣṭavān kaś cid ṛte viṣṇuṃ purātanam
rājasūyaṃ kratuśreṣṭhaṃ spardhaty eṣa mahākratuḥ
     asmākaṃ rocate caiva śreyo ca tava bhārata
     avighna ca bhaved eṣa saphalā syāt spṛhā tava
evam uktas tu tair viprair dhārtarāṣṭro mahīpatiḥ
     karṇaṃ ca saubalaṃ caiva bhrātṝṃś caivedam abravīt
rocate me vaco kṛtsnaṃ brāhmaṇānāṃ na saṃśayaḥ
     rocate yadi yuṣmākaṃ tan mā prabrūta māciram
evam uktās tu te sarve tathety ūcur narādhipam
     saṃdideśa tato rājā vyāpāra sthān yathākramam
halasya karaṇe cāpi vyādiṣṭāḥ sarvaśilpinaḥ
     yathoktaṃ ca nṛpaśreṣṭha kṛtaṃ sarvaṃ yathākramam
