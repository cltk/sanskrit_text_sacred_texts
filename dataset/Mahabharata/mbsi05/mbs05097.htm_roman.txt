[nārada]
      etat tu nāgalokasya nābhisthāne sthitaṃ puram
      pātālam iti vikhyātaṃ daityadānava sevitam
idam adbhiḥ samaṃ prāptā ye ke cid dhruvajaṅgamāḥ
      praviśanto mahānādaṃ nadanti bhayapīḍitāḥ
atrāsuro 'gniḥ satataṃ dīpyate vāri bhojanaḥ
      vyāpāreṇa dhṛtātmānaṃ nibaddhaṃ samabudhyata
atrāmṛtaṃ suraiḥ pītvā nihitaṃ nihatāribhiḥ
      ataḥ somasya hāniś ca vṛddhiś caiva pradṛśyate
atra divyaṃ hayaśiraḥ kāle parvaṇi parvaṇi
      uttiṣṭhati suvarṇābhaṃ vārbhir āpūrayañ jagat
yasmād atra samagrās tāḥ patanti jalamūrtayaḥ
      tasmāt pātālam ity etat khyāyate puram uttamam
airāvato 'smāt salilaṃ gṛhītvā jagato hitaḥ
      megheṣv āmuñcate śītaṃ yan mahendraḥ pravarṣati
atra nānāvidhākārās timayo naikarūpiṇaḥ
      apsu somaprabhāṃ pītvā vasanti jalacāriṇaḥ
atra sūryāṃśubhir bhinnāḥ pātālatalam āśritāḥ
      mṛtā divasataḥ sūta punar jīvanti te niśi
udaye nityaśaś cātra candramā raśmibhir vṛtaḥ
     amṛtaṃ spṛśya saṃsparśāt saṃjīvayati dehinaḥ
atra te 'dharmaniratā baddhāḥ kālena pīḍitāḥ
     daiteyā nivasanti sma vāsavena hṛtaśriyaḥ
atra bhūtapatir nāma sarvabhūtamaheśvaraḥ
     bhūtaye sarvabhūtānām acarat tapa uttamam
atra govratino viprāḥ svādhyāyāmnāya karśitāḥ
     tyaktaprāṇā jitasvargā nivasanti maharṣayaḥ
yatra tatra śayo nityaṃ yena kena cid āśitaḥ
     yena kena cid ācchannaḥ sa govrata ihocyate
airāvato nāgarājo vāmanaḥ kumudo 'ñjanaḥ
     prasūtāḥ supratīkasya vaṃśe vāraṇasattamāḥ
paśya yady atra te kaś cid rocate guṇato varaḥ
     varayiṣyāva taṃ gatvā yatnam āsthāya mātale
aṇḍam etaj jale nyastaṃ dīpyamānam iva śriyā
     ā prajānāṃ nisargād vai nodbhidyati na sarpati
nāsya jātiṃ nisargaṃ vā kathyamānaṃ śṛṇomi vai
     pitaraṃ mātaraṃ vāpi nāsya jānāti kaś cana
ataḥ kila mahān agnir antakāle samutthitaḥ
     dhakṣyate mātale sarvaṃ trailokyaṃ sacarācaram
[kaṇva]
     mātalis tv abravīc chrutvā nāradasyātha bhāṣitam
     na me 'tra rocate kaś cid anyato vraja māciram
