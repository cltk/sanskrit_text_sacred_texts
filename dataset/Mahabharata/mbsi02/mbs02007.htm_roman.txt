[n]
      śakrasya tu sabhā divyā bhāsvarā karmabhir jitā
      svayaṃ śakreṇa kauravya nirmitārka samaprabhā
vistīrṇā yojanaśataṃ śatam adhyardham āyatā
      vaihāyasī kāmagamā pañcayojanam ucchritā
jarā śokaklamāpetā nirātaṅkā śivā śubhā
      veśmāsanavatī ramyā divyapādapa śobhitā
tasyāṃ deveśvaraḥ pārtha sabhāyāṃ paramāsane
      āste śacyā mahendrāṇyā śriyā lakṣmyā ca bhārata
bibhrad vapur anirdeśyaṃ kirīṭī lohitāṅgadaḥ
      virajo'mbaraś citramālyo hrīkīrtidyutibhiḥ saha
tasyām upāsate nityaṃ mahātmānaṃ śatakratum
      marutaḥ sarvato rājan sarve ca gṛhamedhinaḥ
      siddhā devarṣayaś caiva sādhyā devagaṇās tathā
ete sānucarāḥ sarve divyarūpāḥ svalaṃkṛtāḥ
      upāsate mahātmānaṃ devarājam ariṃdamam
tathā devarṣayaḥ sarve pārtha śakram upāsate
      amalā dhūtapāpmāno dīpyamānā ivāgnayaḥ
      tejasvinaḥ somayujo vipāpā vigataklamāḥ
parāśaraḥ parvataś ca tathā sāvarṇi gālavau
      śaṅkhaś ca likhitaś caiva tathā gaura śirā muniḥ
durvāsāś ca dīrghatapā yājñavalkyo 'tha bhālukiḥ
     uddālakaḥ śvetaketus tathā śāṭyāyanaḥ prabhuḥ
haviṣmāṃś ca gaviṣṭhaś ca hariś candraś ca pārthivaḥ
     hṛdyaś codara śāṇḍilyaḥ pārāśaryaḥ kṛṣī hvalaḥ
vātaskandho viśākhaś ca vidhātā kāla eva ca
     ananta dantas tvaṣṭā ca viśvakarmā ca tumburuḥ
ayonijā yonijāś ca vāyubhakṣā hutāśinaḥ
     īśānaṃ sarvalokasya vajriṇaṃ samupāsate
sahadevaḥ sunīthaś ca vālmīkiś ca mahātapāḥ
     samīkaḥ satyavāṃś caiva pracetāḥ satyasaṃgaraḥ
medhātithir vāmadevaḥ pulastyaḥ pulahaḥ kratuḥ
     maruttaś ca marīciś ca sthāṇuś cātrir mahātapāḥ
kakṣīvān gautamas tārkṣyas tathā vaiśvānaro muniḥ
     muniḥ kālaka vṛkṣīya āśrāvyo 'tha hiraṇyadaḥ
     saṃvarto deva havyaś ca viṣvaksenaś ca vīryavān
divyā āpas tathauṣadhyaḥ śraddhā medhā sarasvatī
     artho dharmaś ca kāmaś ca vidyutaś cāpi pāṇḍava
jalavāhās tathā meghā vāyavaḥ stanayitnavaḥ
     prācī dig yajñavāhāś ca pāvakāḥ sapta viṃśatiḥ
agnī ṣomau tathendrāgnī mitro 'tha savitāryamā
     bhago viśve ca sādhyāś ca śukro manthī ca bhārata
yajñāś ca dakṣiṇāś caiva grahāḥ stobhāś ca sarvaśaḥ
     yajñavāhāś ca ye mantrāḥ sarve tatra samāsate
tathaivāpsaraso rājan gandharvāś ca manoramāḥ
     nṛtyavāditragītaiś ca hāsyaiś ca vividhair api
     ramayanti sma nṛpate devarājaṃ śatakratum
stutibhir maṅgalaiś caiva stuvantaḥ karmabhis tathā
     vikramaiś ca mahātmānaṃ balavṛtraniṣūdanam
brahma rājarṣayaḥ sarve sarve devarṣayas tathā
     vimānair vividhair divyair bhrājamānair ivāgnibhiḥ
sragviṇo bhūṣitāś cānye yānti cāyānti cāpare
     bṛhaspatiś ca śukraś ca tasyām āyayatuḥ saha
ete cānye ca bahavo yatātmāno yatavratāḥ
     vimānaiś candrasaṃkāśaiḥ somavat priyadarśanāḥ
     brahmaṇo vacanād rājan bhṛguḥ saptarṣayas tathā
eṣā sabhā mayā rājan dṛṣṭā puṣkara mālinī
     śatakrator mahārāja yāmyāṃ śṛṇu mamānagha
