saṃjaya uvāca
      yudhyatām eva teṣāṃ tu bhāskare 'stam upāgate
      saṃdhyā samabhavad ghorā nāpaśyāma tato raṇam
tato yudhiṣṭhiro rājā saṃdhyāṃ saṃdṛśya bhārata
      vadhyamānaṃ balaṃ cāpi bhīṣmeṇāmitraghātinā
muktaśastraṃ parāvṛttaṃ palāyanaparāyaṇam
      bhīṣmaṃ ca yudhi saṃrabdham anuyāntaṃ mahārathān
somakāṃś ca jitān dṛṣṭvā nirutsāhān mahārathān
      cintayitvā ciraṃ dhyātvā avahāram arocayat
tato 'vahāraṃ sainyānāṃ cakre rājā yudhiṣṭhiraḥ
      tathaiva tava sainyānām avahāro hy abhūt tadā
tato 'vahāraṃ sainyānāṃ kṛtvā tatra mahārathāḥ
      nyaviśanta kuruśreṣṭha saṃgrāme kṣatavikṣatāḥ
bhīṣmasya samare karma cintayānās tu pāṇḍavāḥ
      nālabhanta tadā śāntiṃ bhṛśaṃ bhīṣmeṇa pīḍitāḥ
bhīṣmo 'pi samare jitvā pāṇḍavān saha sṛñjayaiḥ
      pūjyamānas tava sutair vandyamānaś ca bhārata
nyaviśat kurubhiḥ sārdhaṃ hṛṣṭarūpaiḥ samantataḥ
      tato rātriḥ samabhavat sarvabhūtapramohinī
tasmin rātrimukhe ghore pāṇḍavā vṛṣṇibhiḥ saha
     sṛñjayāś ca durādharṣā mantrāya samupāviśan
ātmaniḥśreyasaṃ sarve prāptakālaṃ mahābalāḥ
     mantrayām āsur avyagrā mantraniścayakovidāḥ
tato yudhiṣṭhiro rājā mantrayitvā ciraṃ nṛpa
     vāsudevaṃ samudvīkṣya vākyam etad uvāca ha
paśya kṛṣṇa mahātmānaṃ bhīṣmaṃ bhīmaparākramam
     gajaṃ nalavanānīva vimṛdnantaṃ balaṃ mama
na caivainaṃ mahātmānam utsahāmo nirīkṣitum
     lelihyamānaṃ sainyeṣu pravṛddham iva pāvakam
yathā ghoro mahānāgas takṣako vai viṣolbaṇaḥ
     tathā bhīṣmo raṇe kṛṣṇa tīṣkṇaśastraḥ pratāpavān
gṛhītacāpaḥ samare vimuñcaṃś ca śitāñ śarān
     śakyo jetuṃ yamaḥ kruddho vajrapāṇiś ca devarāṭ
varuṇaḥ pāśabhṛd vāpi sagado vā dhaneśvaraḥ
     na tu bhīṣmaḥ susaṃkruddhaḥ śakyo jetuṃ mahāhave
so 'ham evaṃ gate kṛṣṇa nimagnaḥ śokasāgare
     ātmano buddhidaurbalyād bhīṣmam āsādya saṃyuge
vanaṃ yāsyāmi durdharṣa śreyo me tatra vai gatam
     na yuddhaṃ rocaye kṛṣṇa hanti bhīṣmo hi naḥ sadā
yathā prajvalitaṃ vahniṃ pataṃgaḥ samabhidravan
     ekato mṛtyum abhyeti tathāhaṃ bhīṣmam īyivān
kṣayaṃ nīto 'smi vārṣṇeya rājyahetoḥ parākramī
     bhrātaraś caiva me śūrāḥ sāyakair bhṛśapīḍitāḥ
matkṛte bhrātṛsauhārdād rājyāt prabhraṃśanaṃ gatāḥ
     parikliṣṭā yathā kṛṣṇā matkṛte madhusūdana
jīvitaṃ bahu manye 'haṃ jīvitaṃ hy adya durlabham
     jīvitasyādya śeṣeṇa cariṣye dharmam uttamam
yadi te 'ham anugrāhyo bhrātṛbhiḥ saha keśava
     svadharmasyāvirodhena tad udāhara keśava
etac chrutvā vacas tasya kāruṇyād bahuvistaram
     pratyuvāca tataḥ kṛṣṇaḥ sāntvayāno yudhiṣṭhiram
dharmaputra viṣādaṃ tvaṃ mā kṛthāḥ satyasaṃgara
     yasya te bhrātaraḥ śūrā durjayāḥ śatrusūdanāḥ
arjuno bhīmasenaś ca vāyvagnisamatejasau
     mādrīputrau ca vikrāntau tridaśānām iveśvarau
māṃ vā niyuṅkṣva sauhārdād yotsye bhīṣmeṇa pāṇḍava
     tvatprayukto hy ahaṃ rājan kiṃ na kuryāṃ mahāhave
haniṣyāmi raṇe bhīṣmam āhūya puruṣarṣabham
     paśyatāṃ dhārtarāṣṭrāṇāṃ yadi necchati phalgunaḥ
yadi bhīṣme hate rājañ jayaṃ paśyasi pāṇḍava
     hantāsmy ekarathenādya kuruvṛddhaṃ pitāmaham
paśya me vikramaṃ rājan mahendrasyeva saṃyuge
     vimuñcantaṃ mahāstrāṇi pātayiṣyāmi taṃ rathāt
yaḥ śatruḥ pāṇḍuputrāṇāṃ macchatruḥ sa na saṃśayaḥ
     madarthā bhavadarthā ye ye madīyās tavaiva te
tava bhrātā mama sakhā saṃbandhī śiṣya eva ca
     māṃsāny utkṛtya vai dadyām arjunārthe mahīpate
eṣa cāpi naravyāghro matkṛte jīvitaṃ tyajet
     eṣa naḥ samayas tāta tārayema parasparam
     sa māṃ niyuṅkṣva rājendra yāvad dvīpo bhavāmy aham
pratijñātam upaplavye yat tat pārthena pūrvataḥ
     ghātayiṣyāmi gāṅgeyam ity ulūkasya saṃnidhau
parirakṣyaṃ ca mama tad vacaḥ pārthasya dhīmataḥ
     anujñātaṃ tu pārthena mayā kāryaṃ na saṃśayaḥ
atha vā phalgunasyaiṣa bhāraḥ parimito raṇe
     nihaniṣyati saṃgrāme bhīṣmaṃ parapuraṃjayam
aśakyam api kuryād dhi raṇe pārthaḥ samudyataḥ
     tridaśān vā samudyuktān sahitān daityadānavaiḥ
     nihanyād arjunaḥ saṃkhye kim u bhīṣmaṃ narādhipa
viparīto mahāvīryo gatasattvo 'lpajīvitaḥ
     bhīṣmaḥ śāṃtanavo nūnaṃ kartavyaṃ nāvabudhyate
yudhiṣṭhira uvāca
     evam etan mahābāho yathā vadasi mādhava
     sarve hy ete na paryāptās tava veganivāraṇe
niyataṃ samavāpsyāmi sarvam eva yathepsitam
     yasya me puruṣavyāghra bhavān nātho mahābalaḥ
sendrān api raṇe devāñ jayeyaṃ jayatāṃ vara
     tvayā nāthena govinda kim u bhīṣmaṃ mahāhave
na tu tvām anṛtaṃ kartum utsahe svārthagauravāt
     ayudhyamānaḥ sāhāyyaṃ yathoktaṃ kuru mādhava
samayas tu kṛtaḥ kaś cid bhīṣmeṇa mama mādhava
     mantrayiṣye tavārthāya na tu yotsye kathaṃ cana
     duryodhanārthe yotsyāmi satyam etad iti prabho
sa hi rājyasya me dātā mantrasyaiva ca mādhava
     tasmād devavrataṃ bhūyo vadhopāyārtham ātmanaḥ
     bhavatā sahitāḥ sarve pṛcchāmo madhusūdana
tad vayaṃ sahitā gatvā bhīṣmam āśu narottamam
     rucite tava vārṣṇeya mantraṃ pṛcchāma kauravam
sa vakṣyati hitaṃ vākyaṃ tathyaṃ caiva janārdana
     yathā sa vakṣyate kṛṣṇa tathā kartāsmi saṃyuge
sa no jayasya dātā ca mantrasya ca dhṛtavrataḥ
     bālāḥ pitrā vihīnāś ca tena saṃvardhitā vayam
taṃ cet pitāmahaṃ vṛddhaṃ hantum icchāmi mādhava
     pituḥ pitaram iṣṭaṃ vai dhig astu kṣatrajīvikām
saṃjaya uvāca
     tato 'bravīn mahārāja vārṣṇeyaḥ kurunandanam
     rocate me mahābāho satataṃ tava bhāṣitam
devavrataḥ kṛtī bhīṣmaḥ prekṣitenāpi nirdahet
     gamyatāṃ sa vadhopāyaṃ praṣṭuṃ sāgaragāsutaḥ
     vaktum arhati satyaṃ sa tvayā pṛṣṭo viśeṣataḥ
te vayaṃ tatra gacchāmaḥ praṣṭuṃ kurupitāmaham
     praṇamya śirasā cainaṃ mantraṃ pṛcchāma mādhava
     sa no dāsyati yaṃ mantraṃ tena yotsyāmahe parān
evaṃ saṃmantrya vai vīrāḥ pāṇḍavāḥ pāṇḍupūrvaja
     jagmus te sahitāḥ sarve vāsudevaś ca vīryavān
     vimuktaśastrakavacā bhīṣmasya sadanaṃ prati
praviśya ca tadā bhīṣmaṃ śirobhiḥ pratipedire
     pūjayanto mahārāja pāṇḍavā bharatarṣabha
     praṇamya śirasā cainaṃ bhīṣmaṃ śaraṇam anvayuḥ
tān uvāca mahābāhur bhīṣmaḥ kurupitāmahaḥ
     svāgataṃ tava vārṣṇeya svāgataṃ te dhanaṃjaya
     svāgataṃ dharmaputrāya bhīmāya yamayos tathā
kiṃ kāryaṃ vaḥ karomy adya yuṣmatprītivivardhanam
     sarvātmanā ca kartāsmi yady api syāt suduṣkaram
tathā bruvāṇaṃ gāṅgeyaṃ prītiyuktaṃ punaḥ punaḥ
     uvāca vākyaṃ dīnātmā dharmaputro yudhiṣṭhiraḥ
kathaṃ jayema dharmajña kathaṃ rājyaṃ labhemahi
     prajānāṃ saṃkṣayo na syāt kathaṃ tan me vadābhibho
bhavān hi no vadhopāyaṃ bravītu svayam ātmanaḥ
     bhavantaṃ samare rājan viṣahema kathaṃ vayam
na hi te sūkṣmam apy asti randhraṃ kurupitāmaha
     maṇḍalenaiva dhanuṣā sadā dṛśyo 'si saṃyuge
nādadānam saṃdadhānaṃ vikarṣantaṃ dhanur na ca
     paśyāmas tvā mahābāho rathe sūryam iva sthitam
narāśvarathanāgānāṃ hantāraṃ paravīrahan
     ka ivotsahate hantuṃ tvāṃ pumān bharatarṣabha
varṣatā śaravarṣāṇi mahānti puruṣottama
     kṣayaṃ nītā hi pṛtanā bhavatā mahatī mama
yathā yudhi jayeyaṃ tvāṃ yathā rājyaṃ bhaven mama
     bhavet sainyasya vā śāntis tan me brūhi pitāmaha
tato 'bravīc chāṃtanavaḥ pāṇḍavān pāṇḍupūrvaja
     na kathaṃ cana kaunteya mayi jīvati saṃyuge
     yuṣmāsu dṛśyate vṛddhiḥ satyam etad bravīmi vaḥ
nirjite mayi yuddhe tu dhruvaṃ jeṣyatha kauravān
     kṣipraṃ mayi praharata yadīcchatha raṇe jayam
     anujānāmi vaḥ pārthāḥ praharadhvaṃ yathāsukham
evaṃ hi sukṛtaṃ manye bhavatāṃ vidito hy aham
     hate mayi hataṃ sarvaṃ tasmād evaṃ vidhīyatām
yudhiṣṭhira uvāca
     brūhi tasmād upāyaṃ no yathā yuddhe jayemahi
     bhavantaṃ samare kruddhaṃ daṇḍapāṇim ivāntakam
śakyo vajradharo jetuṃ varuṇo 'tha yamas tathā
     na bhavān samare śakyaḥ sendrair api surāsuraiḥ
bhīṣma uvāca
     satyam etan mahābāho yathā vadasi pāṇḍava
     nāhaṃ śakyo raṇe jetuṃ sendrair api surāsuraiḥ
āttaśastro raṇe yatto gṛhītavarakārmukaḥ
     nyastaśastraṃ tu māṃ rājan hanyur yudhi mahārathāḥ
niṣkiptaśastre patite vimuktakavacadhvaje
     dravamāṇe ca bhīte ca tavāsmīti ca vādini
striyāṃ strīnāmadheye ca vikale caikaputrake
     aprasūte ca duṣprekṣye na yuddhaṃ rocate mama
imaṃ ca śṛṇu me pārtha saṃkalpaṃ pūrvacintitam
     amaṅgalyadhvajaṃ dṛṣṭvā na yudhyeyaṃ kathaṃ cana
ya eṣa draupado rājaṃs tava sainye mahārathaḥ
     śikhaṇḍī samarākāṅkṣī śūraś ca samitiṃjayaḥ
yathābhavac ca strī pūrvaṃ paścāt puṃstvam upāgataḥ
     jānanti ca bhavanto 'pi sarvam etad yathātatham
arjunaḥ samare śūraḥ puraskṛtya śikhaṇḍinam
     mām eva viśikhais tūrṇam abhidravatu daṃśitaḥ
amaṅgalyadhvaje tasmin strīpūrve ca viśeṣataḥ
     na prahartum abhīpsāmi gṛhīteṣuṃ kathaṃ cana
tad antaraṃ samāsādya pāṇḍavo māṃ dhanaṃjayaḥ
     śarair ghātayatu kṣipraṃ samantād bharatarṣabha
na taṃ paśyāmi lokeṣu yo māṃ hanyāt samudyatam
     ṛte kṛṣṇān mahābhāgāt pāṇḍavād vā dhanaṃjayāt
eṣa tasmāt purodhāya kaṃ cid anyaṃ mamāgrataḥ
     māṃ pātayatu bībhatsur evaṃ te vijayo bhavet
etat kuruṣva kaunteya yathoktaṃ vacanaṃ mama
     tato jeṣyasi saṃgrāme dhārtarāṣṭrān samāgatān
saṃjaya uvāca
     te 'nujñātās tataḥ pārthā jagmuḥ svaśibiraṃ prati
     abhivādya mahātmānaṃ bhīṣmaṃ kurupitāmaham
tathoktavati gāṅgeye paralokāya dīkṣite
     arjuno duḥkhasaṃtaptaḥ savrīḍam idam abravīt
guruṇā kulavṛddhena kṛtaprajñena dhīmatā
     pitāmahena saṃgrāme kathaṃ yotsyāmi mādhava
krīḍatā hi mayā bālye vāsudeva mahāmanāḥ
     pāṃsurūṣitagātreṇa mahātmā paruṣīkṛtaḥ
yasyāham adhiruhyāṅkaṃ bālaḥ kila gadāgraja
     tātety avocaṃ pitaraṃ pituḥ pāṇḍor mahātmanaḥ
nāhaṃ tātas tava pitus tāto 'smi tava bhārata
     iti mām abravīd bālye yaḥ sa vadhyaḥ kathaṃ mayā
kāmaṃ vadhyatu me sainyaṃ nāhaṃ yotsye mahātmanā
     jayo vāstu vadho vā me kathaṃ vā kṛṣṇa manyase
śrīkṛṣṇa uvāca
     pratijñāya vadhaṃ jiṣṇo purā bhīṣmasya saṃyuge
     kṣatradharme sthitaḥ pārtha kathaṃ nainaṃ haniṣyasi
pātayainaṃ rathāt pārtha vajrāhatam iva drumam
     nāhatvā yudhi gāṅgeyaṃ vijayas te bhaviṣyati
diṣṭam etat purā devair bhaviṣyaty avaśasya te
     hantā bhīṣmasya pūrvendra iti tan na tad anyathā
na hi bhīṣmaṃ durādharṣaṃ vyāttānanam ivāntakam
     tvadanyaḥ śaknuyād dhantum api vajradharaḥ svayam
jahi bhīṣmaṃ mahābāho śṛṇu cedaṃ vaco mama
     yathovāca purā śakraṃ mahābuddhir bṛhaspatiḥ
jyāyāṃsam api cec chakra guṇair api samanvitam
     ātatāyinam āmantrya hanyād ghātakam āgatam
śāśvato 'yaṃ sthito dharmaḥ kṣatriyāṇāṃ dhanaṃjaya
     yoddhavyaṃ rakṣitavyaṃ ca yaṣṭavyaṃ cānasūyubhiḥ
arjuna uvāca
     śikhaṇḍī nidhanaṃ kṛṣṇa bhīṣmasya bhavitā dhruvam
     dṛṣṭvaiva hi sadā bhīṣmaḥ pāñcālyaṃ vinivartate
te vayaṃ pramukhe tasya sthāpayitvā śikhaṇḍinam
     gāṅgeyaṃ pātayiṣyāma upāyeneti me matiḥ
aham anyān maheṣvāsān vārayiṣyāmi sāyakaiḥ
     śikhaṇḍy api yudhāṃ śreṣṭho bhīṣmam evābhiyāsyatu
śrutaṃ te kurumukhyasya nāhaṃ hanyāṃ śikhaṇḍinam
    kanyā hy eṣā purā jātā puruṣaḥ samapadyata
saṃjaya uvāca
    ity evaṃ niścayaṃ kṛtvā pāṇḍavāḥ sahamādhavāḥ
    śayanāni yathāsvāni bhejire puruṣarṣabhāḥ
