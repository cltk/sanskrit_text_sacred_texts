[v]
      athopagamya viduram apahāhṇe janārdanaḥ
      pitṛṣvasāraṃ govindaḥ so 'bhyagacchad ariṃdamaḥ
sā dṛṣṭvā kṛṣṇam āyāntaṃ prasannāditya varcasam
      kaṇṭhe gṛhītvā prākrośat pṛthā pārthān anusmaran
teṣāṃ sattvavatāṃ madhye govindaṃ sahacāriṇam
      cirasya dṛṣṭvā vārṣṇeyaṃ bāṣpam āhārayat pṛthā
sābravīt kṛṣṇam āsīnaṃ kṛtātithyaṃ yudhāṃ patim
      bāṣpagadgada pūrṇena mukhena pariśuṣyatā
ye te bālyāt prabhṛtyeva guruśuśrūṣaṇe ratāḥ
      parasparasya suhṛdaḥ saṃmatāḥ samacetasaḥ
nikṛtyā bhraṃśitā rājyāj janārhā nirjanaṃ gatāḥ
      vinītakrodhaharśāś ca brahmaṇyāḥ satyavādinaḥ
tyaktvā priya sukhe pārthā rudantīm apahāya mām
      ahārṣuś ca vanaṃ yāntaḥ samūlaṃ hṛdayaṃ mama
atadarhā mahātmānaḥ kathaṃ keśava pāṇḍavāḥ
      ūṣur mahāvane tāta siṃhavyāghra gajākule
bālā vihīnāḥ pitrā te mayā satatalālitāḥ
      apaśyantaḥ svapitarau katham ūṣur mahāvane
śaṅkhadundubhinirghoṣair mṛdaṅgair vaiṇavair api
     pāṇḍavāḥ samabodhyanta bālyāt prabhṛti keśava
ye sma vāraṇaśabdena hayānāṃ heṣitena ca
     rathanemi ninādaiś ca vyabodhyanta sadā gṛhe
śaṅkhabherī ninādena veṇuvīṇānunādinā
     puṇyāhaghoṣamiśreṇa pūjyamānā dvijātibhiḥ
vastrai ratnair alaṃkāraiḥ pūjayanto dvijanmanaḥ
     gīrbhir maṅgalayuktābhir bāhmaṇānāṃ mahātmanām
arcitair arcanārhairś ca stubvadbhir abhinanditāḥ
     prāsādāgreṣv abodhyanta rāṅka vājina śāyinaḥ
te nūnaṃ ninadaṃ śrutvā śvāpadānāṃ mahāvane
     na smopayānti nidrāṃ vai atadarhā janārdana
bherīmṛdaṅganinanaiḥ śaṅkhavaiṇava nisvanaiḥ
     strīṇāṃ gītaninādaiś ca madhurair madhusūdana
bandi māgadha sūtaiś ca stuvadbhir bodhitāḥ katham
     mahāvane vyabodhyanta śvāpadānāṃ rutena te
hrīmān satyadhṛtir dānto bhūtānām anukampitā
     kāmadveṣau vaśe kṛtvā satāṃ vartmānuvartate
ambarīṣasya māndhātur yayāter nahuṣasya ca
     bharatasya dilīpasya śiber auśīnarasya ca
rājarṣīṇāṃ purāṇānāṃ dhuraṃ dhatte durudvahām
     śīlavṛttopasaṃpanno dharmajñaḥ satyasaṃgaraḥ
rājā sarvaguṇopetas trailokyasyāpi yo bhavet
     ajātaśatrur dharmātmā śuddhajāmbūnadaprabhaḥ
śreṣṭhaḥ kuruṣu sarveṣu dharmataḥ śrutavṛttataḥ
     priyadarśano dīrghabhujaḥ kathaṃ kṛṣṇa yudhiṣṭhiraḥ
yaḥ sa nāgāyuta prāṇo vātaraṃhā vṛkodaraḥ
     amarṣī pāṇḍavo nityaṃ priyo bhrātuḥ priyaṃ karaḥ
kīcakasya ca sajñāter yo hantā madhusūdana
     śūraḥ krodhavaśānāṃ ca hiḍimbasya bakasya ca
parākrame śakrasamo vāyuvegasamo jave
     maheśvara samaḥ krodhe bhīmaḥ praharatāṃ varaḥ
krodhaṃ balam amarṣaṃ ca yo nidhāya paraṃtapaḥ
     jitātmā pāṇḍavo 'marṣī bhrātus tiṣṭhati śāsane
tejorāśiṃ mahātmānaṃ balaugham amitaujasam
     bhīmaṃ pradarśanenāpi bhīmasenaṃ janārdana
     taṃ mamācakṣva vārṣṇeya katham adya vṛkodaraḥ
āste parighabāhuḥ sa madhyamaḥ pāṇḍavo 'cyuta
     arjunenārjuno yaḥ sa kṛṣṇa bāhusahasriṇā
     dvibāhuḥ spardhate nityam atītenāpi keśava
kṣipaty ekena vegena pañcabāṇaśatāni yaḥ
     iṣvastre sadṛśe rājñaḥ kārtavīryasya pāṇḍavaḥ
tejasādityasadṛśo maharṣipratimo dame
     kṣamayā pṛthivī tulyaṃ mahendrasamavikramaḥ
ādhirājyaṃ mahad dīptaṃ prathitaṃ madhusūdana
     āhṛtaṃ yena vīryeṇa kurūṇāṃ sarvarājasu
yasya bāhubalaṃ ghoraṃ kauravāḥ paryupāsate
     sa sarvarathināṃ śreṣṭha pāṇḍavaḥ satyavikramaḥ
yo 'pāśrayaḥ pāṇḍavānāṃ devānām iva vāsavaḥ
     sa te bhrātā sakhā caiva katham adya dhanaṃjayaḥ
dayāvān sarvabhūteṣu hrīniṣedho mahāstravit
     mṛduś ca sukumāraś ca dhārmikaś ca priyaś ca me
sahadevo maheṣvāsaḥ śūraḥ samitiśobhanaḥ
     bhrātṝṇāṃ kṛṣṇa śuśrūṣur dharmārthakuśalo yuvā
sadaiva sahadevasya bhrātaro madhusūdana
     vṛttaṃ kalyāṇa vṛttasya pūjayanti mahātmanaḥ
jyeṣṭhāpacāyinaṃ vīraṃ sahadevaṃ yudhāṃ patim
     śuśrūṣuṃ mama vārṣṇeya mādrīputraṃ pracakṣva me
sukumāro yuvā śūro darśanīyaś ca pāṇḍavaḥ
     bhrātṝṇāṃ kṛṣṇa sarveṣāṃ priyaḥ prāṇo bahiścaraḥ
citrayodhī ca nakulo maheṣvāso mahābalaḥ
     kac cit sa kuśalī kṛṣṇa vatso mama sukhaidhitaḥ
sukhocitam aduḥkhārhaṃ sukumāraṃ mahāratham
     api jātu mahābāho paśyeyaṃ nakulaṃ punaḥ
pakṣma saṃpātaje kāle nakulena vinākṛtā
     na labhāmi sukhaṃ vīra sādya jīvāmi paśya mām
sarvaiḥ putraiḥ priyatamā draupadī me janārdana
     kulīnā śīlasaṃpannā sarvaiḥ samuditā guṇaiḥ
putra lokāt patilokān vṛṇvānā satyavādinī
     priyān putrān parityajya pāṇḍavān anvapadyata
mahābhijana saṃpannā sarvakāmaiḥ supūjitā
     īśvarī sarvakalyāṇī draupadī katham acyuta
patibhiḥ pañcabhiḥ śūrair agnikalpaiḥ prahāribhiḥ
     upapannā maharṣvāsair draupadī duḥkhabhāginī
caturdaśam imaṃ varṣaṃ yan nāpaśyam ariṃdama
     putrādhibhiḥ paridyūnāṃ draupadīṃ satyavādinīm
na nūnaṃ karmabhiḥ puṇyair aśnute puruṣaḥ sukham
     draupadī cet tathā vṛttā nāśnute sukham avyayam
na priyo mama kṛṣṇāya bībhatsur na yudhiṣṭhiraḥ
     bhīmaseno yamau vāpi yad apaśyaṃ sabhā gatām
na me duḥkhataraṃ kiṃ cid bhūtapūrvaṃ tato 'dhikam
     yad draupadīṃ nivātasthāṃ śvaśurāṇāṃ samīpagām
ānāyitām anāryeṇa krodhalobhānuvartinā
     sarve praikṣanta kurava ekavastrāṃ sabhā gatām
tatraiva dhṛtarāṣṭraś ca mahārājaś ca bāhlikaḥ
     kṛpaś ca somadattaś ca nirviṇṇāḥ kuravas tathā
tasyāṃ saṃsadi sarvasyāṃ kṣattāraṃ pūjayāmy aham
     vṛttena hi bhavaty āryo na dhanena na vidyayā
tasya kṛṣṇa mahābuddher gambhīrasya mahāmanaḥ
     kṣattuḥ śīlam alaṃkāro lokān viṣṭabhya tiṣṭhati
sā śokārtā ca hṛṣṭā ca dṛṣṭvā govindam āgatam
     nānāvidhāni duḥkhāni sarvāṇy evānvakīrtayat
pūrvair ācaritaṃ yat tat kurājabhir ariṃdama
     akṣadyūtaṃ mṛgavadhaḥ kac cid eṣāṃ sukhāvaham
tan māṃ dahati yat kṛṣṇā sabhāyāṃ kuru saṃnidhau
     dhārtarāṣṭraiḥ parikliṣṭā yathā na kuśalaṃ tathā
nirvāsanaṃ ca nagarāt pravrajyā ca paraṃtapa
     nānāvidhānāṃ duḥkhānām āvāso 'smi janārdana
     ajñātacaryā bālānām avarodhaś ca keśava
na sma kleśatamaṃ me syāt putraiḥ saha paraṃtapa
     duryodhanena nikṛtā varṣam adya caturdaśam
duḥkhād api sukhaṃ na syād yadi puṇyaphalakṣayaḥ
     na me viśeṣo jātv āsīd dhārtarāṣṭreṣu pāṇḍavaiḥ
tena satyena kṛṣṇa tvāṃ hatāmitraṃ śriyā vṛtam
     asmād vimuktaṃ saṃgrāmāt paśyeyaṃ pāṇḍavaiḥ saha
     naiva śakyāḥ parājetuṃ sattvaṃ hy eṣāṃ tathāgatam
pitaraṃ tv eva garheyaṃ nātmānaṃ na suyodhanam
     yenāhaṃ kuntibhojāya dhanaṃ dhūrtair ivārpitā
bālāṃ mām āryakas tubhyaṃ krīḍantīṃ kandu hastakām
     adadāt kuntibhojāya sakhā sakhye mahātmane
sāhaṃ pitrā ca nikṛtā śvaśuraiś ca paraṃtapa
     atyantaduḥkhitā kṛṣṇa kiṃ jīvitaphalaṃ mama
yan mā vāg abravīn naktaṃ sūtake savyasācinaḥ
     putras te pṛthivīṃ jetā yaśaś cāsya divaṃ spṛśet
hatvā kurūn grāmajanye rājyaṃ prāpya dhanaṃjayaḥ
     bhrātṛbhiḥ saha kaunteyas trīn medhān āhariṣyati
nāhaṃ tām abhyasūyāmi namo dharmāya vedhase
     kṛṣṇāya mahate nityaṃ dharmo dhārayati prajāḥ
dharmaś ced asti vārṣṇeya tathā satyaṃ bhaviṣyati
     tvaṃ cāpi tat tathā kṛṣṇa sarvaṃ saṃpādayiṣyasi
na māṃ mādhava vaidhavyaṃ nārthanāśo na vairitā
     tathā śokāya bhavati yathā putrair vinābhavaḥ
yāhaṃ gāṇḍīvadhanvānaṃ sarvaśastrabhṛtāṃ varam
     dhanaṃjayaṃ na paśyāmi kā śāntir hṛdayasya me
idaṃ caturdaśaṃ varṣaṃ yan nāpaśyaṃ yudhiṣṭhiram
     dhanaṃjayaṃ ca govinda yamau taṃ ca vṛkodaram
jīvanāśaṃ pranaṣṭānāṃ śrāddhaṃ kurvanti mānavāḥ
     arthatas te mama mṛtās teṣāṃ cāhaṃ janārdana
brūyā mādhava rājānaṃ dharmātmānaṃ yudhiṣṭhiram
     bhūyāṃs te hīyate dharmo mā putraka vṛthā kṛthāḥ
parāśrayā vāsudeva yā jīvāmi dhig astu mām
     vṛtteḥ kṛpaṇa labdhāyā apratiṣṭhaiva jyāyasī
atho dhanaṃjayaṃ brūyā nityodyuktaṃ vṛkodaram
     yadarthaṃ kṣatriyā sūte tasya vo 'tikramiṣyati
asmiṃś ced āgate kāle kālo vo'tikramiṣyati
     lokasaṃbhāvitāḥ santaḥ sunṛśaṃsaṃ kariṣyatha
nṛśaṃsena ca vo yuktāṃs tyajeyaṃ śāśvatīḥ samāḥ
     kāle hi samanuprāpte tyaktavyam api jīvitam
mādrīputrau ca vaktavyau kṣatradharmaratau sadā
     vikrameṇārjitān bhogān vṛṇītaṃ jīvitād api
vikramādhigatā hy arthāḥ kṣatradharmeṇa jīvataḥ
     mano manuṣyasya sadā prīṇanti puruṣottama
gatvā brūhi mahābāho sarvaśastrabhṛtāṃ varam
     arjunaṃ pāṇḍavaṃ vīraṃ draupadyāḥ padavīṃ cara
viditau hi tavātyantaṃ kruddhāv iva yathāntakau
     bhīmārjunau nayetāṃ hi devān api parāṃ gatim
tayoś caitad avajñānaṃ yat sā kṛṣṇā sabhāṃ gatā
     duḥśāsanaś ca karṇaś ca paruṣāṇy abhyabhāṣatām
duryodhano bhīmasenam abhyagacchan manasvinam
     paśyatāṃ kurumukhyānāṃ tasya drakṣyati yat phalam
na hi vairaṃ samāsādya praśāmyati vṛkodaraḥ
     sucirād api bhīmasya na hi vairaṃ praśāmyati
     yāvadantaṃ na nayati śātravāñ śatrukarśanaḥ
na duḥkhaṃ rājyaharaṇaṃ na ca dyūte parājayaḥ
     pravrājanaṃ ca putrāṇāṃ na me tadduḥkhakāraṇam
yat tu sā bṛhatī śyāmā ekavastrā sabhāṃ gatā
     aśṛṇot paruṣā vācas tato duḥkhataraṃ nu kim
strī dharmiṇī varārohā kṣatradharmaratā sadā
     nādhyagacchat tathā nāthaṃ kṛṣṇā nāthavatī satī
yasyā mama saputrāyās tvaṃ nātho madhusūdana
     rāmaś ca balināṃ śreṣṭhaḥ pradyumnaś ca mahārathaḥ
sāham evaṃvidhaṃ duḥkhaṃ sahe 'dya puruṣottama
     bhīme jīvati durdharṣe vijaye cāpalāyini
tata āśvāsayām āsa putrādhibhir abhiplutām
     pitṛṣvasāraṃ śocantīṃ śauriḥ pārtha sakhaḥ pṛthām
kā nu sīmantinī tvādṛg lokeṣv asti pitṛṣvasaḥ
     śūrasya rājño duhitā ājamīḍha kulaṃ gatā
mahākulīnā bhavatī drahād dhradam ivāgatā
     īśvarī sarvakalyāṇī bhartā paramapūjitā
vīrasūr vīra patnī ca sarvaiḥ samuditā guṇaiḥ
     sukhaduḥkhe mahāprājñe tvādṛśī soḍhum arhati
nidrā tandrī krodhaharṣau kṣutpipāse himātapau
     etāni pārthā nirjitya nityaṃ vīrāḥ sukhe ratāḥ
tyaktagrāmya sukhāḥ pārthā nityaṃ vīra sukhapriyāḥ
     na te svalpena tuṣyeyur mahotsāhā mahābalāḥ
antaṃ dhīrā niṣevante madhyaṃ grāmyasukhapriyāḥ
     uttamāṃś ca parikleśān bhogāṃś cātīva mānuṣān
anteṣu remire dhīrā na te madhyeṣu remire
     antaprāptiṃ sukhām āhur duḥkham antaram antayoḥ
abhivādayanti bhavatīṃ pāṇḍavāḥ saha kṛṣṇayā
     ātmānaṃ ca kuśalinaṃ nivedyāhur anāmayam
arogān sarvasiddhārthān kṣipraṃ drakṣyasi pāṇḍavān
     īśvarān sarvalokasya hatāmitrāñ śriyā vṛtān
evam āśvāsitā kuntī pratyuvāca janārdanam
     putrādhibhir abhidhvastā nigṛhyābuddhijaṃ tamaḥ
yad yat teṣāṃ mahābāho pathyaṃ syān madhusūdana
    yathā yathā tvaṃ manyethāḥ kuryāḥ kṛṣṇa tathā tathā
avilopena dharmasya anikṛtyā paraṃtapa
    prabhāvajñāsmi te kṛṣṇa satyasyābhijanasya ca
vyavasthāyāṃ ca mitreṣu buddhivikramayos tathā
    tvam eva naḥ kule dharmas tvaṃ satyaṃ tvaṃ tapo mahat
tvaṃ trātā tvaṃ mahad brahma tvayi sarvaṃ pratiṣṭhitam
    yathaivāttha tathaivaitat tvayi satyaṃ bhaviṣyati
tām āmantrya ca govindaḥ kṛtvā cābhipradakṣiṇam
    prātiṣṭhata mahābāhur duryodhana gṛhān prati
