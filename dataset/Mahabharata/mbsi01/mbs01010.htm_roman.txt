[r]
      mama prāṇasamā bhāryā daṣṭāsīd bhujagena ha
      tatra me samayo ghora ātmanoraga vai kṛtaḥ
hanyāṃ sadaiva bhujagaṃ yaṃ yaṃ paśyeyam ity uta
      tato 'haṃ tvāṃ jighāṃsāmi jīvitena vimokṣyase
[du]
      anye te bhujagā vipra ye daśantīha mānavān
      ḍuṇḍubhān ahi gandhena na tvaṃ hiṃsitum arhasi
ekān arthān pṛthag arthān ekaduḥkhān pṛthak sukhān
      ḍuṇḍubhān dharmavid bhūtvā na tvaṃ hiṃsitum arhasi
[sūta]
      iti śrutvā vacas tasya bhujagasya rurus tadā
      nāvadīd bhayasaṃvigna ṛṣiṃ matvātha ḍuṇḍubham
uvāca cainaṃ bhagavān ruruḥ saṃśamayann iva
      kāmayā bhujaga brūhi ko 'sīmāṃ vikriyāṃ gataḥ
[du]
      ahaṃ purā ruro nāmnā ṛṣir āsaṃ sahasrapāt
      so 'haṃ śāpena viprasya bhujagatvam upāgataḥ
[ru]
      kimarthaṃ śaptavān kruddho dvijas tvāṃ bhujagottama
      kiyantaṃ caiva kālaṃ te vapur etad bhaviṣyati
