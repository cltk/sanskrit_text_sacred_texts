[v]
      bhrātṝṇāṃ matam ājñāya nāradasya ca dhīmataḥ
      pitā maha samaṃ dhaumyaṃ prāha rājā yudhiṣṭhiraḥ
mayā sa puruṣavyāghro jiṣṇuḥ satyaparākramaḥ
      astrahetor mahābāhur amitātmā vivāsitaḥ
sa hi vīro 'nuraktaś ca samarthaś ca tapodhana
      kṛtī ca bhṛśam apy astre vāsudeva iva prabhuḥ
ahaṃ hy etāv ubhau brahman kṛṣṇāv arinighātinau
      abhijānāmi vikrāntau tathā vyāsaḥ pratāpavān
      triyugau puṇḍarīkākṣau vāsudevadhanaṃjayau
nārado 'pi tathā veda so 'py aśaṃsat sadā mama
      tathāham api jānāmi naranārāyaṇāv ṛṣī
śakto 'yam ity ato matvā mayā saṃpreṣito 'rjunaḥ
      indrād anavaraḥ śaktaḥ surasūnuḥ surādhipam
      draṣṭum astrāṇi cādātum indrād iti vivāsitaḥ
bhīṣmadroṇāv atirathau kṛpo drauṇiś ca durjayaḥ
      dhṛtarāṣṭrasya putreṇa vṛtā yudhi mahābalāḥ
      sarve vedavidaḥ śūrāḥ sarve 'strakuśalās tathā
yoddhukāmaś ca pārthena satataṃ yo mahābalaḥ
      sa ca divyāstravit karṇaḥ sūtaputro mahārathaḥ
so 'śvavegānila balaḥ śarārcis talaniṣvanaḥ
      rajo dhūmo 'strasaṃtāpo dhārtarāṣṭrāniloddhataḥ
nisṛṣṭa iva kālena yugāntajvalano yathā
     mama sainyamayaṃ kakṣaṃ pradhakṣyati na saṃśayaḥ
taṃ sa kṛṣṇāniloddhūto divyāstrajalado mahān
     śvetavājibalākā bhṛd gāṇḍīvendrāyudhojjvalaḥ
satataṃ śaradhārābhiḥ pradīptaṃ karṇa pāvakam
     udīrṇo 'rjuna megho 'yaṃ śamayiṣyati saṃyuge
sa sākṣād eva sarvāṇi śakrāt parapuraṃjayaḥ
     divyāny astrāṇi bībhatsus tattvataḥ pratipatsyate
alaṃ sa teṣāṃ sarveṣām iti me dhīyate matiḥ
     nāsti tv atikriyā tasya raṇe 'rīṇāṃ pratikriyā
taṃ vayaṃ pāṇḍavaṃ sarve gṛhītāstraṃ dhanaṃjayam
     draṣṭāro na hi bībhatsur bhāram udyamya sīdati
vayaṃ tu tam ṛte vīraṃ vane 'smin dvipadāṃ vara
     avadhānaṃ na gacchāmaḥ kāmyake saha kṛṣṇayā
bhavān anyad vanaṃ sādhu bahv annaṃ phalavac chuci
     ākhyātu ramaṇīyaṃ ca sevitaṃ puṇyakarmabhiḥ
yatra kaṃ cid vayaṃ kālaṃ vasantaḥ satyavikramam
     pratīkṣāmo 'rjunaṃ vīraṃ varṣakāmā ivāmbudam
vividhān āśramān kāṃś cid dvijātibhyaḥ pariśrutān
     sarāṃsi saritaś caiva ramaṇīyāṃś ca parvatān
ācakṣva na hi no brahman rocate tam ṛte 'rjunam
     vane 'smin kāmyake vāso gacchāmo 'nyāṃ diśaṃ prati
