[s]
      tatas te pārthivāḥ sarve jagmuḥ svān ālayān punaḥ
      tūṣṇīṃbhūte mahārāje bhīṣme śaṃtanunandane
śrutvā tu nihataṃ bhīṣmaṃ rādheyaḥ puruṣarṣabhaḥ
      īṣad āgatasaṃtrāsas tvarayopajagāma ha
sa dadarśa mahātmānaṃ śaratalpagataṃ tadā
      janma śayyā gataṃ devaṃ kārttikeyam iva prabhum
nimīlitākṣaṃ taṃ vīraṃ sāśrukaṇṭhas tadā vṛṣaḥ
      abhyetya pādayos tasya nipapāta mahādyutiḥ
rādheyo 'haṃ kuruśreṣṭha nityaṃ cāṣki gatas tava
      dveṣyo 'tyantam anāgāḥ sann iti cainam uvāca ha
tac chrutvā kuruvṛddhaḥ sabalāt saṃvṛtta locanaḥ
      śanair udvīkṣya sa sneham idaṃ vacanam abravīt
rahitaṃ dhiṣṇyam ālokya samutsārya ca rakṣiṇaḥ
      piteva putraṃ gāṅgeyaḥ pariṣvajyaika bāhunā
ehy ehi me vipratīpa spardhase tvaṃ mayā saha
      yadi māṃ nābhigacchethā na te śreyo bhaved dhruvam
kaunteyas tvaṃ na rādheyo vidito nāradān mama
      kṛṣṇadvaipāyanāc caiva keśavāc ca na saṃśayaḥ
na ca dveṣo 'sti me tāta tvayi satyaṃ bravīmi te
     tejovadhanimittaṃ tu paruṣāṇy aham uktavān
akasmāt pāṇḍavān hi tvaṃ dviṣasīti matir mama
     yenāsi bahuṣo rūkṣaṃ coditaḥ sūryanandana
jānāmi samare vīryaṃ śatrubhir duḥsahaṃ tava
     brahmaṇyatāṃ ca śauryaṃ ca dāne ca paramāṃ gatim
na tvayā sadṛśaḥ kaś cit puruṣeṣv amaropama
     kulabhedaṃ ca matvāhaṃ sadā paruṣam uktavān
iṣvaste bhārasaṃdhāne lāghave 'strabale tathā
     sadṛśaḥ phalgunenāsi kṛṣṇena ca mahātmanā
karṇa rājapuraṃ gatvā tvayaikena dhanuṣmatā
     tasyārthe kururājasya rājāno mṛditā yudhi
tathā ca balavān rājā jalā saṃdho durāsadaḥ
     samare samaraślāghī tvayā na sadṛśo 'bhavat
brahmaṇyaḥ satyavādī ca tejasārka ivāparaḥ
     devagarbho 'jitaḥ saṃkhye manuṣyair adhiko bhuvi
vyapanīto 'dya manyur me yas tvāṃ prati purā kṛtaḥ
     daivaṃ puruṣakāreṇa na śakyam ativartitum
sodaryāḥ pāṇḍavā vīrā bhrātaras te 'risūdana
     saṃgaccha tair mahābāho mama ced icchasi priyam
mayā bhavatu nirvṛttaṃ vairam ādityanandana
     pṛthivyāṃ sarvarājāno bhavantv adya nirāmayāḥ
[karṇa]
     jānāmy ahaṃ mahāprājña sarvam etan na saṃśayaḥ
     yathā vadasi durdharṣa kaunteyo 'haṃ na sūtajaḥ
avakīrṇas tv ahaṃ kuntyā sūtena ca vivardhitaḥ
     bhuktvā duryodhanaiśvaryaṃ na mithyā kartum utsahe
vasu caiva śarīraṃ ca yad udāraṃ tathā yaśaḥ
     sarvaṃ duryodhanasyārthe tyaktaṃ me bhūridakṣiṇa
     kopitāḥ pāṇḍavā nityaṃ mayāśritya suyodhanam
avaśya bhāvī vai yo 'rtho na sa śakyonivartitum
     daivaṃ puruṣakāreṇa ko nivartitum utsahet
pṛthivī kṣayaśaṃsīni nimittāni pitāmaha
     bhavadbhir upalabdhāni kathitāni ca saṃsadi
pāṇḍavā vāsudevaś ca viditā mama sarvaśaḥ
     ajeyāḥ puruṣair anyair iti tāṃś cotsahāmahe
anujānīṣva māṃ tāta yuddhe prītamanāḥ sadā
     anujñātas tvayā vīra yudhyeyam iti me matiḥ
duruktaṃ vipratīpaṃ vā saṃrambhāc cāpalāt tathā
     yan mayāpakṛtaṃ kiṃ cit tad anukṣantum arhasi
[bhs]
     na cec chakyam athotsraṣṭuṃ vairam etat sudāruṇam
     anujānāmi karṇa tvāṃ yudhyasva svargakāmyayā
vimanyur gatasaṃrambhaḥ kuru karma nṛpasya hi
     yathāśakti yathotsāhaṃ satāṃ vṛtteṣu vṛttavān
ahaṃ tvām anujānāmi yad icchasi tad āpnuhi
     kṣatradharmajitāṁl lokān saṃprāpsyasi na saṃśayaḥ
yudhyasva nirahaṃkāro balavīrya vyapāśrayaḥ
     dharmo hi yuddhāc chreyo 'nyat kṣatriyasya na vidyate
praśame hi kṛto yatnaḥ sucirāt suciraṃ mayā
     na caiva śakitaḥ kartuṃ yato dharmas tato jayaḥ
[s]
     evaṃ bruvantaṃ gāṅgeyam abhivādya prasādya ca
     rādheyo ratham āruhya prāyāt tava sutaṃ prati
