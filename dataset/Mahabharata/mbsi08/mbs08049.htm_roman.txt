[s]
      yudhiṣṭhireṇaivam uktaḥ kaunteyaḥ śvetavāhanaḥ
      asiṃ jagrāha saṃkruddho jighāṃsur bharatarṣabham
tasya kopaṃ samudvīkṣya cittajñaḥ keśavas tadā
      uvāca kim idaṃ pārtha gṛhītaḥ khaḍga ity uta
neha paśyāmi yoddhavyaṃ tava kiṃ cid dhanaṃjaya
      te dhvastā dhārtarāṣṭrā hi sarve bhīmena dhīmatā
apayāto 'si kaunteya rājā draṣṭavya ity api
      sa rājā bhavatā dṛṣṭaḥ kuśalī ca yudhiṣṭhiraḥ
taṃ dṛṣṭvā nṛpaśārdūla śārdūla samavikramam
      harṣakāle tu saṃprāpte kasmāt tvā manyur āviśat
na taṃ paśyāmi kaunteya yas te vadhyo bhaved iha
      kasmād bhavān mahākhaḍgaṃ parigṛhṇāti satvaram
tat tvā pṛcchāmi kaunteya kim idaṃ te cikīrṣitam
      parāmṛśasi yat kruddhaḥ khaḍgam adbhutavikrama
evam uktas tu kṛṣṇena prekṣamāṇo yudhiṣṭhiram
      arjunaḥ prāha govindaṃ kruddhaḥ sarpa iva śvasan
dada gāṇḍīvam anyasmā iti māṃ yo 'bhicodayet
      chindyām ahaṃ śiras tasya ity upāṃśu vrataṃ mama
tad ukto 'ham adīnātman rājñāmita parākrama
     samakṣaṃ tava govinda na tat kṣantum ihotsahe
tasmād enaṃ vadhiṣyāmi rājānaṃ dharmabhīrukam
     pratijñāṃ pālayiṣyāmi hatvemaṃ narasattamam
     etadarthaṃ mayā khaḍggo gṛhīto yadunandana
so 'haṃ yudhiṣṭhiraṃ hatvā satye 'py ānṛṇyatāṃ gataḥ
     viśoko vijvaraś cāpi bhaviṣyāmi janārdana
kiṃ vā tvaṃ manyase prāptam asmin kāle samutthite
     tvam asya jagatas tāta vettha sarvaṃ gatāgatam
     tat tathā prakariṣyāmi yathā māṃ vakṣyate bhavān
[k]
     idānīṃ pātha jānāmi na vṛddhāḥ sevitās tvayā
     akāle puruṣavyāghra saṃrambhakriyayānayā
     na hi dharmavibhāgajñaḥ kuryād evaṃ dhanaṃjaya
akāryāṇāṃ ca kāryāṇāṃ saṃyogaṃ yaḥ karoti vai
     kāryāṇām akriyāṇāṃ ca sa pārtha puruṣādhamaḥ
anusṛtya tu ye dharmaṃ kavayaḥ samupasthitāḥ
     samāsa vistaravidāṃ na teṣāṃ vettha niścayam
aniścayajño hi naraḥ kāryākāryaviniścaye
     avaśo muhyate pārtha yathā tvaṃ mūḍha eva tu
na hi kāryam akāryaṃ vā sukhaṃ jñātuṃ kathaṃ cana
     śrutena jñāyate sarvaṃ tac ca tvaṃ nāvabudhyase
avijñānād bhavān yac ca dharmaṃ rakṣati dharmavit
     prāṇināṃ hi vadhaṃ pārtha dhārmiko nāvabudhyate
prāṇinām avadhas tāta sarvajyāyān mato mama
     anṛtaṃ tu bhaved vācyaṃ na ca hiṃsyāt kathaṃ cana
sa kathaṃ bhrātaraṃ jyeṣṭhaṃ rājānaṃ dharmakovidam
     hanyād bhavān naraśreṣṭha prākṛto 'nyaḥ pumān iva
ayudhyamānasya vadhas tathāśastrasya bhārata
     parāṅmukhasya dravataḥ śaraṇaṃ vābhigacchataḥ
     kṛtāñjaleḥ prapannasya na vadhaḥ pujyate budhaiḥ
tvayā caiva vrataṃ pārtha bālenaiva kṛtaṃ purā
     tasmād adharmasaṃyuktaṃ mauḍhyāt karma vyavasyasi
sa guruṃ pārtha kasmāt tvaṃ hanyā dharmam anusmaran
     asaṃpradhārya dharmāṇāṃ gatiṃ sūkṣmāṃ duranvayām
idaṃ dharmarahasyaṃ ca vakṣyāmi bharatarṣabha
     yad brūyāt tava bhīṣmo vā dharmajño vā yudhiṣṭhiraḥ
viduro vā tathā kṣattā kuntī vāpi yaśasvinī
     tat te vakṣyāmi tattvena tan nibodha dhanaṃjaya
satyasya vacanaṃ sādhu na satyād vidyate param
     tattvenaitat sudurjñeyaṃ yasya satyam anuṣṭhitam
bhavet satyam avaktavyaṃ vaktavyam anṛtaṃ bhavet
     sarvasvasyāpahāre tu vaktavyam anṛtaṃ bhavet
prāṇātyaye vivāhe ca vaktavyam anṛtaṃ bhavet
     yatrānṛtaṃ bhavet satyaṃ satyaṃ cāpy anṛtaṃ bhavet
tādṛśaṃ paśyate bālo yasya satyam anuṣṭhitam
     satyānṛte viniścityal tato bhavati dharmavit
kim āścaryaṃ kṛtaprajñaḥ puruṣo 'pi sudāruṇaḥ
     sumahat prāpnuyāt puṇyaṃ balāko 'ndhavadhād iva
kim āścaryaṃ punar mūḍho dharmakāmo 'py apaṇḍitaḥ
     sumahat prāpnuyāt pāpam āpagām iva kauśikaḥ
[arj]
     ācakṣva bhagavann etad yathā vidyām ahaṃ tathā
     balākāndhābhisaṃbaddhaṃ nadīnāṃ kauśikasya ca
[k]
     mṛgavyādho 'bhavat kaś cid balāko nāma bhārata
     yātrārthaṃ putradārasya mṛgān hanti na kāmataḥ
so 'ndhau ca mātā pitarau bibharty anyāṃś ca saṃśritān
     svadharmanirato nityaṃ satyavāg anasūyakaḥ
sa kadā cin mṛgāṁl lipsur nānvavindat prayatnavān
     athāpaśyat sa pītodaṃ śvāpadaṃ ghrāṇacakṣuṣam
adṛṣṭapūrvam api tat sattvaṃ tena hataṃ tadā
     anv eva ca tato vyomnaḥ puṣpavarṣam avāpatat
apsarogītavāditrair nāditaṃ ca manoramam
     vimānam āgamat svargān mṛgavyādha ninīṣayā
tad bhūtaṃ sara bhūtānām abhāvāya kilārjuna
     tapas taptvā varaṃ prāptaṃ kṛtam andhaṃ svayaṃ bhuvā
tad dhatvā sarvabhūtānām abhāva kṛtaniścayam
     tato balākaḥ svaragād evaṃ dharmaḥ sudurvidaḥ
kauśiko 'py abhavad vipras tapasvī na bahuśrutaḥ
     nadīnāṃ saṃgame grāmād adūre sa kilāvasat
satyaṃ mayā sadā vācyam iti tasyābhavad vratam
     satyavādīti vikhyātaḥ sa tadāsīd dhanaṃjaya
atha dasyu bhayāt kecittadā tad vanam āviśan
     dasyavo 'pi gatāḥ krūrā vyamārganta prayatnataḥ
atha kauśikam abhyetya prāhus taṃ satyavādinam
     katamena pathā yātā bhagavan bahavo janāḥ
     satyena pṛṣṭhaprabrūhi yadi tān vettha śaṃsa naḥ
sa pṛṣṭhaḥ kauśikaḥ satyaṃ vacanaṃ tān uvāca ha
     bahuvṛkṣa latāgulmam etad vanam upāśritāḥ
     tatas te tān samāsādya krūrā jaghnur iti śrutiḥ
tenādharmeṇa mahatā vāg duruktena kauśikaḥ
     gataḥ sukaṣṭaṃ narakaṃ sūkṣmadharmeṣv akovidaḥ
     aprabhūta śruto mūḍho dharmāṇām avibhāgavit
vṛddhān apṛṣṭvā saṃdehaṃ mahac chvabhram ito 'rhati
     tatra te lakṣaṇoddeśaḥ kaś cid eva bhaviṣyati
duṣkaraṃ paramajñānaṃ karteṇātra vyavasyati
     śrutir dharma iti hy eke vadanti bahavo janāḥ
na tv etat pratisūyāmi na hi sarvaṃ vidhīyate
     prabhavārthāya bhūtānāṃ dharmapravacanaṃ kṛtam
dhāraṇād dharmam ity āhur dharmo dhārayati prajāḥ
     yaḥ syād dhāraṇa saṃyuktaḥ sa dharma iti niścayaḥ
ye 'nyāyena jihīrṣanto janā icchanti karhi cit
     akūjanena cen mokṣo nātra kūjet kathaṃ cana
avaśyaṃ kūjitavyaṃ vā śaṅkeran vāpy akūjataḥ
     śreyas tatrānṛtaṃ vaktuṃ satyād iti vicāritam
prāṇātyaye vivāhe vā sarvajñāti dhanakṣaye
     narmaṇy abhipravṛtte vā pravaktavyaṃ mṛṣā bhavet
     adharmaṃ nātra paśyanti dharmatattvārtha darśinaḥ
yaḥ stenaiḥ saha saṃbandhān mucyate śapathair api
     śreyas tatrānṛtaṃ vaktuṃ tat satyam avicāritam
na ca tebhyo dhanaṃ deyaṃ śakye sati kathaṃ cana
     pāpebhyo hi dhanaṃ deyaṃ śakye sati kathaṃ cana
     tasmād dharmārtham anṛtam uktvā nānṛta vāg bhavet
eṣa te lakṣaṇoddeśaḥ samuddiṣṭo yathāvidhi
     etac chrutvā brūhi pārtha yadi vadhyo yudhiṣṭhiraḥ
[arj]
     yathā brūyān mahāprājño yathā brūyān mahāmatiḥ
     hitaṃ caiva yathāsmākaṃ tathaitad vacanaṃ tava
bhavān mātṛsamo 'smākaṃ tathā pitṛsamo 'pi ca
     gatiś ca paramā kṛṣṇa tena te vākyam adbhutam
na hi te triṣu lokeṣu vidyate 'viditaṃ kva cit
     tasmād bhavān paraṃ dharmaṃ veda sarvaṃ yathātatham
avadhyaṃ pāṇḍavaṃ manye dharmarājaṃ yudhiṣṭhiram
     yasmin samayasaṃyoge brūhi kiṃ cid anugraham
     idaṃ cāparam atraiva śṛṇu hṛtsthaṃ vivakṣitam
jānāmi dāśārha mama vrataṃ tvaṃ; yo māṃ brūyāt kaś cana mānuṣeṣu
     anyasmai tvaṃ gāṇḍivaṃ dehi pārtha; yas tvatto 'strair bhavitā vā viśiṣṭaḥ
hanyām ahaṃ keśava taṃ prasahya; bhīmo hanyāt tūbaraketi coktaḥ
     tan me rājā proktavāṃs te samakṣaṃ; dhanur dehīty asakṛd vṛṣṇisiṃha
taṃ hatvā cet keśava jīvaloke; sthātā kālaṃ nāham apy alpamātram
     sā ca pratijñā mama lokaprabuddhā; bhavet satyā dharmabhṛtāṃ variṣṭha
     yathā jīvet pāṇḍavo 'haṃ ca kṛṣṇa; tathā buddhiṃ dātum adyārhasi tvam
[vā]
     rājā śrānto jagato vikṣataś ca; karṇena saṃkhye niśitair bāṇasaṃghaiḥ
     tasmāt pārtha tvāṃ paruṣāṇy avocat; karṇe dyūtaṃhy adya raṇe nibaddham
tasmin hate kuravo nirjitāḥ syur; evaṃ buddhiḥ pārthivo dharmaputraḥ
     yadāvamānaṃ labhate mahāntaṃ; tadā jīvan mṛta ity ucyate saḥ
tan mānitaḥ pārthivo 'yaṃ sadaiva; tvayā sabhīmena tathā yamābhyām
     vṛddhaiś ca loke puruṣapravīrais; tasyāvamānaṃ kalayā tvaṃ prayuṅkṣva
tvam ity atra bhavantaṃ tvaṃ brūhi pārtha yudhiṣṭhiram
     tvam ity ukto hi nihato gurur bhavati bhārata
evam ācara kaunteya dharmarāje yudhiṣṭhire
     adharmayuktaṃ saṃyogaṃ kuruṣvaivaṃ kurūdvaha
atharvāṅgirasī hy eṣā śrutīnām uttamā śrutiḥ
     avicāryaiva kāryaiṣā śreyaḥ kāmair naraiḥ sadā
vadho hy ayaṃ pāṇḍava dharmarājñas; tvatto yukto vetsyate caivam eṣaḥ
     tato 'sya pādāv abhivādya paścāc; chamaṃ brūyāḥ sāntvapūrvaṃ ca pārtham
bhrātā prājñas tava kopaṃ na jātu; kuryād rājā kaṃ cana pāṇḍaveyaḥ
     mukto 'nṛtād bhrātṛvadhāc ca pārtha; hṛṣṭaḥ karṇaṃ tvaṃ jahi sūtaputram
[s]
     ity evam uktas tu janārdanena; pārthaḥ praśasyātha suhṛd vadhaṃ tam
     tato 'bravīd arjuno dharmarājam; anuktapūrvaṃ paruṣaṃ prasahya
mā tvaṃ rājan vyāhara vyāharatsu; na tiṣṭhase krośamātre raṇārdhe
     bhīmas tu mām arhati garhaṇāya; yo dyudhyate sarvayodhapravīraḥ
kāle hi śatrūn pratipīḍya saṃkhye; hatvā ca śūrān pṛthivīpatīṃs tān
     yaḥ kuñjarāṇām adhikaṃ sahasraṃ; hatvānadat tumulaṃ siṃhanādam
suduṣkaraṃ karma karoti vīraḥ; kartuṃ yathā nārhasi tvaṃ kadā cit
     rathād avaplutya gadāṃ parāmṛśaṃs; tayā nihanty aśvanaradvipān raṇe
varāsinā vājirathāśvakuñjarāṃs; tathā rathāṅgair dhanuṣā ca hanty arīn
     pramṛdya padbhyām ahitān nihanti yaḥ; punaś ca dorbhyāṃ śatamanyuvikramaḥ
mahābalo vaiśravaṇāntakopamaḥ; prasahya hantā dviṣatāṃ yathārham
     sa bhīmaseno 'rhati garhaṇāṃ me; na tvaṃ nityaṃ rakṣyase yaḥ suhṛdbhiḥ
mahārathān nāgavarān hayāṃś ca; padātimikhyān api ca pramathya
     eko bhīmo dhārtarāṣṭreṣu magnaḥ; sa mām upālabdhum ariṃdamo 'rhati
kaliṅga vaṅg anaṅga niṣādamāgadhān; sadā madān nīlabalāhakopamān
     nihanti yaḥ śatrugaṇān anekaśaḥ; sa mābhivaktuṃ prabhavaty anāgasam
suyuktam āsthāya rathaṃ hi kāle; dhanur vikarṣañ śarapūrṇamuṣṭiḥ
     sṛjaty asau śaravarṣāṇi vīro; mahāhave megha ivāmbudhārāḥ
balaṃ tu vāci dvijasattamānāṃ; kṣātraṃ budhā bāhubalaṃ vadanti
     tvaṃ vāgbalo bhārata niṣṭhuraś ca; tvam eva māṃ vetsi yathāvidho 'ham
yatāmi nityaṃ tava kartum iṣṭaṃ; dāraiḥ sutair jīvitenātmanā ca
     evaṃ ca māṃ vāg viśikhair nihaṃsi; tvattaḥ sukhaṃ na vayaṃ vidma kiṃ cit
avāmaṃsthā māṃ draupadī talpa saṃstho; mahārathān pratihanmi tvadarthe
     tenātiśaṅkī bhārata niṣṭhuro 'si; tvattaḥ sukhaṃ nābhijānāmi kiṃ cit
proktaḥ svayaṃ satyasaṃdhena mṛtyus; tava priyārthaṃ nadadeva yuddhe
     vīraḥ śikhaṇḍī draupado 'sau mahātmā; mayābhiguptena hataś ca tena
na cābhinandāmi tavādhirājyaṃ; yatas tam akṣeṣv ahitāya saktaḥ
     svayaṃ kṛtvā pāpam anāryajuṣṭam; ebhir yuddhe tartum icchasy arīṃs tu
akṣeṣu doṣā bahavo vidharmāḥ; śrutās tvayā sahadevo 'bravīd yān
     tān naiṣi sāṃtartum asādhu juṣṭān; yena sma sarve nirayaṃ prapannāḥ
tvaṃ devitā tvatkṛte rājyanāśas; tvat saṃbhavaṃ vyasanaṃ no narendra
     māsmān krūrair vāk pratodais tuda tvaṃ; bhūyo rājan kopayann alpabhāgyān
etā vācaḥ paruṣāḥ sāvya sācī; sthiraprajñaṃ śrāvayitvā tatakṣa
     tadānutepe surarājaputro; viniḥśvasaṃś cāpy asim udbabarha
tam āha kṛṣṇāḥ kim idaṃ punar bhavān; vikośam ākāśanibhaṃ karoty asim
     prabrūhi satyaṃ purar uttaraṃ vidher; vacaḥ pravakṣyāmy aham arthasiddhaye
ity eva pṛṣṭhaḥ puruṣottamena; suduḥkhitaḥ keśavam āha vākyam
     ahaṃ haniṣye svaśarīram eva; prasahya yenāhitam ācaraṃ vai
niśamya tat pārtha vaco 'bravīd idaṃ; dhanaṃjayaṃ dharmabhṛtāṃ variṣṭhaḥ
     prabrūhi pārtha svaguṇān ihātmanas; tathā svahārdaṃ bhavatīha sadyaḥ
tathāstu kṛṣṇety abhinandya vākyaṃ; dhanaṃjayaḥ prāha dhanur vināmya
     yudhiṣṭhiraṃ dharmabhṛtāṃ variṣṭhaṃ; śṛṇuṣva rājann iti śakrasūnuḥ
na mādṛśo 'nyo naradeva vidyate; dhanurdharo devam ṛte pinākinam
     ahaṃ hi tenānumato mahātmanā; kṣaṇena hanyāṃ sacarācaraṃ jagat
mayā hi rājan sadig īśvarā diśo; vijitya sarvā bhavataḥ kṛtā vaśe
     sa rājasūyaś ca samāptadakṣiṇaḥ; sabhā ca divyā bhavato mamaujasā
pāpau pṛṣatkā likhitā mameme; dhanuś ca saṃkhye vitataṃ sabāṇam
     pādau ca me saśarau sahadhvajau; na mādṛśaṃ yuddhagataṃ jayanti
hatā udīcyā nihatāḥ pratīcyāḥ; prācyā nirastā dākṣiṇātyā viśastāḥ
     saṃśaptakānāṃ kiṃ cid evāvaśiṣṭaṃ; sarvasya sainyasya hataṃ mayārdham
śete mayā nihatā bhāratī ca; camū rājan deva camū prakāśā
     ye nāstrajñās tān ahaṃ hanmi śastrais; tasmāl lokaṃ neha karomi bhasmasāt
ity evam uktvā punar āha pārtho; yudhiṣṭhiraṃ dharmabhṛtāṃ variṣṭham
     apy aputrā tena rādhā bhavitrī; kuntī mayā vā tad ṛtaṃ viddhi rājan
     prasīda rājan kṣama yan mayoktaṃ; kāle bhavān vetsyati tan namas te
prasādya rājānam amitrasāhaṃ; sthito 'bravīc cainam abhiprapannaḥ
     yāmy eṣa bhīmaṃ samarāt pramoktuṃ; sarvātmanā sūtaputraṃ ca hantum
tava priyārthaṃ mama jīvitaṃ hi; bravīmi satyaṃ tad avehi rājan
    iti prāyād upasaṃgṛhya pādau; samutthito dīptatejāḥ kirīṭī
    nedaṃ cirāt kṣipram idaṃ bhaviṣyaty; āvartate 'sāv abhiyāmi cainam
etac chrutvā pāṇḍavo dharmarājo; bhrātur vākyaṃ paruṣaṃ phalgunasya
    utthāya tasmāc chayanād uvāca; pārthaṃ tato duḥkhaparīta cetāḥ
kṛtaṃ mayā pārtha yathā na sādhu; yena prāptaṃ vyasanaṃ vaḥ sughoram
    tasmāc chiraś chinddhi mamedam adya; kulāntakasyādhama puruṣasya
pāpasya pāpavyasanānvitasya; vimūḍhabuddher alasasya bhīroḥ
    vṛddhāvamantuḥ paruṣasya caiva; kiṃ te ciraṃ mām anuvṛtya rūkṣam
gacchāmy ahaṃ vanam evādya pāpaḥ; sukhaṃ bhavān vartatāṃ madvihīnaḥ
    yogyo rājā bhīmaseno mahātmā; klībasya vā mama kiṃ rājyakṛtyam
na cāsmi śaktaḥ paruṣāṇi soḍhuṃ; punas tavemāni ruṣānvitasya
    bhīmo 'stu rājā mama jīvitena; kiṃ kāryam adyāvamatasya vīra
ity evam uktvā sahasotpapāta; rājā tatas tac chayanaṃ vihāya
    iyeṣa nirgantum atho vanāya; taṃ vāsudevaḥ praṇato 'bhyuvāca
rājan viditam etat te yathā gāṇḍīvadhanvanaḥ
    pratijñā satyasaṃdhasya gāṇḍīvaṃ prati viśrutā
brūyād ya evaṃ gāṇḍīvaṃ dehy anyasmai tvam ity uta
    sa vadhyo 'sya pumāṁl loke tvayā cokto 'yam īdṛśam
ataḥ satyāṃ pratijñāṃ tāṃ pārthena parirakṣatā
    macchandād avamāno 'yaṃ kṛtas tava mahīpate
    gurūṇām avamāno hi vadha ity abhidhīyate
tasmāt tvaṃ vai mahābāho mama pārthasya cobhayoḥ
    vyatikramam imaṃ rājan saṃkṣamasvārjunaṃ prati
śaraṇaṃ tvāṃ mahārāja prapannau sva ubhāv api
    kṣantum arhasi me rājan praṇatasyābhiyācataḥ
rādheyasyādya pāpasya bhūmiḥ pāsyati śoṇitam
    satyaṃ te pratijānāmi hataṃ viddhy adya sūtajam
    yasyecchasi vadhaṃ tasya gatam evādya jīvitam
iti kṛṣṇa vacaḥ śrutvā dharmarājo yudhiṣṭhiraḥ
    sasaṃbhramaṃ hṛṣīkeśam utthāpya praṇataṃ tadā
    kṛtāñjalim idaṃ vākyam uvācānantaraṃ vacaḥ
evam etad yathāttha tvam asty eṣo 'tikramo mama
    anunīto 'smi govinda tāritaś cādya mādhava
    mokṣitā vyasanād ghorād vayam adya tvayācyuta
bhavantaṃ nātham āsādya āvāṃ vyasanasāgarāt
    ghorād adya samuttīrṇāv ubhāv ajñānamohitau
tvad buddhipravam āsādya duḥkhaśokārṇavād vayam
    samuttīrṇāḥ sahāmātyāḥ sanāthāḥ sma tvayācyuta
