[br]
      bhūtānām atha pañcānāṃ yathaiṣām īśvaraṃ manaḥ
      niyame ca visarge ca bhūtātmā mana eva ca
adhiṣṭhātā mano nityaṃ bhūtānāṃ mahatāṃ tathā
      buddhir aiśvaryam ācaṣṭe kṣetrajñaḥ sarva ucyate
indriyāṇi mano yuṅkte sadaśvān iva sārathiḥ
      indriyāṇi mano buddhiṃ kṣetrajño yuñjate sadā
mahābhūtasamāyuktaṃ buddhisaṃyamanaṃ ratham
      tam āruhya sa bhūtātmā samantāt paridhāvati
indriyagrāmasaṃyukto manaḥ sārathir eva ca
      buddhisaṃyamano nityaṃ mahān brahmamayo ratha
evaṃ yo vetti vidvān vai sadā brahmamayaṃ ratham
      sa dhīraḥ sarvalokeṣu na moham adhigacchati
avyaktādi viśeṣāntaṃ trasa sthāvarasaṃkulam
      candrasūryaprabhālokaṃ grahanakṣatramaṇḍitam
nadī parvata jālaiś ca sarvataḥ paribhūṣitam
      vividhābiḥs tathādbhiś ca satataṃ samalaṃkṛtam
ājīvaḥ sarvabhūtānāṃ sarvaprāṇabhṛtāṃ gatiḥ
      etad brahma vanaṃ nityaṃ yasmiṃś carati kṣetravit
loke 'smin yāni bhūtāni sthāvarāṇi carāṇi ca
     tāny evāgre pralīyante paścād bhūtakṛtā guṇāḥ
     guṇebhyaḥ pañca bhūtāni eṣa bhūtasamucchrayaḥ
devā manuṣyā gandharvāḥ piśācāsurarākṣasāḥ
     sarve svabhāvataḥ sṛṣṭā na kriyābhyo na kāraṇāt
ete viśvakṛto viprā jāyante ha punaḥ punaḥ
     tebhyaḥ prasūtās teṣv eva mahābhūteṣu pañcasu
     pralīyante yathākālam ūrmayaḥ sāgare yathā
viśvasṛgbhyas tu bhūtebhyo mahābhūtāni gacchati
     bhūtebhyaś cāpi pañcabhyo mukto gacchet prajāpatim
prajāpatir idaṃ sarvaṃ tapasaivāsṛjat prabhuḥ
     tathaiva vedān ṛṣayas tapasā pratipedire
tapasaś cānupūrvyeṇa phalamūlāśinas tathā
     trailokyaṃ tapasā siddhāḥ paśyantīha samāhitāḥ
oṣadhāny agadādīnī nānā vidyāś ca sarvaśaḥ
     tapasaiva prasidhyanti tapo mūlaṃ hi sādhanam
yad durāpaṃ durāmnāyaṃ durādharṣaṃ duranvayam
     tat sarvaṃ tapasā sādhyaṃ tapo hi duratikramam
surāpo brahmahā steyī bhrūṇahā gurutalpagaḥ
     tapasaiva sutaptena mucyante kilbiṣāt tataḥ
manuṣyāḥ pitaro devāḥ paśavo mṛgapakṣiṇaḥ
     yāni cānyāni bhūtāni trasāni sthāvarāṇi ca
tapaḥ parāyaṇā nityaṃ sidhyante tapasā sadā
     tathaiva tapasā devā mahābhāgā divaṃ gatāḥ
āśīr yuktāni karmāṇi kurvate ye tv atandritāḥ
     ahaṃkārasamāyuktās te sakāśe prajāpateḥ
dhyānayogena śuddhena nirmamā nirahaṃkṛtāḥ
     prāpnuvanti mahātmāno mahāntaṃ lokam uttamam
dhyānayogād upāgamya prasannamatayaḥ sadā
     sukhopacayam avyaktaṃ praviśanty ātmavattayā
dhyānayogād upāgamya nirmamā nirahaṃkṛtāḥ
     avyaktaṃ praviśantīha mahāntaṃ lokam uttamam
avyaktād eva saṃbhūtaḥ samayajño gataḥ punaḥ
     tamo rajobhyāṃ nirmuktaḥ sattvam āsthāya kevalam
vimuktaḥ sarvapāpebhyaḥ sarvaṃ tyajati niṣkalaḥ
     kṣetrajña iti taṃ vidyād yas taṃ veda sa vedavit
cittaṃ cittād upāgamya munir āsīta saṃyataḥ
     yac cittas tan manā bhūtvā guhyam etat sanātanam
avyaktādi viśeṣāntam avidyā lakṣaṇaṃ smṛtam
     nibodhata yathā hīdaṃ guṇair lakṣaṇam ity uta
dvyakṣaras tu bhaven mṛtyus tryakṣaraṃ brahma śāśvatam
     mameti ca bhaven mṛtyur na mameti ca śāśvatam
karma ke cit praśaṃsanti mandabuddhitarā narāḥ
     ye tu buddhā mahātmāno na praśaṃsanti karma te
karmaṇā jāyate jantur mūrtimān ṣoḍaśātmakaḥ
     puruṣaṃ sṛjate 'vidyā agrāhyam amṛtāśinam
tasmāt karmasu niḥsnehā ye ke cit pāradarśinaḥ
     vidyāmayo 'yaṃ puruṣo na tu karmamayaḥ smṛtaḥ
apūrvam amṛtaṃ nityaṃ ya enam avicāriṇam
     ya enaṃ vindate ''tmānam agrāhyam amṛtāśinam
     agrāhyo 'mṛto bhavati ya ebhiḥ kāraṇair dhruvaḥ
apohya sarvasaṃkalpān saṃyamyātmānam ātmani
     sa tad brahma śubhaṃ vetti yasmād bhūyo na vidyate
prasādenaiva sattvasya prasādaṃ samavāpnuyāt
     lakṣaṇaṃ hi prasādasya yathā syāt svapnadarśanam
gatir eṣā tu muktānāṃ ye jñānapariniṣṭhitāḥ
     pravṛttayaś ca yāḥ sarvāḥ paśyanti paraṇāmajāḥ
eṣā gatir asaktānām eṣa dharmaḥ sanātanaḥ
     eṣā jñānavatāṃ prāptir etad vṛttam aninditam
samena sarvabhūteṣu niḥspṛheṇa nirāśiṣā
     śakyā gatir iyaṃ gantuṃ sarvatra samadarśinā
etad vaḥ sarvam ākhyātaṃ mayā viprarṣisattamāḥ
     evam ācarata kṣipraṃ tataḥ siddhim avāpsyatha
[guru]
     ity uktās te tu munayo brahmaṇā guruṇā tathā
     kṛtavanto mahātmānas tato lokān avāpnuvan
tvam apy etan mahābhāga yathoktaṃ brahmaṇo vacaḥ
     samyag ācāra śuddhātmaṃs tataḥ siddhim avāpsyasi
[vā]
     ity uktaḥ sa tadā śiṣyo guruṇā dharmam uttamam
     cakāra sarvaṃ kaunteya tato mokṣam avāptavān
kṛtakṛtyaś ca sa tadā śiṣyaḥ kurukulodvaha
     tat padaṃ samanuprāpto yatra gatvā na śocati
[arjuna]
     ko nv asau brāhmaṇaḥ kṛṣṇa kaś ca śiṣyo janārdana
     śrotavyaṃ cen mayaitad vai tat tvam ācakṣva me vibho
[vā]
     ahaṃ gurur mahābāho manaḥ śiṣyaṃ ca viddhi me
     tvat prītyā guhyam etac ca kathitaṃ me dhanaṃjaya
mayi ced asti te prītir nityaṃ kurukulodvaha
     adhyātmam etac chrutvā tvaṃ samyag ācara suvrata
tatas tvaṃ samyag ācīrṇe dharme 'smin kurunandana
     sarvapāpaviśuddhātmā mokṣaṃ prāpsyasi kevalam
pūrvam apy etad evoktaṃ yuddhakāla upasthite
     mayā tava mahābāho tasmād atra manaḥ kuru
mayā tu bharataśreṣṭha ciradṛṣṭaḥ pitā vibho
     tam ahaṃ draṣṭum icchāmi saṃmate tava phalguna
[v]
     ity uktavacanaṃ kṛṣṇaṃ pratyuvāca dhanaṃjayaḥ
     gacchāvo nagaraṃ kṛṣṇa gajasāhvayam adya vai
sametya tatra rājānaṃ dharmātmānaṃ yudhiṣṭhiram
     samanujñāpya durdharṣaṃ svāṃ purīṃ yātum arhasi
