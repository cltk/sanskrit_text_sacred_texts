[y]
      kathaṃ vyāsasya dharmātmā śuko jajñe mahātapaḥ
      sidhiṃ ca paramāṃ prāptas tan me brūhi pitāmaha
kasyāṃ cotpādayām āsa śukaṃ vyāsas tapodhanaḥ
      na hy asya jananīṃ vidma janma cāgryaṃ mahātmanaḥ
kathaṃ ca bālasya sataḥ sūkṣmajñāne gatā matiḥ
      yathā nānyasya lokāsmin dvitīyasyeha kasya cit
etad icchāmy ahaṃ śrotuṃ vistareṇa mahādyute
      na hi me tṛptir astīha śṛṇvato 'mṛtam uttamam
māhātmyam ātmayogaṃ ca vijñānaṃ ca śukasya ha
      yathāvad ānupūrvyeṇa tan me brūhi pitāmaha
[bhī]
      na hāyanair na palitair na vittena na bandhubhiḥ
      ṛṣayaś cakrire dharmaṃ yo 'nūcānaḥ sa no mahān
tapo mūlam idaṃ sarvaṃ yan māṃ pṛcchasi pāṇḍava
      tad indriyāṇi saṃyamya tapo bhavati nānyathā
indriyāṇāṃ prasaṅgena doṣam ṛcchaty asaṃśayam
      saṃniyamya tu tāny eva siddhiṃ prāpnoti mānavaḥ
aśvamedha sahasrasya vājapeyaśatasya ca
      yogasya kalayā tāta na tulyaṃ vidyate phalam
atra te vartayiṣyāmi janma yogaphalaṃ yathā
     śukasyāgryāṃ gatiṃ caiva durvidām akṛtātmabhiḥ
meruśṛṅge kila purā karṇikāravanāyute
     vijahāra mahādevo bhimair bhūtagaṇair vṛtaḥ
śailarājasutā caiva devī tatrābhavat purā
     tatra divyaṃ tapas tepe kṛṣṇadvaipāyanaḥ prabhuḥ
yogenātmānam āviśya yogadharmaparāyanaḥ
     dhārayan sa tapas tepe putrārthaṃ kurusattama
agner bhūmer apāṃ vāyor antarikṣasya cābhibho
     vīryeṇa saṃmitaḥ putro mama bhūyād iti sma ha
saṃkalpenātha so 'nena duṣprāpenākṛtātmabhiḥ
     varayām āsa deveśam āsthitas tapa uttamam
atiṣṭhan mārutāhāraḥ śataṃ kila sabhāḥ prabhuḥ
     ārādhayan mahādevaṃ bahurūpam umāpatim
tatra brahmarṣayaś caiva sarve devarṣayas tathā
     lokapālāś ca lokeśaṃ sādhyāś ca vasubhiḥ saha
ādityāś caiva rudrāś ca divākaraniśākarau
     maruto mārutaś caiva sāgarāḥ saritas tathā
aśvinau devagandharvās tathā nārada parvatau
     viśvāvasuś ca gandharvaḥ siddhāś cāpsarasāṃ gaṇāḥ
tatra rudro mahādevaḥ karṇikāramayīṃ śubhām
     dhārayāṇaḥ srajaṃ bhāti jyotsnām iva niśākaraḥ
tasmin divye vane ramye devadevarṣisaṃkule
     āsthitaḥ paramaṃ yogam ṛṣiḥ putrārtham udyataḥ
na cāsya hīyate varṇo na glānir upajāyate
     trayāṇām api lokānāṃ tad adbhutam ivābhavat
jatāś ca tejasā tasya vaiśvānara śikhopamāḥ
     prajvalantyaḥ sma dṛśyante yuktasyāmita tejasaḥ
mārkandeyo hi bhagavān etad ākhyātavān mama
     sa deva caritānīha kathayām āsa me sadā
tā etādyāpi kṛṣṇasya tapasā tena dīpitāḥ
     agnivarṇā jatās tāta prakāśante mahātmanaḥ
evaṃvidhena tapasā tasya bhaktyā ca bhārata
     maheśvaraḥ prasannātmā cakāra manasā matim
uvāca cainaṃ bhagavāṃs tryambakaḥ prahasann iva
     evaṃvidhas te tanayo dvaipāyana bhaviṣyati
yathā hy agnir yathā vāyur yathā bhūmir yathā jalam
     yathā ca khaṃ tathā śuddho bhaviṣyati suto mahān
tadbhāvabhāvī tad buddhis tad ātmā tad apāśrayaḥ
     tejasāvṛtya lokāṃs trīn yaśaḥ prāpsyati kevalam
