[ā]
      kataras tv etayoḥ pūrvaṃ devānām eti sātmyatām
      ubhayor dhāvato rājan sūryā candramasor iva
[y]
      aniketo gṛhastheṣu kāmavṛtteṣu saṃyataḥ
      grāma eva vasan bhikṣus tayoḥ pūrvataraṃ gataḥ
aprāpya dīrgham āyus tu yaḥ prāpto vikṛtiṃ caret
      tapyeta yadi tat kṛtvā caret so 'nyat tatas tapaḥ
yad vai nṛśaṃsaṃ tad apathyam āhur; yaḥ sevate dharmam anarthabuddhiḥ
      asvo 'py anīśaś ca tathaiva rājaṃs; tadārjavaṃ sa samādhis tadāryam
[ā]
      kenāsi dūtaḥ prahito 'dya rājan; yuvā sragvī darśanīyaḥ suvarcāḥ
      kuta āgataḥ katarasyāṃ diśi tvam; utāho svit pārthivaṃ sthānam asti
[y]
      imaṃ bhaumaṃ narakaṃ kṣīṇapuṇyaḥ; praveṣṭum urvīṃ gaganād viprakīrṇaḥ
      uktvāhaṃ vaḥ prapatiṣyāmy anantaraṃ; tvaranti māṃ brāhmaṇā lokapālāḥ
satāṃ sakāśe tu vṛtaḥ prapātas; te saṃgatā guṇavantaś ca sarve
      śakrāc ca labdho hi varo mayaiṣa; patiṣyatā bhūmitale narendra
[ā]
      pṛcchāmi tvāṃ mā prapata prapātaṃ; yadi lokāḥ pārthiva santi me 'tra
      yady antarikṣe yadi vā divi śritāḥ; kṣetrajñaṃ tvāṃ tasya dharmasya manye
[y]
      yāvat pṛthivyāṃ vihitaṃ gavāśvaṃ; sahāraṇyaiḥ paśubhiḥ parvataiś ca
      tāval lokā divi te saṃsthitā vai; tathā vijānīhi narendra siṃha
[ā]
     tāṃs te dadāmi mā prapata prapātaṃ; ye me lokā divi rājendra santi
     yady antarikṣe yadi vā divi śritās; tān ākrama kṣipram amitrasāha
[y]
     nāsmad vidho 'brāhmaṇo brahmavic ca; pratigrahe vartate rājamukhya
     yathā pradeyaṃ satataṃ dvijebhyas; tathādadaṃ pūrvam ahaṃ narendra
nābrāhmaṇaḥ kṛpaṇo jātu jīved; yā cāpi syād brāhmaṇī vīra patnī
     so 'haṃ yadaivākṛta pūrvaṃ careyaṃ; vivitsamānaḥ kim u tatra sādhu
[pratardana]
     pṛcchāmi tvāṃ spṛhaṇīya rūpa; pratardano 'haṃ yadi me santi lokāḥ
     yady antarikṣe yadi vā divi śritāḥ; kṣetrajñaṃ tvāṃ tasya dharmasya manye
[y]
     santi lokā bahavas te narendra; apy ekaikaḥ sapta saptāpy ahāni
     madhu cyuto ghṛtapṛktā viśokās; te nāntavantaḥ pratipālayanti
[pr]
     tāṃs te dadāmi mā prapata prapātaṃ; ye me lokās tava te vai bhavantu
     yady antarikṣe yadi vā divi śritās; tān ākrama kṣipram apetamohaḥ
[y]
     na tulyatejāḥ sukṛtaṃ kāmayeta; yogakṣemaṃ pārthiva pārthivaḥ san
     daivādeśād āpadaṃ prāpya vidvāṃś; caren nṛśaṃsaṃ na hi jātu rājā
dharmyaṃ mārgaṃ cetayāno yaśasyaṃ; kuryān nṛpo dharmam avekṣamāṇaḥ
     na madvidho dharmabuddhiḥ prajānan; kuryād evaṃ kṛpaṇaṃ māṃ yathāttha
kuryām apūrvaṃ na kṛtaṃ yad anyair; vivitsamānaḥ kim u tatra sādhu
     bruvāṇam evaṃ nṛpatiṃ yayātiṃ; nṛpottamo vasu manābravīt tam
