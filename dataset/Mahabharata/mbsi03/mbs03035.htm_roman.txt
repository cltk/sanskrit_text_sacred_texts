[y]
      asaṃśayaṃ bhārata satyam etad; yan mā tudan vākyaśalyaiḥ kṣiṇoṣi
      na tvā vigarhe pratikūlam etan; mamānayād dhi vyasanaṃ va āgāt
ahaṃ hy akṣān anvapadyaṃ jihīrṣan; rājyaṃ sarāṣṭraṃ dhṛtarāṣṭrasya putrāt
      tan mā śaṭhaḥ kitavvaḥ pratyadevīt; suyodhanārthaṃ subalasya putraḥ
mahāmāyaḥ śakuniḥ pārvatīyaḥ; sadā sabhāyāṃ pravapann akṣapūgān
      amāyinaṃ māyayā pratyadevīt; tato 'paśyaṃ vṛjinaṃ bhīmasena
akṣān hi dṛṣṭvā śakuner yathāvat; kāmānulomān ayujo yujaś ca
      śakyaṃ niyantum abhaviṣyad ātmā; manyus tu hanti puruṣasya dhairyam
yantuṃ nātmā śakyate pauruṣeṇa; mānena vīryeṇa ca tāta naddhaḥ
      na te vācaṃ bhīmasenābhyasūye; manye tathā tad bhavitavyam āsīt
sa no rājā dhṛtarāṣṭrasya putro; nyapātayad vyasane rājyam icchan
      dāsyaṃ ca no 'gamayad bhīmasena; yatrābhavac charaṇaṃ draupadī naḥ
tvaṃ cāpi tad vettha dhanaṃjayaś ca; punardyūtāyāgatānāṃ sabhāṃ naḥ
      yan mābravīd dhṛtarāṣṭrasya putra; ekaglahārthaṃ bharatānāṃ samakṣam
vane samā dvādaśa rājaputra; yathākāmaṃ viditam ajātaśatro
      athāparaṃ cāviditaṃ carethāḥ; sarvaiḥ saha bhrātṛbhiś chadma gūḍhaḥ
tvāṃ cec chrutvā tāta tathā carantam; avabhotsyante bharatānāṃ carāḥ sma
      anyāṃś carethās tāvato 'bdāṃs tatas tvaṃ; niścitya tat pratijānīhi pārtha
caraiś cen no 'viditaḥ kālam etaṃ; yukto rājan mohayitvā madīyān
     bravīmi satyaṃ kurusaṃsadīha; tavaiva tā bhārata pañca nadyaḥ
vayaṃ caivaṃ bhrātaraḥ sarva eva; tvayā jitāḥ kālam apāsya bhogān
     vasema ity āha purā sa rājā; madhye kurūṇāṃ sa mayoktas tatheti
tatra dyūtam abhavan no jaghanyaṃ; tasmiñ jitāḥ pravrajitāś ca sarve
     itthaṃ ca deśān anusaṃcarāmo; vanāni kṛcchrāṇi ca kṛcchrarūpāḥ
suyodhanaś cāpi na śāntim icchan; bhūyaḥ sa manyor vaśam anvagacchat
     udyojāyām āsa kurūṃś ca sarvān; ye cāsya ke cid vaśam anvagacchan
taṃ saṃdhim āsthāya satāṃ sakāśe; ko nāma jahyād iha rājyahetoḥ
     āryasya manye maraṇād garīyo; yad dharmam utkramya mahīṃ praśiṣyāt
tadaiva ced vīrakarmākariṣyo; yadā dyūte parighaṃ paryamṛkṣaḥ
     bāhū didhakṣan vāritaḥ phalgunena; kiṃ duṣkṛtaṃ bhīma tadābbhaviṣyat
prāg eva caivaṃ samayakriyāyāḥ; kiṃ nābravīḥ pauruṣam āvidānaḥ
     prāptaṃ tu kālaṃ tv abhipadya paścād; iṃ mām idānīm ativelam āttha
bhūyo 'pi duḥkhaṃ mama bhīmasena; dūye viṣasyeva rasaṃ viditvā
     yad yājñasenīṃ parikṛṣyamāṇāṃ; saṃdṛśya tat kṣāntam iti sma bhīma
na tv adya śakyaṃ bharata pravīra; kṛtvā yad uktaṃ kuruvīramadhye
     kālaṃ pratīkṣasva sukhodayasya; paṅktiṃ phalānām iva bījavāpaḥ
yadā hi pūrvaṃ nikṛto nikṛtyā; vairaṃ sapuṣpaṃ saphalaṃ viditvā
     mahāguṇaṃ harati hi pauruṣeṇa; tadā vīro jīvati jīvaloke
śriyaṃ ca loke labhate samagrāṃ; manye cāsmai śatravaḥ saṃnamante
     mitrāṇi cainam atirāgād bhajante; devā ivendram anujīvanti cainam
mama pratijñāṃ ca nibodha satyāṃ; vṛṇe dharmam amṛtāj jīvitāc ca
     rājyaṃ ca putrāś ca yaśo dhanaṃ ca; sarvaṃ na satyasya kalām upaiti
