punaḥ prāpte vasante tu pūrṇaḥ saṃvatsaro 'bhavat
 abhivādya vasiṣṭhaṃ ca nyāyataḥ pratipūjya ca
abravīt praśritaṃ vākyaṃ prasavārthaṃ dvijottamam
 yajño me kriyatāṃ vipra yathoktaṃ munipuṃgava
yathā na vighnaḥ kriyate yajñāṅgeṣu vidhīyatām
 bhavān snigdhaḥ suhṛn mahyaṃ guruś ca paramo bhavān
voḍhavyo bhavatā caiva bhāro yajñasya codyataḥ
 tatheti ca sa rājānam abravīd dvijasattamaḥ
kariṣye sarvam evaitad bhavatā yat samarthitam
 tato 'bravīd dvijān vṛddhān yajñakarmasu niṣṭhitān
sthāpatye niṣṭhitāṃś caiva vṛddhān paramadhārmikān
 karmāntikāñ śilpakārān vardhakīn khanakān api
gaṇakāñ śilpinaś caiva tathaiva naṭanartakān
 tathā śucīñ śāstravidaḥ puruṣān subahuśrutān
yajñakarma samīhantāṃ bhavanto rājaśāsanāt
 iṣṭakā bahusāhasrī śīghram ānīyatām iti
aupakāryāḥ kriyantāṃ ca rājñāṃ bahuguṇānvitāḥ
 brāhmaṇāvasathāś caiva kartavyāḥ śataśaḥ śubhāḥ
bhakṣyānnapānair bahubhiḥ samupetāḥ suniṣṭhitāḥ
 tathā paurajanasyāpi kartavyā bahuvistarāḥ
āvāsā bahubhakṣyā vai sarvakāmair upasthitāḥ
 tathā jānapadasyāpi janasya bahuśobhanam
dātavyam annaṃ vidhivat satkṛtya na tu līlayā
 sarvavarṇā yathā pūjāṃ prāpnuvanti susatkṛtāḥ
na cāvajñā prayoktavyā kāmakrodhavaśād api
 yajñakarmasu ye 'vyagrāḥ puruṣāḥ śilpinas tathā
teṣām api viśeṣeṇa pūjā kāryā yathākramam
 yathā sarvaṃ suvihitaṃ na kiṃ cit parihīyate
tathā bhavantaḥ kurvantu prītisnigdhena cetasā
 tataḥ sarve samāgamya vasiṣṭham idam abruvan
yathoktaṃ tat kariṣyāmo na kiṃ cit parihāsyate
 tataḥ sumantram āhūya vasiṣṭho vākyam abravīt
nimantrayasya nṛpatīn pṛthivyāṃ ye ca dhārmikāḥ
 brāhmaṇān kṣatriyān vaiśyāñ śūdrāṃś caiva sahasraśaḥ
samānayasva satkṛtya sarvadeśeṣu mānavān
 mithilādhipatiṃ śūraṃ janakaṃ satyavikramam
niṣṭhitaṃ sarvaśāstreṣu tathā vedeṣu niṣṭhitam
 tam ānaya mahābhāgaṃ svayam eva susatkṛtam
 pūrvasaṃbandhinaṃ jñātvā tataḥ pūrvaṃ bravīmi te
tathā kāśipatiṃ snigdhaṃ satataṃ priyavādinam
 sadvṛttaṃ devasaṃkāśaṃ svayam evānayasva ha
tathā kekayarājānaṃ vṛddhaṃ paramadhārmikam
 śvaśuraṃ rājasiṃhasya saputraṃ tam ihānaya
aṅgeśvaraṃ mahābhāgaṃ romapādaṃ susatkṛtam
 vayasyaṃ rājasiṃhasya tam ānaya yaśasvinam
prācīnān sindhusauvīrān saurāṣṭhreyāṃś ca pārthivān
 dākṣiṇātyān narendrāṃś ca samastān ānayasva ha
santi snigdhāś ca ye cānye rājānaḥ pṛthivītale
 tān ānaya yathākṣipraṃ sānugān sahabāndhavān
vasiṣṭhavākyaṃ tac chrutvā sumantras tvaritas tadā
 vyādiśat puruṣāṃs tatra rājñām ānayane śubhān
svayam eva hi dharmātmā prayayau muniśāsanāt
 sumantras tvarito bhūtvā samānetuṃ mahīkṣitaḥ
te ca karmāntikāḥ sarve vasiṣṭhāya ca dhīmate
 sarvaṃ nivedayanti sma yajñe yad upakalpitam
tataḥ prīto dvijaśreṣṭhas tān sarvān punar abravīt
 avajñayā na dātavyaṃ kasya cil līlayāpi vā
 avajñayā kṛtaṃ hanyād dātāraṃ nātra saṃśayaḥ
tataḥ kaiś cid ahorātrair upayātā mahīkṣitaḥ
 bahūni ratnāny ādāya rājño daśarathasya ha
tato vasiṣṭhaḥ suprīto rājānam idam abravīt
 upayātā naravyāghra rājānas tava śāsanāt
mayāpi satkṛtāḥ sarve yathārhaṃ rājasattamāḥ
 yajñiyaṃ ca kṛtaṃ rājan puruṣaiḥ susamāhitaiḥ
niryātu ca bhavān yaṣṭuṃ yajñāyatanam antikāt
 sarvakāmair upahṛtair upetaṃ vai samantataḥ
tathā vasiṣṭhavacanād ṛṣyaśṛṅgasya cobhayoḥ
 śubhe divasa nakṣatre niryāto jagatīpatiḥ
tato vasiṣṭhapramukhāḥ sarva eva dvijottamāḥ
 ṛṣyaśṛṅgaṃ puraskṛtya yajñakarmārabhaṃs tadā
