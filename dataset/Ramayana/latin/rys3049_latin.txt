ity uktasya yathānyāyaṃ rāvaṇasya jaṭāyuṣā
 kruddhasyāgninibhāḥ sarvā rejur viṃśatidṛṣṭayaḥ
saṃraktanayanaḥ kopāt taptakāñcanakuṇḍalaḥ
 rākṣasendro 'bhidudrāva patagendram amarṣaṇaḥ
sa saṃprahāras tumulas tayos tasmin mahāvane
 babhūva vātoddhatayor meghayor gagane yathā
tad babhūvādbhutaṃ yuddhaṃ gṛdhrarākṣasayos tadā
 sapakṣayor mālyavator mahāparvatayor iva
tato nālīkanārācais tīkṣṇāgraiś ca vikarṇibhiḥ
 abhyavarṣan mahāghorair gṛdhrarājaṃ mahābalaḥ
sa tāni śarajālāni gṛdhraḥ patraratheśvaraḥ
 jaṭāyuḥ pratijagrāha rāvaṇāstrāṇi saṃyuge
tasya tīkṣṇanakhābhyāṃ tu caraṇābhyāṃ mahābalaḥ
 cakāra bahudhā gātre vraṇān patagasattamaḥ
atha krodhād daśagrīvo jagrāha daśamārgaṇān
 mṛtyudaṇḍanibhān ghorāñ śatrumardanakāṅkṣayā
sa tair bāṇair mahāvīryaḥ pūrṇamuktair ajihmagaiḥ
 bibheda niśitais tīkṣṇair gṛdhraṃ ghoraiḥ śilīmukhaiḥ
sa rākṣasarathe paśyañ jānakīṃ bāṣpalocanām
 acintayitvā bāṇāṃs tān rākṣasaṃ samabhidravat
tato 'sya saśaraṃ cāpaṃ muktāmaṇivibhūṣitam
 caraṇābhyāṃ mahātejā babhañja patageśvaraḥ
tac cāgnisadṛśaṃ dīptaṃ rāvaṇasya śarāvaram
 pakṣābhyāṃ ca mahātejā vyadhunot patageśvaraḥ
kāñcanoraśchadān divyān piśācavadanān kharān
 tāṃś cāsya javasaṃpannāñ jaghāna samare balī
varaṃ triveṇusaṃpannaṃ kāmagaṃ pāvakārciṣam
 maṇihemavicitrāṅgaṃ babhañja ca mahāratham
 pūrṇacandrapratīkāśaṃ chatraṃ ca vyajanaiḥ saha
sa bhagnadhanvā viratho hatāśvo hatasārathiḥ
 aṅkenādāya vaidehīṃ papāta bhuvi rāvaṇaḥ
dṛṣṭvā nipatitaṃ bhūmau rāvaṇaṃ bhagnavāhanam
 sādhu sādhv iti bhūtāni gṛdhrarājam apūjayan
pariśrāntaṃ tu taṃ dṛṣṭvā jarayā pakṣiyūthapam
 utpapāta punar hṛṣṭo maithilīṃ gṛhya rāvaṇaḥ
taṃ prahṛṣṭaṃ nidhāyāṅke gacchantaṃ janakātmajām
 gṛdhrarājaḥ samutpatya jaṭāyur idam abravīt
vajrasaṃsparśabāṇasya bhāryāṃ rāmasya rāvaṇa
 alpabuddhe harasy enāṃ vadhāya khalu rakṣasām
samitrabandhuḥ sāmātyaḥ sabalaḥ saparicchadaḥ
 viṣapānaṃ pibasy etat pipāsita ivodakam
anubandham ajānantaḥ karmaṇām avicakṣaṇāḥ
 śīghram eva vinaśyanti yathā tvaṃ vinaśiṣyasi
baddhas tvaṃ kālapāśena kva gatas tasya mokṣyase
 vadhāya baḍiśaṃ gṛhya sāmiṣaṃ jalajo yathā
na hi jātu durādharṣau kākutsthau tava rāvaṇa
 dharṣaṇaṃ cāśramasyāsya kṣamiṣyete tu rāghavau
yathā tvayā kṛtaṃ karma bhīruṇā lokagarhitam
 taskarācarito mārgo naiṣa vīraniṣevitaḥ
yudhyasva yadi śūro 'si muhūrtaṃ tiṣṭha rāvaṇa
 śayiṣyase hato bhūmau yathā bhrātā kharas tathā
paretakāle puruṣo yat karma pratipadyate
 vināśāyātmano 'dharmyaṃ pratipanno 'si karma tat
pāpānubandho vai yasya karmaṇaḥ ko nu tat pumān
 kurvīta lokādhipatiḥ svayambhūr bhagavān api
evam uktvā śubhaṃ vākyaṃ jaṭāyus tasya rakṣasaḥ
 nipapāta bhṛśaṃ pṛṣṭhe daśagrīvasya vīryavān
taṃ gṛhītvā nakhais tīkṣṇair virarāda samantataḥ
 adhirūḍho gajārohi yathā syād duṣṭavāraṇam
virarāda nakhair asya tuṇḍaṃ pṛṣṭhe samarpayan
 keśāṃś cotpāṭayām āsa nakhapakṣamukhāyudhaḥ
sa tathā gṛdhrarājena kliśyamāno muhur muhuḥ
 amarṣasphuritauṣṭhaḥ san prākampata sa rākṣasaḥ
saṃpariṣvajya vaidehīṃ vāmenāṅkena rāvaṇaḥ
 talenābhijaghānārto jaṭāyuṃ krodhamūrchitaḥ
jaṭāyus tam atikramya tuṇḍenāsya kharādhipaḥ
 vāmabāhūn daśa tadā vyapāharad ariṃdamaḥ
tataḥ kruddho daśakrīvaḥ sītām utsṛjya vīryavān
 muṣṭibhyāṃ caraṇābhyāṃ ca gṛdhrarājam apothayat
tato muhūrtaṃ saṃgrāmo babhūvātulavīryayoḥ
 rākṣasānāṃ ca mukhyasya pakṣiṇāṃ pravarasya ca
tasya vyāyacchamānasya rāmasyārthe 'tha rāvaṇaḥ
 pakṣau pādau ca pārśvau ca khaḍgam uddhṛtya so 'cchinat
sa chinnapakṣaḥ sahasā rakṣasā raudrakarmaṇā
 nipapāta hato gṛdhro dharaṇyām alpajīvitaḥ
taṃ dṛṣṭvā patitaṃ bhūmau kṣatajārdraṃ jaṭāyuṣam
 abhyadhāvata vaidehī svabandhum iva duḥkhitā
taṃ nīlajīmūtanikāśakalpaṃ; supāṇḍuroraskam udāravīryam
 dadarśa laṅkādhipatiḥ pṛthivyāṃ; jaṭāyuṣaṃ śāntam ivāgnidāvam
tatas tu taṃ patrarathaṃ mahītale; nipātitaṃ rāvaṇavegamarditam
 punaḥ pariṣvajya śaśiprabhānanā; ruroda sītā janakātmajā tadā
