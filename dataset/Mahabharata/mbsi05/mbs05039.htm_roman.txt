[dhṛ]
      anīśvaro 'yaṃ puruṣo bhavābhave; sūtraprotā dārumayīva yoṣā
      dhātrā hi diṣṭasya vaśe kilāyaṃ; tasmād vada tvaṃ śravaṇe ghṛto 'ham
aprāptakālaṃ vacanaṃ bṛhaspatir api bruvan
      labhate buddhyavajñānam avamānaṃ ca bhārata
priyo bhavati dānena priyavādena cāparaḥ
      mantraṃ mūlabalenānyo yaḥ priyaḥ priya eva saḥ
dveṣyo na sādhur bhavati na medhāvī na paṇḍitaḥ
      priye śubhāni karmāṇi dveṣye pāpāni bhārata
na sa kṣayo mahārāja yaḥ kṣayo vṛddhim āvahet
      kṣayaḥ sa tv iha mantavyo yaṃ labdhvā bahu nāśayet
samṛddhā guṇataḥ ke cid bhavanti dhanato 'pare
      dhanavṛddhān guṇair hīnān dhṛtarāṣṭra vivarjayet
[dhṛ]
      sarvaṃ tvam āyatī yuktaṃ bhāṣase prājñasaṃmatam
      na cotsahe sutaṃ tyaktuṃ yato dharmas tato jayaḥ
svabhāvaguṇasaṃpanno na jātu vinayānvitaḥ
      susūkṣmam api bhūtānām upamardaṃ prayokṣyate
parāpavāda niratāḥ paraduḥkhodayeṣu ca
      parasparavirodhe ca yatante satatothitāḥ
sa doṣaṃ darśanaṃ yeṣāṃ saṃvāse sumahad bhayam
     arthādāne mahān doṣaḥ pradāne ca mahad bhayam
ye pāpā iti vikhyātāḥ saṃvāse parigarhitāḥ
     yuktāś cānyair mahādoṣair ye narās tān vivarjayet
nivartamāne sauhārde prītir nīce praṇaśyati
     yā caiva phalanirvṛttiḥ sauhṛde caiva yat sukham
yatate cāpavādāya yatnam ārabhate kṣaye
     alpe 'py apakṛte mohān na śāntim upagacchati
tādṛśaiḥ saṃgataṃ nīcair nṛśaṃsair akṛtātmabhiḥ
     niśāmya nipuṇaṃ buddhyā vidvān dūrād vivarjayet
yo jñātim anugṛhṇāti daridraṃ dīnam āturam
     saputrapaśubhir vṛddhiṃ yaśaś cāvyayam aśnute
jñātayo vardhanīyās tair ya icchanty ātmanaḥ śubham
     kulavṛddhiṃ ca rājendra tasmāt sādhu samācara
śreyasā yokṣyase rājan kurvāṇo jñātisatkriyām
     viguṇā hy api saṃrakṣyā jñātayo bharatarṣabha
kiṃ punar guṇavantas te tvatprasādābhikāṅkṣiṇaḥ
     prasādaṃ kuru dīnānāṃ pāṇḍavānāṃ viśāṃ pate
dīyantāṃ grāmakāḥ ke cit teṣāṃ vṛttyartham īśvara
     evaṃ loke yaśaḥprāpto bhaviṣyatsi narādhipa
vṛddhena hi tvayā kāryaṃ putrāṇāṃ tāta rakṣaṇam
     mayā cāpi hitaṃ vācyaṃ viddhi māṃ tvaddhitaiṣiṇam
jñātibhir vigrahas tāta na kartavyo bhavārthinā
     sukhāni saha bhojyāni jñātibhir bharatarṣabha
saṃbhojanaṃ saṃkathanaṃ saṃprītiś ca parasparam
     jñātibhiḥ saha kāryāṇi na virodhaḥ kathaṃ cana
jñātayas tārayantīha jñātayo majjayanti ca
     suvṛttās tārayantīha durvṛttā majjayanti ca
suvṛtto bhava rājendra pāṇḍavān prati mānada
     adharṣaṇīyaḥ śatrūṇāṃ tair vṛtas tvaṃ bhaviṣyasi
śrīmantaṃ jñātim āsādya yo jñātir avasīdati
     digdhahastaṃ mṛga iva sa enas tasya vindati
paścād api naraśreṣṭha tava tāpo bhaviṣyati
     tān vā hatān sutān vāpi śrutvā tad anucintaya
yena khaṭvāṃ samārūḍhaḥ paritapyeta karmaṇā
     ādāv eva na tat kuryād adhruve jīvite sati
na kaś cin nāpanayate pumān anyatra bhārgavāt
     śeṣasaṃpratipattis tu buddhimatsv eva tiṣṭhati
duryodhanena yady etat pāpaṃ teṣu purā kṛtam
     tvayā tat kulavṛddhena pratyāneyaṃ nareśvara
tāṃs tvaṃ pade pratiṣṭhāpya loke vigatakalmaṣaḥ
     bhaviṣyasi naraśreṣṭha pūjanīyo manīṣiṇām
suvyāhṛtāni dhīrāṇāṃ phalataḥ pravicintya yaḥ
     adhyavasyati kāryeṣu ciraṃ yaśasi tiṣṭhati
avṛttiṃ vinayo hanti hanty anarthaṃ parākramaḥ
     hanti nityaṃ kṣamā krodham ācāro hanty alakṣaṇam
paricchadena kṣatreṇa veśmanā paricaryayā
     parīkṣeta kulaṃ rājan bhojanācchādanena ca
yayoś cittena vā cittaṃ naibhṛtaṃ naibhṛtena vā
     sameti prajñayā prajñā tayor maitrī na jīryate
durbuddhim akṛtaprajñaṃ channaṃ kūpaṃ tṛṇair iva
     vivarjayīta medhāvī tasmin maitrī praṇaśyati
avalipteṣu mūrkheṣu raudrasāhasikeṣu ca
     tathaivāpeta dharmeṣu na maitrīm ācared budhaḥ
kṛtajñaṃ dhārmikaṃ satyam akṣudraṃ dṛḍhabhaktikam
     jitendriyaṃ sthitaṃ sthityāṃ mitram atyāgi ceṣyate
indriyāṇām anutsargo mṛtyunā na viśiṣyate
     atyarthaṃ punar utsargaḥ sādayed daivatāny api
mārdavaṃ sarvabhūtānām anasūyā kṣamā dhṛtiḥ
     āyuṣyāṇi budhāḥ prāhur mitrāṇāṃ cāvimānanā
apanītaṃ sunītena yo 'rthaṃ pratyāninīṣate
     matim āsthāya sudṛḍhāṃ tad akāpuruṣa vratam
āyatyāṃ pratikārajñas tadātve dṛḍhaniścayaḥ
     atīte kāryaśeṣajño naro 'rthair na prahīyate
karmaṇā manasā vācā yad abhīkṣṇaṃ niṣevate
     tad evāpaharaty enaṃ tasmāt kalyāṇam ācaret
maṅgalālambhanaṃ yogaḥ śrutam utthānam ārjavam
     bhūtim etāni kurvanti satāṃ cābhīkṣṇa darśanam
anirvedaḥ śriyo mūlaṃ duḥkhanāśe sukhasya ca
     mahān bhavaty anirviṇṇaḥ sukhaṃ cātyantam aśnute
nātaḥ śrīmattaraṃ kiṃ cid anyat pathyatamaṃ tathā
     prabha viṣṇor yathā tāta kṣamā sarvatra sarvadā
kṣamed aśaktaḥ sarvasya śaktimān dharmakāraṇāt
     arthānarthau samau yasya tasya nityaṃ kṣamā hitā
yat sukhaṃ sevamāno 'pi dharmārthābhyāṃ na hīyate
     kāmaṃ tad upaseveta na mūḍha vratam ācaret
duḥkhārteṣu pramatteṣu nāstikeṣv alaseṣu ca
     na śrīr vasaty adānteṣu ye cotsāha vivarjitāḥ
ārjavena naraṃ yuktam ārjavāt savyapatrapam
     aśaktimantaṃ manyanto dharṣayanti kubuddhayaḥ
atyāryam atidātāram atiśūram ativratam
     prajñābhimāninaṃ caiva śrīr bhayān nopasarpati
agnihotraphalā vedāḥ śīlavṛttaphalaṃ śrutam
     ratiputra phalā dārā dattabhukta phalaṃ dhanam
adharmopārjitair arthair yaḥ karoty aurdhva dehikam
     na sa tasya phalaṃ pretya bhuṅkte 'rthasya durāgamāt
kānāra vanadurgeṣu kṛcchrāsv āpatsu saṃbhrame
     udyateṣu ca śastreṣu nāsti śeṣavatāṃ bhayam
utthānaṃ saṃyamo dākṣyam apramādo dhṛtiḥ smṛtiḥ
     samīkṣya ca samārambho viddhi mūlaṃ bhavasya tat
tapobalaṃ tāpasānāṃ brahma brahmavidāṃ balam
     hiṃsā balam asādhūnāṃ kṣamāguṇavatāṃ balam
aṣṭau tāny avrataghnāni āpo mūlaṃ phalaṃ payaḥ
     havir brāhmaṇa kāmyā ca guror vacanam auṣadham
na tatparasya saṃdadhyāt pratikūlaṃ yadātmanaḥ
     saṃgraheṇaiṣa dharmaḥ syāt kāmād anyaḥ pravartate
akrodhena jayet krodham asādhuṃ sādhunā jayet
     jayet kadaryaṃ dānena jayet satyena cānṛtam
strī dhūrtake 'lase bhīrau caṇḍe puruṣamānini
     caure kṛtaghne viśvāso na kāryo na ca nāstike
abhivādanaśīlasya nityaṃ vṛddhopasevinaḥ
     catvāri saṃpravardhante kīrtir āyur yaśobalam
atikleśena ye 'rthāḥ syur dharmasyātikrameṇa ca
     arer vā praṇipātena mā sma teṣu manaḥ kṛthāḥ
avidyaḥ puruṣaḥ śocyaḥ śocyaṃ mithunam aprajam
     nirāhārāḥ prajāḥ śocyāḥ śocyaṃ rāṣṭram arājakam
adhvā jarā dehavatāṃ parvatānāṃ jalaṃ jarā
     asaṃbhogo jarā strīṇāṃ vākśalyaṃ manaso jarā
anāmnāya malā vedā brāhmaṇasyāvrataṃ malam
     kautūhalamalā sādhvī vipravāsa malāḥ striyaḥ
suvarṇasya malaṃ rūpyaṃ rūpyasyāpi malaṃ trapu
     jñeyaṃ trapu malaṃ sīsaṃ sīsasyāpi malaṃ malam
na svapnena jayen nidrāṃ na kāmena striyaṃ jayet
     nendhanena jayed agniṃ na pānena surāṃ jayet
yasya dānajitaṃ mitram amitrā yudhi nirjitāḥ
     annapānajitā dārāḥ saphalaṃ tasya jīvitam
sahasriṇo 'pi jīvanti jīvanti śatinas tathā
     dhṛtarāṣṭraṃ vimuñcecchāṃ na kathaṃ cin na jīvyate
yat pṛthivyāṃ vrīhi yavaṃ hiraṇyaṃ paśavaḥ striyaḥ
     nālam ekasya tat sarvam iti paśyan na muhyati
rājan bhūyo bravīmi tvāṃ putreṣu samam ācara
     samatā yadi te rājan sveṣu pāṇḍusuteṣu ca
