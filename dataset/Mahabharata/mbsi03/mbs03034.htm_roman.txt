[vai]
      yājñasenyā vacaḥ śrutvā bhīmaseno 'tyamarṣaṇaḥ
      niḥśvasann upasaṃgamya kruddho rājānam abravīt
rājyasya padavīṃ dharmyāṃ vraja satpuruṣocitām
      dharmakāmārtha hīnānāṃ kiṃ no vastuṃ tapovane
naiva dharmeṇa tad rājyaṃ nārjavena na caujasā
      akṣakūṭam adhiṣṭhāya hṛtaṃ duryodhanena naḥ
gomāyuneva siṃhānāṃ durbalena balīyasām
      āmiṣaṃ vighasāśena tadvad rājyaṃ hi no hṛtam
dharmaleśa praticchannaḥ prabhavaṃ dharmakāmayoḥ
      artham utsṛjya kiṃ rājan durgeṣu paritapyase
bhavato 'nuvidhānena rājyaṃ naḥ paśyatāṃ hṛtam
      ahāryam api śakreṇa guptaṃ gāṇḍīvadhanvanā
kuṇīnām iva bilvāni paṅgūnām iva dhenavaḥ
      hṛtam aiśvaryam asmākaṃ jīvatāṃ bhavataḥ kṛte
bhavataḥ priyam ity evaṃ mahad vyasanam īdṛśam
      dharmakāme pratītasya pratipannāḥ sma bhārata
karśayāmaḥ svamitrāṇi nandayāmaś ca śātravān
      ātmānaṃ bhavataḥ śāstre niyamya bharatarṣabha
yad vayaṃ na tadaivaitān dhārtarāṣṭrān nihanmahi
     bhavataḥ śāstram ādāya tan nas tapati duṣkṛtam
athainām anvavekṣasva mṛgacaryām ivātmanaḥ
     avīrācaritāṃ rājan na balasthair niṣevitām
yāṃ na kṛṣṇo na bībhatsur nābhimanyur na sṛñjayaḥ
     na cāham abhinandāmi na ca mādrī sutāv ubhau
bhavān dharmo dharma iti satataṃ vratakarśitaḥ
     kac cid rājan na nirvedād āpannaḥ klība jīvikām
durmanuṣyāṃ hi nirvedam aphalaṃ sarvaghātinām
     aśaktāḥ śriyam āhartum ātmanaḥ kurvate priyam
sa bhavān dṛṣṭimāñ śaktaḥ paśyann ātmani pauruṣam
     ānṛśaṃsya paro rājan nānartham avabudhyase
asmān amī dhārtarāṣṭrāḥ kṣamamāṇān alaṃ sataḥ
     aśaktān eva manyante tadduḥkhaṃ nāhave vadhaḥ
tatra ced yudhyamānānām ajihmam anivartinām
     sarvaśo hi vadhaḥ śreyān pretya lokāṁl labhemahi
atha vā vayam evaitān nihatya bharatarṣabha
     ādadīmahi gāṃ sarvāṃ tathāpi śreya eva naḥ
sarvathā kāryam etan naḥ svadharmam anutiṣṭhatām
     kāṅkṣatāṃ vipulāṃ kīrtiṃ vairaṃ praticikīrṣatām
ātmārthaṃ yudhyamānānāṃ vidite kṛtyalakṣaṇe
     anyair apahṛte rājye praśaṃsaiva na garhaṇā
karśanārtho hi yo dharmo mitrāṇām ātmanas tathā
     vyasanaṃ nāma tad rājan na sā dharmaḥ kudharma tat
sarvathā dharmanityaṃ tu puruṣaṃ dharmadurbalam
     jahatas tāta dharmārthau pretaṃ duḥkhasukhe yathā
yasya dharmo hi dharmārthaṃ kleśabhān na sa paṇḍitaḥ
     na sa dharmasya vedārthaṃ sūryasyāndhaḥ prabhām iva
yasya cārthārtham evārthaḥ sa ca nārthasya kovidaḥ
     rakṣate bhṛtako 'raṇyaṃ yathā syāt tādṛg eva saḥ
ativelaṃ hi yo 'rthārthī netarāv anutiṣṭhati
     sa vadhyaḥ sarvabhūtānāṃ brahmaheva jugupsitaḥ
satataṃ yaś ca kāmārthī netarāv anutiṣṭhati
     mitrāṇi tasya naśyanti dharmārthābbhyāṃ ca hīyate
tasya dharmārthahīnasya kāmānte nidhanaṃ dhruvam
     kāmato ramamāṇasya mīnasyevāmbhasaḥ kṣaye
tasmād dharmārthayor nityaṃ na pramādyanti paṇḍitāḥ
     prakṛtiḥ sā hi kāmasya pāvakasyāraṇir yathā
sarvathā dharmamūlo 'rtho dharmaś cārthaparigrahaḥ
     itaretara yonī tau viddhi meghodadhī yathā
dravyārtha sparśasaṃyoge yā prītir upajāyate
     sa kāmaś cittasaṃkalpaḥ śarīraṃ nāsya vidyate
arthārthī puruṣo rājan bṛhantaṃ dharmam ṛcchati
     artham ṛcchati kāmārthī na kāmād anyam ṛcchatī
na hi kāmena kāmo 'nyaḥ sādhyate phalam eva tat
     upayogāt phalasyeva kāṣṭhād bhasmeva paṇḍitaḥ
imāñ śakunikān rājan hanti vaitaṃsiko yathā
     etad rūpam adharmasya bhūteṣu ca vihiṃsatām
kāmāl lobhāc ca dharmasya pravṛttiṃ yo na paśyati
     sa vadhyaḥ sarvabhūtānāṃ pretya ceha ca durmatiḥ
vyaktaṃ te vidito rājann artho dravyaparigrahaḥ
     prakṛtiṃ cāpi vetthāsya vikṛtiṃ cāpi bhūyasīm
tasya nāśaṃ vināśaṃ vā jarayā maraṇena vā
     anartham iti manyante so 'yam asmāsu vartate
indriyāṇāṃ ca pañcānāṃ manaso hṛdayasya ca
     viṣaye vartamānānāṃ yā prītir upajāyate
     sa kāma iti me buddhiḥ karmaṇāṃ phalam uttamam
evam eva pṛthag dṛṣṭvā dharmārthau kāmam eva ca
     na dharmapara eva syān nāthārtha paramo naraḥ
     na kāmaparamo vā syāt sarvān seveta sarvadā
dharmaṃ pūrvaṃ dhanaṃ madhye jaghanye kāmam ācaret
     ahany anucared evam eṣa śāstrakṛto vidhiḥ
kāmaṃ pūrvaṃ dhanaṃ madhye jaghanye dharmam ācaret
     vayasy anucared evam eṣa śāstrakṛto vidhiḥ
dharmaṃ cārthaṃ ca kāmaṃ ca yathāvad vadatāṃ vara
     vibhajya kāle kālajñaḥ sarvān seveta paṇḍitaḥ
mokṣo vā paramaṃ śreya eṣa rājan sukhārthinām
     prāptir vā buddhim āsthāya sopāyaṃ kurunandana
tad vāśu kriyatāṃ rājan prāptir vāpy adhigamyatām
     jīvitaṃ hy āturasyeva duḥkham antaravartinaḥ
viditaś caiva te dharmaḥ satataṃ caritaś ca te
     jānate tvayi śaṃsanti suhṛdaḥ karmacodanām
dānaṃ yajñaṃ satāṃ pūjā veda dhāraṇam ārjavam
     eṣa dharmaḥ paro rājan phalavān pretya ceha ca
eṣa nārthavihīnena śakyo rājan niṣevitum
     akhilāḥ puruṣavyāghra guṇāḥ syur yady apītare
dharmamūlaṃ jagad rājan nānyad dharmād viśiṣyate
     dharmaś cārthena mahatā śakyo rājan niṣevitum
na cārtho bhaikṣa caryeṇa nāpi klaibyena karhi cit
     vettuṃ śakyaḥ sadā rājan kevalaṃ dharmabuddhinā
pratiṣiddhā hi te yācñā yayā sidhyati vai dvijaḥ
     tejasaivārtha lipsāyāṃ yatasva puruṣarṣabha
bhaikṣa caryā na vihitā na ca viṭ śūdra jīvikā
     kṣatriyasya viśeṣeṇa dharmas tu balam aurasam
udāram eva vidvāṃso dharmaṃ prāhur manīṣiṇaḥ
     udāraṃ pratipadyasva nāvare sthātum arhasi
anubudhyasva rājendra vettha dharmān sanātanān
     krūrakarmābhijāto 'si yasmād udvijate janaḥ
prajāpālanasaṃbhūtaṃ phalaṃ tava na garhitam
     eṣa te vihito rājan dhātrā dharmaḥ sanātanaḥ
tasmād vicalitaḥ pārtha loke hāsyaṃ gamiṣyasi
     svadharmād dhi manuṣyāṇāṃ calanaṃ na praśasyate
sa kṣātraṃ hṛdayaṃ kṛtvā tyaktvedaṃ śithilaṃ manaḥ
     vīryam āsthāya kaunteya dhuram udvaha dhuryavat
na hi kevaladharmātmā pṛthivīṃ jātu kaś cana
     pārthivo vyajayad rājan na bhūtiṃ na punaḥ śriyam
jihvāṃ dattvā bahūnāṃ hi kṣudrāṇāṃ lubdha cetasām
     nikṛtyā labhate rājyam āhāram iva śalyakaḥ
bhrātaraḥ pūrvajātāś ca susamṛddhāś ca sarvaśaḥ
     nikṛtyā nirjitā devair asurāḥ pāṇḍavarṣabha
evaṃ balavataḥ sarvam iti buddhvā mahīpate
     jahi śatrūn mahābāho parāṃ nikṛtim āsthitaḥ
na hy arjuna samaḥ kaś cid yudhi yoddhā dhanurdharaḥ
     bhavitā vā pumān kaś cin matsamo vā gadādharaḥ
sattvena kurute yuddhaṃ rājan subalavān api
     na pramāṇena notsāhāt sattvastho bhava pāṇḍava
sattvaṃ hi mūlam arthasya vitathaṃ yad ayo 'nyathā
     na tu prasaktaṃ bhavati vṛkṣac chāyeva haimanī
arthatyāgo hi kāryaḥ syād arthaṃ śreyāṃsam icchatā
     bījaupamyena kaunteya mā te bhūd atra saṃśayaḥ
arthena tu samo 'nartho yatra labhyeta nodayaḥ
     na tatra vipaṇaḥ kāryaḥ kharakaṇḍūyitaṃ hi tat
evam eva manuṣyendra dharmaṃ tyaktvālpakaṃ naraḥ
     bṛhantaṃ dharmam āpnoti sa buddha iti niścitaḥ
amitraṃ mitrasaṃpannaṃ mitrair bhindanti paṇḍitāḥ
     bhinnair mitraiḥ parityaktaṃ durbalaṃ kurute vaśe
sattvena kurute yuddhaṃ rājan subalavān api
     nodyamena na hotrābbhiḥ sarvāḥ svīkurute prajāḥ
sarvathā saṃhatair eva durbalair balavān api
     amitraḥ śakyate hantuṃ madhuhā bhramarair iva
yathā rājan prajāḥ sarvāḥ sūryaḥ pāti gabhastibhiḥ
     atti caiva tathaiva tvaṃ savituḥ sadṛśo bhava
etad dhyapi tapo rājan purāṇam iti naḥ śrutam
     vidhinā pālanaṃ bhūmer yatkṛtaṃ naḥ pitāmahaiḥ
apeyāt kila bhāḥ sūryāl lakṣmīś candramasas tathā
     iti loke vyavasito dṛṣṭvemāṃ bhavato vyathām
bhavataś ca praśaṃsābhir nindābhir itarasya ca
     kathā yuktāḥ pariṣadaḥ pṛthag rājan samāgatāḥ
idam abhyadhikaṃ rājan brāhmaṇā guravaś ca te
     sametāḥ kathayantīha muditāḥ satyasaṃdhatām
yan na mohān na kārpaṇyān na lobhān na bhayād api
     anṛtaṃ kiṃ cid uktaṃ te na kāmān nārthakāraṇāt
yad enaḥ kurute kiṃ cid rājā bhūmim ivāpnuvan
     sarvaṃ tan nudate paścād yajñair vipuladakṣiṇaiḥ
brāhmaṇebhyo dadad grāmān gāś ca rājan sahasraśaḥ
     mucyate sarvapāpebhyas tamobhya iva candramāḥ
paurajānapadāḥ sarve prāyaśaḥ kurunandana
     savṛddhabālāḥ sahitāḥ śaṃsanti tvāṃ yudhiṣṭhira
śvadṛtau kṣīram āsaktaṃ brahma vā vṛṣale yathā
     satyaṃ stene balaṃ nāryāṃ rājyaṃ duryodhane tathā
iti nirvacanaṃ loke ciraṃ carati bhārata
     api caitat striyo bālāḥ svādhyāyam iva kurvate
sa bhavān ratham āsthāya sarvopakaraṇānvitam
     tvaramāṇo 'bhiniryātu ciram arthopapādakam
vācayitvā dvijaśreṣṭhān adyaiva gajasāhvayam
     astravidbhiḥ parivṛto bhrātṛbhir dṛṭha dhanvibhiḥ
     āśīviṣasamair vīrair marudbhir iva vṛtrahā
śriyam ādatsva kaunteya dhārtarāṣṭrān mahābala
     na hi gāṇḍīvamuktānāṃ śarāṇāṃ gārdhravāsasām
sparśam āśīviṣābhānāṃ martyaḥ kaś cana saṃsahet
     na sa vīro na mātaṅgo na sadaśvo 'sti bhārata
yaḥ saheta gadā vegaṃ mama kruddhasya saṃyuge
     sṛñjayaiḥ saha kaikeyair vṛṣṇīnām ṛṣabheṇa ca
kathaṃ svid yudhi kaunteya rājyaṃ na prāpnuyāmahe
