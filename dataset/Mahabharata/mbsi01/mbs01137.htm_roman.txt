[vai]
      atha rātryāṃ vyatītāyām aśoṣo nāgaro janaḥ
      tatrājagāma tvarito didṛkṣuḥ pāṇḍunandanān
nirvāpayanto jvalanaṃ te janā dadṛśus tataḥ
      jātuṣaṃ tadgṛhaṃ dagdham amātyaṃ ca purocanam
nūnaṃ duryodhanenedaṃ vihitaṃ pāpakarmaṇā
      pāṇḍavānāṃ vināśāya ity evaṃ cukruṣur janāḥ
vidite dhṛtarāṣṭrasya dhārtarāṣṭro na saṃśayaḥ
      dagdhavān pāṇḍudāyādān na hy enaṃ pratiṣiddhavān
nūnaṃ śāṃtanavo bhīṣmo na dharmam anuvartate
      droṇaś ca viduraś caiva kṛpaś cānye ca kauravāḥ
te vayaṃ dhṛtarāṣṭrasya preṣayāmo durātmanaḥ
      saṃvṛttas te paraḥ kāmaḥ pāṇḍavān dagdhavān asi
tato vyapohamānās te pāṇḍavārthe hutāśanam
      niṣādīṃ dadṛśur dagdhāṃ pañca putrām anāgasam
khanakena tu tenaiva veśma śodhayatā bilam
      pāṃsubhiḥ pratyapihitaṃ puruṣais tair alakṣitam
tatas te preṣayām āsur dhṛtarāṣṭrasya nāgarāḥ
      pāṇḍavān agninā dagdhān amātyaṃ ca purocanam
śrutvā tu dhṛtarāṣṭras tad rājā sumahad apriyam
     vināśaṃ pāṇḍuputrāṇāṃ vilalāpa suduḥkhitaḥ
adya pāṇḍur mṛto rājā bhrātā mama sudurlabhaḥ
     teṣu vīreṣu dagdheṣu mātrā saha viśeṣataḥ
gacchantu puruṣāḥ śīghraṃ nagaraṃ vāraṇāvatam
     satkārayantu tān vīrān kunti rājasutāṃ ca tām
kārayantu ca kulyāni śubhrāṇi ca mahānti ca
     ye ca tatra mṛtās teṣāṃ suhṛdo 'rcantu tān api
evaṃgate mayā śakyaṃ yad yat kārayituṃ hitam
     pāṇḍavānāṃ ca kuntyāś ca tat sarvaṃ kriyatāṃ dhanaiḥ
evam uktvā tataś cakre jñātibhiḥ parivāritaḥ
     udakaṃ pāṇḍuputrāṇāṃ dhṛtarāṣṭro 'mbikā sutaḥ
cukruśuḥ kauravāḥ sarve bhṛśaṃ śokaparāyaṇāḥ
     viduras tv alpaśaś cakre śokaṃ veda paraṃ hi saḥ
pāṇḍavāś cāpi nirgatya nagarād vāraṇāvatāt
     javena prayayū rājan dakṣiṇāṃ diśam āśritāḥ
vijñāya niśi panthānaṃ nakṣatrair dakṣiṇāmukhāḥ
     yatamānā vanaṃ rājan gahanaṃ pratipedire
tataḥ śrāntāḥ pipāsārtā nidrāndhāḥ pāṇḍunandanāḥ
     punar ūcur mahāvīryaṃ bhīmasenam idaṃ vacaḥ
itaḥ kaṣṭataraṃ kiṃ nu yad vayaṃ gahane vane
     diśaś ca na prajānīmo gantuṃ caiva na śakrumaḥ
taṃ ca pāpaṃ na jānīmo yadi dagdhaḥ purocanaḥ
     kathaṃ nu vipramucyema bhayād asmād alakṣitāḥ
punar asmān upādāya tathaiva vraja bhārata
     tvaṃ hi no balavān eko yathā satatagas tathā
ity ukto dharmarājena bhīmaseno mahābalaḥ
     ādāya kuntīṃ bhrātṝṃś ca jagāmāśu mahābalaḥ
