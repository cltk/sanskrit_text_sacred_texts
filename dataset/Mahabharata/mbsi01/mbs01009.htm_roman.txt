[sūta]
      teṣu tatropaviṣṭeṣu brāhmaṇeṣu samantataḥ
      ruruś cukrośa gahanaṃ vanaṃ gatvā suduḥkhitaḥ
śokenābhihataḥ so 'tha vilapan karuṇaṃ bahu
      abravīd vacanaṃ śocan priyāṃ cintya pramadvarām
śete sā bhuvi tanv aṅgī mama śokavivardhinī
      bāndhavānāṃ ca sarveṣāṃ kiṃ nu duḥkham ataḥ param
yadi dattaṃ tapas taptaṃ guravo vā mayā yadi
      samyag ārādhitās tena saṃjīvatu mama priyā
yathā janmaprabhṛti vai yatātmāhaṃ dhṛtavrataḥ
      pramadvarā tathādyaiva samuttiṣṭhatu bhāminī
[devadūta]
      abhidhatse ha yad vācā ruro duḥkhena tan mṛṣā
      na tu martyasya dharmātmann āyur asti gatāyuṣaḥ
gatāyur eṣā kṛpaṇā gandharvāpsarasoḥ sutā
      tasmāc choke manas tāta mā kṛthās tvaṃ kathaṃ cana
upāyaś cātra vihitaḥ pūrvaṃ devair mahātmabhiḥ
      taṃ yadīcchasi kartuṃ tvaṃ prāpsyasīmāṃ pramadvarām
[r]
      ka upāyaḥ kṛto devair brūhi tattvena khecara
      kariṣye taṃ tathā śrutvā trātum arhati māṃ bhavān
[d]
     āyuṣo 'rdhaṃ prayacchasva kanyāyai bhṛgunandana
     evam utthāsyati ruro tava bhāryā pramadvarā
[r]
     āyuṣo 'rdhaṃ prayacchāmi kanyāyai khecarottama
     śṛṅgārarūpābharaṇā uttiṣṭhatu mama priyā
[s]
     tato gandharvarājaś ca devadūtaś ca sattamau
     dharmarājam upetyedaṃ vacanaṃ pratyabhāṣatām
dharmarājāyuṣo 'rdhena ruror bhāryā pramadvarā
     samuttiṣṭhatu kalyāṇī mṛtaiva yadi manyase
[dh]
     pramadvarā ruror bhāryā devadūta yadīcchasi
     uttiṣṭhatv āyuṣo 'rdhena ruror eva samanvitā
[s]
     evam ukte tataḥ kanyā sodatiṣṭhat pramadvarā
     ruros tasyāyuṣo 'rdhena supteva varavarṇinī
etad dṛṣṭaṃ bhaviṣye hi ruror uttamatejasaḥ
     āyuṣo 'tipravṛddhasya bhāryārthe 'rdhaṃ hrasatv iti
tata iṣṭe 'hani tayoḥ pitarau cakratur mudā
     vivāhaṃ tau ca remāte parasparahitaiṣiṇau
sa labdhvā durlabhāṃ bhāryāṃ padmakiñjalka saprabhām
     vrataṃ cakre vināśāya jihmagānāṃ dhṛtavrataḥ
sa dṛṣṭvā jihmagān sarvāṃs tīvrakopasamanvitaḥ
     abhihanti yathāsannaṃ gṛhya praharaṇaṃ sadā
sa kadā cid vanaṃ vipro rurur abhyāgaman mahat
     śayānaṃ tatra cāpaśyaḍ ḍuṇḍubhaṃ vayasānvitam
tata udyamya daṇḍaṃ sa kāladaṇḍopamaṃ tadā
     abhyaghnad ruṣito vipras tam uvācātha ḍuṇḍubhaḥ
nāparādhyāmi te kiṃ cid aham adya tapodhana
     saṃrambhāt tat kimarthaṃ mām abhihaṃsi ruṣānvitaḥ
