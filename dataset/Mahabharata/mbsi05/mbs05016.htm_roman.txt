[bṛ]
      tvam agne sarvadevānāṃ mukhaṃ tvam asi havyavāṭ
      tvam antaḥ sarvabhūtānāṃ gūḍhaś carasi sākṣivat
tvām āhur ekaṃ kavayas tvām āhus trividhaṃ punaḥ
      tvayā tyaktaṃ jagac cedaṃ sadyo naśyed dhutāśana
kṛtvā tubhyaṃ namo viprāḥ svakarma vijitāṃ gatim
      gacchanti saha patnībhiḥ sutair api ca śāśvatīm
tvam evāgne havyavāhas tvam eva paramaṃ haviḥ
      yajanti satrais tvām eva yajñaiś ca paramādhvare
sṛṣṭvā lokāṃs trīn imān havyavāha; prāpte kāle pacasi punaḥ samiddhaḥ
      sarvasyāsya bhuvanasya prasūtis; tvam evāgre bhavasi punaḥ pratiṣṭhā
tvām agne jaladān āhur vidyutaś ca tvam eva hi
      dahanti sarvabhūtāni tvatto niṣkramya hāyanāḥ
tvayy āpo nihitāḥ sarvās tvayi sarvam idaṃ jagat
      na te 'stv aviditaṃ kiṃ cit triṣu lokeṣu pāvaka
svayoniṃ bhajate sarvo viśasvāpo 'viśaṅkitaḥ
      ahaṃ tvāṃ vardhayiṣyāmi brāhmair mantraiḥ sanātanaiḥ
evaṃ stuto havyavāho bhagavān kavir uttamaḥ
      bṛhaspatim athovāca prītimān vākyam uttamam
      darśayiṣyāmi te śakraṃ satyam etad bravīmi te
praviśyāpas tato vahniḥ sa samudrāḥ sa palvalāḥ
     ājagāma saras tac ca gūḍho yatra śatakratuḥ
atha tatrāpi padmāni vicinvan bharatarṣabha
     anvapaśyat sa devendraṃ visamadhyagataṃ sthitam
āgatya ca tatas tūrṇaṃ tam ācaṣṭa bṛhaspateḥ
     aṇu mātreṇa vapuṣā padmatantv āśritaṃ prabhum
gatvā devarṣigandharvaiḥ sahito 'tha bṛhaspatiḥ
     purāṇaiḥ karmabhir devaṃ tuṣṭāva balasūdanam
mahāsuro hataḥ śakra namucir dāruṇas tvayā
     śambaraś ca balaś caiva tathobhau ghoravikramau
śatakrato vivardhasva sarvāñ śatrūn niṣūdaya
     uttiṣṭha vajrin saṃpaśya devarṣīṃś ca samāgatān
mahendra dānavān hatvā lokās trātās tvayā vibho
     apāṃ phenaṃ samāsādya viṣṇutejopabṛṃhitam
     tvayā vṛtro hataḥ pūrvaṃ devarājajagatpate
tvaṃ sarvabhūteṣu vareṇya īḍyas; tvayā samaṃ vidyate neha bhūtam
     tvayā dhāryante sarvabhūtāni śakra; tvaṃ devānāṃ mahimānaṃ cakartha
pāhi devān sa lokāṃś ca mahendra balam āpnuhi
     evaṃ saṃstūyamānaś ca so 'vardhata śanaiḥ śanaiḥ
svaṃ caiva vapur āsthāya babhūva sabalānvitaḥ
     abravīc ca guruṃ devo bṛhaspatim upasthitam
kiṃ kāryam avaśiṣṭaṃ vo hatas tvāṣṭro mahāsuraḥ
     vṛtraś ca sumahākāyo grastuṃ lokān iyeṣa yaḥ
mānuṣo nahuṣo rājā devarṣigaṇatejasā
     devarājyam anuprāptaḥ sarvān no bādhate bhṛśam
kathaṃ nu nahuṣo rājyaṃ devānāṃ prāpa durlabham
     tapasā kena vā yuktaḥ kiṃ vīryo vā bṛhaspate
devā bhītāḥ śakram akāmayanta; tvayā tyaktaṃ mahad aindraṃ padaṃ tat
     tadā devāḥ pitaro 'tharṣayaś ca; gandharvasaṃghāś ca sametya sarve
gatvābruvan nahuṣaṃ śakra tatra; tvaṃ no rājā bhava bhuvanasya goptā
     tān abravīn nahuṣo nāsmi śakra; āpyāyadhvaṃ tapasā tejasā ca
evam uktair vardhitaś cāpi devai; rājābhavan nahuṣo ghoravīryaḥ
     trailokye ca prāpya rājyaṃ tapasvinaḥ; kṛtvā vāhān yāti lokān durātmā
tejo haraṃ dṛṣṭiviṣaṃ sughoraṃ; mā tvaṃ paśyer nahuṣaṃ vai kadā cit
     devāś ca sarve nahuṣaṃ bhayārtā; na paśyanto gūḍharūpāś caranti
evaṃ vadaty aṅgirasāṃ variṣṭhe; bṛhaspatau lokapālaḥ kuberaḥ
     vaivasvataś caiva yamaḥ purāṇo; devaś ca somo varuṇaś cājagāma
te vai samāgamya mahendram ūcur; diṣṭyā tvāṣṭro nihataś caiva vṛtraḥ
     diṣṭyā ca tvāṃ kuśalinam akṣataṃ ca; paśyāmo vai nihatāriṃ ca śakra
sa tān yathāvat pratibhāṣya śakraḥ; saṃcodayan nahuṣasyāntareṇa
     rājā devānāṃ nahuṣo ghorarūpas; tatra sāhyaṃ dīyatāṃ me bhavadbhiḥ
te cābruvan nahuṣo ghorarūpo; dṛṣṭī viṣas tasya bibhīma deva
     tvaṃ ced rājan nahuṣaṃ parājayes; tad vai vayaṃ bhāgam arhāma śakra
indro 'bravīd bhavatu bhavān apāṃ patir; yamaḥ kuberaś ca mahābhiṣekam
     saṃprāpnuvantv adya sahaiva tena; ripuṃ jayāmo nahuṣaṃ ghoradṛṣṭim
tataḥ śakraṃ jvalano 'py āha bhāgaṃ; prayaccha mahyaṃ tava sāhyaṃ kariṣye
     tam āha śakro bhavitāgne tavāpi; aindrāgno vai bhāga eko mahākratau
evaṃ saṃcintya bhagavān mahendraḥ pākaśāsanaḥ
     kuberaṃ sarvayakṣāṇāṃ dhanānāṃ ca prabhuṃ tathā
vaivasvataṃ pitṝṇāṃ ca varuṇaṃ cāpy apāṃ tathā
     ādhipatyaṃ dadau śakraḥ satkṛtya varadas tadā
