ayuddhenaiva vijayaṃ vardhayed vasudhādhipaḥ
      jaghanyam āhur vijayaṃ yo yuddhena narādhipa
na cāpy alabdhaṃ lipseta mūle nātidṛḍhe sati
      na hi dur balamūlasya rājño lābho vidhīyate
yasya sphīto janapadaḥ saṃpannaḥ priya rājakaḥ
      saṃtuṣṭapuṣṭasacivo dṛḍhamūlaḥ sa pārthivaḥ
yasya yodhāḥ susaṃtuṣṭāḥ sāntvitāḥ sūpadhāsthitāḥ
      alpenāpi sa daṇḍena mahīṃ jayati bhūmipaḥ
paurajānapadā yasya svanuraktāḥ supūjitāḥ
      sadhanā dhānyavantaś ca dṛḍhamūlaḥ sa pārthivaḥ
prabhāvakālāv adhikau yadā manyeta cātmanaḥ
      tadā lipseta medhā vī parabhūmiṃ dhanāny uta
bhogeṣv adayamānasya bhūteṣu ca dayā vataḥ
      vardhate tvaramāṇasya viṣayo rakṣitātmanaḥ
takṣaty ātmānam evaiṣa vanaṃ paraśunā yathā
      yaḥ samyag vartamāneṣu sveṣu mithyā pravartate
na vai dviṣantaḥ kṣīyante rājño nityam api ghnataḥ
      krodhaṃ niyantuṃ yo veda tasya dveṣṭā na vidyate
yad ārya janavidviṣṭaṃ karma tan nācared budhaḥ
     yat kalyāṇam abhidhyāyet tatrātmānaṃ niyojayet
nainam anye 'vajānanti nātmanā paritapyate
     kṛtyaśeṣeṇa yo rājā sukhāny anububhūṣati
idaṃ vṛttaṃ manuṣyeṣu vartate yo mahīpatiḥ
     ubhau lokau vinirjitya vijaye saṃpratiṣṭhate
ity ukto vāmadevena sarvaṃ tat kṛtavān nṛpaḥ
     tathā kurvaṃs tvam apy etau lokau jetā na saṃśayaḥ
