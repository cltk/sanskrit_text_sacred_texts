[v]
      pāṇḍavās tu vane vāsam uddiśya bharatarṣabhāḥ
      prayayur jāhnavī kūlāt kurukṣetraṃ sahānugāḥ
sarasvatī dṛṣadvatyau yamunāṃ ca niṣevya te
      yayur vanenaiva vanaṃ satataṃ paścimāṃ diśam
tataḥ sarasvatī kūle sameṣu maru dhanvasu
      kāmyakaṃ nāma dadṛśur vanaṃ munijanapriyam
tatra te nyavasan vīrā vane bahumṛgadvije
      anvāsyamānā munibhiḥ sāntvyamānāś ca bhārata
viduras tv api pāṇḍūnāṃ tadā darśanalālasaḥ
      jagāmaika rathenaiva kāmyakaṃ vanam ṛddhivat
tato yātvā viduraḥ kānanaṃ tac; chīghrair aśvair vāhinā syandanena
      dadarśāsīnaṃ dharmarājaṃ vivikte; sārdhaṃ draupadyā bhrātṛbhir brāhmaṇaiś ca
tato 'paśyad viduraṃ tūrṇam ārād; abhyāyāntaṃ satyasaṃdhaḥ sa rājā
      athābravīd bhrātaraṃ bhīmasenaṃ; kiṃ nu kṣattā vakṣyati naḥ sametya
kac cin nāyaṃ vacanāt saubalasya; samāhvātā devanāyopayāti
      kac cit kṣudraḥ śakunir nāyudhāni; jeṣyaty asmānpunar evākṣavatyām
samāhūtaḥ kena cid ādraveti; nāhaṃ śakto bhīmasenāpayātum
      gāṇḍīve vā saṃśayite kathaṃ cid; rājyaprāptiḥ saṃśayitā bhaven naḥ
tata utthāya viduraṃ pāṇḍaveyāḥ; pratyagṛhṇan nṛpate sarva eva
     taiḥ satkṛtaḥ sa ca tān ājamīḍho; yathocitaṃ pāṇḍuputrān sameyāt
samāśvastaṃ viduraṃ te nararṣabhās; tato 'pṛcchann āgamanāya hetum
     sa cāpi tebhyo vistarataḥ śaśaṃsa; yathāvṛtto dhṛtarāṣṭro ''mbikeyaḥ
[vi]
     avocan māṃ dhṛtarāṣṭro 'nuguptam; ajātaśatro parigṛhyābhipūjya
     evaṃgate samatām abbhyupetya; pathyaṃ teṣāṃ mama caiva bravīhi
mayāpy uktaṃ yat kṣamaṃ kauravāṇāṃ; hitaṃ pathyaṃ dhṛtarāṣṭrasya caiva
     tad vai pathyaṃ tan mano nābhyupaiti; tataś cāhaṃ kṣamam anyan na manye
paraṃ śreyaḥ pāṇḍaveyā mayoktaṃ; na me tac ca śrutavān āmbikeyaḥ
     yathāturasyeva hi pathyam annaṃ; na rocate smāsya tad ucyamānam
na śreyase nīyate 'jātaśatro; strī śrotriyasyeva gṛhe praduṣṭā
     bruvan na rucyai bharatarṣabhasya; patiḥ kumāryā iva ṣaṣṭivarṣaḥ
dhruvaṃ vināśo nṛpa kauravāṇāṃ; na vai śreyo dhṛtarāṣṭraḥ paraiti
     yathā parṇe puṣkarasyeva siktaṃ; jalaṃ na tiṣṭhet pathyam uktaṃ tathāsmin
tataḥ kruddho dhṛtarāṣṭro 'bravīn māṃ; yatra śraddhā bhārata tatra yāhi
     nāhaṃ bhūyaḥ kāmaye tvāṃ sahāyaṃ; mahīm imāṃ pālayituṃ puraṃ vā
so 'haṃ tyakto dhṛtarāṣṭreṇa rājaṃs; tvāṃ śāsitum upayātas tvarāvān
     tad vai sarvaṃ yan mayoktaṃ sabhāyāṃ; tad dhāryatāṃ yat pravakṣyāmi bhūyaḥ
kleśais tīvrair yujyamānaḥ sapatnaiḥ; kṣamāṃ kurvan kālam upāsate yaḥ
     saṃ vardhayan stokam ivāgnim ātmavān; sa vai bhuṅkte pṛthivīm eka eva
yasyāvibhaktaṃ vasu rājan sahāyais; tasya duḥkhe 'py aṃśabhājaḥ sahāyāḥ
     sahāyānām eṣa saṃgrahaṇe 'bhyupāyaḥ; sahāyāptau pṛthivī prāptim āhuḥ
satyaṃ śreṣṭhaṃ pāṇḍava niṣpralāpaṃ; tulyaṃ cānnaṃ saha bhojyaṃ sahāyaiḥ
     ātmā caiṣām agrato nātivarted; evaṃvṛttir vardhate bhūmipālaḥ
[y]
     evaṃ kariṣyāmi yathā bravīṣi; parāṃ buddhim upagamyāpramattaḥ
     yac cāpy anyad deśakālopapannaṃ; tad vai vācyaṃ tat kariṣyāmi kṛtsnam
