[umā]
      uktās tvayā pṛthag dharmāś cāturvarṇyahitāḥ śubhāḥ
      sarvavyāpī tu yo dharmo bhagavaṃs taṃ bravīhi me
[m]
      brāhmaṇā lokasāreṇa sṛṣṭā dhātrā guṇārthinā
      lokāṃs tārayituṃ kṛtsnān martyeṣu kṣitidevatāḥ
teṣām imaṃ pravakṣyāmi dharmakarmaphalodayam
      brāhmaṇeṣu hi yo dharmaḥ sa dharmaḥ paramo mataḥ
ime tu lokadharmārthaṃ trayaḥ sṛṣṭāḥ svayambhuvā
      pṛthivyāḥ sarjane nityaṃ sṛṣṭās tān api me śṛṇu
vedoktaḥ paramo dharmaḥ smṛtiśāstragato 'paraḥ
      śiṣṭācīrṇaḥ paraḥ proktas trayo dharmāḥ sanātanāḥ
traividyo brāhmaṇo vidvān na cādhyayana jīvanaḥ
      trikarmā triparikrānto maitra eṣa smṛto dvijaḥ
ṣaḍ imāni tu karmāṇi provāca bhuvaneśvaraḥ
      vṛttyarthaṃ brāhmaṇānāṃ vai śṛṇu tāni samāhitā
yajanaṃ yājanaṃ caiva tathā dānapratigrahau
      adhyāpanam adhītaṃ ca ṣaṭ karmā dharmabhāg dvijaḥ
nityasvādhyāyatā dharmo dharmo yajñaḥ sanātanaḥ
      dānaṃ praśasyate cāsya yathāśakti yathāvidhi
ayaṃ tu paramo dharmaḥ pravṛttaḥ satsu nityaśaḥ
     gṛhasthatā viśuddhānāṃ dharmasya nicayo mahān
pañca yajñaviśuddhātmā satyavāg anasūyakaḥ
     dātā brāhmaṇa satkartā susaṃmṛṣṭaniveśanaḥ
amānī ca sadā jihmaḥ snigdhavāṇī pradas tathā
     atithyabhyāgata ratiḥ śeṣānna kṛtabhojanaḥ
pādyam arghyaṃ yathānyāyam āsanaṃ śayanaṃ tathā
     dīpaṃ pratiśrayaṃ cāpi yo dadāti sa dhārmikaḥ
prātar utthāya cācamya bhojanenopamantrya ca
     satkṛtyānuvrajed yaś ca tasya dharmaḥ sanātanaḥ
sarvātithyaṃ trivargasya yathāśakti divāniśam
     śūdra dharmaḥ samākhyātas trivarṇaparicāraṇam
pravṛtti lakṣaṇo dharmo gṛhastheṣu vidhīyate
     tam ahaṃ kīrtayiṣyāmi sarvabhūtahitaṃ śubham
dātavyam asakṛc chakyā yaṣṭavyam asakṛt tathā
     puṣṭi karma vidhānaṃ ca kartavyaṃ bhūtim icchatā
dharmeṇārthaḥ samāhāryo dharmalabdhaṃ tridhā dhanam
     kartavyaṃ dharmaparamaṃ mānavena prayatnataḥ
ekenāṃśena dharmārthaś cartavyo bhūtim icchatā
     ekenāṃśena kāmārtha ekam aṃśaṃ vivardhayet
nivṛtti lakṣaṇas tv anyo dharmo mokṣa iti smṛtaḥ
     tasya vṛttiṃ pravakṣyāmi śṛṇu me devi tattvataḥ
sarvabhūtadayā dharmo na caikagrāmavāsitā
     āśāpāśavimokṣaś ca śasyate mokṣakāṅkṣiṇām
na kuṇḍyāṃ nodake saṅgo na vāsasi na cāsane
     na tridaṇḍe na śayane nāgnau na śaraṇālaye
adhyātmagatacitto yas tan manās tatparāyaṇaḥ
     yukto yogaṃ prati sadā pratisaṃkhyānam eva ca
vṛkṣamūlaśayo nityaṃ śūnyāgāra niveśanaḥ
     nadīpulinaśāyī ca nadītīraratiś ca yaḥ
vimuktaḥ sarvasaṅgeṣu snehabandhuṣu ca dvijaḥ
     ātmany evātmano bhāvaṃ samāsajyāṭati dvijaḥ
sthāṇubhūto nirāhāro mokṣadṛṣṭena karmaṇā
     parivrajati yo yuktas tasya dharmaḥ sanātanaḥ
na caikatra cirāsakto na caikagrāma gocaraḥ
     yukto hy aṭati nirmukto na caikapuline śayaḥ
eṣa mokṣavidāṃ dharmo vedoktaḥ satpathaḥ satām
     yo mārgam anuyātīmaṃ padaṃ tasya na vidyate
caturvidhā bhikṣavas te kuṭī cara kṛtodakaḥ
     haṃsaḥ paramahaṃsaś ca yo yaḥ paścāt sa uttamaḥ
ataḥ parataraṃ nāsti nādharaṃ na tiro 'grataḥ
     aduḥkham asukhaṃ saumyam ajarā maram avyayam
[umā]
     gārhasthyo mokṣadharmaś ca sajjanācaritas tvayā
     bhāṣito martyalokasya mārgaḥ śreyaḥ karo mahān
ṛṣidharmaṃ tu dharmajña śrotum icchāmy anuttamam
     spṛhā bhavati me nityaṃ tapovananivāsiṣu
ājyadhūmodbhabho gandho ruṇaddhīva tapovanam
     taṃ dṛṣṭvā me manaḥ prītaṃ maheśvara sadā bhavet
etaṃ me saṃśayaṃ deva munidharmakṛtaṃ vibho
     sarvadharmārthatattvajña devadeva vadasva me
     nikhilena mayā pṛṣṭaṃ mahādeva yathātatham
[m]
     hanta te 'haṃ pravakṣyāmi munidharmam anuttamam
     yaṃ kṛtvā munayo yānti siddhiṃ svatapasā śubhe
phenapānām ṛṣīṇāṃ yo dharmo dharmavidāṃ sadā
     taṃ me śṛṇu mahābhāge dharmajñe dharmam āditaḥ
uñchanti satataṃ tasmin brāhmaṃ phenotkaraṃ śubham
     amṛtaṃ brahmaṇā pītaṃ madhuraṃ prasṛtaṃ divi
eṣa teṣāṃ viśuddhānāṃ phenapānāṃ tapodhane
     dharmacaryā kṛto mārgo vālakhilya gaṇe śṛṇu
vālakhilyās tapaḥ siddā munayaḥ sūryamaṇḍale
     uñcham uñchanti dharmajñāḥ śākunīṃ vṛttim āsthitāḥ
mṛganirmoka vasanāś cīravalkala vāsasaḥ
     nirdvaṃdvāḥ satpathaṃ prāptā vālakhilyās tapodhanāḥ
aṅguṣṭha parva mātrās te sveṣv aṅgeṣu vyavasthitāḥ
     tapaścaraṇam īhante teṣāṃ dharmaphalaṃ mahat
te suraiḥ samatāṃ yānti surakāryārtha siddhaye
     dyotayanto diśaḥ sarvās tapasā dagdhakilbiṣāḥ
ye tv anye śuddhamanaso dayā dharmaparāyaṇāḥ
     santaś cakracarāḥ puṇyāḥ somalokacarāś ca ye
pitṛlokasamīpasthās ta uñchanti yathāvidhi
     saṃprakṣālāśma kuṭṭāś cadantolūkhalinas tathā
somapānāṃ ca devānām ūṣmapāṇāṃ tathaiva ca
     uñchanti ye samīpasthāḥ svabhāvaniyatendriyāḥ
teṣām agnipariṣyandaḥ pitṛdevārcanaṃ tathā
     yajñānāṃ cāpi pañcānāṃ yajanaṃ dharma ucyate
eṣa cakracarair devi devalokacarair dvijaiḥ
     ṛṣidharmaḥ sadā cīrṇo yo 'nyas tam api me śṛṇu
sarveṣv evarṣidharmeṣu jeya ātmā jitendriyaḥ
     kāmakrodhau tataḥ paścāj jetavyāv iti me matiḥ
agnihotraparispando dharmarātri samāsanam
     somayajñābhyanujñānaṃ pañcamī yajñadakṣiṇā
nityaṃ yajñakriyā dharmaḥ pitṛdevārcane ratiḥ
     sarvātithyaṃ ca kartavyam annenoñchārjitena vai
nivṛttir upabhogasya gorasānāṃ ca vai ratiḥ
     sthaṇḍile śayanaṃ yogaḥ śākaparṇaniṣevaṇam
phalamūlāśanaṃ vāyur āpaḥ śaivalabhakṣaṇam
     ṛṣīṇāṃ niyamā hy ete yair jayanty ajitāṃ gatim
vidhūme nyastamusale vyaṅgāre bhuktavaj jane
     atītapātra saṃcāre kāle vigatabhaikṣake
atithiṃ kāṅkṣamāṇo vai śeṣānna kṛtabhojanaḥ
     satyadharmaratiḥ kṣānto munidharmeṇa yujyate
na stambhī na ca mānī yo na pramatto na vismitaḥ
     mitrāmitra samo maitro yaḥ sa dharmavid uttamaḥ
