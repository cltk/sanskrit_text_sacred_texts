[lomaṣa]
      bhagīrathavacaḥ śrutvā priyārthaṃ ca divaukasām
      evam astv iti rājānaṃ bhagavān pratyabhāṣata
dhārayiṣye mahābāho gagaṇāt pracyutāṃ śivām
      divyāṃ deva nadīṃ puṇyāṃ tvatkṛte nṛpasattama
evam uktvā mahābāho himavantam upāgamat
      saṃvṛtaḥ pārṣadair ghorair nānāpraharaṇodyataiḥ
tataḥ sthitvā naraśreṣṭhaṃ bhagīratham uvāca ha
      prayācasva mahābāho śailarājasutāṃ nadīm
      patamānāṃ saricchreṣṭhāṃ dhārayiṣye triviṣṭapāt
etac chrutvā vaco rājā śarveṇa samudāhṛtam
      prayataḥ praṇato bhūtvā gaṅgāṃ samanucintayat
tataḥ puṇyajalā ramyā rājñā samanucintitā
      īśānaṃ ca sthitaṃ dṛṣṭvā gagaṇāt sahasā cyutā
tāṃ pracyutāṃ tato dṛṣṭvā devāḥ sārdhaṃ maharṣibhiḥ
      gandharvoragarakṣāṃsi samājagmur didṛkṣayā
tataḥ papāta gagaṇād gaṅgā himavataḥ sutā
      samudbhrānta mahāvartā mīnagrāhasamākulā
tāṃ dadhāra haro rājan gaṅgāṃ gagaṇa mekhalām
      lalāṭadeśe patitāṃ mālāṃ muktā mayīm iva
sā babhūva visarpantī tridhā rājan samudragā
     phenapuñjākula jalā haṃsānām iva paṅktayaḥ
kva cid ābhoga kuṭilā praskhalantī kva cit kva cit
     svaphena paṭasaṃvītā matteva pramadāvrajat
     kva cit sā toyaninadair nadantī nādam uttamam
evaṃ prakārān subahūn kurvantī gagaṇāc cyutā
     pṛthivītalam āsādya bhagīratham athābravīt
darśayasva mahārāja mārgaṃ kena vrajāmy aham
     tvadartham avatīrṇāsmi pṛthivīṃ pṛthivīpate
etac chrutvā vaco rājā prātiṣṭhata bhagīrathaḥ
     yatra tāni śarīrāṇi sāgarāṇāṃ mahātmanām
     pāvanārthaṃ naraśreṣṭha puṇyena salilena ha
gaṅgāyā dhāraṇaṃ kṛtvā haro lokanamaskṛtaḥ
     kailāsaṃ parvataśreṣṭhaṃ jagāma tridaśaiḥ saha
samudraṃ ca samāsādya gaṅgayā sahito nṛpaḥ
     pūrayām āsa vegena samudraṃ varuṇālayam
duhitṛtve ca nṛpatir gaṅgāṃ samanukalpayat
     pitṝṇāṃ codakaṃ yatra dadau pūrṇamano rathaḥ
etat te sarvam ākhyātaṃ gaṅgā tripatha gā yathā
     pūraṇārthaṃ samudrasya pṛthivīm avatāritā
samudraś ca yathā pītaḥ kāraṇārthe mahātmanā
     vātāpiś ca yathā nītaḥ kṣayaṃ sa brahma hā prabho
     agastyena mahārāja yan māṃ tvaṃ paripṛcchasi
