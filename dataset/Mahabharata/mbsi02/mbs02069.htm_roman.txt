[y]
      āmantrayāmi bharatāṃs tathā vṛddhaṃ pitā maham
      rājānaṃ somadattaṃ ca mahārājaṃ ca bāhlikam
droṇaṃ kṛpaṃ nṛpāṃś cānyān aśvatthāmānam eva ca
      viduraṃ dhṛtarāṣṭraṃ ca dhārtarāṣṭrāṃś ca sarvaśaḥ
yuyutsuṃ saṃjayaṃ caiva tathaivānyān sabhā sadaḥ
      sarvān āmantrya gacchāmi draṣṭāsmi punar etya vaḥ
[v]
      na ca kiṃ cit tadocus te hriyā santo yudhiṣṭhiram
      manobhir eva kalyāṇaṃ dadhyus te tasya dhīmataḥ
[vi]
      āryā pṛthā rājaputrī nāraṇyaṃ gantum arhati
      sukumārī ca vṛddhā ca nityaṃ caiva sukhocitā
iha vatsyati kalyāṇī satkṛtā mama veśmani
      iti pārthā vijānīdhvam agadaṃ vo 'stu sarvaśaḥ
yudhiṣṭhira vijānīhi mamedaṃ bharatarṣabha
      nādharmeṇa jitaḥ kaś cid vyathate vai parājayāt
tvaṃ vai dharmān vijānīṣe yudhāṃ vettā dhanaṃjayaḥ
      hantārīṇāṃ bhīmaseno nakulas tv arthasaṃgrahī
saṃyantā sahadevas tu dhaumyo brahmavid uttamaḥ
      dharmārthakuśalā caiva draupadī dharmacāriṇī
anyonyasya priyāḥ sarve tathaiva priyavādinaḥ
     parair abhedyāḥ saṃtuṣṭāḥ ko vo na spṛhayed iha
eṣa vai sarvakalyāṇaḥ samādhis tava bhārata
     nainaṃ śatrur viṣahate śakreṇāpi samo 'cyuta
himavaty anuśiṣṭo 'si merusāvarṇinā purā
     dvaipāyanena kṛṣṇena nagare vāraṇāvate
bhṛgutuṅge ca rāmeṇa dṛṣadvatyāṃ ca śambhunā
     aśrauṣīr asitasyāpi maharṣer añjanaṃ prati
draṣṭā sadā nāradasya dhaumyas te 'yaṃ purohitaḥ
     mā hārṣīḥ sāmparāye tvaṃ buddhiṃ tām ṛṣipūjitām
purūravasam ailaṃ tvaṃ buddhyā jayasi pāṇḍava
     śaktyā jayasi rājño 'nyān ṛṣīn dharmopasevayā
aindre jaye dhṛtamanā yāmye kopavidhāraṇe
     visarge caiva kaubere vāruṇe caiva saṃyame
ātmapradānaṃ saumya tvam adbhyaś caivopajīvanam
     bhūmeḥ kṣamā ca tejo ca samagraṃ sūryamaṇḍalāt
vāyor balaṃ viddhi sa tvaṃ bhūtebhyaś cātmasaṃbhavam
     agadaṃ vo 'stu bhadraṃ vo drakṣyāmi punarāgatān
āpad dharmārthakṛcchreṣu sarvakāryeṣu vā punaḥ
     yathāvat pratipadyethāḥ kāle kāle yudhiṣṭhira
āpṛṣṭo 'sīha kaunteya svasti prāpnuhi bhārata
     kṛtārthaṃ svastimantaṃ tvāṃ drakṣyāmaḥ punarāgatam
[v]
     evam uktas tathety uktvā pāṇḍavaḥ satyavikramaḥ
     bhīṣmadroṇau namaskṛtya prātiṣṭhata yudhiṣṭhiraḥ
