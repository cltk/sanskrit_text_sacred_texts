[gālava]
      garutman bhujagendrāre suparṇavinatātmaja
      nayamāṃ tārkṣya pūrveṇa yatra dharmasya cakṣuṣī
pūrvam etāṃ diśaṃ gaccha yā pūrvaṃ parikīrtitā
      daivatānāṃ hi sāṃnidhyam atra kīrtitavān asi
atra satyaṃ ca dharmaś ca tvayā samyak prakīrtitaḥ
      iccheyaṃ tu samāgantuṃ samastair daivatair aham
      bhūyaś ca tān surān draṣṭum iccheyam aruṇānuja
tam āha vinatā sūnur ārohasveti vai dvijam
      ārurohātha sa munir garuḍaṃ gālavas tadā
kramamāṇasya te rūpaṃ dṛśyate pannagāśana
      bhāskarasyeva pūrvāhṇe sahasrāṃśor vivasvataḥ
pakṣavātapraṇunnānāṃ vṛkṣāṇām anugāminām
      prasthitānām iva samaṃ paśyāmīha gatiṃ khaga
sasāgaravanām urvīṃ saśailavanakānanām
      ākarṣann iva cābhāsi pakṣavātena khecara
samīnanāganakraṃ ca kham ivāropyate jalam
      vāyunā caiva mahatā pakṣavātena cāniśam
tulyarūpānanān matsyāṃs timimatsyāṃs timiṃgilān
      nāgāṃś ca naravaktrāṃś ca paśyāmy unmathitān iva
mahārṇavasya ca ravaiḥ śrotre me badhirī kṛte
     na śṛṇomi na paśyāmi nātmano vedmi kāraṇam
śanaiḥ sādhu bhavān yātu brahmahatyām anusmaran
     na dṛśyate ravis tāta na diśo na ca khaṃ khaga
tama eva tu paśyāmi śarīraṃ te na lakṣaye
     maṇīva jātyau paśyāmi cakṣuṣī te 'ham aṇḍaja
śarīre tu na paśyāmi tava caivātmanaś ca ha
     pade pade tu paśyāmi salilād agnim utthitam
sa me nirvāpya sahasā cakṣuṣī śāmyate punaḥ
     tan nivarta mahān kālo gacchato vinatātmaja
na me prayojanaṃ kiṃ cid gamane pannagāśana
     saṃnivarta mahāvegana vegaṃ viṣahāmi te
gurave saṃśrutānīha śatāny aṣṭau hi vājinām
     ekataḥ śyāma karṇānāṃ śubhrāṇāṃ candra varcasām
teṣāṃ caivāpavargāya mārgaṃ paśyāmi nāṇḍaja
     tato 'yaṃ jīvitatyāge dṛṣṭo mārgo mayātmanaḥ
naiva me 'sti dhanaṃ kiṃ cin na dhanenānvitaḥ suhṛt
     na cārthenāpi mahatā śakyam etad vyapohitum
evaṃ bahu ca dīnaṃ ca bruvāṇaṃ gālavaṃ tadā
     pratyuvāca vrajann eva prahasan vinatātmajaḥ
nātiprajño 'si viprarṣe yo ''tmānaṃ tyaktum icchasi
     na cāpi kṛtrimaḥ kālaḥ kālo hi parameśvaraḥ
kim ahaṃ pūrvam eveha bhavatā nābhicoditaḥ
     upāyo 'tra mahān asti yenaitad upapadyate
tad eṣa ṛṣabho nāma parvataḥ sāgarorasi
     atra viśramya bhuktvā ca nivartiṣyāva gālava
