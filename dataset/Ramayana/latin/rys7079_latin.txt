tāṃ kathām ilasaṃbaddhāṃ rāmeṇa samudīritām
 lakṣmaṇo bharataś caiva śrutvā paramavismitau
tau rāmaṃ prāñjalībhūtvā tasya rājño mahātmanaḥ
 vistaraṃ tasya bhāvasya tadā papracchatuḥ punaḥ
kathaṃ sa rājā strībhūto vartayām āsa durgatim
 puruṣo vā yadā bhūtaḥ kāṃ vṛttiṃ vartayaty asau
tayos tad bhāṣitaṃ śrutvā kautūhalasamanvitam
 kathayām āsa kākutṣṭhas tasya rājño yathā gatam
tam eva prathamaṃ māsaṃ strībhūtvā lokasundarī
 tābhiḥ parivṛtā strībhir ye 'sya pūrvaṃ padānugāḥ
tat kānanaṃ vigāhyāśu vijahre lokasundarī
 drumagulmalatākīrṇaṃ padbhyāṃ padmadalekṣaṇā
vāhanāni ca sarvāṇi saṃtyaktvā vai samantataḥ
 parvatābhogavivare tasmin reme ilā tadā
atha tasmin vanoddeśe parvatasyāvidūrataḥ
 saraḥ suruciraprakhyaṃ nānāpakṣigaṇāyutam
dadarśa sā ilā tasmin budhaṃ somasutaṃ tadā
 jvalantaṃ svena vapuṣā pūrṇaṃ somam ivoditam
tapantaṃ ca tapas tīvram ambhomadhye durāsadam
 yaśak saraṃ kāmagamaṃ tāruṇye paryavasthitam
sā taṃ jalāśayaṃ sarvaṃ kṣobhayām āsa vismitā
 saha taiḥ pūra puruṣaiḥ strībhūtai raghunandana
budhas tu tāṃ nirīkṣyaiva kāmabāṇābhipīḍitaḥ
 nopalebhe tadātmānaṃ cacāla ca tadāmbhasi
ilāṃ nirīkṣamāṇaḥ sa trailokyābhyadhikāṃ śubhām
 cintāṃ samabhyatikrāmat kā nv iyaṃ devatādhikā
na devīṣu na nāgīṣu nāsurīṣv apsaraḥsu ca
 dṛṣṭapūrvā mayā kā cid rūpeṇaitena śobhitā
sadṛśīyaṃ mama bhaved yadi nānyaparigrahā
 iti buddhiṃ samāsthāya jalāt sthalam upāgamat
sa āśramaṃ samupāgamya catasraḥ pramadās tataḥ
 śabdāpayata dharmātmā tāś cainaṃ ca vavandire
sa tāḥ papraccha dharmātma kasyaiṣā lokasundarī
 kimartham āgatā ceha satyam ākhyāta māciram
śubhaṃ tu tasya tadvākyaṃ madhuraṃ madhurākṣaram
 śrutvā tu tāḥ striyaḥ sarvā ūcur madhurayā girā
asmākam eṣā suśroṇī prabhutve vartate sadā
 apatiḥ kānanānteṣu sahāsmābhir aṭaty asau
tad vākyam avyaktapadaṃ tāsāṃ strīṇāṃ niśamya tu
 vidyām āvartanīṃ puṇyām āvartayata sa dvijaḥ
so 'rthaṃ viditvā nikhilaṃ tasya rājño yathāgatam
 sarvā eva striyas tāś ca babhāṣe munipuṃgavaḥ
atra kiṃ puruṣā bhadrā avasañ śailarodhasi
 vatsyathāsmin girau yūyam avakāśo vidhīyatām
mūlaputraphalaiḥ sarvā vartayiṣyatha nityadā
 striyaḥ kimpuruṣān nāma bhartṝn samupalapsyatha
tāḥ śrutvā somaputrasya vācaṃ kiṃpuruṣīkṛtāḥ
 upāsāṃ cakrire śailaṃ bahvyas tā bahudhā tadā
