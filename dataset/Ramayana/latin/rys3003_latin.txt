athovāca punar vākyaṃ virādhaḥ pūrayan vanam
 ātmānaṃ pṛcchate brūtaṃ kau yuvāṃ kva gamiṣyathaḥ
tam uvāca tato rāmo rākṣasaṃ jvalitānanam
 pṛcchantaṃ sumahātejā ikṣvākukulam ātmanaḥ
kṣatriyo vṛttasaṃpannau viddhi nau vanagocarau
 tvāṃ tu veditum icchāvaḥ kas tvaṃ carasi daṇḍakān
tam uvāca virādhas tu rāmaṃ satyaparākramam
 hanta vakṣyāmi te rājan nibodha mama rāghava
putraḥ kila jayasyāhaṃ mātā mama śatahradā
 virādha iti mām āhuḥ pṛthivyāṃ sarvarākṣasāḥ
tapasā cāpi me prāptā brahmaṇo hi prasādajā
 śastreṇāvadhyatā loke 'cchedyābhedyatvam eva ca
utsṛjya pramadām enām anapekṣau yathāgatam
 tvaramāṇau pālayethāṃ na vāṃ jīvitam ādade
taṃ rāmaḥ pratyuvācedaṃ kopasaṃraktalocanaḥ
 rākṣasaṃ vikṛtākāraṃ virādhaṃ pāpacetasaṃ
kṣudra dhik tvāṃ tu hīnārthaṃ mṛtyum anveṣase dhruvam
 raṇe saṃprāpsyase tiṣṭha na me jīvan gamiṣyasi
tataḥ sajyaṃ dhanuḥ kṛtvā rāmaḥ suniśitāñ śarān
 suśīghram abhisaṃdhāya rākṣasaṃ nijaghāna ha
dhanuṣā jyāguṇavatā saptabāṇān mumoca ha
 rukmapuṅkhān mahāvegān suparṇānilatulyagān
te śarīraṃ virādhasya bhittvā barhiṇavāsasaḥ
 nipetuḥ śoṇitādigdhā dharaṇyāṃ pāvakopamāḥ
sa vinadya mahānādaṃ śūlaṃ śakradhvajopamam
 pragṛhyāśobhata tadā vyāttānana ivāntakaḥ
tac chūlaṃ vajrasaṃkāśaṃ gagane jvalanopamam
 dvābhyāṃ śarābhyāṃ ciccheda rāmaḥ śastrabhṛtāṃ varaḥ
tasya raudrasya saumitrir bāhuṃ savyaṃ babhañja ha
 rāmas tu dakṣiṇaṃ bāhuṃ tarasā tasya rakṣasaḥ
sa bhagnabāhuḥ saṃvigno nipapātāśu rākṣasaḥ
 dharaṇyāṃ meghasaṃkāśo vajrabhinna ivācalaḥ
 idaṃ provāca kākutsthaṃ virādhaḥ puruṣarṣabham
kausalyā suprajās tāta rāmas tvaṃ vidito mayā
 vaidehī ca mahābhāgā lakṣmaṇaś ca mahāyaśāḥ
abhiśāpād ahaṃ ghorāṃ praviṣṭo rākṣasīṃ tanum
 tumburur nāma gandharvaḥ śapto vaiśvaraṇena hi
prasādyamānaś ca mayā so 'bravīn māṃ mahāyaśāḥ
 yadā dāśarathī rāmas tvāṃ vadhiṣyati saṃyuge
tadā prakṛtim āpanno bhavān svargaṃ gamiṣyati
 iti vaiśravaṇo rājā rambhāsaktam uvāca ha
anupasthīyamāno māṃ saṃkruddho vyajahāra ha
 tava prasādān mukto 'ham abhiśāpāt sudāruṇāt
 bhavanaṃ svaṃ gamiṣyāmi svasti vo 'stu paraṃtapa
ito vasati dharmātmā śarabhaṅgaḥ pratāpavān
 adhyardhayojane tāta maharṣiḥ sūryasaṃnibhaḥ
taṃ kṣipram abhigaccha tvaṃ sa te śreyo vidhāsyati
 avaṭe cāpi māṃ rāma nikṣipya kuśalī vraja
rakṣasāṃ gatasattvānām eṣa dharmaḥ sanātanaḥ
 avaṭe ye nidhīyante teṣāṃ lokāḥ sanātanāḥ
evam uktvā tu kākutsthaṃ virādhaḥ śarapīḍitaḥ
 babhūva svargasaṃprāpto nyastadeho mahābalaḥ
taṃ muktakaṇṭham utkṣipya śaṅkukarṇaṃ mahāsvanam
 virādhaṃ prākṣipac chvabhre nadantaṃ bhairavasvanam
tatas tu tau kāñcanacitrakārmukau; nihatya rakṣaḥ parigṛhya maithilīm
 vijahratus tau muditau mahāvane; divi sthitau candradivākarāv iva
