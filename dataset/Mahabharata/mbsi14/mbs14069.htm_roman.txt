[v]
      brahmāstraṃ tu yadā rājan kṛṣṇena pratisaṃhṛtam
      tadā tad veśma te viprā tejasābhividīpitam
tato rakṣāṃsi sarvāṇi neśus tyaktvā gṛhaṃ tu tat
      antarikṣe ca vāg āsīt sādhu keśava sādhv iti
tad astraṃ jvalitaṃ cāpi pitāmaham agāt tadā
      tataḥ prāṇān punar lebhe pitā tava janeśvara
      vyaceṣṭata ca bālo 'sau yathotsāhaṃ yathābalam
babhūvur muditā rājaṃs tatas tā bharata striyaḥ
      brāhmaṇān vācayām āsur govindasya ca śāsanāt
tatas tā muditāḥ sarvāḥ praśaśaṃsur janārdanam
      striyo bharata siṃhānāṃ nāvaṃ labdhveva pāragāḥ
kuntī drupadaputrī ca subhadrā cottarā tathā
      striyaś cānyā nṛsiṃhānāṃ babhūvur hṛṣṭamānasāḥ
tatra mallā naṭā jhallā granthikāḥ saukhaśāyikāḥ
      sūtamāgadha saṃghāś cāpy astuvan vai janārdanam
      kuruvaṃśas tavākhyābhir āśīrbhir bharatarṣabha
utthāya tu yathākālam uttarā yadunandanam
      abhyavādayata prītā saha putreṇa bhārata
      tatas tasmai dadau prīto bahuratnaṃ viśeṣataḥ
tathānye vṛṣṇiśārdūlā nāma cāsyākarot prabhuḥ
      pitus tava mahārāja satyasaṃdho janārdanaḥ
parikṣīṇe kule yasmāj jāto 'yam abhimanyujaḥ
     parikṣid iti nāmāsya bhavatv ity abravīt tadā
so 'vardhata yathākālaṃ pitā tava narādhipa
     manaḥ prahlādanaś cāsīt sarvalokasya bhārata
māsajātas tu te vīra pitā bhavati bhārata
     athājagmuḥ subahulaṃ ratnam ādāya pāṇḍavāḥ
tān samīpagatāñ śrutvā niryayur vṛṣṇi puṃgavāḥ
     alaṃcakruś ca mālyaughaiḥ puruṣā nāgasāhvayam
patākābhir vicitrābhir dhvajaiś ca vividhair api
     veśmāni samalaṃcakruḥ paurāś cāpi janādhipa
devatāyatanānāṃ ca pūjā bahuvidhās tathā
     saṃdideśātha viduraḥ pāṇḍuputra priyepsayā
rājamārgāś ca tatrāsan sumanobhir alaṃkṛtāḥ
     śuśubhe tatparaṃ cāpi samudraughanibhasvanam
nartakaiś cāpi nṛtyadbhir gāyanānāṃ ca nisvanaiḥ
     āsīd vaiśravaṇasyeva nivāsas tat puraṃ tadā
bandibhiś ca narai rājan strī sahāyaiḥ sahasraśaḥ
     tatra tatra vivikteṣu samantād upaśobhitam
patākā dhūyamānāś ca śvasatā mātariśvanā
     adarśayann iva tadā kurūn vai dakṣiṇottarān
aghoṣayat tadā cāpi puruṣo rājadhūr gataḥ
     sarvarātri vihāro 'dya ratnābharaṇa lakṣaṇaḥ
