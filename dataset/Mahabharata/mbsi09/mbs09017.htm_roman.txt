[s]
      śalye tu nihate rājan madrarājapadānugāḥ
      rathāḥ saptaśatā vīrā niryayur mahato balāt
duryodhanas tu dviradam āruhyācalasaṃnibham
      chattreṇa dhriyamāṇena vījyamānaś ca cāmaraiḥ
      na gantavyaṃ na gantavyam iti madrān avārayat
duryodhanena te vīrā vāryamāṇāḥ punaḥ punaḥ
      yudhiṣṭhiraṃ jighāṃsantaḥ pāṇḍūnāṃ prāviśan balam
te tu śūrā mahārāja kṛtacittāḥ sma yodhane
      dhanuḥ śabdaṃ mahat kṛtvā sahāyudhyanta pāṇḍavaiḥ
śrutvā tu nihataṃ śalyaṃ dharmaputraṃ ca pīḍitam
      madrarājapriye yuktair madrakāṇāṃ mahārathaiḥ
ājagāma tataḥ pārtho gāṇḍīvaṃ vikṣipan dhanuḥ
      pūrayan rathaghoṣeṇa diśaḥ sarvā mahārathaḥ
tato 'rjunaś ca bhīmaś ca mādrīputrau ca pāṇḍavau
      sātyakiś ca naravyāghro draupadeyāś ca sarvaśaḥ
dhṛṣṭadyumnaḥ śikhaṇḍī ca pāñcālāḥ saha somakaiḥ
      yudhiṣṭhiraṃ parīpsantaḥ samantāt paryavārayan
te samantāt parivṛtāḥ pāṇḍavaiḥ puruṣarṣabhāḥ
      kṣobhayanti sma tāṃ senāṃ makarāḥ sāgaraṃ yathā
puro vātena gaṅgeva kṣobhyamānā mahānadī
     akṣobhyata tadā rājan pāṇḍūnāṃ dhvajinī punaḥ
praskandya senāṃ mahatīṃ tyaktātmāno mahārathāḥ
     vṛkṣān iva mahāvātāḥ kampayanti sma tāvakāḥ
bahavaś cukruśus tatra kva sa rājā yudhiṣṭhiraḥ
     bhrātaro vāsya te śūrā dṛśyante na ha ke cana
pāñcālānāṃ mahāvīryāḥ śikhaṇḍī ca mahārathaḥ
     dhṛṣṭadyumno 'tha śaineyo draupadeyāś ca sarvaśaḥ
evaṃ tān vādinaḥ śūrān draupadeyā mahārathāḥ
     ahyaghnan yuyudhānaś ca madrarājapadānugān
cakrair vimathitaiḥ ke cit ke cic chinnair maha dhvajaiḥ
     pratyadṛśyanta samare tāvakā nihatāḥ paraiḥ
ālokya pāṇḍavān yuddhe yodhā rājan samantataḥ
     vāryamāṇā yayur vegāt tava putreṇa bhārata
duryodhanas tu tān vīrān vārayām āsa sāntvayan
     na cāsya śāsanaṃ kaś cit tatra cakre mahārathaḥ
tato gāndhārarājasya putraḥ śakunir abravīt
     duryodhanaṃ mahārāja vacanaṃ vacanakṣamaḥ
kiṃ naḥ saṃprekṣamāṇānāṃ madrāṇāṃ hanyate balam
     na yuktam etat samare tvayi tiṣṭhati bhārata
sahitair nāma yoddhavyam ity eṣā samayaḥ kṛtaḥ
     atha kasmāt parān eva ghnato marṣayase nṛpa
[dur]
     vāryamāṇā mayā pūrvaṃ naite cakrur vaco mama
     ete hi nihatāḥ sarve praskannāḥ pāṇḍuvāhinīm
[ṣakuni]
     na bhartuḥ śāsanaṃ vīrā raṇe kurvanty amarṣitāḥ
     alaṃ kroddhuṃ tathaiteṣāṃ nāyaṃ kāla upekṣitum
yāmaḥ sarve 'tra saṃbhūya savājirathakuñjarāḥ
     paritrātuṃ maheṣvāsān madrarājapadānugān
anyonyaṃ parirakṣāmo yatnena mahatā nṛpa
     evaṃ sarve 'nusaṃcintya prayayur yatra sainikāḥ
[s]
     evam uktas tato rājā balenā mahatā vṛtaḥ
     prayayau siṃhanādena kampayan vai vasuṃdharām
hatavidhyata gṛhṇīta praharadhvaṃ nikṛntata
     ity āsīt tumulaḥ śabdas tava sainyasya bhārata
pāṇḍavās tu raṇe dṛṣṭvā madrarājapadānugān
     sahitān abhyavartanta gulmam āsthāya madhyamam
te muhūrtād raṇe vīrā hastāhastaṃ viśāṃ pate
     nihatāḥ pratyadṛśyanta madrarājapadānugāḥ
tato naḥ saṃprayātānāṃ hatāmitrās tarasvinaḥ
     hṛṣṭāḥ kilakilā śabdam akurvan sahitāḥ pare
athotthitāni ruṇḍāni samadṛśyanta sarvaśaḥ
     papāta mahatī colkā madhyenādhitya maṇḍalam
rathair bhagnair yugākṣaiś ca nihataiś ca mahārathaiḥ
     aśvair nipatitaiś caiva saṃchannābhūd vasuṃdharā
vātāyamānais turagair yugāsaktais turaṃgamaiḥ
     adṛśyanta mahārāja yodhās tatra raṇājire
bhagnacakrān rathān ke cid avahaṃs turagā raṇe
     rathārthaṃ ke cid ādāya diśo daśavibabhramuḥ
     tatra tatra ca dṛśyante yoktraiḥ śliṣṭāḥ sma vājinaḥ
rathinaḥ patamānāś ca vyadṛśyanta narottama
     gaganāt pracyutāḥ siddhāḥ puṇyānām iva saṃkṣaye
nihateṣu ca śūreṣu madrarājānugeṣu ca
     asmān āpatataś cāpi dṛṣṭvā pārtha mahārathāḥ
abhyavartanta vegena jaya gṛdhrāḥ prahāriṇaḥ
     bāṇaśabdaravān kṛtvā vimiśrāñ śaṅkhanisvanaiḥ
asmāṃs tu punar āsādya labdhalakṣāḥ prahāriṇaḥ
     śarāsanāni dhunvānāḥ siṃhanādān pracukruśuḥ
tato hatam abhiprekṣya madrarājabalaṃ mahat
     madrarājaṃ ca samare dṛṣṭvā śūraṃ nipātitam
     duryodhana balaṃ sarvaṃ punar āsīt parāṅmukham
vadhyamānaṃ mahārāja pāṇḍavair jitakāśibhiḥ
     diśo bhede 'tha saṃbhrāntaṃ trāsitaṃ dṛḍhadhanvibhiḥ
