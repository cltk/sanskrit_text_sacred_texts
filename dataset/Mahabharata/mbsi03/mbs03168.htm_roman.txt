[arj]
      tato 'śmavarṣaṃ sumahat prādurāsīt samantataḥ
      nagamātrair mahāghorais tan māṃ dṛḍham apīḍayat
tad ahaṃ vajrasaṃkāśaiḥ śarair indrāstra coditaiḥ
      acūrṇayaṃ vegavadbhiḥ śatadhaikaikam āhave
cūrṇyamāne 'śmavarṣe tu pāvakaḥ samajāyata
      tatrāśma cūrṇam apatat pāvakaprakarā iva
tato 'śmavarṣe nihate jalavarṣaṃ mahattaram
      dhārābhir akṣamātrābhiḥ prādurāsīn mamāntake
nabhasaḥ prayutā dhārās tigmavīryāḥ sahasraśaḥ
      āvṛṇvan sarvato vyoma diśaś copadiśas tathā
dhārāṇāṃ ca nipātena vāyor visphūrjitena ca
      garjitena ca daityānāṃ na prājñāyata kiṃ cana
dhārā divi ca saṃbaddhā vasudhāyāṃ ca sarvaśaḥ
      vyāmohayanta māṃ tatra nipatantyo 'niśaṃ bhuvi
tatropadiṣṭam indreṇa divyam astraṃ viśoṣaṇam
      dīptaṃ prāhiṇavaṃ ghoram aśuṣyat tena taj jalam
hate 'śmavarṣe tu mayā jalavarṣe ca śoṣite
      mumucur dānavā māyām agniṃ vāyuṃ ca mānada
tato 'ham agniṃ vyadhamaṃ salilāstreṇa sarvaśaḥ
     śailena ca mahāstreṇa vāyor vegam adhārayam
tasyāṃ pratihatāyāṃ tu dānavā yuddhadurmadāḥ
     prākurvan vividhā māyā yaugapadyena bhārata
tato varṣaṃ prādurabhūt sumahan moma harṣaṇam
     astrāṇāṃ ghorarūpāṇām agner vāyos tathāśmanām
sā tu māyāmayī vṛṣṭiḥ pīḍayām āsa māṃ yudhi
     atha ghoraṃ tamas tīvraṃ prādurāsīt samantataḥ
tamasā saṃvṛte loke ghoreṇa paruṣeṇa ca
     turagā vimukhāś cāsan prāskhalac cāpi mātaliḥ
hastād dhiraṇmayaś cāsya pratodaḥ prāpatad bhuvi
     asakṛc cāha māṃ bhītaḥ kvāsīti bharatarṣabha
māṃ ca bhīr āviśat tīvrā tasmin vigatacetasi
     sa ca māṃ vigatajñānaḥ saṃtrasta idam abravīt
surāṇām asurāṇāṃ ca saṃgrāmaḥ sumahān abhūt
     amṛtārthe purā pārtha sa ca dṛṣṭo mayānagha
śambarasya vadhe cāpi saṃgrāmaḥ sumahān abhūt
     sārathyaṃ devarājasya tatrāpi kṛtavān aham
tathaiva vṛtrasya vadhe saṃgṛhītā hayā mayā
     vairocaner mayā yuddhaṃ dṛṣṭaṃ cāpi sudāruṇam
ete mayā mahāghorāḥ saṃgrāmāḥ paryupāsitāḥ
     na cāpi vigatajñāno bhūtapūrvo 'smi pāṇḍava
pitāmahena saṃhāraḥ prajānāṃ vihito dhruvam
     na hi yuddham idaṃ yuktam anyatra jagataḥ kṣayāt
tasya tad vacanaṃ śrutvā saṃstabhyātmānam ātmanā
     mohayiṣyan dānavānām ahaṃ māyāmayaṃ balam
abruvaṃ mātaliṃ bhītaṃ paśya me bhujayor balam
     astrāṇāṃ ca prabhāvaṃ me dhanuṣo gāṇḍivasya ca
adyāstra māyayaiteṣāṃ māyām etāṃ sudāruṇām
     vinihanmi tamaś cograṃ mā bhaiḥ sūta sthiro bhava
evam uktvāham asṛjam astramāyāṃ narādhipa
     mohinīṃ sarvaśatrūṇāṃ hitāya tridivaukasām
pīḍyamānāsu māyāsu tāsu tāsv asureśvarāḥ
     punar bahuvidhā māyāḥ prākurvann amitaujasaḥ
punaḥ prakāśam abhavat tamasā grasyate punaḥ
     vrajaty adarśanaṃ lokaḥ punar apsu nimajjati
susaṃgṛhītair haribhiḥ prakāśe sati mātaliḥ
     vyacarat syandanāgryeṇa saṃgrāme lomaharṣaṇe
tataḥ paryapatann ugrā nivātakavacā mayi
     tān ahaṃ vivaraṃ dṛṣṭvā prāhiṇvaṃ yamasādanam
vartamāne tathā yuddhe nivātakavacāntake
     nāpaśyaṃ sahasā sarvān dānavān māyayāvṛtān
