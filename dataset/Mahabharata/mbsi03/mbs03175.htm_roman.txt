[janam]
      kathaṃ nāgāyutaprāṇo bhīmaseno mahābalaḥ
      bhayam āhārayat tīvraṃ tasmād ajagarān mune
paulastya yo ''hvayad yuddhe dhanadaṃ baladarpitaḥ
      nalinyāṃ kadanaṃ kṛtvā varāṇāṃ yakṣarakṣasām
taṃ śaṃsasi bhayāviṣṭam āpannam arikarṣaṇam
      etad icchāmy ahaṃ śrotuṃ paraṃ kautūhalaṃ hi me
[vai]
      bahvāścarye vane teṣāṃ vasatām ugradhanvinām
      prāptānām āśramād rājan rājarṣer vṛṣaparvaṇaḥ
yadṛcchayā dhanuḥ pānir baddhakhaḍgo vṛkodaraḥ
      dadarśa tad vanaṃ ramyadevagandharvasevitam
sa dadarśa śubhān deśān girer himavatas tadā
      devarṣisiddhacaritān apsarogaṇasevitān
cakoraiś cakravākaiś ca pakṣibhir jīva jīvikaiḥ
      kolikair bhṛṅgarājaiś ca tatra tatra vināditān
nityapuṣpaphalair vṛkṣair himasaṃsparśa komalaiḥ
      upetān bahula chāyair mano nayananandanaiḥ
sa saṃpaśyan girinadīr vaiḍūdya maṇisaṃnibhaiḥ
      salilair himasaṃsparśair haṃsakāraṇḍavāyutaiḥ
vanāni devadārūṇāṃ meghānām iva vāgurāḥ
     haricandana miśrāṇi tuṅgakālīyakāny api
mṛgayāṃ paridhāvan sa sameṣu marudhanvasu
     vidhyan mṛgāñ śaraiḥ śuddhaiś cacāra sumahābalaḥ
sa dadarśa mahākāyaṃ bhujaṅgaṃ lomaharṣaṇam
     giridurge samāpannaṃ kāyenāvṛtya kandaram
parvatābhogavarṣmāṇaṃ bhogaiś candrārkamaṇḍalaiḥ
     citrāṅgam ajinaiś citrair haridrā sadṛśachavim
guhākāreṇa vaktreṇa caturdaṃṣṭreṇa rājatā
     dīptākṣeṇātitāmreṇa lihantaṃ sṛkkiṇī muhuḥ
trāsanaṃ sarvabhūtānāṃ kālāntakayamopamam
     niḥśvāsakṣveḍa nādena bhartsayantam iva sthitam
sa bhīma sahasābhyetya pṛdākuḥ kṣudhito bhṛśam
     jagrāhājagaro grāho bhujayor ubhayor balāt
tena saṃspṛṣṭa mātrasya bhimasenasya vai tadā
     saṃjñā mumoha sahasā varadānena tasya ha
daśanāgasahasrāṇi dhārayanti hi yad balam
     tad balaṃ bhīmasenasya bhujayor asamaṃ paraiḥ
sa tejasvī tathā tena bhujagena vaśīkṛtaḥ
     visphurañ śanakair bhīmo na śaśāka viceṣṭitum
nāgāyuta samaprāṇaḥ siṃhaskandho mahābhujaḥ
     gṛhīto vyajahāt sattvaṃ varadānena mohitaḥ
sa hi prayatnam akarot tīvram ātmavimokṣaṇe
     na cainam aśakad vīraḥ kathaṃ cit pratibādhitum
