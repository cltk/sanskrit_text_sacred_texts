[lomaṣā]
      samudraṃ te samāśritya vāruṇaṃ nidhim ambhasām
      kāleyāḥ saṃpravartanta trailokyasya vināśane
te rātrau samabhikruddhā bhakṣayanti sadā munīn
      āśrameṣu ca ye santi punyeṣv āyataneṣu ca
vasisthasyāśrame viprā bhakṣitās tair durātmabhiḥ
      aśītiśatam aṣṭau ca nava cānye tapasvinaḥ
cyavanasyāśramaṃ gatvā punyaṃ dvija nisevitam
      phalamūlāśanānāṃ hi munīnāṃ bhakṣitaṃ śatam
evaṃ rātrau sma kurvanti viviśuś cārṇavaṃ divā
      bharadvājāśrame caiva niyatā brahmacāriṇaḥ
      vāyvāhārāmbubhakṣāś ca viṃśatiḥ saṃnipātitāḥ
evaṃ krameṇa sarvāṃs tān āśramān dānavās tadā
      niśāyāṃ paridhāvanti mattā bhujabalāśrayāt
      kālopasṛṣṭāḥ kāleyā ghnanto dvija ganān bahūn
na cainān anvabudhyanta manujā manujottama
      evaṃ pravṛttān daityāṃs tāṃs tāpaseṣu tapasviṣu
prabhāte samadṛśyanta niyatāhāra karśitāḥ
      mahītalasthā munayaḥ śarīrair gatajīvitaiḥ
kṣīṇamāṃsair virudhirair vimajjāntrair visaṃdhibhiḥ
      ākīrṇair ācitā bhūmiḥ śaṅkhānām iva rāśibhiḥ
kalaśair vipraviddhaiś ca sruvair bhagnais tathaiva ca
     vikīrṇair agnihotraiś ca bhūr babhūva samāvṛtā
niḥsvādhyāya vaṣatkāraṃ naṣṭayajñotsava kriyam
     jagad āsīn nirutsāhaṃ kāleya bhayapīḍitam
evaṃ prakṣīyamāṇāś ca mānavā manujeśvara
     ātmatrāṇa parā bhītāḥ prādravanta diśo bhayāt
ke cid guhāḥ praviviśur nirjharāṃś cāpare śritāḥ
     apare maraṇodvignā bhayāt prānān samutsṛjan
ke cid atra maheṣvāsāḥ śūrāḥ paramadarpitāḥ
     mārgamāṇāḥ paraṃ yatnaṃ dānavānāṃ pracakrire
na caitān adhijagmus te samudraṃ samupāśritān
     śramaṃ jagmuś ca paramam ājagmuḥ kṣayam eva ca
jagaty upaśamaṃ yāte naṣṭayajñotsava kriye
     ājagmuḥ paramām ārtiṃ tridaśā manujeśvara
sametya samahendrāś ca bhayān mantraṃ pracakrire
     nārāyaṇaṃ puraskṛtya vaikuṇṭham aparājitam
tato devāḥ sametās te tadocur madhusūdanam
     tvaṃ naḥ sraṣṭā ca pātā ca bhartā ca jagataḥ prabho
     tvayā sṛṣṭam idaṃ sarvaṃ yac ceṅgaṃ yac ca neṅgati
tvayā bhūmiḥ purā naṣṭā samudrāt puskarekṣaṇa
     vārāhaṃ rūpam āsthāya jagad arthe samuddhṛtā
ādi daityo mahāvīryo hiraṇyakaśipus tvayā
     nārasiṃhaṃ vapuḥ kṛtvā sūditaḥ puruṣottama
avadhyaḥ sarvabhūtānāṃ baliś cāpi mahāsuraḥ
     vāmanaṃ vapur āśritya trailokyād bhraṃśitas tvayā
asuraś ca maheṣvāso jambha ity abhiviśrutaḥ
     yajñakṣobhakaraḥ krūras tvayaiva vinipātitaḥ
evamādīni karmāṇi yeṣāṃ saṃkhyā na vidyate
     asmākaṃ bhayabhītānāṃ tvaṃ gatir madhusūdana
tasmāt tvāṃ devadeveśa lokārthaṃ jñāpayāmahe
     rakṣa lokāṃś ca devāṃś ca śakraṃ ca mahato bhayāt
