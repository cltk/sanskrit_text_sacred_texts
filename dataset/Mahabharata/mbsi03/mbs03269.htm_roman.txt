[mārk]
      tato niviśamānāṃs tān sainikān rāvaṇānugāḥ
      abhijagmur gaṇān eke piśācakṣudrarakṣasām
parvaṇaḥ pūtano jambhaḥ kharaḥ krodhavaśo hariḥ
      prarujaś cārujaś caiva praghasaś caivam ādayaḥ
tato 'bhipatatāṃ teṣām adṛśyānāṃ durātmanām
      antardhānavadhaṃ tajjñaś cakāra sa vibhīṣaṇaḥ
te dṛśyamānā haribhir balibhir dūrapātibhiḥ
      nihatāḥ sarvaśo rājan mahīṃ jagmur gatāsavaḥ
amṛṣyamāṇaḥ sabalo rāvaṇo niryayāv atha
      vyūhya cauśanasaṃ vyūhaṃ harīn sarvān ahārayat
rāghavas tv abhiniryāya vyūḍhānīkaṃ daśānanam
      bārhaspatyaṃ vidhiṃ kṛtvā pratyavyūhan niśācaram
sametya yuyudhe tatra tato rāmeṇa rāvaṇaḥ
      yuyudhe lakṣmaṇaś caiva tathaivendra jitā saha
virūpākṣeṇa sugrīvas tāreṇa ca nikharvaṭaḥ
      tuṇḍena ca nalas tatra paṭuśaḥ panasena ca
viṣahyaṃ yaṃ hi yo mene sa sa tena sameyivān
      yuyudhe yuddhavelāyāṃ svabāhubalam āśritha
sa saṃprahāro vavṛdhe bhīrūṇāṃ bhayavardhanaḥ
     loma saṃharṣaṇo ghoraḥ purā devāsure yathā
rāvaṇo rāmam ānarcchac chakti śūlāsivṛṣṭibhiḥ
     niśitair āyasais tīkṣṇai rāvaṇaṃ cāpi rāghavaḥ
tathaivendra jitaṃ yattaṃ lakṣmaṇo marmabhedibhiḥ
     indrajic cāpi saumitriṃ bibheda bahubhiḥ śaraiḥ
vibhīṣaṇaḥ prahastaṃ ca prahastaś ca vibhīṣaṇam
     khagapatraiḥ śarais tīkṣṇair abhyavarṣad gatavyathaḥ
teṣāṃ balavatām āsīn mahāstrāṇāṃ samāgamaḥ
     vivyathuḥ sakalā yena trayo lokāś carācarāḥ
