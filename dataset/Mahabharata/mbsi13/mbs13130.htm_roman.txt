[umā]
      deśeṣu ramaṇīyeṣu girīṇāṃ nirjhareṣu ca
      sravantīnāṃ ca kuñjeṣu parvatopavaneṣu ca
deśeṣu ca vicitreṣu phalavatsu samāhitāḥ
      mūlavatsu ca deśeṣu vasanti niyatavratāḥ
teṣām api vidhiṃ puṇyaṃ śrotum icchāmi śaṃkara
      vānaprastheṣu deveśa svaśarīropajīviṣu
[maheṣvara]
      vānaprastheṣu yo dharmas taṃ me śṛṇu samāhitā
      śrutvā caikamanā devi dharmabuddhiparā bhava
saṃsiddhair niyataiḥ sadbhir vanavāsam upāgataiḥ
      vānaprasthair idaṃ karma kartavyaṃ śṛṇu yādṛśam
trikālam abhiṣekārthaḥ pitṛdevārcanaṃ kriyā
      agnihotraparispanda iṣṭi homavidhis tathā
nīvāra grahaṇaṃ caiva phalamūlaniṣevaṇam
      iṅgudair aṇḍa tailānāṃ snehārthaṃ ca niṣevaṇam
yogacaryā kṛtaiḥ siddhaiḥ kāmakrodhavivarjanam
      vīraśayyām upāsadbhir vīra sthānopasevibhiḥ
yuktair yogavahaiḥ sadbhir grīṣme pañcatapais tathā
      maṇḍūkayoganiyatair yathānyāya niṣevibhiḥ
vīrāsana gatair nityaṃ sthaṇḍile śayanais tathā
     śītayogo 'gniyogaś ca cartavyo dharmabuddhibhiḥ
abbhakṣair vāyubhakṣaiś ca śaivālottara bhojanaiḥ
     aśmakuṭṭais tathā dāntaiḥ saṃprakṣālais tathāparaiḥ
cīravalkala saṃvītair mṛgacarma nivāsibhiḥ
     kāryā yātrā yathākālaṃ yathā dharmaṃ yathāvidhi
vananityair vanacarair vanapair vanagocaraiḥ
     vanaṃ gurum ivāsādya vastavyaṃ vanajīvibhiḥ
teṣāṃ homakriyā dharmaḥ pañca yajñaniṣevaṇam
     nāgapañcamayajñasya vedoktasyānupālanam
aṣṭamī yajñaparatā cāturmāsya niṣevaṇam
     paurṇamāsyāṃ tu yo yajño nityayajñas tathaiva ca
vimuktā dārasaṃyogair vimuktāḥ sarvasaṃkaraiḥ
     vimuktāḥ sarvapāpaiś ca caranti munayo vane
srugbhāṇḍa paramā nityaṃ tretāgniśaraṇāḥ sadā
     santaḥ satpatha nityā ye te yānti paramāṃ gatim
brahmalokaṃ mahāpuṇyaṃ somalokaṃ ca śāśvatam
     gacchanti munayaḥ siddhā ṛṣidharmavyapāśrayāt
eṣa dharmo mayā devi vāna prasthāśritāḥ śubhaḥ
     vistareṇārtha saṃpanno yathā sthūlam udāhṛtaḥ
[u]
     bhagavan devadeveśa sarvabhūtanamaskṛta
     yo dharmo munisaṃghasya siddhivādeṣu taṃ vada
siddhivādeṣu saṃsiddhās tathā vananivāsinaḥ
     svairiṇo dārasaṃyuktās teṣāṃ dharmaḥ kathaṃ smṛtaḥ
[m]
     svairiṇas tāpasā devi sarve dāravihāriṇaḥ
     teṣāṃ mauṇḍyaṃ kaṣāyaś ca vāsarātriś ca kāraṇam
trikālam abhiṣekaś ca hotraṃ tv ṛṣikṛtaṃ mahat
     samādhiḥ satpatha sthānaṃ yathodita niṣevaṇam
ye ca te pūrvakathitā dharmā vananivāsinām
     yadi sevanti dharmās tān āpnuvanti tapaḥphalam
ye ca dampati dharmāṇaḥ svadāraniyatendriyāḥ
     caranti vidhidṛṣṭaṃ tad ṛtukālābhigāminaḥ
teṣām ṛṣikṛto dharmo dharmiṇām upapadyate
     na kāmakārāt kāmo 'nyaḥ saṃsevyo dharmadarśibhiḥ
sarvabhūteṣu yaḥ samyag dadāty abhayadakṣiṇām
     hiṃsā roṣavimuktātmā sa vai dharmeṇa yujyate
sarvabhūtānukampī yaḥ sarvabhūtārjava vrataḥ
     sarvabhūtātmabhūtaś ca sa vai dharmeṇa yujyate
sarvavedeṣu vā snānaṃ sarvabhūteṣu cārjavam
     ubhe ete same syātām ārjavaṃ vā viśiṣyate
ārjavaṃ dharma ity āhur adharmo jihma ucyate
     ārjaveneha saṃyukto naro dharmeṇa yujyate
ārjavo bhuvane nityaṃ vasaty amara saṃnidhau
     tasmād ārjavanityaḥ syād ya icched dharmam ātmanaḥ
kṣānto dānto jitakrodho dharmabhūto 'vihiṃsakaḥ
     dharme ratamanā nityaṃ naro dharmeṇa yujyate
vyapetatandro dharmātmā śakyā satpatham āśritaḥ
     cāritraparamo buddho brahmabhūyāya kalpate
[u]
     āśramābhiratā deva tāpasā ye tapodhanāḥ
     dīptimantaḥ kayā caiva caryayātha bhavanti te
rājāno rājaputrāś ca nirdhanā vā mahādhanāḥ
     karmaṇā kena bhagavan prāpnuvanti mahāphalam
nityaṃ sthānam upāgamya divyacandana rūṣitāḥ
     kena vā karmaṇā deva bhavanti vanagocarāḥ
etaṃ me saṃśayaṃ deva tapaścaryā gataṃ śubham
     śaṃsa sarvam aśeṣeṇa tryakṣa tripuranāśana
[m]
     upavāsavratair dāntā ahiṃsrāḥ satyavādinaḥ
     saṃsiddhāḥ pretya gandharvaiḥ saha modanty anāmayāḥ
maṇḍūkayogaśayano yathāsthānaṃ yathāvidhi
     dīkṣāṃ carati dharmātmā sa nāgaiḥ saha modate
śaṣpaṃ mṛgamukhotsṛṣṭaṃ yo mṛgaiḥ saha sevate
     dīkṣito vai mudā yuktaḥ sa gacchaty amarāvatīm
śaivālaṃ śīrṇaparṇaṃ vā tad vrato yo niṣevate
     śītayogavaho nityaṃ sa gacchet paramāṃ gatim
vāyubhakṣo 'mbubhakṣo vā phalamūlāśano 'pi vā
     yakṣeṣv aiśvaryam ādhāya modate 'psarasāṃ gaṇaiḥ
agniyogavaho grīṣme vidhidṛṣṭena karmaṇā
     cīrtvā dvādaśa varṣāṇi rājā bhavati pārthivaḥ
āhāraniyamaṃ kṛtvā munir dvādaśa vārṣikam
     maruṃ saṃsādhya yatnena rājā bhavati pārthivaḥ
sthaṇḍile śuddham ākāśaṃ parigṛhya samantataḥ
     praviśya ca mudā yukto dīkṣāṃ dvādaśa vārṣikīm
sthaṇḍilasya phalāny āhur yānāni śayanāni ca
     gṛhāṇi ca mahārhāṇi candra śubhrāṇi bhāmini
ātmānam upajīvan yo niyato niyatāśanaḥ
     dehaṃ vānaśane tyaktvā sasvargaṃ samupāśnute
ātmānam upajīvan yo dīkṣāṃ dvādaśa vārṣikīm
     tyaktvā mahārṇave dehaṃ vāruṇaṃ lokam aśnute
ātmānam upajīvan yo dīkṣāṃ dvādaśa vārṣikīm
     aśmanā caraṇau bhittvā guhyakeṣu sa modate
sādhayitvātmanātmānaṃ nirdvaṃdvo niṣparigrahaḥ
     cīrtvā dvādaśa varṣāṇi dīkṣām ekāṃ manogatām
     svaga lokam avāpnoti devaiś ca saha modate
ātmānam upajīvan yo dīkṣāṃ dvādaśa vārṣikīm
     hutvāgnau deham utsṛjya vahni loke mahīyate
yas tu devi yathānyāyaṃ dīkṣito niyato dvijaḥ
     ātmany ātmānam ādhāya nirdvaṃdvo niṣparigrahaḥ
cīrtvā dvādaśa varṣāṇi dīkṣām ekāṃ manogatām
     araṇī sahitaṃ skandhe baddhvā gacchaty anāvṛtaḥ
vīrādhvāna manā nityaṃ vīrāsana ratas tathā
     vīra sthāyī ca satataṃ sa vīra gatim āpnuyāt
sa śakra lokago nityaṃ sarvakāmapuraskṛtaḥ
     divyapuṣpasamākīrṇo divyacandana bhūṣitaḥ
     sukhaṃ vasati dharmātmā divi devagaṇaiḥ saha
vīralokagato vīro vīra yogavahaḥ sadā
     sattvasthaḥ sarvam utsṛjya dīkṣito niyataḥ śuciḥ
     vīrādhvānaṃ prapadyed yas tasya lokāḥ sanātanāḥ
kāmagena vimānena sa vai carati cchandataḥ
     śakra lokagataḥ śrīmān modate ca nirāmayaḥ
