[vā]
      nedaṃ kṛcchram anuprāpto bhavān syād vasudhādhipa
      yady ahaṃ dvārakāyāṃ syāṃ rājan saṃnihitaḥ purā
āgacheyam ahaṃ dyūtam anāhūto 'pi kauravaiḥ
      āmbikeyena durdharṣa rājñā duryodhanena ca
vārayeyam ahaṃ dyūtaṃ bahūn doṣān pradarśayan
      bhīṣmadroṇau samānāyya kṛpaṃ bāhlīkam eva ca
vaicitravīryaṃ rājānam ala dyūtena kaurava
      putrāṇāṃ tava rājendra tvannimittam iti prabho
tatra vakṣyāmy ahaṃ doṣān yair bhavān avarophitaḥ
      vīrasenasuto yaś ca rājyāt prabhraṃśitaḥ purā
abhakṣita vināśaṃca devanena viśāṃ pate
      sātatyaṃ ca prasaṅgasya varṇayeyaṃ yathāsukham
striyo 'kṣā mṛgayā pānam etat kāmasamutthitam
      vyasanaṃ catuṣṭayaṃ proktaṃ yai rājan bhraśyate sriyaḥ
tatra sarvatra vaktavyaṃ manyante śāstrakovidāḥ
      viśeṣataś ca vaktavyaṃ dyūte paśyanti tadvidaḥ
ekāhnā dravyanāśo 'tra dhruvaṃ vyasanam eva ca
      abhukta nāśaś cārthānāṃ vāk pauruṣyaṃ ca kevalam
etac cānyac ca kauravya prasaṅgi kaṭukodayam
     dyūte brūyāṃ mahābāho samāsādyāmbikā sutam
evam ukto yadi mayā gṛhṇīyād vacanaṃ mama
     anāmayaṃ syād dharmasya kurūṇāṃ kurunandana
na cet sa mama rājendra gṛhṇīyān madhuraṃ vacaḥ
     pathyaṃ ca bharataśreṣṭha nigṛhṇīyāṃ balena tam
athainān abhinīyaivaṃ suhṛdo nāma durhṛdaḥ
     sabhāsadaś ca tān sarvān bhedayeyaṃ durodarān
asāṃnidhyaṃ tu kauravya mamānarteṣv abhūt tadā
     yenedaṃ vyasanaṃ prāptā bhavanto dyūtakāritam
so 'ham etya kuruśreṣṭha dvārakāṃ pāṇḍunandana
     aśrauṣaṃ tvāṃ vyasaninaṃ yuyudhānād yathā tatham
śrutvaiva cāhaṃ rājendra paramodvigna mānasaḥ
     tūrṇam abhyāgato 'smi tvāṃ draṣṭukāmo viśāṃ pate
aho kṛcchram anuprāptāḥ sarve sma bharatarṣabha
     ye vayaṃ tvāṃ vyasaninaṃ paśyāmaḥ saha sodaraiḥ
