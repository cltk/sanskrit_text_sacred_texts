[s]
      tasya lālapyataḥ śrutvā vṛddhaḥ kurupitāmahaḥ
      deśakālocitaṃ vākyam abravīt prītimānasaḥ
samudra iva sundhūnāṃ jyotiṣām iva bhāskaraḥ
      satyasya ca yathā santo bījānām iva corvarā
parjanya iva bhūtānāṃ pratiṣṭhā suhṛdāṃ bhava
      bāndhavās tvānujīvantu sahasrākṣam ivāmarāḥ
svabāhubalavīryeṇa dhārtarāṣṭra priyaiṣiṇā
      karṇa rājapuraṃ gatvā kāmpojā nihatās tvayā
girivraja gatāś cāpi nagnajit pramukhā nṛpāḥ
      ambaṣṭhāś ca videhāś ca gāndhārāś ca jitās tvayā
himavad durga nilayāḥ kirātā raṇakarkaśāḥ
      duryodhanasya vaśagāḥ kṛtāḥ karṇa tvayā purā
tatra tatra ca saṃgrāme duryodhanahitaiṣiṇā
      bahavaś ca jitā vīrās tvayā karma mahaujasā
yathā duryodhanas tāta sa jñātikulabāndhavaḥ
      tathā tvam api sarveṣāṃ kauravāṇāṃ gatir bhava
śivenābhivadāmi tvāṃ gaccha yudhyasva śatrubhiḥ
      anuśādhi kurūn saṃkhye dhatsva duryodnane jayam
bhavān pautra samo 'smākaṃ yathā duryodhanas tathā
     tavāpi dharmataḥ sarve yathā tasya vayaṃ tathā
yaunāt saṃbandhakāl loke viśiṣṭaṃ saṃgataṃ satām
     sadbhiḥ saha naraśreṣṭha pravadanti manīṣiṇaḥ
sa satyasaṃgaro bhūtvā mamedam iti niścitam
     kurūṇāṃ pālaya balaṃ yathā duryodhanas tathā
iti śrutvā vacaḥ so 'tha caraṇāv abhivādya ca
     yayau vaikartanaḥ karṇas tūrṇam āyodhanaṃ prati
so 'bhivīkṣya naraughāṇāṃ sthānam apratimaṃ mahat
     vyūḍhapraharaṇoraskaṃ sainyaṃ tat samabṛṃhayat
karṇaṃ dṛṣṭvā maheṣvāsaṃ yuddhāya samavasthitam
     kṣveḍitāsphoṭita ravaiḥ siṃhanāda ravair api
     dhanuḥ śabdaiś ca vividhaiḥ kuravaḥ samapūjayan
