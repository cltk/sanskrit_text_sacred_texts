[brāhmaṇa]
      āścaryaṃ nātra saṃdehaḥ suprīto 'smi bhujaṃgama
      anvarthopagatair vākyaiḥ panthānaṃ cāsmi darśitaḥ
svasti te 'stu gamiṣyāmi sādho bhujaga sattama
      smaraṇīyo 'smi bhavatā saṃpreṣaṇa niyojanaiḥ
[nāga]
      anuktvā madgataṃ kāryaṃ kvedānīṃ prasthito bhavān
      ucyatāṃ dvija yat kāryaṃ yadarthaṃ tvam ihāgataḥ
uktānukte kṛte kārye mām āmantrya dvijarṣabha
      mayā pratyabhyanujñātas tato yāsyasi brāhmaṇa
na hi māṃ kevalaṃ dṛṣṭvā tyaktvā pranayavān iha
      gantum arhasi viprarṣe vṛkṣamūlagato yathā
tvayi cāhaṃ dvijaśreṣṭha bhavān mayi na saṃśayaḥ
      loko 'yaṃ bhavataḥ sarvaḥ kā cintā mayi te 'nagha
[brāhmana]
      evam etan mahāprājña vijñātārthabhujaṃgama
      nātiriktās tvayā devāḥ sarvathaiva yathātatham
ya evāhaṃ sa eva tvam evam etad bhujaṃgama
      ahaṃ bhavāṃś ca bhūtāni sarve sarvatra gāḥ sadā
āsīt tu me bhogapate saṃśayaḥ puṇyasaṃcaye
      so 'ham uñchavrataṃ sādho cariṣyāmy arthadarśanam
eṣa me niścayaḥ sādho kṛtaḥ kāraṇavattaraḥ
     āmantrayāmi bhadraṃ te kṛtārtho 'smi bhujaṃgama
