[karṇa]
      trayaḥ kileme adhanā bhavanti; dāsaḥ śiṣyaś cāsvatantrā ca nārī
      dāsasya patnī tvaṃ dhanam asya bhadre; hīneśvarā dāsadhanaṃ ca dāsī
praviśya sā naḥ paricārair bhajasva; tat te kāryaṃ śiṣṭam āveśya veśma
      īśāḥ sma sarve tava rājaputri; bhavanti te dhārtarāṣṭrā na pārthāḥ
anyaṃ vṛṇīṣva patim āśu bhāmini; yasmād dāsyaṃ na labhase devanena
      anavadyā vai patiṣu kāmavṛttir; nityaṃ dāsye viditaṃ vai tavāstu
parājito nakulo bhīmaseno; yudhiṣṭhiraḥ sahadevo 'rjunaś ca
      dāsī bhūtā praviśa yājñaseni; parājitās te patayo na santi
prayojanaṃ cātmani kiṃ nu manyate; parākramaṃ pauruṣaṃ ceha pārthaḥ
      pāñcālyasya drupadasyātmajām imāṃ; sabhāmadhye yo 'tidevīd glaheṣu
[v]
      tad vai śrutvā bhīmaseno 'ty amarṣī; bhṛśaṃ niśaśvāsa tadārtarūpaḥ
      rājānugo dharmapāśānubaddho; dahann ivainaṃ kopavirakta dṛṣṭiḥ
[bhm]
      nāhaṃ kupye sūtaputrasya rājann; eṣa satyaṃ dāsadharmaḥ praviṣṭaḥ
      kiṃ vidviṣo vādya māṃ dhārayeyur; nādevīs tvaṃ yady anayā narendra
[vai]
      rādheyasya vaco śrutvā rājā duryodhanas tadā
      yudhiṣṭhiram uvācedaṃ tūṣṇīṃbhūtam acetasam
bhīmārjunau yamau caiva sthitau te nṛpaśāsane
      praśnaṃ prabrūhi kṛṣṇāṃ tvam ajitāṃ yadi manyase
evam uktvā sa kaunteyam apohya vasanaṃ svakam
     smayann ivaikṣat pāñcālīm aiśvaryamadamohitaḥ
kadalī daṇḍasadṛśaṃ sarvalakṣaṇapūjitam
     gajahastapratīkāśaṃ vajrapratima gauravam
abhyutsmayitvā rādheyaṃ bhīmam ādharṣayann iva
     draupadyāḥ prekṣamāṇāyāḥ savyam ūrum adarśayat
vṛkodaras tad ālokya netre utphālya lohite
     provāca rājamadhye taṃ sabhāṃ viśrāvayann iva
pitṛbhiḥ saha sālokyaṃ mā sma gacched vṛkodaraḥ
     yady etam ūruṃ gadayā na bhindyāṃ te mahāhave
kruddhasya tasya srotobhyaḥ sarvebhyaḥ pāvakārciṣaḥ
     vṛkṣasyeva viniśceruḥ koṭarebhyaḥ pradahyataḥ
[vi]
     paraṃ bhayaṃ paśyata bhīmasenād; budhyadhvaṃ rājño varuṇasyeva pāśāt
     daiverito nūnam ayaṃ purastāt; paro 'nayo bharateṣūdapādi
ati dyūtaṃ kṛtam idaṃ dhārtarāṣṭrā; ye 'syāṃ striyaṃ vivadadhvaṃ sabhāyām
     yogakṣemo dṛśyate vo mahābhayaḥ; pāpān mantrān kuravo mantrayanti
imaṃ dharmaṃ kuravo jānatāśu; durdṛṣṭe 'smin pariṣat saṃpraduṣyet
     imāṃ cet pūrvaṃ kitavo 'glahīṣyad; īśo 'bhaviṣyad aparājitātmā
svapne yathaitad dhi dhanaṃ jitaṃ syāt; tad evaṃ manye yasya dīvyaty anīśaḥ
     gāndhāri putrasya vaco niśamya; dharmād asmāt kuravo māpayāta
[dur]
     bhīmasya vākye tadvad evārjunasya; sthito 'haṃ vai yamayoś caivam eva
     yudhiṣṭhiraṃ cet pravadanty anīśam; atho dāsyān mokṣyase yājñaseni
[ar]
     īśo rājā pūrvam āsīd glahe; naḥ kuntīputro dharmarājo mahātmā
     īśas tv ayaṃ kasya parājitātmā; taj jānīdhvaṃ kuravaḥ sarva eva
[v]
     tato rājño dhṛtarāṣṭrasya gehe; gomāyur uccair vyāharad agnihotre
     taṃ rāsabhāḥ pratyabhāṣanta rājan; samantataḥ pakṣiṇaś caiva raudrāḥ
taṃ ca śabdaṃ viduras tattvavedī; śuśrāva ghoraṃ subalātmajā ca
     bhīṣmadroṇau gautamaś cāpi vidvān; svasti svastīty api caivāhur uccaiḥ
tato gāndhārī viduraś caiva vidvāṃs; tam utpātaṃ ghoram ālakṣya rājñe
     nivedayām āsatur ārtavat tadā; tato rājā vākyam idaṃ babhāṣe
hato 'si duryodhana mandabuddhe; yas tvaṃ sabhāyāṃ kurupuṃgavānām
     striyaṃ samābhāṣasi durvinīta; viśeṣato draupadīṃ dharmapatnīm
evam uktvā dhṛtarāṣṭro manīṣī; hitānveṣī bāndhavānām apāyāt
     kṛṣṇāṃ pāñcālīm abravīt sāntvapūrvaṃ; vimṛśyaitat prajñayā tattvabuddhiḥ
[dh]
     varaṃ vṛṇīṣva pāñcāli matto yad abhikāṅkṣasi
     vadhūnāṃ hi viśiṣṭā me tvaṃ dharmaparamā satī
[dra]
     dadāsi ced varaṃ mahyaṃ vṛṇomi bharatarṣabha
     sarvadharmānugaḥ śrīmān adāso 'stu yudhiṣṭhiraḥ
manasvinam ajānanto mā vai brūyuḥ kumārakāḥ
     eṣa vai dāsaputreti prativindhyaṃ tam āgatam
rājaputraḥ purā bhūtvā yathā nānyaḥ pumān kva cit
     lālito dāsaputratvaṃ paśyan naśyed dhi bhārata
[dh]
     dvitīyaṃ te varaṃ bhadre dadāmi varayasva mām
     mano hi me vitarati naikaṃ tvaṃ varam arhasi
[dra]
     sarathau sadhanuṣkau ca bhīmasenadhanaṃjayau
     nakulaṃ sahadevaṃ ca dvitīyaṃ varaye vayam
[dh]
     tṛtīyaṃ varayāsmatto nāsi dvābhyāṃ susat kṛtā
     tvaṃ hi sarvasnuṣāṇāṃ me śreyasī dharmacāriṇī
[dra]
     lobho dharmasya nāśāya bhagavan nāham utsahe
     anarhā varam ādātuṃ tṛtīyaṃ rājasattama
ekam āhur vaiśya varaṃ dvau tu kṣatrastriyā varau
     trayas tu rājño rājendra brāhmaṇasya śataṃ varāḥ
pāpīyāṃsa ime bhūtvā saṃtīrṇāḥ patayo mama
     vetsyanti caiva bhadrāṇi rājan puṇyena karmaṇā
