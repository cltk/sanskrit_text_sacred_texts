[v]
      tato divākaraḥ prīto darśayām āsa pāṇḍavam
      dīpyamānaḥ svavapuṣā jvalann iva hutāśanaḥ
yat te 'bhilaṣitaṃ rājan sarvam etad avāpsyasi
      aham annaṃ pradāsyāmi sapta pañca ca te samāḥ
phalamūlāmiṣaṃ śākaṃ saṃskṛtaṃ yan mahānase
      caturvidhaṃ tadannādyam akṣayyaṃ te bhaviṣyati
      dhanaṃ ca vividhaṃ tubhyam ity uktvāntaradhīyata
labdhvā varaṃ tu kaunteyo jalād uttīrya dharmavit
      jagrāha pādau dhaumyasya bhrātṝṃś cāsvajatācyutaḥ
draupadyā saha saṃgamya paśyamāno 'bhyayāt prabhuḥ
      mahānase tadānnaṃ tu sādhayām āsa pāṇḍavaḥ
saṃskṛtaṃ prasavaṃ yāti vanyam annaṃ caturvidham
      akṣayyaṃ vardhate cānnaṃ tena bhojayate dvijān
bhuktavatsu ca vipreṣu bhojayitvānujān api
      śeṣaṃ vighasa saṃjñaṃ tu paścād bhuṅkte yudhiṣṭhiraḥ
      yudhiṣṭhiraṃ bhojayitvā śeṣam aśnāti pārṣatī
evaṃ divākarāt prāpya divākarasamadyutiḥ
      kāmān mano 'bhilaṣitān brāhmaṇebhyo dadau prabhuḥ
purohita purogāś ca tithi nakṣatraparvasu
      yajñiyārthaḥ pravartante vidhimantrapramāṇataḥ
tataḥ kṛtasvastyayanā dhaumyena saha pāṇḍavāḥ
     dvijasaṃghaiḥ parivṛtāḥ prayayuḥ kāmyakaṃ vanam
