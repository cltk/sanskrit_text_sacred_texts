[mārk]
      āpasya muditā bhāryā sahasya paramā priyā
      bhūpatir bhuva bhartā ca janayat pāvakaṃ param
bhūtānāṃ cāpi sarveṣāṃ yaṃ prāhuḥ pāvakaṃ patim
      ātmā bhuvana bharteti sānvayeṣu dvijātiṣu
mahatāṃ caiva bhūtānāṃ sarveṣām iha yaḥ patiḥ
      bhagavān sa mahātejā nityaṃ carati pāvakaḥ
agnir gṛhapatir nāma nityaṃ yajñeṣu pūjyate
      hutaṃ vahati yo havyam asya lokasya pāvakaḥ
apāṃ garbho mahābhāgaḥ sahaputro mahādbhutaḥ
      bhūpatir bhuva bhartā ca mahataḥ patir ucyate
dahan mṛtāni bhūtāni tasyāgnir bharato 'bhavat
      agniṣṭome ca niyataḥ kratuśreṣṭho bharasya tu
āyāntaṃ niyataṃ dṛṣṭvā praviveśārṇavaṃ bhayāt
      devās taṃ nādhigacchanti mārgamāṇā yathā diśam
dṛṣṭvā tv agnir atharvāṇaṃ tato vacanam abravīt
      devānāṃ vaha havyaṃ tvam ahaṃ vīra sudurbalaḥ
      atharvan gaccha madhv akṣaṃ priyam etat kuruṣva me
preṣyacāgnir atharvāṇam anyaṃ deśaṃ tato 'gamat
      matsyās tasya samācakhyuḥ kruddhas tān agnir abravīt
bhakṣyā vai vividhair bhāvair bhaviṣyatha śarīriṇām
     atharvāṇaṃ tathā cāpi havyavāho 'bravīd vacaḥ
anunīyamāno 'pi bhṛśaṃ devavākyād dhi tena saḥ
     naicchad voḍhuṃ haviḥ sarvaṃ śarīraṃ ca samatyajat
sa tac charīraṃ saṃtyajya praviveśa dharāṃ tadā
     bhūmiṃ spṛṣṭvāsṛjad dhātūn pṛthakpṛthag atīva hi
āsyāt sugandhi tejaś ca asthibhyo devadāru ca
     śleṣmaṇaḥ sphaṭikaṃ tasya pittān marakataṃ tathā
yakṛt kṛṣṇāyasaṃ tasya tribhir eva babhuḥ prajāḥ
     nakhās tasyābhra paṭalaṃ śirā jālāni vidrumam
     śarīrād vividhāś cānye dhātavo 'syābhavan nṛpa
evaṃ tyaktvā śarīraṃ tu parame tapasi sthitaḥ
     bhṛgvaṅgirādibhir bhūyas tapasotthāpitas tadā
bhṛśaṃ jajvāla tejasvī tapasāpyāyitaḥ śikhī
     dṛṣṭvā ṛṣīn bhayāc cāpi praviveśa mahārṇavam
tasmin naṣṭe jagad bhītam atharvāṇam athāśritam
     arcayām āsur evainam atharvāṇaṃ surarṣayaḥ
atharvā tv asṛjal lokān ātmanālokya pāvakam
     miṣatāṃ sarvabhūtānām unmamātha mahārṇavam
evam agnir bhagavatā naṣṭaḥ pūrvam atharvaṇā
     āhūtaḥ sarvabhūtānāṃ havyaṃ vahati sarvadā
evaṃ tv ajanayad dhiṣṇyān vedoktān vibudhān bahūn
     vicaran vividhān deśān bhramamāṇas tu tatra vai
sindhuvarjaṃ pañca nadyo devikātha sarasvatī
     gaṅgā ca śatakumbhā ca śarayūr gaṇḍasāhvayā
carmaṇvatī mahī caiva medhyā medhātithis tathā
     tāmrāvatī vetravatī nadyas tisro 'tha kauśikī
tamasā narmadā caiva nadī godāvarī tathā
     veṇṇā praveṇī bhīmā ca medrathā caiva bhārata
bhāratī suprayogā ca kāverī murmurā tathā
     kṛṣṇā ca kṛṣṇaveṇṇā ca kapilā śoṇa eva ca
     etā nadyas tu dhiṣṇyānāṃ mātaro yāḥ prakīrtitāḥ
adbhutasya priyā bhāryā tasyāḥ putro viḍūrathaḥ
     yāvantaḥ pāvakāḥ proktāḥ somās tāvanta eva ca
atreś cāpy anvaye jātā brahmaṇo mānasāḥ prajāḥ
     atriḥ putrān sraṣṭukāmas tān evātmany adhārayat
     tasya tad brahmaṇaḥ kāyān nirharanti hutāśanāḥ
evam ete mahātmānaḥ kīrtitās te 'gnayo mayā
     aprameyā yathotpannāḥ śrīmantas timirāpahāḥ
adbhutasya tu māhātmyaṃ yathā vedeṣu kīrtitam
     tādṛśaṃ viddhi sarveṣām eko hy eṣa hutāśanaḥ
eka evaiṣa bhagavān vijñeyaḥ prathamo 'ṅgirāḥ
     bahudhāniḥsṛtaḥ kāyāj jyotiṣṭomaḥ kratur yathā
ity eṣa vaṃśaḥ sumahān agnīnāṃ kīrtito mayā
     pāvito vividhair mantrair havyaṃ vahati dehinām
