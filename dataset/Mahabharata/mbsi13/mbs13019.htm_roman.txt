[y]
      yad idaṃ sahadharmeti procyate bharatarṣabha
      pāṇigrahaṇa kāle tu strīṇām etat kathaṃ smṛtam
ārṣa eṣa bhaved dharmaḥ prājāpatyo 'tha vāsuraḥ
      yad etat sahadharmeti pūrvam uktaṃ maharṣibhiḥ
saṃdehaḥ sumahān eṣa viruddha iti me matiḥ
      iha yaḥ sahadharmo vai pretyāyaṃ vihitaḥ kva nu
svarge mṛtānāṃ bhavati sahadharmaḥ pitāmaha
      pūrvam ekas tu mriyate kva caikas tiṣṭhate vada
nānā karmaphalopetā nānā karma nivāsinaḥ
      nānā nirayaniṣṭhāntā mānuṣā bahavo yadā
anṛtāḥ striya ity evaṃ sūtrakāro vyavasyati
      yadānṛtāḥ striyās tāta sahadharmaḥ kutaḥ smṛtaḥ
anṛtāḥ striya ity evaṃ vedeṣv api hi paṭhyate
      dharmo 'yaṃ paurvikī saṃjñā upacāraḥ kriyāvidhiḥ
gahvaraṃ pratibhāty etna mama cintayato 'niśam
      niḥ saṃdeham idaṃ sarvaṃ pitāmaha yathā śrutiḥ
yad etad yādṛśaṃ caitad yathā caitat pravartitam
      nikhilena mahāprājña bhavān etad bravītu me
[bh]
     atāpy udāharantīmam itihāsaṃ purātanam
     aṣṭāvakrasya saṃvādaṃ diśayā saha bhārata
niveṣṭu kāmas tu purā aṣṭāvakro mahātapāḥ
     ṛṣer atha vadānyasya kanyāṃ vavre mahātmanaḥ
suprabhāṃ nāma vai nāmnā rūpeṇāpratimāṃ bhuvi
     guṇaprabarhāṃ śīlena sādhvīṃ cāritraśobhanām
sā tasya dṛṣṭvaiva mano jahāra śubhalocanā
     vanarājī yathā citrā vasante kusumācitā
ṛṣis tam āha deyā me sutā tubhyaṃ śṛṇuṣva me
     gaccha tāvad diśaṃ puṇyām uttarāṃ drakṣyase tataḥ
[a]
     kiṃ draṣṭavyaṃ mayā tatra vaktum arhati me bhavān
     tathedānīṃ mayā kāryaṃ yathā vakṣyati māṃ bhavān
[v]
     dhanadaṃ samatikramya himavantaṃ tathaiva ca
     rudrasyāyatanaṃ dṛṣṭvā siddhacāraṇasevitam
prahṛṣṭaiḥ pārṣadair juṣṭaṃ nṛtyadbhir vividhānanaiḥ
     divyāṅgarāgaiḥ paiśācair vanyair nānāvidhair tathā
pāṇitālasatālaiś ca śamyā tālaiḥ samais tathā
     saṃprahṛṣṭaiḥ pranṛtyadbhiḥ śarvas tatra niṣevyate
iṣṭaṃ kila girau sthānaṃ tad divyam anuśuśruma
     nityaṃ saṃnihito devas tathā pāriṣadāḥ śubhāḥ
tatra devyā tapas taptaṃ śaṃkarārthaṃ suduścaram
     atas tad iṣṭaṃ devasya tathomāyā iti śrutiḥ
tatra kūpo mahān pārśve devasyottaratas tathā
     ṛtavaḥ kālarātriś ca ye divyā ye ca mānuṣāḥ
sarve devam upāsante rūpiṇaḥ kila tatra ha
     tad atikramya bhavanaṃ tvayā yātavyam eva hi
tato nīlaṃ valoddeśaṃ drakṣyase meghasaṃnibham
     ramaṇīyaṃ manogrāhi tatra drakṣyasi vai striyam
tapasviṇīṃ mahābhāgāṃ vṛddhāṃ dīkṣām anuṣṭhitām
     draṣṭavyā sā tvayā tatra saṃpūjyā caiva yatnataḥ
tāṃ dṛṣṭvā vinivṛttas tvaṃ tataḥ pāṇiṃ grahīṣyasi
     yady eṣa samayaḥ satyaḥ sādhyatāṃ tatra gamyatām
