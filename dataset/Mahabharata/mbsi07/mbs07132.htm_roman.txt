[s]
      drupadasyātmajān dṛṣṭvā kuntibhojasutāṃs tathā
      droṇaputreṇa nihatān rākṣasāṃś ca sahasraśaḥ
yudhiṣṭhiro bhīmaseno dhṛṣṭadyumnaś ca pārṣataḥ
      yuyudhānaś ca saṃyattā yuddhāyaiva mano dadhuḥ
somadattaḥ punaḥ kurddho dṛṣṭvā sātyakim āhave
      mahatā śaravarṣeṇa chādayām āsa sarvataḥ
tataḥ samabhavad yuddham atīva bhayavardhanam
      tvadīyānāṃ pareṣāṃ ca ghoraṃ vijayakāṅkṣiṇām
daśabhiḥ sātvatasyārthe bhīmo vivyādha kauravam
      somadatto 'pi taṃ vīraṃ śatena pratyavidhyata
sātvatas tv abhisaṃkruddhaḥ putrādhibhir abhiplutam
      vṛddham ṛddhaṃ guṇaiḥ sarvair yayātim iva nāhuṣam
vivyādha daśabhis tīkṣṇaiḥ śarair vajranipātibhiḥ
      śaktyā cainam athāhatya punar vivyādha saptabhiḥ
tatas tu sātyaker arthe bhīmaseno navaṃ dṛḍham
      mumoca parighaṃ ghoraṃ somadattasya mūrdhani
sātyakiś cāgnisaṃkāśaṃ mumoca śaram uttamam
      somadattorasi kruddhaḥ supatraṃ niśitaṃ yudhi
yugapat petatur atha ghorau parighamārgaṇau
     śarīre somadattasya sa papāta mahārathaḥ
vyāmohite tu tanaye bāhlīkaḥ samupādravat
     visṛjañ śaravarṣāṇi kālavarṣīva toyadaḥ
bhīmo 'tha sātvatasyārthe bāhlīkaṃ navabhiḥ śaraiḥ
     pīḍayan vai mahātmānaṃ vivyādha raṇamūrdhani
prātipīyas tu saṃkruddhaḥ śaktiṃ bhīmasya vakṣasi
     nicakhāna mahābāhuḥ puraṃdara ivāśanim
sa tayābhihato bhīmaś cakampe ca mumoha ca
     prāpya cetaś ca balavān gadām asmai sasarja ha
sā pāṇḍavena prahitā bāhlīkasya śiro 'harat
     sa papāta hataḥ pṛthvyāṃ vajrāhata ivādrirāṭ
tasmin vinihate vīre bāhlīke puruṣarṣabhe
     putrās te 'bhyardayan bhīmaṃ daśa dāśaratheḥ samāḥ
nārācair daśabhir bhīmas tān nihatya tavātmajān
     karṇasya dayitaṃ putraṃ vṛṣasenam avākirat
tato vṛṣaratho nāma bhrātā karṇasya viśrutaḥ
     jaghāna bhīmaṃ nārācais tam apy abhyavadhīd balī
tataḥ sapta rathān vīraḥ syālānāṃ tava bhārata
     nihatya bhīmo nārācaiḥ śatacandram apothayat
amarṣayanto nihataṃ śatacandraṃ mahāratham
     śakuner bhrātaro vīrā gajākṣaḥ śarabho vibhuḥ
     abhidrutya śarais tākṣṇair bhīmasenam atāḍayan
sa tudyamāno nārācair vṛṣṭivegair ivarṣabhaḥ
     jaghāna pañcabhir bāṇaiḥ pañcaivātibalo rathān
     tān dṛṣṭvā nihatān vīrān vicelur nṛpasattamāḥ
tato yudhiṣṭhiraḥ kruddhas tavānīkam aśātayat
     miṣataḥ kumbhayoneś ca putrāṇāṃ ca tavānagha
ambaṣṭhān mālavāñ śūrāṃs trigartān sa śibīn api
     prāhiṇon mṛtyulokāya gaṇān yuddhe yudhiṣṭhiraḥ
abhīṣāhāñ śūrasenān bāhlīkān sa vasātikān
     nikṛtya pṛthivīṃ rājā cakre śoṇitakardamām
yaudheyāraṭṭa rājanya madrakāṇāṃ gaṇān yudhi
     prāhiṇon mṛtyulokāya śūrān bāṇair yudhiṣṭhiraḥ
hata āharata gṛhṇīta vidhyata vyavakṛntata
     ity āsīt tumulaḥ śabdo yudhiṣṭhira rathaṃ prati
sainyāni drāvayantaṃ taṃ droṇo dṛṣṭvā yudhiṣṭhiram
     coditas tava putreṇa sāyakair abhyavākirat
droṇas tu paramakruddho vayavyāstreṇa pārthivam
     vivyādha so 'sya tad divyam astram astreṇa jaghnivān
tasmin vinihate cāstre bhāradvājo yudhiṣṭhire
     vāruṇaṃ yāmyam āgneyaṃ tvāṣṭraṃ sāvitram eva ca
     cikṣepa paramakruddho jighāṃsuḥ pāṇḍunandanam
kṣiptāni kṣipyamāṇāni tāni cāstrāṇi dharmajaḥ
     jaghānāstrair mahābāhuḥ kumbhayoner avitrasan
satyāṃ cikīrṣamāṇas tu prathijñāṃ kumbhasaṃbhavaḥ
     prāduścakre 'stram aindraṃ vai prājāpatyaṃ ca bhārata
     jighāṃsur dharmatanayaṃ tava putra hite rataḥ
patiḥ kurūṇāṃ gajasiṃhagāmī; viśālavakṣāḥ pṛthu lohitākṣaḥ
     prāduścakārāstram ahīna tejā; māhendram anyat sa jaghāna te 'stre
vihanyamāneṣv astreṣu droṇaḥ krodhasamanvitaḥ
     yudhiṣṭhira vadhaprepsur brāhmam astram udairayat
tato nājñāsiṣaṃ kiṃ cid ghoreṇa tamasāvṛte
     sarvabhūtāni ca paraṃ trāsaṃ jagmur mahīpate
brahmāstram udyataṃ dṛṣṭvā kuntīputro yudhiṣṭhiraḥ
     brahmāstreṇaiva rājendra tad astraṃ pratyavārayat
tataḥ sainika mukhyās te praśaśaṃsur nararṣabhau
     droṇa pārthau maheṣvāsau sarvayuddhaviśāradau
tataḥ pramucya kaunteyaṃ droṇo drupada vāhinīm
     vyadhamad roṣatāmrākṣo vāyavyāstreṇa bhārata
te hanyamānā droṇena pāñcālāḥ prādravan bhayāt
     paśyato bhīmasenasya pārthasya ca mahātmanaḥ
tataḥ kirīṭī bhīmaś ca sahasā saṃnyavartatām
     mahadbhyāṃ rathavaṃśābhyāṃ parigṛhya balaṃ tava
bībhatsur dakṣiṇaṃ pārśvam uttaraṃ tu vṛkodaraḥ
     bhāradvājaṃ śaraughābhyāṃ mahadbhyām abhyavarṣatām
tau tadā sṛñjayāś caiva pāñcālāś ca mahaujasaḥ
     anvagacchan mahārāja matsyāś ca saha sātvataiḥ
tataḥ sā bhāratī senā vadhyamānā kirīṭinā
     droṇena vāryamāṇās te svayaṃ tava sutena ca
     nāśakyanta mahārāja yodhā vārayituṃ tadā
