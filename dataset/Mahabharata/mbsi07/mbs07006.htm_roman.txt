[s]
      senāpatyaṃ tu saṃprāpya bhāradvājo mahārathaḥ
      yuyutsur vyūhya sainyāni prāyāt tava sutaiḥ saha
saindhavaś ca kaliṅgaś ca vikarṇaś ca tavātmajaḥ
      dakṣiṇaṃ parśvam asthāya samatiṣṭhanta daṃśitāḥ
prapakṣaḥ śakunis teṣāṃ pravarair hayasādibhiḥ
      yayau gāndhārakaiḥ sārdhaṃ vimalaprāsayodhibhiḥ
kṛpaś ca kṛtavarmā ca citraseno viviṃśatiḥ
      duḥśāsana mukhā yattāḥ savyaṃ pārśvam apālayan
teṣāṃ prapakṣāḥ kāmbojāḥ sudakṣiṇa puraḥsarāḥ
      yayur aśvair mahāvegaiḥ śakāś ca yavanaiḥ saha
madrās trigartāḥ sāmbaṣṭhāḥ pratīcyocīdyavāsinaḥ
      śibayaḥ śūrasenāś ca śūdrāś ca maladaiḥ saha
sauvīrāḥ kitavāḥ prācyā dākṣiṇātyāś ca sarvaśaḥ
      tavātmajaṃ puraskṛtya sūtaputrasya pṛṣṭhataḥ
harṣayan sarvasainyāni baleṣu balam ādadhat
      yayau vaikartanaḥ karṇaḥ pramukhe sarvadhanvinām
tasya dīpto mahākāyaḥ svāny anīkāni harṣayan
      hastikakṣyā mahāketur babhau sūryasamadyutiḥ
na bhīṣma vyasanaṃ kaś cid dṛṣṭvā karṇam amanyata
     viśokāś cābhavan sarve rājānaḥ kurubhiḥ saha
hṛṣṭāś ca bahavo yodhās tatrājalpanta saṃgatāḥ
     na hi karṇaṃ raṇe dṛṣṭvā yudhi sthāsyanti pāṇḍavāḥ
karṇo hi samare śakto jetuṃ devān sa vāsavān
     kim u pāṇḍusutān yuddhe hīnavīryaparākramān
bhīṣmeṇa tu raṇe pārthāḥ pālitā bāhuśālinā
     tāṃs tu karṇaḥ śarais tīkṣṇair nāśayiṣyaty asaṃśayam
evaṃ bruvantas te 'nyonyaṃ hṛṣṭarūpā viśāṃ pate
     rādheyaṃ pūjayantaś ca praśaṃsantaś ca niryayuḥ
asmākaṃ śakaṭavyūho droṇena vihito 'bhavat
     pareṣāṃ krauñca evāsīd vyūho rājan mahātmanām
     prīyamāṇena vihito dharmarājena bhārata
vyūha pramukhatas teṣāṃ tasthatuḥ puruṣarṣabhau
     vānaradhvajam ucchritya viṣvaksenadhanaṃjayau
kakudaṃ sarvasainyānāṃ lakṣma sarvadhanuṣmatām
     ādityapathagaḥ ketuḥ pārthasyāmita tejasaḥ
dīpayām āsa tat sainyaṃ pāṇḍavasya mahātmanaḥ
     yathā prajvalitaḥ sūryo yugānte vai vasuṃdharām
asyatām arjunaḥ śreṣṭho gāṇḍīvaṃ dhanuṣāṃ varam
     vāsudevaś ca bhūtānāṃ cakrāṇāṃ ca sudarśanam
catvāry etāni tejāṃsi vahañ śvetahayo rathaḥ
     pareṣām agratas tasthau kālacakram ivodyatam
evam etau mahātmānau balasenāgragāv ubhau
     tāvakānāṃ mukhaṃ karṇaḥ pareṣāṃ ca dhanaṃjayaḥ
tato jātābhisaṃrambhau parasparavadhaiṣiṇau
     avekṣetāṃ tadānyonyaṃ samare karṇa pāṇḍavau
tataḥ prayāte sahasā bhādarvāje mahārathe
     antar nādena ghoreṇa vasudhāsamakampata
tatas tumulam ākāśam āvṛṇot sa divākaram
     vātoddhūtaṃ rajas tīvraṃ kauśeyanikaropamam
anabhre pravavarṣa dyaur māṃsāsthi rudhirāṇy uta
     gṛdhrāḥ śyenā baḍāḥ kaṅkā vāyasāś ca sahasraśaḥ
     upary upari senāṃ te tadā paryapatan nṛpaḥ
gomāyavaś ca prākrośan bhayadān dāruṇān ravān
     akārṣur apasavyaṃ ca bahuśaḥ pṛtanāṃ tava
     cikhādiṣanto māṃsāni pipāsantaś ca śoṇitam
apatad dīpyamānā ca sa nirghātā sa kampanā
     ujlā jvalantī saṃgrāme pucchenāvṛtya sarvaśaḥ
pariveṣo mahāṃś cāpi sa vidyut stanayitnumān
     bhāskarasyābhavad rājan prayāte vāhinīpatau
ete cānye ca bahavaḥ prādurāsan sudāruṇāḥ
     utpātā yudhi vīrāṇāṃ jīvitakṣayakārakāḥ
tataḥ pravavṛte yuddhaṃ parasparavadhaiṣiṇām
     kurupāṇḍavasainyānāṃ śabdenānādayaj jagat
te tv anyonyaṃ susaṃrabdhāḥ pāṇḍavāḥ kauravaiḥ saha
     pratyaghnan niśitair bāṇair jaya gṛddhāḥ prahāriṇaḥ
sa pāṇḍavānāṃ mahatīṃ maheṣvāso mahādyutiḥ
     vegenābhyadravat senāṃ kirañ śaraśataiḥ śitaiḥ
droṇam abhyudyataṃ dṛṣṭvā pāṇḍavāḥ saha sṛñjayaiḥ
     pratyagṛhṇaṃs tadā rājañ śaravarṣaiḥ pṛthak pṛthak
saṃkṣobhyamāṇā droṇena bhidyamānā mahācamūḥ
     vyaśīryata sapāñcālā vāteneva balāhakāḥ
bahūnīha vikurvāṇo divyāny astrāṇi saṃyuge
     apīḍayat kṣaṇenaiva droṇaḥ pāṇḍava sṛñjayān
te vadhyamānā droṇena vāsaveneva dānavāḥ
     pāñcālāḥ samakampanta dhṛṣṭadyumnapurogamāḥ
tato divyāstravic chūro yājñasenir mahārathaḥ
     abhinac charavarṣeṇa droṇānīkam anekadhā
droṇasya śaravarṣais tu śaravarṣāṇi bhāgaśaḥ
     saṃnivārya tataḥ senāṃ kurūn apy avadhīd balī
saṃhṛtya tu tato droṇaḥ samavasthāpya cāhave
     svam anīkaṃ mahābāhuḥ pārṣataṃ samupādravat
sa bāṇavarṣaṃ sumahad asṛjat pārṣataṃ prati
     maghavān samabhikruddhaḥ sahasā dānaveṣv iva
te kampyamānā droṇena bāṇaiḥ pāṇḍava sṛñjayāḥ
     punaḥ punar abhajyanta siṃhenevetare mṛgāḥ
atha paryapatad droṇaḥ pāṇḍavānāṃ balaṃ balī
     alātacakravad rājaṃs tad adbhutam ivābhavat
khacara nagarakalpaṃ kalpitaṃ śāstradṛṣṭyā; calad anilapatākaṃ hrādinaṃ valgitāśvam
     sphaṭikavimalaketuṃ tāpanaṃ śātravāṇāṃ; rathavaram adhirūḍhaḥ saṃjahārāri senām
