[drau]
      ahaṃ sairandhi veṣeṇa carantī rājaveśmani
      śaucadāsmi sudeṣṇāyā akṣadhūrtasya kāraṇāt
vikriyāṃ paśya me tīvrāṃ rājaputryāḥ paraṃtapa
      āse kālam upāsīnā sarvaṃ duḥkhaṃ kilārtavat
anityā kila martyānām arthasiddhir jayājayau
      iti kṛtvā pratīkṣāmi bhartṝṇām udayaṃ punaḥ
ya eva hetur bhavati puruṣasya jayāvahaḥ
      parājaye ca hetuḥ sa iti ca pratipālaye
dattvā yācanti puruṣā hatvā vadhyanti cāpare
      pātayitvā ca pātyante parair iti ca me śrutam
na daivasyāti bhāro 'sti na daivasyāti vartanam
      iti cāpy āgamaṃ bhūyo daivasya pratipālaye
sthitaṃ pūrvaṃ jalaṃ yatra punas tatraiva tiṣṭhati
      iti paryāyam icchantī pratīkṣāmy udayaṃ punaḥ
daivena kila yasyārthaḥ sunīto 'pi vipadyate
      daivasya cāgame yatnas tena kāryo vijānatā
yat tu me vacanasyāsya kathitasya prayojanam
      pṛccha māṃ duḥkhitāṃ tat tvam apṛṣṭā vā bravīmi te
mahiṣī pāṇḍuputrāṇāṃ duhitā drupadasya ca
     imām avasthāṃ saṃprāptā kā mad anyā jijīviṣet
kurūn paribhavan sarvān pāñcālān api bhārata
     pāṇḍaveyāṃś ca saṃprāpto mama kleśo hy ariṃdama
bhrātṛbhiḥ śvaśuraiḥ putrair bahubhiḥ paravīra han
     evaṃ samuditā nārī kā nv anyā duḥkhitā bhavet
nūnaṃ hi bālayā dhātur mayā vai vipriyaṃ kṛtam
     yasya prasādād durnītaṃ prāptāsmi bharatarṣabha
varṇāvakāśam api me paśya pāṇḍava yādṛśam
     yādṛśo me na tatrāsīd duḥkhe paramake tadā
tvam eva bhīma jānīṣe yan me pārtha sukhaṃ purā
     sāhaṃ dāsatvam āpannā na śāntim avaśā labhe
nādaivikam idaṃ manye yatra pārtho dhanaṃjayaḥ
     bhīma dhanvā mahābāhur āste śānta ivānalaḥ
aśakyā vedituṃ pārtha prāṇināṃ vai gatir naraiḥ
     vinipātam imaṃ manye yuṣmākam avicintitam
yasyā mama mukhaprekṣā yūyam indrasamāḥ sadā
     sā prekṣe mukham anyāsām avarāṇāṃ varā satī
paśya pāṇḍava me 'vasthāṃ yathā nārhāmi vai tathā
     yuṣmāsu dhriyamāṇeṣu paśya kālasya paryayam
yasyāḥ sāgaraparyantā pṛthivī vaśavartinī
     āsīt sādya sudeṣṇāyā bhītāhaṃ vaśavartinī
yasyāḥ puraḥsarā āsan pṛṣṭhataś cānugāminaḥ
     sāham adya sudeṣṇāyāḥ puraḥ paścāc ca gāminī
     idaṃ tu duḥkhaṃ kaunteya mamāsahyaṃ nibodha tat
yā na jātu svayaṃ piṃṣe gātrodvartanam ātmanaḥ
     anyatra kuntyā bhadraṃ te sādya piṃṣāmi candanam
     paśya kaunteya pāṇī me naivaṃ yau bhavataḥ purā
[vai]
     ity asya darśayām āsa kiṇabaddhau karāv ubhau
[drau]
     bibhemi kuntyā yā nāhaṃ yuṣmākaṃ vā kadā cana
     sādyāgrato virāṭasya bhītā tiṣṭhāmi kiṃkarī
kiṃ nu vakṣyati samrāṇ māṃ varṇakaḥ sukṛto na vā
     nānyapiṣṭaṃ hi matsyasya candanaṃ kila rocate
[vai]
     sā kīrtayantī duḥkhāni bhīmasenasya bhāminī
     ruroda śanakaiḥ kṛṣṇā bhīmasenam udīkṣatī
sā bāṣpakalayā vācā niḥśvasantī punaḥ punaḥ
     hṛdayaṃ bhīmasenasya ghaṭṭayantīdam abravīt
nālpaṃ kṛtaṃ mayā bhīma devānāṃ kilbiṣaṃ purā
     abhāgyā yat tu jīvāmi martavye sati pāṇḍava
tatas tasyāḥ karau śūnau kiṇabaddhau vṛkodaraḥ
     mukham ānīya vepantyā ruroda paravīra hā
tau gṛhītvā ca kaunteyo bāṣpam utsṛjya vīryavān
     tataḥ paramaduḥkhārta idaṃ vacanam abravīt
