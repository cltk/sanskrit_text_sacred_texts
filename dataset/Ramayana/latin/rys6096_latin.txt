tau tathā yudhyamānau tu samare rāmarāvaṇau
 dadṛśuḥ sarvabhūtāni vismitenāntarātmanā
ardayantau tu samare tayos tau syandanottamau
 parasparavadhe yuktau ghorarūpau babhūvatuḥ
maṇḍalāni ca vīthīś ca gatapratyāgatāni ca
 darśayantau bahuvidhāṃ sūtau sārathyajāṃ gatim
ardayan rāvaṇaṃ rāmo rāghavaṃ cāpi rāvaṇaḥ
 gativegaṃ samāpannau pravartana nivartane
kṣipatoḥ śarajālāni tayos tau syandanottamau
 ceratuḥ saṃyugamahīṃ sāsārau jaladāv iva
darśayitvā tadā tau tu gatiṃ bahuvidhāṃ raṇe
 parasparasyābhimukhau punar eva ca tasthatuḥ
dhuraṃ dhureṇa rathayor vaktraṃ vaktreṇa vājinām
 patākāś ca patākābhiḥ sameyuḥ sthitayos tadā
rāvaṇasya tato rāmo dhanurmuktaiḥ śitaiḥ śaraiḥ
 caturbhiś caturo dīptān hayān pratyapasarpayat
sa krodhavaśam āpanno hayānām apasarpaṇe
 mumoca niśitān bāṇān rāghavāya niśācaraḥ
so 'tividdho balavatā daśagrīveṇa rāghavaḥ
 jagāma na vikāraṃ ca na cāpi vyathito 'bhavat
cikṣepa ca punar bāṇān vajrapātasamasvanān
 sārathiṃ vajrahastasya samuddiśya niśācaraḥ
mātales tu mahāvegāḥ śarīre patitāḥ śarāḥ
 na sūkṣmam api saṃmohaṃ vyathāṃ vā pradadur yudhi
tayā dharṣaṇayā kroddho mātaler na tathātmanaḥ
 cakāra śarajālena rāghavo vimukhaṃ ripum
viṃśatiṃ triṃśataṃ ṣaṣṭiṃ śataśo 'tha sahasraśaḥ
 mumoca rāghavo vīraḥ sāyakān syandane ripoḥ
gadānāṃ musalānāṃ ca parighāṇāṃ ca nisvanaiḥ
 śarāṇāṃ puṅkhavātaiś ca kṣubhitāḥ saptasāgarāḥ
kṣubdhānāṃ sāgarāṇāṃ ca pātālatalavāsinaḥ
 vyathitāḥ pannagāḥ sarve dānavāś ca sahasraśaḥ
cakampe medinī kṛtsnā saśailavanakānanā
 bhāskaro niṣprabhaś cābhūn na vavau cāpi mārutaḥ
tato devāḥ sagandharvāḥ siddhāś ca paramarṣayaḥ
 cintām āpedire sarve sakiṃnaramahoragāḥ
svasti gobrāhmaṇebhyo 'stu lokās tiṣṭhantu śāśvatāḥ
 jayatāṃ rāghavaḥ saṃkhye rāvaṇaṃ rākṣaseśvaram
tataḥ kruddho mahābāhū raghūṇāṃ kīrtivardhanaḥ
 saṃdhāya dhanuṣā rāmaḥ kṣuram āśīviṣopamam
 rāvaṇasya śiro 'cchindac chrīmaj jvalitakuṇḍalam
tac chiraḥ patitaṃ bhūmau dṛṣṭaṃ lokais tribhis tadā
 tasyaiva sadṛśaṃ cānyad rāvaṇasyotthitaṃ śiraḥ
tat kṣipraṃ kṣiprahastena rāmeṇa kṣiprakāriṇā
 dvitīyaṃ rāvaṇaśiraś chinnaṃ saṃyati sāyakaiḥ
chinnamātraṃ ca tac chīrṣaṃ punar anyat sma dṛśyate
 tad apy aśanisaṃkāśaiś chinnaṃ rāmeṇa sāyakaiḥ
evam eva śataṃ chinnaṃ śirasāṃ tulyavarcasām
 na caiva rāvaṇasyānto dṛśyate jīvitakṣaye
tataḥ sarvāstravid vīraḥ kausalyānandivardhanaḥ
 mārgaṇair bahubhir yuktaś cintayām āsa rāghavaḥ
mārīco nihato yais tu kharo yais tu sudūṣaṇaḥ
 krañcāraṇye virādhas tu kabandho daṇḍakā vane
ta ime sāyakāḥ sarve yuddhe pratyayikā mama
 kiṃ nu tat kāraṇaṃ yena rāvaṇe mandatejasaḥ
iti cintāparaś cāsīd apramattaś ca saṃyuge
 vavarṣa śaravarṣāṇi rāghavo rāvaṇorasi
rāvaṇo 'pi tataḥ kruddho rathastho rākṣaseśvaraḥ
 gadāmusalavarṣeṇa rāmaṃ pratyardayad raṇe
devadānavayakṣāṇāṃ piśācoragarakṣasām
 paśyatāṃ tan mahad yuddhaṃ sarvarātram avartata
naiva ratriṃ na divasaṃ na muhūrtaṃ na cakṣaṇam
 rāmarāvaṇayor yuddhaṃ virāmam upagacchati
