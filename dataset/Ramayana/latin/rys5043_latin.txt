tatas te rākṣasendreṇa coditā mantriṇaḥ sutāḥ
 niryayur bhavanāt tasmāt sapta saptārcivarcasaḥ
mahābalaparīvārā dhanuṣmanto mahābalāḥ
 kṛtāstrāstravidāṃ śreṣṭhāḥ parasparajayaiṣiṇaḥ
hemajālaparikṣiptair dhvajavadbhiḥ patākibhiḥ
 toyadasvananirghoṣair vājiyuktair mahārathaiḥ
taptakāñcanacitrāṇi cāpāny amitavikramāḥ
 visphārayantaḥ saṃhṛṣṭās taḍidvanta ivāmbudāḥ
jananyas tās tatas teṣāṃ viditvā kiṃkarān hatān
 babhūvuḥ śokasaṃbhrāntāḥ sabāndhavasuhṛjjanāḥ
te parasparasaṃgharṣās taptakāñcanabhūṣaṇāḥ
 abhipetur hanūmantaṃ toraṇastham avasthitam
sṛjanto bāṇavṛṣṭiṃ te rathagarjitaniḥsvanāḥ
 vṛṣṭimanta ivāmbhodā vicerur nairṛtarṣabhāḥ
avakīrṇas tatas tābhir hanūmāñ śaravṛṣṭibhiḥ
 abhavat saṃvṛtākāraḥ śailarāḍ iva vṛṣṭibhiḥ
sa śarān vañcayām āsa teṣām āśucaraḥ kapiḥ
 rathavegāṃś ca vīrāṇāṃ vicaran vimale 'mbare
sa taiḥ krīḍan dhanuṣmadbhir vyomni vīraḥ prakāśate
 dhanuṣmadbhir yathā meghair mārutaḥ prabhur ambare
sa kṛtvā ninadaṃ ghoraṃ trāsayaṃs tāṃ mahācamūm
 cakāra hanumān vegaṃ teṣu rakṣaḥsu vīryavān
talenābhihanat kāṃś cit pādaiḥ kāṃś cit paraṃtapaḥ
 muṣṭinābhyahanat kāṃś cin nakhaiḥ kāṃś cid vyadārayat
pramamāthorasā kāṃś cid ūrubhyām aparān kapiḥ
 ke cit tasyaiva nādena tatraiva patitā bhuvi
tatas teṣv avapanneṣu bhūmau nipatiteṣu ca
 tat sainyam agamat sarvaṃ diśo daśabhayārditam
vinedur visvaraṃ nāgā nipetur bhuvi vājinaḥ
 bhagnanīḍadhvajacchatrair bhūś ca kīrṇābhavad rathaiḥ
sa tān pravṛddhān vinihatya rākṣasān; mahābalaś caṇḍaparākramaḥ kapiḥ
 yuyutsur anyaiḥ punar eva rākṣasais; tad eva vīro 'bhijagāma toraṇam
