[vai]
      sā tu kanyā bahuvidhaṃ bruvantī madhuraṃ vacaḥ
      anunetuṃ sahasrāṃśuṃ na śaśāka manasvinī
na śaśāka yadā bālā pratyākhyātuṃ tamonudam
      bhītā śāpāt tato rājan dadhyau dīrgham athāntaram
anāgasaḥ pituḥ śāpo brāhmaṇasya tathaiva ca
      mannimittaḥ kathaṃ na syāt kruddhād asmād vibhāvasoḥ
bālenāpi satā mohād bhṛśaṃ sāpahnavāny api
      nātyāsādayitavyāni tejāṃsi ca tapāṃsi ca
sāham adya bhṛśaṃ bhītā gṛhītā ca kare bhṛśam
      kathaṃ tv akāryaṃ kuryāṃ vai pradānaṃ hy ātmanaḥ svayam
saivaṃ śāpaparitrastā bahu cintayatī tadā
      mohenābhiparītāṅgī smayamānā punaḥ punaḥ
taṃ devam abravīd bhītā bandhūnāṃ rājasattama
      vrīḍā vihvalayā vācā śāpatrastā viśāṃ pate
[kuntī]
      pitā me dhriyate deva mātā cānye ca bāndhavāḥ
      na teṣu dhriyamāṇeṣu vidhilopo bhaved ayam
tvayā me saṃgamo devayadi syād vidhivarjitaḥ
      mannimittaṃ kulasyāsya loke kīrtir naśet tataḥ
atha vā dharmam etaṃ tvaṃ manyase tapasāṃ vara
     ṛte pradānād bandhubhyas tava kāmaṃ karomy aham
ātmapradānaṃ durdharṣa tava kṛtvā satī tv aham
     tvayi dharmo yaśo caiva kīrtir āyuś ca dehinām
[sūrya]
     na te pitā na te mātā guravo vā śucismite
     prabhavanti varārohe bhadraṃ te śṛṇu me vacaḥ
sarvān kāmayate yasmāt kaner dhātoś ca bhāmini
     tasmāt kanyeha suśroṇi svatantrā varavarṇini
nādharmaś caritaḥ kaś cit tvayā bhavati bhāmini
     adharmaṃ kuta evāhaṃ careyaṃ lokakāmyayā
anāvṛtāḥ striyaḥ sarvā narāś ca varavarṇini
     svabhāva eṣa lokānāṃ vikāro 'nya iti smṛtaḥ
sā mayā saha saṃgamya punaḥ kanyā bhaviṣyasi
     putraś ca te mahābāhur bhaviṣyati mahāyaśāḥ
[kuntī]
     yadi putro mama bhavet tvattaḥ sarvatamo 'paha
     kuṇḍalī kavacī śūro mahābāhur mahābalaḥ
[sūrya]
     bhaviṣyati mahābāhuḥ kuṇḍalī divyavarma bhṛt
     ubhayaṃ cāmṛtamayaṃ tasya bhadre bhaviṣyati
[kuntī]
     yady etad amṛtād asti kuṇḍale varma cottamam
     mama putrasya yaṃ vai tvaṃ matta utpādyayiṣyasi
astu me saṃgamo deva yathoktaṃ bhagavaṃs tvayā
     tvadvīryarūpasattvaujā dharmayukto bhavet sa ca
[sūrya]
     adityā kuṇḍale rājñi datte me mattakāśini
     te 'sya dāsyāmi vai bhīru varma caivedam uttamam
[pṛthā]
     paramaṃ bhavagan deva saṃgamiṣye tvayā saha
     yadi putro bhaved evaṃ yathā vadasi gopate
[vai]
     tathety uktvā tu tāṃ kuntīm āviśeṣa vihaṃgamaḥ
     svarbhānu śatrur yogātmā nābhyāṃ pasparśa caiva tām
tataḥ sā vihvalevāsīt kanyā sūryasya tejasā
     papātātha ca sā devī śayane mūḍha cetanā
[sūrya]
     sādhayiṣyāmi suśroṇi putraṃ vai janayiṣyasi
     sarvaśastrabhṛtāṃ śreṣṭhaṃ kanyā caiva bhaviṣyasi
[vai]
     tataḥ sā vrīḍitā bālā tadā sūryam athābravīt
     evam astv iti rājendraprasthitaṃ bhūri varcasam
iti smoktā kunti rājātmajā sā; vivasvantaṃ yācamānā salajjā
     tasmin puṇye śayanīye papāta; mohāviṣṭā bhajyamānā lateva
tāṃ tigmāṃśus tejasā mohayitvā; yogenāviṣyātma saṃsthāṃ cakāra
     na caivaināṃ dūṣayām āsa bhānuḥ; saṃjñāṃ lebhe bhūya evātha bālā
