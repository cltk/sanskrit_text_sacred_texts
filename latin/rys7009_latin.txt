kasya cit tv atha kālasya sumālī nāma rākṣasaḥ
 rasātalān martyalokaṃ sarvaṃ vai vicacāara ha
nīlajīmūtasaṃkāśas taptakāñcanakuṇḍalaḥ
 kanyāṃ duhitaraṃ gṛhya vinā padmam iva śriyam
 athāpaśyat sa gacchantaṃ puṣpakeṇa dhaneśvaram
taṃ dṛṣṭvāmarasaṃkāśaṃ gacchantaṃ pāvakopamam
 athābbravīt sutāṃ rakṣaḥ kaikasīṃ nāma nāmataḥ
putri pradānakālo 'yaṃ yauvanaṃ te 'tivartate
 tvatkṛte ca vayaṃ sarve yantritā dharmabuddhayaḥ
tvaṃ hi sarvaguṇopetā śrīḥ sapadmeva putrike
 pratyākhyānāc ca bhītais tvaṃ na varaiḥ pratigṛhyase
kanyā pitṛtvaṃ duḥkhaṃ hi sarveṣāṃ mānakāṅkṣiṇām
 na jñāyate ca kaḥ kanyāṃ varayed iti putrike
mātuḥ kulaṃ pitṛkulaṃ yatra caiva pradīyate
 kulatrayaṃ sadā kanyā saṃśaye sthāpya tiṣṭhati
sā tvaṃ munivaraśreṣṭhaṃ prajāpatikulodbhavam
 gaccha viśravasaṃ putri paulastyaṃ varaya svayam
īdṛśās te bhaviṣyanti putrāḥ putri na saṃśayaḥ
 tejasā bhāskarasamā yādṛśo 'yaṃ dhaneśvaraḥ
etasminn antare rāma pulastya tanayo dvijaḥ
 agnihotram upātiṣṭhac caturtha iva pāvakaḥ
sā tu tāṃ dāruṇāṃ velām acintya pitṛgauravāt
 upasṛtyāgratas tasya caraṇādhomukhī sthitā
sa tu tāṃ vīkṣya suśroṇīṃ pūrṇacandranibhānanām
 abravīt paramodāro dīpyamāna ivaujasā
bhadre kasyāsi duhitā kuto vā tvam ihāgatā
 kiṃ kāryaṃ kasya vā hetos tattvato brūhi śobhane
evam uktā tu sā kanyā kṛtāñjalir athābravīt
 ātmaprabhāvena mune jñātum arhasi me matam
kiṃ tu viddhi hi māṃ brahmañ śāsanāt pitur āgatām
 kaikasī nāma nāmnāhaṃ śeṣaṃ tvaṃ jñātum arhasi
sa tu gatvā munir dhyānaṃ vākyam etad uvāca ha
 vijñātaṃ te mayā bhadre kāraṇaṃ yan manogatam
dāruṇāyāṃ tu velāyāṃ yasmāt tvaṃ mām upasthitā
 śṛṇu tasmāt sutān bhadre yādṛśāñ janayiṣyasi
dāruṇān dāruṇākārān dāruṇābhijanapriyān
 prasaviṣyasi suśroṇi rākṣasān krūrakarmaṇaḥ
sā tu tadvacanaṃ śrutvā praṇipatyābravīd vacaḥ
 bhagavan nedṛśāḥ putrās tvatto 'rhā brahmayonitaḥ
athābravīn munis tatra paścimo yas tavātmajaḥ
 mama vaṃśānurūpaś ca dharmātmā ca bhaviṣyati
evam uktā tu sā kanyā rāma kālena kena cit
 janayām āsa bībhatsaṃ rakṣorūpaṃ sudāruṇam
daśaśīrṣaṃ mahādaṃṣṭraṃ nīlāñjanacayopamam
 tāmrauṣṭhaṃ viṃśatibhujaṃ mahāsyaṃ dīptamūrdhajam
jātamātre tatas tasmin sajvālakavalāḥ śivāḥ
 kravyādāś cāpasavyāni maṇḍalāni pracakrire
vavarṣa rudhiraṃ devo meghāś ca khananisvanāḥ
 prababhau na ca khe sūryo maholkāś cāpatan bhuvi
atha nāmākarot tasya pitāmahasamaḥ pitā
 daśaśīrṣaḥ prasūto 'yaṃ daśagrīvo bhaviṣyati
tasya tv anantaraṃ jātaḥ kumbhakarṇo mahābalaḥ
 pramāṇād yasya vipulaṃ pramāṇaṃ neha vidyate
tataḥ śūrpaṇakhā nāma saṃjajñe vikṛtānanā
 vibhīṣaṇaś ca dharmātmā kaikasyāḥ paścimaḥ sutaḥ
te tu tatra mahāraṇye vavṛdhuḥ sumahaujasaḥ
 teṣāṃ krūro daśagrīvo lokodvegakaro 'bhavat
kumbhakarṇaḥ pramattas tu maharṣīn dharmasaṃśritān
 trailokyaṃ trāsayan duṣṭo bhakṣayan vicacāra ha
vibhīṣaṇas tu dharmātmā nityaṃ dharmapathe sthitaḥ
 svādhyāyaniyatāhāra uvāsa niyatendriyaḥ
atha vitteśvaro devas tatra kālena kena cit
 āgacchat pitaraṃ draṣṭuṃ puṣpakeṇa mahaujasaṃ
taṃ dṛṣṭvā kaikayī tatra jvalantam iva tejasā
 āsthāya rākṣasīṃ buddhiṃ daśagrīvam uvāca ha
putravaiśravaṇaṃ paśya bhrātaraṃ tejasā vṛtam
 bhrātṛbhāve same cāpi paśyātmānaṃ tvam īdṛśam
daśagrīva tathā yatnaṃ kuruṣvāmitavikrama
 yathā bhavasi me putra śīgghraṃ vaiśvaraṇopamaḥ
mātus tad vacanaṃ śrutvā daśagrīvaḥ pratāpavān
 amarṣam atulaṃ lebhe pratijñāṃ cākarot tadā
satyaṃ te pratijānāmi tulyo bhrātrādhiko 'pi vā
 bhaviṣyāmy acirān mātaḥ saṃtāpaṃ tyaja hṛdgatam
tataḥ krodhena tenaiva daśagrīvaḥ sahānujaḥ
 prāpsyāmi tapasā kāmam iti kṛtvādhyavasya ca
 āgacchad ātmasiddhyarthaṃ gokarṇasyāśramaṃ śubham
