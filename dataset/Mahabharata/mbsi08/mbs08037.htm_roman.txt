[s]
      vartamāne tadā yuddhe kṣatriyāṇāṃ nimajjane
      gāṇḍīvasya mahān ghoṣaḥ śuśruve yudhi māriṣa
saṃśaptakānāṃ kadanam akarod yatra pāṇḍavaḥ
      kosalānāṃ tathā rājan nārāyaṇa balasya ca
saṃśaptakās tu samare śaravṛṣṭiṃ samantataḥ
      apātayan pārtha mūrdhni jaya gṛddhāḥ pramanyavaḥ
tāṃ vṛṣṭiṃ sahasā rājaṃs tarasā dhārayan prabhuḥ
      vyagāhata raṇe pārtho vinighnan rathināṃ varaḥ
nigṛhya tu rathānīkaṃ kaṅkapatraiḥ śilāśitaiḥ
      āsasāda raṇe pārthaḥ suśarmāṇaṃ mahāratham
sa tasya śaravarṣāṇi vavarṣa rathināṃ varaḥ
      tathā saṃśaptakāś caiva pārthasya samare sthitāḥ
suśarmā tu tataḥ pārthāṃ viddhvā navabhir āśugaiḥ
      janārdanaṃ tribhir bāṇair abhyahan dakṣiṇe bhuje
      tato 'pareṇa bhallena ketuṃ vivyādha māriṣa
sa vānaravaro rājan viśvakarma kṛto mahān
      nanāda sumahān nādaṃ bhīṣayan vai nanarda ca
kapes tu ninadaṃ śrutvā saṃtrastā tava vāhinī
      bhayaṃ vipulam ādāya niśceṣṭā samapadyata
tataḥ sā śuśubhe senā niśceṣṭāvasthitā nṛpa
     nānāpuṣpasamākīrṇaṃ yathā caitrarathaṃ vanam
pratilabhya tataḥ saṃjñāṃ yodhās te kurusattama
     arjunaṃ siṣicur bāṇaiḥ parvataṃ jaladā iva
     parivavrus tadā sarve pāṇḍavasya mahāratham
te hayān rathacakre ca ratheṣāś cāpi bhārata
     nigṛhya balavat tūrṇaṃ siṃhanādam athānadan
apare jagṛhuś caiva keśavasya mahābhujau
     pārtham anye mahārāja rathasthaṃ jagṛhur mudā
keśavas tu tadā bāhū vidhunvan raṇamūrdhani
     pātayām āsa tān sarvān duṣṭahastīva hastinaḥ
tataḥ kruddho raṇe pārthaḥ saṃvṛtas tair mahārathaiḥ
     nigṛhītaṃ rathaṃ dṛṣṭvā keśavaṃ cāpy abhidrutam
     rathārūḍhāṃś ca subahūn padātīṃś cāpy apātayat
āsannāṃś ca tato yodhāñ śarair āsanna yodhibhiḥ
     cyāvayām āsa samare keśavaṃ cedam abravīt
paśya kṛṣṇa mahābāho saṃśaptaka gaṇān mayā
     kurvāṇān dāruṇaṃ karma vadhyamānān sahasraśaḥ
rathabandham idaṃ ghoraṃ pṛthivyāṃ nāsti kaś cana
     yaḥ saheta pumāṁl loke mad anyo yadupuṃgava
ity evam uktvā bībhatsur devadattam athādhamat
     pāñcajanyaṃ ca kṛṣṇo 'pi pūrayann iva rodasī
taṃ tu śaṅkhasvanaṃ śrutvā saṃśaptaka varūthinī
     saṃcacāla mahārāja vitrastā cābhavad bhṛṣam
padabandhaṃ tataś cakre pāṇḍavaḥ paravīrahā
     nāgam astraṃ mahārāja saṃprodīrya muhur muhuḥ
yān uddiśya raṇe pārthaḥ padabandhaṃ cakāra ha
     te baddhāḥ padabandhena pāṇḍavena mahātmanā
     niśceṣṭā abhavan rājann aśmasāramayā iva
niśceṣṭāṃs tu tato yodhān avadhīt pāṇḍunandanaḥ
     yathenduḥ samare daityāṃs tārakasya vadhe purā
te vadhyamānāḥ samare mumucus taṃ rathottamam
     āyudhāni ca sarvāṇi visraṣṭum upacakramuḥ
tataḥ suśarmā rājendra gṛhītāṃ vīkṣya vāhinīm
     sauparṇam astraṃ tvaritaḥ prāduścakre mahārathaḥ
tataḥ suparṇāḥ saṃpetur bhakṣayanto bhujaṃgamān
     te vai vidudruvur nāgā dṛṣṭvā tān khacarān nṛpa
babhau balaṃ tad vimuktaṃ padabandhād viśāṃ pate
     meghavṛndād yathā mukto bhāskaras tāpayan prajāḥ
vipramuktās tu te yodhāḥ phalgunasya rathaṃ prati
     sasṛjur bāṇasaṃghāṃś ca śastrasaṃghāṃś ca māriṣa
tāṃ mahāstra mayīṃ vṛṣṭiṃ saṃchidya śaravṛṣṭibhiḥ
     vyavātiṣṭhat tato yodhān vāsaviḥ paravīrahā
suśarmā tu tato rājan bāṇenānata parvaṇā
     arjunaṃ hṛdaye viddhvā vivyādhānyais tribhiḥ śaraiḥ
     sa gāḍhaviddho vyathito rathopastha upāviśat
pratilabhya tataḥ saṃjñāṃ śvetāśvaḥ kṛṣṇasārathiḥ
     aindram astram ameyātmā prāduścakre tvarānvitaḥ
     tato bāṇasahasrāṇi samutpannāni māriṣa
sarvadikṣu vyadṛśyanta sūdayanto nṛpa dvipān
     hayān rathāṃś ca samare śastraiḥ śatasahasraśaḥ
vadhyamāne tataḥ sainye vipulā bhīḥ samāviśat
     saṃśaptaka gaṇānāṃ ca gopālānāṃ ca bhārata
     na hi kaś cit pumāṃs tatra yo 'rjunaṃ pratyayudhyata
paśyatāṃ tatra vīrāṇām ahanyata mahad balam
     hanyamānam apaśyaṃś ca niśceṣṭāḥ sma parākrame
ayutaṃ tatra yodhānāṃ hatvā pāṇḍusuto raṇe
     vyabhrājata raṇe rājan vidhūmo 'gnir iva jvalan
caturdaśasahasrāṇi yāni śiṣṭāni bhārata
     rathānām ayutaṃ caiva trisāhasrāś ca dantinaḥ
tataḥ saṃśaptakā bhūyaḥ parivavrur dhanaṃjayam
     martavyam iti niścitya jayaṃ vāpi nivartanam
tatra yuddhaṃ mahad dhyāsīt tāvakānāṃ viśāṃ pate
     śūreṇa balinā sārdhaṃ pāṇḍavena kirīṭinā
