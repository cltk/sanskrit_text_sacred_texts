evam ukto hanumatā rāmo daśarathātmajaḥ
 taṃ maṇiṃ hṛdaye kṛtvā praruroda salakṣmaṇaḥ
taṃ tu dṛṣṭvā maṇiśreṣṭhaṃ rāghavaḥ śokakarśitaḥ
 netrābhyām aśrupūrṇābhyāṃ sugrīvam idam abravīt
yathaiva dhenuḥ sravati snehād vatsasya vatsalā
 tathā mamāpi hṛdayaṃ maṇiratnasya darśanāt
maṇiratnam idaṃ dattaṃ vaidehyāḥ śvaśureṇa me
 vadhūkāle yathā baddham adhikaṃ mūrdhni śobhate
ayaṃ hi jalasaṃbhūto maṇiḥ pravarapūjitaḥ
 yajñe paramatuṣṭena dattaḥ śakreṇa dhīmatā
imaṃ dṛṣṭvā maṇiśreṣṭhaṃ tathā tātasya darśanam
 adyāsmy avagataḥ saumya vaidehasya tathā vibhoḥ
ayaṃ hi śobhate tasyāḥ priyāyā mūrdhni me maṇiḥ
 adyāsya darśanenāhaṃ prāptāṃ tām iva cintaye
kim āha sītā vaidehī brūhi saumya punaḥ punaḥ
 parāsum iva toyena siñcantī vākyavāriṇā
itas tu kiṃ duḥkhataraṃ yad imaṃ vārisaṃbhavam
 maṇiṃ paśyāmi saumitre vaidehīm āgataṃ vinā
ciraṃ jīvati vaidehī yadi māsaṃ dhariṣyati
 kṣaṇaṃ saumya na jīveyaṃ vinā tām asitekṣaṇām
naya mām api taṃ deśaṃ yatra dṛṣṭā mama priyā
 na tiṣṭheyaṃ kṣaṇam api pravṛttim upalabhya ca
kathaṃ sā mama suśroṇi bhīru bhīruḥ satī tadā
 bhayāvahānāṃ ghorāṇāṃ madhye tiṣṭhati rakṣasām
śāradas timironmukho nūnaṃ candra ivāmbudaiḥ
 āvṛtaṃ vadanaṃ tasyā na virājati rākṣasaiḥ
kim āha sītā hanumaṃs tattvataḥ kathayasva me
 etena khalu jīviṣye bheṣajenāturo yathā
madhurā madhurālāpā kim āha mama bhāminī
 madvihīnā varārohā hanuman kathayasva me
 duḥkhād duḥkhataraṃ prāpya kathaṃ jīvati jānakī
