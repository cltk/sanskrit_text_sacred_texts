[vaiṣampāyana]
      evam ukto bhagavatā dharmarājo yudhiṣṭhiraḥ
      cintayitvā muhūrtaṃ tu pratyuvāca tapodhanam
kiṃ bhakṣyaṃ kim abhakṣyaṃ ca kiṃ ca deyaṃ praśasyate
      kiṃ ca pātram apātraṃ vā tan me brūhi pitāmaha
[vyāsa]
      atrāpy udāharantīmam itihāsaṃ purātanam
      siddhānāṃ caiva saṃvādaṃ manoś caiva prajāpateḥ
siddhās tapovrataparāḥ samāgamya purā vibhum
      dharmaṃ papracchur āsīnam ādi kāle prajāpatim
katham annaṃ kathaṃ dānaṃ katham adhyayanaṃ tapaḥ
      kāryākāryaṃ ca naḥ sarvaṃ śaṃsa vai tvaṃ prajāpate
tair evam ukto bhagavān manuḥ svāyambhuvo 'bravīt
      śuśrūṣadhvaṃ yathāvṛttaṃ dharmaṃ vyāsa samāsataḥ
adattasyānupādānaṃ dānam adhyayanaṃ tapaḥ
      ahiṃsā satyam akrodhaḥ kṣamejyā dharmalakṣaṇam
ya eva dharmaḥ so 'dharmo 'deśe 'kāle pratiṣṭhitaḥ
      ādānam anṛtaṃ hiṃsā dharmo vyāvasthikaḥ smṛtaḥ
dvividhau cāpy ubhāv etau dharmādharmau vijānatām
      apravṛttiḥ pravṛttiś ca dvaividhyaṃ lokavedayoḥ
apravṛtter amartyatvaṃ martyatvaṃ karmaṇaḥ phalam
     aśubhasyāśubhaṃ vidyāc chubhasya śubham eva ca
etayoś cobhayoḥ syātāṃ śubhāśubhatayā tathā
     daivaṃ ca daivayuktaṃ ca prāṇaś ca pralayaś ca ha
aprekṣā pūrvakaraṇād aśubhānāṃ śubhaṃ phalam
     ūrdhvaṃ bhavati saṃdehād iha dṛṣṭārtham eva vā
     aprekṣā pūrvakaraṇāt prāyaścittaṃ vidhīyate
krodhamohakṛte caiva dṛṣṭāntāgamahetubhiḥ
     śarīrāṇām upakleśo manasaś ca priyāpriye
     tad auṣadhaiś ca mantraiś ca prāyaścittaiś ca śāmyati
jātiśreṇy adhivāsānāṃ kuladharmāṃś ca sarvataḥ
     varjayen na hi taṃ dharmaṃ yeṣāṃ dharmo na vidyate
daśavā veda śāstrajñās trayo vā dharmapāṭhakāḥ
     yad brūyuḥ kārya utpanne sa dharmo dharmasaṃśaye
aruṇā mṛttikā caiva tathā caiva pipīlakāḥ
     śreṣmātakas tathā viprair abhakṣyaṃ viṣam eva ca
abhakṣyā brāhmaṇair matsyāḥ śakalair ye vivarjitāḥ
     catuṣpāt kacchapād anyo maṇḍūkā jalajāś ca ye
bhāsā haṃsāḥ suparṇāś ca cakravākā bakāḥ plavāḥ
     kaṅko madguś ca gṛdhrāś ca kālolūkaṃ tathaiva ca
kravyādāḥ pakṣiṇaḥ sarve catuṣpādāś ca daṃṣṭriṇaḥ
     yeṣāṃ cobhayato dantāś caturdaṃṣṭrāś ca sarvaśaḥ
eḍakāśvakharoṣṭrīṇāṃ sūtikānāṃ gavām api
     mānuṣīṇāṃ mṛgīṇāṃ ca na pibed brāhmaṇaḥ payaḥ
pretānnaṃ sūtikānnaṃ ca yac ca kiṃ cid anirdaśam
     abhojyaṃ cāpy apeyaṃ ca dhenvā dugdham anirdaśam
takṣṇaś carmāvakartuś ca puṃś calyā rajakasya ca
     cikitsakasya yac cānnam abhojyaṃ rakṣiṇas tathā
gaṇagrāmābhiśastānāṃ raṅga strī jīvinaś ca ye
     parivitti napuṃṣāṃ ca bandi dyūtavidāṃ tathā
vāryamāṇāhṛtaṃ cānnaṃ śuktaṃ paryuṣitaṃ ca yat
     surānugatam ucchiṣṭam abhojyaṃ śeṣitaṃ ca yat
piṣṭa māṃsekṣu śākānāṃ vikārāḥ payasas tathā
     saktu dhānā karambhāś ca nopabhojyāś cirasthitāḥ
pāyasaṃ kṛsaraṃ māṃsam apūpāś ca vṛthā kṛtāḥ
     abhojyāś cāpy abhakṣyāś ca brāhmaṇair gṛhamedhibhiḥ
devān pitṝn manuṣyāṃś ca munīn gṛhyāś ca devatāḥ
     pūjayitvā tataḥ paścād gṛhastho bhoktum arhati
yathā pravrajito bhikṣur gṛhasthaḥ svagṛhe vaset
     evaṃvṛttaḥ priyair dāraiḥ saṃvasan dharmam āpnuyāt
na dadyād yaśase dānaṃ na bhayān nopakāriṇe
     na nṛttagītaśīleṣu hāsakeṣu ca dhārmikaḥ
na matte naiva conmatte na stene na cikitsake
     na vāg ghīne vivarṇe vā nāṅgahīne na vāmane
na durjane dauṣkule vā vratair vā yo na saṃskṛtaḥ
     aśrotriye mṛtaṃ dānaṃ brāhmaṇe 'brahma vādini
asamyak caiva yad dattam asamyak ca pratigrahaḥ
     ubhayoḥ syād anarthāya dātur ādātur eva ca
yathā khadiram ālambya śilāṃ vāpy arṇavaṃ taran
     majjate majjate tadvad dātā yaś ca pratīcchakaḥ
kāṣṭhair ārdrair yathā vahnir upastīrṇo na dīpyate
     tapaḥsvādhyāyacāritrair evaṃ hīnaḥ pratigrahī
kapāle yadvad āpaḥ syuḥ śvadṛtau vā yathā payaḥ
     āśrayasthānadoṣeṇa vṛttahīne tathā śrutam
nirmantro nirvrato yaḥ syād aśāstrajño 'nasūyakaḥ
     anukrośāt pradātavyaṃ dīneṣv eva nareṣv api
na vai deyam anukrośād dīnāyāpy apakāriṇe
     āptācaritam ity eva dharma ity eva vā punaḥ
niṣkāraṇaṃ sma tad dattaṃ brāhmaṇe dharmavarjite
     bhaved apātra doṣeṇa na me 'trāsti vicāraṇā
yathā dāru mayo hastī yathā carmamayo mṛgaḥ
     brāhmaṇaś cānadhīyānas trayas te nāma dhārakāḥ
yathā ṣaṇḍho 'phalaḥ strīṣu yathā gaur gavi cāphalā
     śakunir vāpy apakṣaḥ syān nirmantro brāhmaṇas tathā
grāmadhānyaṃ yathā śūnyaṃ yathā kūpaś ca nirjalaḥ
     yathā hutam anagnau ca tathaiva syān nirākṛtau
devatānāṃ pitṝṇāṃ ca havyakavya vināśanaḥ
     śatrur arthaharo mūrkho na lokān prāptum arhati
etat te kathitaṃ sarvaṃ yathāvṛttaṃ yudhiṣṭhira
     samāsena mahad dhyetac chrotavyaṃ bharatarṣabha
