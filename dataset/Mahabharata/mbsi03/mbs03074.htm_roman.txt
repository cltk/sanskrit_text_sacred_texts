bṛhadaśva uvāca
      sarvaṃ vikāraṃ dṛṣṭvā tu puṇyaślokasya dhīmataḥ
      āgatya keśinī kṣipraṃ damayantyai nyavedayat
damayantī tato bhūyaḥ preṣayām āsa keśinīm
      mātuḥ sakāśaṃ duḥkhārtā nalaśaṅkāsamutsukā
parīkṣito me bahuśo bāhuko nalaśaṅkayā
      rūpe me saṃśayas tv ekaḥ svayam icchāmi veditum
sa vā praveśyatāṃ mātar māṃ vānujñātum arhasi
      viditaṃ vātha vājñātaṃ pitur me saṃvidhīyatām
evam uktā tu vaidarbhyā sā devī bhīmam abravīt
      duhitus tam abhiprāyam anvajānāc ca pārthivaḥ
sā vai pitrābhyanujñātā mātrā ca bharatarṣabha
      nalaṃ praveśayām āsa yatra tasyā pratiśrayaḥ
taṃ tu dṛṣṭvā tathāyuktaṃ damayantī nalaṃ tadā
      tīvraśokasamāviṣṭā babhūva varavarṇinī
tataḥ kāṣāyavasanā jaṭilā malapaṅkinī
      damayantī mahārāja bāhukaṃ vākyam abravīt
dṛṣṭapūrvas tvayā kaś cid dharmajño nāma bāhuka
      suptām utsṛjya vipine gato yaḥ puruṣaḥ striyam
anāgasaṃ priyāṃ bhāryāṃ vijane śramamohitām
     apahāya tu ko gacchet puṇyaślokam ṛte nalam
kiṃ nu tasya mayā kāryam aparāddhaṃ mahīpateḥ
     yo mām utsṛjya vipine gatavān nidrayā hṛtām
sākṣād devān apāhāya vṛto yaḥ sa mayā purā
     anuvratāṃ sābhikāmāṃ putriṇīṃ tyaktavān katham
agnau pāṇigṛhītāṃ ca haṃsānāṃ vacane sthitām
     bhariṣyāmīti satyaṃ ca pratiśrutya kva tad gatam
damayantyā bruvantyās tu sarvam etad ariṃdama
     śokajaṃ vāri netrābhyām asukhaṃ prāsravad bahu
atīva kṛṣṇatārābhyāṃ raktāntābhyāṃ jalaṃ tu tat
     parisravan nalo dṛṣṭvā śokārta idam abravīt
mama rājyaṃ pranaṣṭaṃ yan nāhaṃ tat kṛtavān svayam
     kalinā tat kṛtaṃ bhīru yac ca tvām aham atyajam
tvayā tu dharmabhṛcchreṣṭhe śāpenābhihataḥ purā
     vanasthayā duḥkhitayā śocantyā māṃ vivāsasam
sa maccharīre tvacchāpād dahyamāno 'vasat kaliḥ
     tvac chāpadagdhaḥ satataṃ so 'gnāv iva samāhitaḥ
mama ca vyavasāyena tapasā caiva nirjitaḥ
     duḥkhasyāntena cānena bhavitavyaṃ hi nau śubhe
vimucya māṃ gataḥ pāpaḥ sa tato 'ham ihāgataḥ
     tvadarthaṃ vipulaśroṇi na hi me 'nyat prayojanam
kathaṃ nu nārī bhartāram anuraktam anuvratam
     utsṛjya varayed anyaṃ yathā tvaṃ bhīru karhi cit
dūtāś caranti pṛthivīṃ kṛtsnāṃ nṛpatiśāsanāt
     bhaimī kila sma bhartāraṃ dvitīyaṃ varayiṣyati
svairavṛttā yathākāmam anurūpam ivātmanāḥ
     śrutvaiva caivaṃ tvarito bhāṅgasvarir upasthitaḥ
damayantī tu tac chrutvā nalasya paridevitam
     prāñjalir vepamānā ca bhītā vacanam abravīt
