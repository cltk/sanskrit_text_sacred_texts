[bh]
      ity uktaḥ sa tadā tūṣṇīm abhūd vāyus tato 'bravīt
      śṛṇu rājann agastyasya māhātmyaṃ brāhmaṇasya ha
asurair nirjitā devā nirutsāhāś ca te kṛtāḥ
      yajñāś caiṣāṃ hṛtāḥ sarve pitṛbhyaś ca svadhā tathā
karmejyā mānavānāṃ ca dānavair haihayarṣabha
      bhraṣṭaiśvaryās tato devāś ceruḥ pṛthvīm iti śrutiḥ
tataḥ kadā cit te rājan dīptam ādityavarcasam
      dadṛśus tejasā yuktam agastyaṃ vipulavratam
abhivādya ca taṃ devā dṛṣṭvā ca yaśasā vṛtam
      idam ūcur mahātmānaṃ vākyaṃ kāle janādhipa
dānavair yudhi bhagnāḥ sma tathaiśvaryāc ca bhraṃśitāḥ
      tad asmān no bhayāt tīvrāt trāhi tvaṃ munipuṃgava
ity uktaḥ sa tadā devair agastyaḥ kupito 'bhavat
      prajajvāla ca tejasvī kālāgnir iva saṃkṣaye
tena dīptāṃśu jālena nirdagdhā dānavās tadā
      antarikṣān mahārāja nyapatanta sahasraśaḥ
dahyamānās tu te daityās tasyāgastyasya tejasā
      ubhau lokau parityajya yayuḥ kāṣṭhāṃ sma dakṣiṇām
balis tu yajate yajñam aśvamedhaṃ mahīṃ gataḥ
     ye 'nye svasthā mahīsthāś ca te na dagdhā mahāsurāḥ
tato lokā punaḥ prāptāḥ suraiḥ śāntaṃ ca tad rajaḥ
     athainam abruvan devā bhūmiṣṭhān asurāñ jahi
ity ukta āha devān sa na śaknomi mahīgatān
     dagdhuṃ tapo hi kṣīyen me dhakṣyāmīti ca pārthiva
evaṃ dagdhā bhagavatā dānavāḥ svena tejasā
     agastyena tadā rājaṃs tapasā bhāvitātmanā
īdṛśaś cāpy agastyo hi kathitas te mayānagha
     bravīmy ahaṃ brūhi vā tvam agastyāt kṣatriyaṃ varam
ity uktaḥ sa tadā tūṣṇīm abhūd vāyus tato 'bravīt
     śṛṇu rājan vasiṣṭhasya mukhyaṃ karma yaśasvinaḥ
ādityāḥ satram āsanta saro vai mānasaṃ prati
     vasiṣṭhaṃ manasā gatvā śrutvā tatrāsya gocaram
yajamānāṃs tu tān dṛṣṭvā vyagrān dīkṣānukarśitān
     hantum icchanti śailābhāḥ khalino nāma dānavāḥ
adūrāt tu tatas teṣāṃ brahmadattavaraṃ saraḥ
     hatā hatā vai te tatra jīvanty āplutya dānavāḥ
te pragṛhya mahāghorān paratān parighān drumān
     vikṣobhayantaḥ salilam utthitāḥ śatayojanam
abhyadravanta devāṃs te sahasrāṇi daśaiva ha
     tatas tair arditā devāḥ śaraṇaṃ vāsavaṃ yayuḥ
sa ca tair vyathitaḥ śakro vasiṣṭhaṃ śaraṇaṃ yayau
     tato 'bhayaṃ dadau tebhyo vasiṣṭho bhagavān ṛṣiḥ
tathā tān duḥkhitāñ jānann ānṛśaṃsya paro muniḥ
     ayatnenādahat sarvān khalinaḥ svena tejasā
kailāsaṃ prathitāṃ cāpi nadīṃ gaṅgāṃ mahātapāḥ
     ānayat tat saro divyaṃ tayā bhinnaṃ ca tat saraḥ
saro bhinnaṃ tayā nadyā sarayūḥ sā tato 'bhavat
     hatāś ca khalino yatra sa deśaḥ khalino 'bhavat
evaṃ sendrā vasiṣṭhena rakṣitās tridivaukasaḥ
     brahmadattavarāś caiva hatā daityā mahātmanā
etat karma vasiṣṭhasya kathitaṃ te mayānagha
     bravīmy ahaṃ brūhi vā tvaṃ vasiṣṭhāt kṣatriyaṃ varam
