[v]
      bṛhaspatisamaṃ buddhyā kṣamayā brahmaṇaḥ samam
      parākrame śakrasamam ādityasamatejasam
gāṅgeyam arjunenājau nihataṃ bhūri varcasam
      bhrātṛbhiḥ sahito 'nyaiś ca paryupāste yudhiṣṭhiraḥ
śayānaṃ vīraśayane kālākāṅkṣiṇam acyutam
      ājagmur bharataśreṣṭhaṃ draṣṭukāmā maharṣayaḥ
atrir vasiṣṭho 'tha bhṛguḥ pulastyaḥ pulahaḥ kratuḥ
      aṅgirā gautamo 'gastyaḥ sumatiḥ svāyur ātmavān
viśvāmitraḥ sthūlaśirāḥ saṃvartaḥ pramatir damaḥ
      uśanā bṛhaspatir vyāsaś cyavanaḥ kāśyapo dhruvaḥ
durvāsā jamadagniś ca mārkaṇḍeyo 'tha gālavaḥ
      bharadvājaś ca raibhyaś ca yavakrītas tritas tathā
sthūlākṣaḥ śakalākṣaś ca kaṇvo medhātithiḥ kṛśaḥ
      nāradaḥ parvataś caiva sudhanvāthaikato dvitaḥ
nitambhūr bhuvano dhaumyaḥ śatānando 'kṛtavraṇaḥ
      jāmadagnyas tathā rāmaḥ kāmyaś cety evamādayaḥ
      samāgatā mahātmāno bhīṣmaṃ draṣṭuṃ maharṣayaḥ
teṣāṃ mahātmanāṃ pūjām āgatānāṃ yudhiṣṭhiraḥ
      bhrātṛbhiḥ sahitaś cakre yathāvad anupūrvaśaḥ
te pūjitāḥ sukhāsīnāḥ kathaś cakrur maharṣayaḥ
     bhīṣmāśritāḥ sumadhurāḥ sarvendriyamanoharāḥ
bhīṣmas teṣāṃ kathāḥ śrutvā ṛṣīṇāṃ bhāvitātmanām
     mene divistham ātmānaṃ tuṣṭyā paramayā yutaḥ
tatas te bhīṣmam āmantrya pāṇḍavāṃś ca maharṣayaḥ
     antardhānaṃ gatāḥ sarve sarveṣām eva paśyatām
tān ṛṣīn sumahābhāgān antardhānagatān api
     pāṇḍavās tuṣṭuvuḥ sarve praṇemuś ca muhur muhuḥ
prasannamanasaḥ sarve gāṅgeyaṃ kurusattamāḥ
     upatasthur yathodyantam ādityaṃ mantrakovidāḥ
prabhāvāt tapasas teṣām ṛṣīṇāṃ vīkṣya pāṇḍavāḥ
     prakāśanto diśaḥ sarvā vismayaṃ paramaṃ yayuḥ
mahābhāgyaṃ paraṃ teṣām ṛṣīṇām anucintya te
     pāṃḍavāḥ saha bhīṣmeṇa kathāś cakrus tadāśrayāḥ
kathānte śirasā pādau spṛṣṭvā bhīṣmasya pāṇḍavaḥ
     dharmyaṃ dharmasutaḥ praśnaṃ paryapṛcchad yudhiṣṭhiraḥ
ke deśāḥ ke janapadā āśramāḥ ke ca parvatāḥ
     prakṛṣṭāḥ puṇyataḥ kāś ca jñeyā nadyaḥ pitāmaha
[bh]
     atrāpy udāharantīmam itihāsaṃ purātanam
     śiloñcha vṛtteḥ saṃvādaṃ siddhasya ca yudhiṣṭhira
imāṃ kaś cit parikramya pṛthivīṃ śailabhūṣitām
     asakṛd dvipadāṃ śreṣṭhaḥ śreṣṭhasya gṛhamedhinaḥ
śila vṛtter gṛhaṃ prāptaḥ sa tena vidhinārcitaḥ
     kṛtakṛtya upātiṣṭhat siddhaṃ tam atithiṃ tadā
tau sametya mahātmānau sukhāsīnau kathāḥ śubhāḥ
     cakratur veda saṃbaddhās tac cheṣa kṛtalakṣaṇāḥ
śila vṛttiḥ kathānte tu siddham āmantrya yatnataḥ
     praśnaṃ papraccha medhāvī yan māṃ tvaṃ paripṛcchasi
[ṣilavṛtti]
     ke deśāḥ ke janapadāḥ ke ''śramāḥ ke ca parvatāḥ
     prakṛṣṭāḥ puṇyataḥ kāś ca jñeyā nadyas tad ucyatām
[siddha]
     te deśās te janapadās te ''śramās te ca parvatāḥ
     yeṣāṃ bhāgīrathī gaṅgā madhyenaiti saridvarā
tapasā brahmacaryeṇa yajñais tyāgena vā punaḥ
     gatiṃ tāṃ na labhej jantur gaṅgāṃ saṃsevya yāṃ labhet
spṛṣṭāni yeṣāṃ gāṅgeyais toyair gātrāṇi dehinām
     nyastāni na punas teṣāṃ tyāgaḥ svargād vidhīyate
sarvāṇi yeṣāṃ gāṅgeyais toyaiḥ kṛtyāni dehinām
     gāṃ tyaktvā mānavā vipra divi tiṣṭhanti te 'calāḥ
pūrve vayasi karmāṇi kṛtvā pāpāni ye narāḥ
     paścād gaṅgāṃ niṣevante te 'pi yānty uttamāṃ gatim
snātānāṃ śucibhis toyair gāṅgeyaiḥ prayatātmanām
     vyuṣṭir bhavati yā puṃsāṃ na sā kratuśatair api
yāvad asthi manuṣyasya gaṅgātoyeṣu tiṣṭhati
     tāvad varṣasahasrāṇi svargaṃ prāpya mahīyate
apahatya tamas tīvraṃ yathā bhāty udaye raviḥ
     tathāpahatya pāpmānaṃ bhāti gaṅgā jalokṣitaḥ
visomā iva śarvaryo vipuṣpās taravo yathā
     tadvad deśā diśaś caiva hīnā gaṅgā jalaiḥ śubhaiḥ
varṇāśramā yathā sarve svadharmajñānavarjitāḥ
     ṛtavaś ca yathā somās tathā gaṅgāṃ vinā jagat
yathā hīnaṃ nabho 'rkeṇa bhūḥ śailaiḥ khaṃ ca vāyunā
     tathā deśā diśaś caiva gaṅgā hīnā na saṃśayaḥ
triṣu lokeṣu ye ke cit prāṇinaḥ sarva eva te
     tarpyamāṇāḥ parāṃ tṛptiṃ yānti gaṅgā jalaiḥ śubhaiḥ
yas tu sūryeṇa niṣṭaptaṃ gāṅgeyaṃ pibate jalam
     gavāṃ nirhāra nirmuktād yāvakāt tad viśiṣyate
indra vratasahasraṃ tu cared yaḥ kāyaśodhanam
     pibed yaś cāpi gaṅgāmbhaḥ samau syātāṃ na vā samau
tiṣṭhed yugasahasraṃ tu pādenaikena yaḥ pumān
     māsam ekaṃ tu gaṅgāyāṃ samau syātāṃ na vā samau
lambetāvāk śirā yas tu yugānām ayutaṃ pumān
     tiṣṭhed yatheṣṭaṃ yaś cāpi gaṅgāyāṃ sa viśiṣyate
agnau prāptaṃ pradhūyeta yathā tūlaṃ dvijottama
     tathā gaṅgāvagāḍhasya sarvaṃ pāpaṃ pradhūyate
bhūtānām iha sarveṣāṃ duḥkhopahata cetasām
     gatim anveṣamāṇānāṃ na gaṅgā sadṛśī gatiḥ
bhavanti nirviṣāḥ sarpā yathā tārkṣyasya darśanāt
     gaṅgāyā darśanāt tadvat sarvapāpaiḥ pramucyate
apratiṣṭhāś ca ye ke cid adharmaśaraṇāś ca ye
     teṣāṃ pratiṣṭhā gaṅgeha śaraṇaṃ śarma varma ca
prakṛṣṭair aśubhair grastān anekaiḥ puruṣādhamān
     patate narake gaṅgā saṃśritān pretya tārayet
te saṃvibhaktā munibhir nūnaṃ devaiḥ sa vāsavaiḥ
     ye 'bhigacchanti satataṃ gaṅgām abhigatāṃ suraiḥ
vinayācāra hīnāś ca aśivāś ca narādhamāḥ
     te bhavanti śivā vipra ye vai gaṅgāṃ samāśritāḥ
yathā surāṇām amṛtaṃ pitṝṇāṃ ca yathā svadhā
     sudhā yathā ca nāgānāṃ tathā gaṅgā jalaṃ nṛṇām
upāsate yathā bālā mātaraṃ kṣudhayārditāḥ
     śreyaḥ kāmās tathā gaṅgām upāsantīha dehinaḥ
svāyambhuvaṃ yathāsthānaṃ sarveṣāṃ śreṣṭham ucyate
     snātānāṃ saritāṃ śreṣṭhā gaṅgā tadvad ihocyate
yathopajīvināṃ dhenur devādīnāṃ dharā smṛtā
     tathopajīvināṃ gaṅgā sarvaprāṇabhṛtām iha
devāḥ somārka saṃsthāni yathā satrādibhir makhaiḥ
     amṛtāny upajīvanti tathā gaṅgā jalaṃ narāḥ
jāhnavī pulinotthābhiḥ sikatābhiḥ samukṣitaḥ
     manyate puruṣo ''tmānaṃ diviṣṭham iva śobhitam
jāhnavītīra saṃbhūtāṃ mṛdaṃ mūrdhnā vibharti yaḥ
     bibharti rūpaṃ so 'rkasya tamo nāśāt sunirmalam
gaṅgormibhir atho digdhaḥ puruṣaṃ pavano yadā
     spṛśate so 'pi pāpmānaṃ sadya evāpamārjati
vyasanair abhitaptasya narasya vinaśiṣyataḥ
     gaṅgā darśanajā prītir vyasanāny apakarṣati
haṃsārāvaiḥ koka ravai ravair anyairś ca pakṣiṇām
     paspardha gaṅgā gandharvān pulinaiś ca śiloccayān
haṃsādibhiḥ subahubhir vividhaiḥ pakṣibhir vṛtām
     gaṅgāṃ gokulasaṃbādhāṃ dṛṣṭvā svargo 'pi vismṛtaḥ
na sā prītir diviṣṭhasya sarvakāmān upāśnataḥ
     abhavad yā parā prītir gaṅgāyāḥ puline nṛṇām
vān manaḥ karmajair grastaḥ pāpair api pumān iha
     vīkṣya gaṅgāṃ bhavet pūtas tatra me nāsti saṃśayaḥ
saptāvarān sapta parān pitṝṃs tebhyaś ca ye pare
     pumāṃs tārayate gaṅgāṃ vīkṣya spṛṣṭvāvagāhya ca
śrutābhilaṣitā dṛṣṭā spṛṣṭā pītāvagāhitā
     gaṅgā tārayate nṝṇām ubhau vaṃśau viśeṣataḥ
darśanāt sparśanāt pānāt tathā gaṅgeti kīrtanāt
     punāty apuṇyān puruṣāñ śataśo 'tha sahasraśaḥ
ya icchet saphalaṃ janma jīvitaṃ śrutam eva ca
     sa pitṝṃs tarpayed gaṅgām abhigamya surāṃs tathā
na sutair na ca vittena karmaṇā na ca tat phalam
     prāpnuyāt puruṣo 'tyantaṃ gaṅgāṃ prāpya yad āpnuyāt
jātyandhair iha tulyās te mṛtaiḥ paṅgubhir eva ca
     samarthā ye na paśyanti gaṅgāṃ puṇyajalāṃ śivām
bhūtabhavya bhaviṣyajñair maharṣibhir upasthitām
     devaiḥ sendraiś ca ko gaṅgāṃ nopaseveta mānavaḥ
vānaprasthair gṛhasthaiś ca yatibhir brahma cāribhiḥ
     vidyāvadbhiḥ śritāṃ gaṅgāṃ pumān ko nāma nāśrayet
utkrāmadbhiś ca yaḥ prāṇaiḥ prayataḥ śiṣṭasaṃmataḥ
     cintayen manasā gaṅgāṃ sa gatiṃ paramāṃ labhet
na bhayebhyo bhayaṃ tasya na pāpebhyo na rājataḥ
     ā dehapatanād gaṅgām upāste yaḥ pumān iha
gaganād yāṃ mahāpuṇyāṃ patantīṃ vai maheśvaraḥ
     dadhāra śirasā devīṃ tām eva divi sevate
alaṃkṛtās trayo lokāḥ pathibhir vimalais tribhiḥ
     yas tu tasyā jalaṃ sevet kṛtakṛtyaḥ pumān bhavet
divi jyotir yathādityaḥ pitṝṇāṃ caiva candramāḥ
     deveśaś ca yathā nṝṇāṃ gaṅgeha saritāṃ tathā
mātrā pitrā sutair dārair viyuktasya dhanena vā
     na bhaved dhi tathā duḥkhaṃ yathā gaṅgā viyogajam
nāraṇyair neṣṭa viṣayair na sutair na dhanāgamaiḥ
     tathā prasādo bhavati gaṅgāṃ vīkṣya yathā nṛṇām
pūrṇam induṃ yathādṛṣṭvā nṛṇāṃ dṛṣṭiḥ prasīdati
     gaṅgāṃ tripathagāṃ dṛṣṭvā tathā dṛṣṭiḥ prasīdati
tadbhāvas tadgatamanas tanniṣṭhas tatparāyaṇaḥ
     gaṅgāṃ yo 'nugato bhaktyā sa tasyāḥ priyatāṃ vrajet
bhūḥsthaiḥ khasthair diviṣṭhaiś ca bhūtair uccāvacair api
     gaṅgā vigāhyā satatam eta kāryatamaṃ satām
triṣu lokeṣu puṇyatvād gaṅgāyāḥ prathitaṃ yaśaḥ
     yat putrān sagarasyaiṣā bhasmākhyān anayad divam
vāyvīritābhiḥ sumahāsvanābhir; drutābhir atyartha samucchritābhiḥ
     gaṅgormibhir bhānumatībhir iddhaḥ; sahasraraśmi pratimo vibhāti
payasvinīṃ ghṛtinīm atyudārāṃ; samṛddhinīṃ vegiṇīṃ durvigāhyām
     gaṅgāṃ gatvā yaiḥ śarīraṃ visṛṣṭaṃ; gatā dhīrās te vibudhaiḥ samatvam
andhāñ jaḍān dravyahīnāṃś ca gaṅgā; yaśasvinī bṛhatī viśvarūpā
     devaiḥ sendrair munibhir mānavaiś ca; niṣevitā sarvakāmair yunakti
ūrjāvatīṃ madhumatīṃ mahāpuṇyāṃ trivartmagām
     trilokagoptrīṃ ye gaṅgāṃ saṃśritās te divaṃ gatāḥ
yo vatsyati drakṣyati vāpi martyas; tasmai prayacchanti sukhāni devāḥ
     tadbhāvitāḥ sparśane darśane yas; tasmai devā gatim iṣṭāṃ diśanti
dakṣāṃ pṛthvīṃ bṛhatīṃ viprakṛṣṭāṃ; śivām ṛtāṃ surasāṃ suprasannām
     vibhāvarīṃ sarvabhūtapratiṣṭhāṃ; gaṅgāṃ gatā ye tridivaṃ gatās te
khyātir yasyāḥ khaṃ divaṃ gāṃ ca nityaṃ; purā diśo vidiśaś cāvatasthe
     tasyā jalaṃ sevya sarid varāyā; martyāḥ sarve kṛtakṛtyā bhavanti
iyaṃ gaṅgeti niyataṃ pratiṣṭhā; guhasya rukmasya ca garbhayoṣā
     prātas trimārgā ghṛtavahā vipāpmā; gaṅgāvatīrṇā viyato viśvatoyā
sutāvanīdhrasya harasya bhāryā; divo bhuvaś cāpi kakṣyānurūpā
     bhavyā pṛthivyā bhāvinī bhāti rājan; gaṅgā lokānāṃ puṇyadā vai trayāṇām
madhu pravāhā ghṛtarāgoddhṛtābhir; mahormibhiḥ śobhitā brāhmaṇaiś ca
     divaś cyutā śirasāttā bhavena; gaṅgāvanīdhrās tridivasya mālā
yonir variṣṭhā virajā vitanvī; śuṣmā irā vārivahā yaśodā
     viśvāvatī cākṛtir iṣṭir iddhā; gaṅgokṣitānāṃ bhuvanasya panthāḥ
kṣāntyā mahyā gopane dhāraṇe ca; dīptyā kṛśānos tapanasya caiva
     tulyā gaṅgā saṃmatā brāhmaṇānāṃ; guhasya brahmaṇyatayā ca nityam
ṛṣiṣṭutāṃ viṣṇupadīṃ purāṇīṃ; supuṇyatoyāṃ manasāpi loke
     sarvātmanā jāhnavīṃ ye prapannās; te brahmaṇaḥ sadanaṃ saṃprayātāḥ
lokān imān nayati yā jananīva putrān; sarvātmanā sarvaguṇopapannā
     svasthānam iṣṭam iha brāhmam abhīpsamānair; gaṅgā sadaivātma vaśair upāsyā
usrāṃ juṣṭāṃ miṣatīṃ viśvatoyām; irāṃ vajrīṃ revatīṃ bhūdharāṇām
     śiṣṭāśrayām amṛtāṃ brahma kāntāṃ; gaṅgāṃ śrayed ātmavān siddhikāmaḥ
prasādya devān sa vibhūn samastān; bhagīrathas tapasogreṇa gaṅgām
     gām ānayat tām abhigamya śaśvan; pumān bhayaṃ neha nāmutra vidyāt
udāhṛtaḥ sarvathā te guṇānāṃ; mayaika deśaḥ prasamīkṣya buddhyā
     śaktir na me kā cid ihāsti vaktuṃ; guṇān sarvān parimātuṃ tathaiva
meroḥ samudrasya ca sarvaratnaiḥ; saṃkhyopalānām udakasya vāpi
     vaktuṃ śakyaṃ neha gaṅgā jalānāṃ; guṇākhyānaṃ parimātuṃ tathaiva
tasmād imān parayā śraddhayoktān; guṇān sarvāñ jāhnavījāṃs tathaiva
     bhaved vācā manasā karmaṇā ca; bhaktyā yuktaḥ parayā śraddadhānaḥ
lokān imāṃs trīn yaśasā vitatya; siddhiṃ prāpya mahatīṃ tāṃ durāpām
     gaṅgā kṛtān acireṇaiva lokān; yatheṣṭam iṣṭān vicariṣyasi tvam
tava mama ca guṇair mahānubhāvā; juṣatu matiṃ satataṃ svadharmayuktaiḥ
    abhigata janavatsalā hi gaṅgā; bhajati yunakti sukhaiś ca bhaktimantam
[bh]
    iti paramamatir guṇān anekāñ; śila rataye tripathānuyoga rūpān
    bahuvidham anuśāsya tathya rūpān; gaganatalaṃ dyutimān viveśa siddhaḥ
śilavṛttis tu siddhasya vākyaiḥ saṃbodhitas tadā
    gaṅgām upāsya vidhivat siddhiṃ prāptaḥ sudurlabhām
tasmāt tvam api kaunteya bhaktyā paramayā yutaḥ
    gaṅgām abhyehi satataṃ prāpsyase siddhim uttamām
[v]
    śrutvetihāsaṃ bhīṣmoktaṃ gaṅgāyāḥ stavasaṃyutam
    yudhiṣṭhiraḥ parāṃ prītim agacchad bhrātṛbhiḥ saha
itihāsam imaṃ puṇyaṃ śṛṇuyād yaḥ paṭheta vā
    gaṅgāyāḥ stavasaṃyuktaṃ sa mucyet sarvakilbiṣaiḥ
