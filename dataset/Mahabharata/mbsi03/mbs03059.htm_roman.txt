nala uvāca
      yathā rājyaṃ pitus te tat tathā mama na saṃśayaḥ
      na tu tatra gamiṣyāmi viṣamasthaḥ kathaṃ cana
kathaṃ samṛddho gatvāhaṃ tava harṣavivardhanaḥ
      paridyūno gamiṣyāmi tava śokavivardhanaḥ
bṛhadaśva uvāca
      iti bruvan nalo rājā damayantīṃ punaḥ punaḥ
      sāntvayām āsa kalyāṇīṃ vāsaso 'rdhena saṃvṛtām
tāv ekavastrasaṃvītāv aṭamānāv itas tataḥ
      kṣutpipāsāpariśrāntau sabhāṃ kāṃ cid upeyatuḥ
tāṃ sabhām upasaṃprāpya tadā sa niṣadhādhipaḥ
      vaidarbhyā sahito rājā niṣasāda mahītale
sa vai vivastro malino vikacaḥ pāṃsuguṇṭhitaḥ
      damayantyā saha śrāntaḥ suṣvāpa dharaṇītale
damayanty api kalyāṇī nidrayāpahṛtā tataḥ
      sahasā duḥkham āsādya sukumārī tapasvinī
suptāyāṃ damayantyāṃ tu nalo rājā viśāṃ pate
      śokonmathitacittātmā na sma śete yathā purā
sa tad rājyāpaharaṇaṃ suhṛttyāgaṃ ca sarvaśaḥ
      vane ca taṃ paridhvaṃsaṃ prekṣya cintām upeyivān
kiṃ nu me syād idaṃ kṛtvā kiṃ nu me syād akurvataḥ
     kiṃ nu me maraṇaṃ śreyaḥ parityāgo janasya vā
mām iyaṃ hy anuraktedaṃ duḥkham āpnoti matkṛte
     madvihīnā tv iyaṃ gacchet kadā cit svajanaṃ prati
mayā niḥsaṃśayaṃ duḥkham iyaṃ prāpsyaty anuttamā
     utsarge saṃśayaḥ syāt tu vindetāpi sukhaṃ kva cit
sa viniścitya bahudhā vicārya ca punaḥ punaḥ
     utsarge 'manyata śreyo damayantyā narādhipaḥ
so 'vastratām ātmanaś ca tasyāś cāpy ekavastratām
     cintayitvādhyagād rājā vastrārdhasyāvakartanam
kathaṃ vāso vikarteyaṃ na ca budhyeta me priyā
     cintyaivaṃ naiṣadho rājā sabhāṃ paryacarat tadā
paridhāvann atha nala itaś cetaś ca bhārata
     āsasāda sabhoddeśe vikośaṃ khaḍgam uttamam
tenārdhaṃ vāsasaś chittvā nivasya ca paraṃtapaḥ
     suptām utsṛjya vaidarbhīṃ prādravad gatacetanaḥ
tato nibaddhahṛdayaḥ punar āgamya tāṃ sabhām
     damayantīṃ tathā dṛṣṭvā ruroda niṣadhādhipaḥ
yāṃ na vāyur na cādityaḥ purā paśyati me priyām
     seyam adya sabhāmadhye śete bhūmāv anāthavat
iyaṃ vastrāvakartena saṃvītā cāruhāsinī
     unmatteva varārohā kathaṃ buddhvā bhaviṣyati
katham ekā satī bhaimī mayā virahitā śubhā
     cariṣyati vane ghore mṛgavyālaniṣevite
gatvā gatvā nalo rājā punar eti sabhāṃ muhuḥ
     ākṛṣyamāṇaḥ kalinā sauhṛdenāpakṛṣyate
dvidheva hṛdayaṃ tasya duḥkhitasyābhavat tadā
     doleva muhur āyāti yāti caiva sabhāṃ muhuḥ
so 'pakṛṣṭas tu kalinā mohitaḥ prādravan nalaḥ
     suptām utsṛjya tāṃ bhāryāṃ vilapya karuṇaṃ bahu
naṣṭātmā kalinā spṛṣṭas tat tad vigaṇayan nṛpaḥ
     jagāmaiva vane śūnye bhāryām utsṛjya duḥkhitaḥ
