[arj]
      yatraiṣā kāñcanī vedī pradīptāgniśikhopamā
      ucchritā kāñcane daṇḍe patākābhir alaṃ kṛtā
      tatra māṃ vaha bhadraṃ te droṇānīkāya māriṣa
aśvāḥ śoṇāḥ prakāśante bṛhantaś cāru vāhinaḥ
      snigdhavidruma saṃkāśās tāmrāsyāḥ priyadarśanāḥ
      yuktā rathavare yasya sarvaśikṣā viśāradāḥ
dīrghabāhur mahātejā balarūpasamanvitaḥ
      sarvalokeṣu vikhyāto bhāradvājaḥ pratāpavān
buddhyā tulyo hy uśanasā bṛhaspatisamo naye
      vedās tathaiva catvāro brahmacaryaṃ tathaiva ca
sasaṃhārāṇi divyāni sarvāṇy astrāṇi māriṣa
      dhanurvedaś ca kārtsnyena yasmin nityaṃ pratiṣṭhitaḥ
kṣamā damaś ca satyaṃ ca ānṛśaṃsyam athārjavam
      ete cānye ca bahavo guṇā yasmin dvijottame
tenāhaṃ yoddhum icchāmi mahābhāgena saṃyuge
      tasmāt tvaṃ prāpayācāryaṃ kṣipram uttaravāhaya
[vai]
      arjunenaivam uktas tu vairāṭir hemabhūṣitān
      codayām āsa tān aśvān bhāradvāja rathaṃ prati
tam āpatantaṃ vegena pāṇḍavaṃ rathināṃ varam
      droṇaḥ pratyudyayau pārthaṃ matto mattam iva dvipam
tataḥ pradhmāpayac chaṅkhaṃ bherī śatanināditam
     pracukṣubhe balaṃ sarvam uddhūta iva sāgaraḥ
atha śoṇān sadaśvāṃs tān hansa varṇair manojavaiḥ
     miśritān samare dṛṣṭvā vyasmayanta raṇe janāḥ
tau rathau vīryasaṃpannau dṛṣṭvā saṃgrāmamūrdhani
     ācārya śiṣyāv ajitau kṛtavidhyau manasvinau
samāśliṣṭau tadānyonyaṃ droṇapārthau mahābalau
     dṛṣṭvā prākampata muhur bharatānāṃ mahad balam
harṣayuktas tathā pārthaḥ prahasann iva viryavān
     rathaṃ rathena droṇasya samāsādya mahārathaḥ
abhivādya mahābāhuḥ sāntvapūrvam idaṃ vacaḥ
     uvāca ślakṣṇayā vācā kaunteyaḥ paravīra hā
uṣitāḥ sma vanevāsaṃ pratikarma cikīrṣavaḥ
     kopaṃ nārhasi naḥ kartuṃ sadā samaradurjaya
ahaṃ tu prahṛte pūrvaṃ prahariṣyāmi te 'nagha
     iti me vartate buddhis tad bhavān kartum arhati
tato 'smai prāhiṇod droṇaḥ śarān adhikaviṃśatim
     aprāptāṃś caiva tān pārthaś ciccheda kṛtahastavat
tataḥ śarasahasreṇa rathapārthasya vīryavān
     avākirat tato droṇaḥ śīghram astraṃ vidarśayan
evaṃ pravavṛte yuddhaṃ bhāradvāja kirīṭinoḥ
     samaṃ vimuñcatoḥ saṃkhye viśikhān dīptatejasaḥ
tāv ubhau khyātakarmāṇāv ubhau vāyusamau jave
     ubhau divyāstraviduṣāv ubhāv uttamatejasau
     kṣipantau śarajālāni mohayām āsatur nṛpān
vyasmayanta tato yodhāḥ sarve tatra samāgatāḥ
     śarān visṛjatos tūrṇaṃ sādhu sādhv iti pūjayan
droṇaṃ hi samare ko 'nyo yoddhum arhati phalgunāt
     raudraḥ kṣatriya dharmo 'yaṃ guruṇā yad ayudhyata
     ity abruvañ janās tatra saṃgrāmaśirasi sthitāḥ
vīrau tāv api saṃrabdhau saṃnikṛṣṭau mahārathau
     chādayetāṃ śaravrātair anyonyam aparājitau
visphārya sumahac cāpaṃ hemapṛṣṭhaṃ durāsadam
     saṃrabdho 'tha bharadvājaḥ phalgunaṃ pratyayudhyata
sa sāyakamayair jālair arjunasya rathaṃ prati
     bhānumatlbhiḥ śilā dhautair bhānoḥ pracchādayat prabhām
pārthaṃ ca sa mahābāhur mahāvegair mahārathaḥ
     vivyādha niśitair bāṇair megho vṛṣṭyeva parvatam
tathaiva divyaṃ gāṇḍīvaṃ dhanur ādāya pāṇḍavaḥ
     śatrughnaṃ vegavad dhṛṣṭo bhārasādhanam uttamam
     visasarja śarāṃś citrān suvarṇavikṛtān bahūn
nāśayañ śaravarṣāṇi bhāradvājasya vīryavān
     tūrṇaṃ cāpanivirmuktais tad adbhutam ivābhavat
sa rathena caran pārthaḥ prekṣaṇīyo dhanaṃjayaḥ
     yugapad dikṣu sarvāsu sarvaśastrāṇy adarśayat
ekachāyam ivākāśaṃ bāṇaiś cakre samantataḥ
     nādṛśyata tadā droṇo nīhāreṇeva saṃvṛtaḥ
tasyābhavat tadā rūpaṃ saṃvṛtasya śarottamaiḥ
     jājvalyamānasya yathā parvatasyeva sarvataḥ
dṛṣṭvā tu pārthasya raṇe śaraiḥ svaratham āvṛtam
     sa visphārya dhanuś citraṃ meghastanita nisvanam
agnicakropamaṃ ghoraṃ vikarṣan paramāyudham
     vyaśātayac charāṃs tāṃs tu droṇaḥ samitiśobhanaḥ
     mahān abhūt tataḥ śabdo vaṃśānām iva duhyatām
jāmbūnadamayaiḥ puṅkhaiś citracāpavarātigaiḥ
     prācchādayad ameyātmā diśaḥ sūryasya ca prabhām
tataḥ kanakapuṅkhānāṃ śarāṇāṃ nataparvaṇām
     viyac carāṇāṃ viyati dṛśyante bahuśaḥ prajāḥ
droṇasya puṅkhasaktāś ca prabhavantaḥ śarāsanāt
     eko dīrgha ivādṛśyad ākāśe saṃhataḥ śaraḥ
evaṃ tau svarṇavikṛtān vimuñcantau mahāśarān
     ākāśaṃ saṃvṛtaṃ vīrāv ulkābhir iva cakratuḥ
śarās tayoś ca vibabhuḥ kaṅkabarhiṇa vāsasaḥ
     paṅktyaḥ śaradi khasthānāṃ haṃsānāṃ caratām iva
yuddhaṃ samabhavat tatra susaṃrabdhaṃ mahātmanoḥ
     droṇa pāṇḍavayor ghoraṃ vṛtravāsavayor iva
tau jagāv iva cāsādya viṣāṇāgraiḥ parasparam
     śaraiḥ pūrṇāyatotsṛṣṭair anyonyam abhijaghnatuḥ
tau vyavāharatāṃ śūrau saṃrabdhau raṇaśobhinau
     udīrayantau samare divyāny astrāṇi bhāgaśaḥ
atha tv ācārya mukhyena śarān sṛṣṭāñ śilāśitān
     nyavārayac chitair bānair arjuno jayatāṃ varaḥ
darśayann aindrir ātmānam ugram ugraparākramaḥ
     iṣubhis tūrṇam ākāśaṃ bahubhiś ca samāvṛṇot
jighāṃsantaṃ naravyāghram arjunaṃ tigmatejasam
     ācārya mukhyaḥ samare droṇaḥ śastrabhṛtāṃ varaḥ
     arjunena sahākrīḍac charaiḥ saṃnataparvabhiḥ
divyāny astrāṇi muñcantaṃ bhāradvājaṃ mahāraṇe
     astrair astrāṇi saṃvārya palgunaḥ samayodhayat
tayor āsīt saṃprahāraḥ kruddhayor narasiṃhayoḥ
     amarṣiṇos tadānyonyaṃ devadānavayor iva
aindraṃ vāyavyam āgneyam astram astreṇa pāṇḍavaḥ
     droṇena muktaṃ muktaṃ tu grasate sma punaḥ punaḥ
evaṃ śūrau maheṣvāsau visṛjantau śitāñ śarān
     ekachāyaṃ cakratus tāv ākāśaṃ śaravṛṣṭibhiḥ
tato 'rjunena muktānāṃ patatāṃ ca śarīriṣu
     parvateṣv iva varjāṇāṃ śarāṇāṃ śrūyate svanaḥ
tato nāgā rathāś caiva sādinaś ca viśāṃ pate
     śoṇitāktā vyadṛśyanta puṣpitā iva kiṃśukāḥ
bāhubhiś ca sa keyūrair vicitraiś ca mahārathaiḥ
     suvarṇacitraiḥ kavacair dhvajaiś ca vinipātitaiḥ
yodhaiś canihatais tatra pārtha bāṇaprapīḍitaiḥ
     balam āsīt samudbhrāntaṃ droṇārjuna samāgame
vidhunvānau tu tau vīrau dhanur ī bhārasādhane
     ācchāyadetām anyonyaṃ titakṣantau raṇeṣubhiḥ
athāntarikṣe nādo 'bhūd droṇaṃ tatra praśaṃsatām
     duṣkaraṃ kṛtavān droṇo yad arjunam ayodhayat
pramāthinaṃ mahāvīryaṃ dṛḍhamuṣṭiṃ durāsadam
     jetāraṃ deva daityānāṃ sarpāṇāṃ ca mahāratham
aviśramaṃ ca śikṣāṃ ca lāghavaṃ dūrapātitām
     pārthasya samare dṛṣṭvā droṇasyābhūc ca vismayaḥ
atha gāṇḍīvam udyamya divyaṃ dhanur amarṣaṇaḥ
     vicakarṣa raṇe pārtho bāhubhyāṃ bharatarṣabha
tasya bāṇamayaṃ varṣaṃ śalabhānām ivāyatam
     na ca bāṇāntare vāyur asya śaknoti sarpitum
aniśaṃ saṃdadhānasya śarān utsṛjatas tadā
     dadṛśe nāntaraṃ kiṃ cit pārthasyādadato 'pi ca
tathā śīghrāstra yuddhe tu vartamāne sudāruṇe
     śīghrāc chīghrataraṃ pārthaḥ śarān anyān udīrayat
tataḥ śatasahasrāṇi śarāṇāṃ nataparvaṇām
     yugapat prāpataṃs tatra droṇasya ratham antikāt
avakīryamāṇe droṇe tu śarair gāṇḍīvadhanvanā
     hāhākāro mahān āsīt sainyānāṃ bharatarṣabha
pāṇḍavasya tu śīghrāstraṃ maghavān samapūjayat
     gandharvāpsarasaś caiva ye ca tatra samāgatāḥ
tato vṛndena mahatā rathānāṃ rathayūthapaḥ
     ācārya putraḥ sahasā pāṇḍavaṃ pratyavārayat
aśvatthāmā tu tat karma hṛdayena mahātmanaḥ
     pūjayām āsa pārthasya kopaṃ cāsyākarod bhṛśam
sa manyuvaśam āpannaḥ pārtham abhyadravad raṇe
     kirañ śarasahasrāṇi parjanya iva vṛṣṭimān
āvṛtya tu mahābāhur yato drauṇis tato hayān
     antaraṃ pradadau pārtho droṇasya vyapasarpitum
sa tu labdhvāntaraṃ tūrṇam apāyāj javanair hayaiḥ
     chinnavarma dhvajaḥ śūro nikṛttaḥ parameṣubhiḥ
