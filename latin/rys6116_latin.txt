śirasy añjalim ādāya kaikeyīnandivardhanaḥ
 babhāṣe bharato jyeṣṭhaṃ rāmaṃ satyaparākramam
pūjitā māmikā mātā dattaṃ rājyam idaṃ mama
 tad dadāmi punas tubhyaṃ yathā tvam adadā mama
dhuram ekākinā nyastām ṛṣabheṇa balīyasā
 kiśoravad guruṃ bhāraṃ na voḍhum aham utsahe
vārivegena mahatā bhinnaḥ setur iva kṣaran
 durbandhanam idaṃ manye rājyacchidram asaṃvṛtam
gatiṃ khara ivāśvasya haṃsasyeva ca vāyasaḥ
 nānvetum utsahe deva tava mārgam ariṃdama
yathā ca ropito vṛkṣo jātaś cāntarniveśane
 mahāṃś ca sudurāroho mahāskandhaḥ praśākhavān
śīryeta puṣpito bhūtvā na phalāni pradarśayet
 tasya nānubhaved arthaṃ yasya hetoḥ sa ropyate
eṣopamā mahābāho tvam arthaṃ vettum arhasi
 yady asmān manujendra tvaṃ bhaktān bhṛtyān na śādhi hi
jagad adyābhiṣiktaṃ tvām anupaśyatu sarvataḥ
 pratapantam ivādityaṃ madhyāhne dīptatejasaṃ
tūryasaṃghātanirghoṣaiḥ kāñcīnūpuranisvanaiḥ
 madhurair gītaśabdaiś ca pratibudhyasva śeṣva ca
yāvad āvartate cakraṃ yāvatī ca vasuṃdharā
 tāvat tvam iha sarvasya svāmitvam abhivartaya
bharatasya vacaḥ śrutvā rāmaḥ parapuraṃjayaḥ
 tatheti pratijagrāha niṣasādāsane śubhe
tataḥ śatrughnavacanān nipuṇāḥ śmaśruvardhakāḥ
 sukhahastāḥ suśīghrāś ca rāghavaṃ paryupāsata
pūrvaṃ tu bharate snāte lakṣmaṇe ca mahābale
 sugrīve vānarendre ca rākṣasendre vibhīṣaṇe
viśodhitajaṭaḥ snātaś citramālyānulepanaḥ
 mahārhavasanopetas tasthau tatra śriyā jvalan
pratikarma ca rāmasya kārayām āsa vīryavān
 lakṣmaṇasya ca lakṣmīvān ikṣvākukulavardhanaḥ
pratikarma ca sītāyāḥ sarvā daśarathastriyaḥ
 ātmanaiva tadā cakrur manasvinyo manoharam
tato rāghavapatnīnāṃ sarvāsām eva śobhanam
 cakāra yatnāt kausalyā prahṛṣṭā putravatsalā
tataḥ śatrughnavacanāt sumantro nāma sārathiḥ
 yojayitvābhicakrāma rathaṃ sarvāṅgaśobhanam
arkamaṇḍalasaṃkāśaṃ divyaṃ dṛṣṭvā rathaṃ sthitam
 āruroha mahābāhū rāmaḥ satyaparākramaḥ
ayodhyāyāṃ tu sacivā rājño daśarathasya ye
 purohitaṃ puraskṛtya mantrayām āsur arthavat
mantrayan rāmavṛddhyarthaṃ vṛttyarthaṃ nagarasya ca
 sarvam evābhiṣekārthaṃ jayārhasya mahātmanaḥ
 kartum arhatha rāmasya yad yan maṅgalapūrvakam
iti te mantriṇaḥ sarve saṃdiśya tu purohitam
 nagarān niryayus tūrṇaṃ rāmadarśanabuddhayaḥ
hariyuktaṃ sahasrākṣo ratham indra ivānaghaḥ
 prayayau ratham āsthāya rāmo nagaram uttamam
jagrāha bharato raśmīñ śatrughnaś chatram ādade
 lakṣmaṇo vyajanaṃ tasya mūrdhni saṃparyavījayat
śvetaṃ ca vālavyajanaṃ sugrīvo vānareśvaraḥ
 aparaṃ candrasaṃkāśaṃ rākṣasendro vibhīṣaṇaḥ
ṛṣisaṃghair tadākāśe devaiś ca samarudgaṇaiḥ
 stūyamānasya rāmasya śuśruve madhuradhvaniḥ
tataḥ śatruṃjayaṃ nāma kuñjaraṃ parvatopamam
 āruroha mahātejāḥ sugrīvo vānareśvaraḥ
navanāgasahasrāṇi yayur āsthāya vānarāḥ
 mānuṣaṃ vigrahaṃ kṛtvā sarvābharaṇabhūṣitāḥ
śaṅkhaśabdapraṇādaiś ca dundubhīnāṃ ca nisvanaiḥ
 prayayū puruṣavyāghras tāṃ purīṃ harmyamālinīm
dadṛśus te samāyāntaṃ rāghavaṃ sapuraḥsaram
 virājamānaṃ vapuṣā rathenātirathaṃ tadā
te vardhayitvā kākutsthaṃ rāmeṇa pratinanditāḥ
 anujagmur mahātmānaṃ bhrātṛbhiḥ parivāritam
amātyair brāhmaṇaiś caiva tathā prakṛtibhir vṛtaḥ
 śriyā viruruce rāmo nakṣatrair iva candramāḥ
sa purogāmibhis tūryais tālasvastikapāṇibhiḥ
 pravyāharadbhir muditair maṅgalāni yayau vṛtaḥ
akṣataṃ jātarūpaṃ ca gāvaḥ kanyās tathā dvijāḥ
 narā modakahastāś ca rāmasya purato yayuḥ
sakhyaṃ ca rāmaḥ sugrīve prabhāvaṃ cānilātmaje
 vānarāṇāṃ ca tat karma vyācacakṣe 'tha mantriṇām
 śrutvā ca vismayaṃ jagmur ayodhyāpuravāsinaḥ
dyutimān etad ākhyāya rāmo vānarasaṃvṛtaḥ
 hṛṣṭapuṣṭajanākīrṇām ayodhyāṃ praviveśa ha
tato hy abhyucchrayan paurāḥ patākās te gṛhe gṛhe
 aikṣvākādhyuṣitaṃ ramyam āsasāda pitur gṛham
pitur bhavanam āsādya praviśya ca mahātmanaḥ
 kausalyāṃ ca sumitrāṃ ca kaikeyīṃ cābhyavādayat
athābravīd rājaputro bharataṃ dharmiṇāṃ varam
 athopahitayā vācā madhuraṃ raghunandanaḥ
yac ca madbhavanaṃ śreṣṭhaṃ sāśokavanikaṃ mahat
 muktāvaidūryasaṃkīrṇaṃ sugrīvasya nivedaya
tasya tadvacanaṃ śrutvā bharataḥ satyavikramaḥ
 pāṇau gṛhītvā sugrīvaṃ praviveśa tam ālayam
tatas tailapradīpāṃś ca paryaṅkāstaraṇāni ca
 gṛhītvā viviśuḥ kṣipraṃ śatrughnena pracoditāḥ
uvāca ca mahātejāḥ sugrīvaṃ rāghavānujaḥ
 abhiṣekāya rāmasya dūtān ājñāpaya prabho
sauvarṇān vānarendrāṇāṃ caturṇāṃ caturo ghaṭān
 dadau kṣipraṃ sa sugrīvaḥ sarvaratnavibhūṣitān
yathā pratyūṣasamaye caturṇāṃ sāgarāmbhasām
 pūrṇair ghaṭaiḥ pratīkṣadhvaṃ tathā kuruta vānarāḥ
evam uktā mahātmāno vānarā vāraṇopamāḥ
 utpetur gaganaṃ śīghraṃ garuḍā iva śīghragāḥ
jāmbavāṃś ca hanūmāṃś ca vegadarśī ca vānaraḥ
 ṛṣabhaś caiva kalaśāñ jalapūrṇān athānayan
 nadīśatānāṃ pañcānāṃ jale kumbhair upāharan
pūrvāt samudrāt kalaśaṃ jalapūrṇam athānayat
 suṣeṇaḥ sattvasaṃpannaḥ sarvaratnavibhūṣitam
ṛṣabho dakṣiṇāt tūrṇaṃ samudrāj jalam āharat
raktacandanakarpūraiḥ saṃvṛtaṃ kāñcanaṃ ghaṭam
 gavayaḥ paścimāt toyam ājahāra mahārṇavāt
ratnakumbhena mahatā śītaṃ mārutavikramaḥ
 uttarāc ca jalaṃ śīghraṃ garuḍānilavikramaḥ
abhiṣekāya rāmasya śatrughnaḥ sacivaiḥ saha
 purohitāya śreṣṭhāya suhṛdbhyaś ca nyavedayat
tataḥ sa prayato vṛddho vasiṣṭho brāhmaṇaiḥ saha
 rāmaṃ ratnamayo pīṭhe sahasītaṃ nyaveśayat
vasiṣṭho vāmadevaś ca jābālir atha kāśyapaḥ
 kātyāyanaḥ suyajñaś ca gautamo vijayas tathā
abhyaṣiñcan naravyāghraṃ prasannena sugandhinā
 salilena sahasrākṣaṃ vasavo vāsavaṃ yathā
ṛtvigbhir brāhmaṇaiḥ pūrvaṃ kanyābhir mantribhis tathā
 yodhaiś caivābhyaṣiñcaṃs te saṃprahṛṣṭāḥ sanaigamaiḥ
sarvauṣadhirasaiś cāpi daivatair nabhasi sthitaiḥ
 caturhir lokapālaiś ca sarvair devaiś ca saṃgataiḥ
chatraṃ tasya ca jagrāha śatrughnaḥ pāṇḍuraṃ śubham
 śvetaṃ ca vālavyajanaṃ sugrīvo vānareśvaraḥ
 aparaṃ candrasaṃkāśaṃ rākṣasendro vibhīṣaṇaḥ
mālāṃ jvalantīṃ vapuṣā kāñcanīṃ śatapuṣkarām
 rāghavāya dadau vāyur vāsavena pracoditaḥ
sarvaratnasamāyuktaṃ maṇiratnavibhūṣitam
 muktāhāraṃ narendrāya dadau śakrapracoditaḥ
prajagur devagandharvā nanṛtuś cāpsaro gaṇāḥ
 abhiṣeke tad arhasya tadā rāmasya dhīmataḥ
bhūmiḥ sasyavatī caiva phalavantaś ca pādapāḥ
 gandhavanti ca puṣpāṇi babhūvū rāghavotsave
sahasraśatam aśvānāṃ dhenūnāṃ ca gavāṃ tathā
 dadau śataṃ vṛṣān pūrvaṃ dvijebhyo manujarṣabhaḥ
triṃśatkoṭīr hiraṇyasya brāhmaṇebhyo dadau punaḥ
 nānābharaṇavastrāṇi mahārhāṇi ca rāghavaḥ
arkaraśmipratīkāśāṃ kāñcanīṃ maṇivigrahām
 sugrīvāya srajaṃ divyāṃ prāyacchan manujarṣabhaḥ
vaidūryamaṇicitre ca vajraratnavibhūṣite
 vāliputrāya dhṛtimān aṅgadāyāṅgade dadau
maṇipravarajuṣṭaṃ ca muktāhāram anuttamam
 sītāyai pradadau rāmaś candraraśmisamaprabham
araje vāsasī divye śubhāny ābharaṇāni ca
 avekṣamāṇā vaidehī pradadau vāyusūnave
avamucyātmanaḥ kaṇṭhād dhāraṃ janakanandinī
 avaikṣata harīn sarvān bhartāraṃ ca muhur muhuḥ
tām iṅgitajñaḥ saṃprekṣya babhāṣe janakātmajām
 pradehi subhage hāraṃ yasya tuṣṭāsi bhāmini
pauruṣaṃ vikramo buddhir yasminn etāni nityadā
 dadau sā vāyuputrāya taṃ hāram asitekṣaṇā
hanūmāṃs tena hāreṇa śuśubhe vānararṣabhaḥ
 candrāṃśucayagaureṇa śvetābhreṇa yathācalaḥ
tato dvivida maindābhyāṃ nīlāya ca paraṃtapaḥ
 sarvān kāmaguṇān vīkṣya pradadau vasudhādhipaḥ
sarvavānaravṛddhāś ca ye cānye vānareśvarāḥ
 vāsobhir bhūṣaṇaiś caiva yathārhaṃ pratipūjitāḥ
yathārhaṃ pūjitāḥ sarve kāmai ratnaiś ca puṣkalair
 prahṛṣṭamanasaḥ sarve jagmur eva yathāgatam
rāghavaḥ paramodāraḥ śaśāsa parayā mudā
 uvāca lakṣmaṇaṃ rāmo dharmajñaṃ dharmavatsalaḥ
ātiṣṭha dharmajña mayā sahemāṃ; gāṃ pūrvarājādhyuṣitāṃ balena
 tulyaṃ mayā tvaṃ pitṛbhir dhṛtā yā; tāṃ yauvarājye dhuram udvahasva
sarvātmanā paryanunīyamāno; yadā na saumitrir upaiti yogam
 niyujyamāno bhuvi yauvarājye; tato 'bhyaṣiñcad bharataṃ mahātmā
rāghavaś cāpi dharmātmā prāpya rājyam anuttamam
 īje bahuvidhair yajñaiḥ sasuhṛdbhrātṛbāndhavaḥ
pauṇḍarīkāśvamedhābhyāṃ vājapeyena cāsakṛt
 anyaiś ca vividhair yajñair ayajat pārthivarṣabhaḥ
rājyaṃ daśasahasrāṇi prāpya varṣāṇi rāghavaḥ
 śatāśvamedhān ājahre sadaśvān bhūridakṣiṇān
ājānulambibāhuś ca mahāskandhaḥ pratāpavān
 lakṣmaṇānucaro rāmaḥ pṛthivīm anvapālayat
na paryadevan vidhavā na ca vyālakṛtaṃ bhayam
 na vyādhijaṃ bhayaṃ vāpi rāme rājyaṃ praśāsati
nirdasyur abhaval loko nānarthaḥ kaṃ cid aspṛśat
 na ca sma vṛddhā bālānāṃ pretakāryāṇi kurvate
sarvaṃ muditam evāsīt sarvo dharmaparo 'bhavat
 rāmam evānupaśyanto nābhyahiṃsan parasparam
āsan varṣasahasrāṇi tathā putrasahasriṇaḥ
 nirāmayā viśokāś ca rāme rājyaṃ praśāsati
nityapuṣpā nityaphalās taravaḥ skandhavistṛtāḥ
 kālavarṣī ca parjanyaḥ sukhasparśaś ca mārutaḥ
svakarmasu pravartante tuṣṭhāḥ svair eva karmabhiḥ
 āsan prajā dharmaparā rāme śāsati nānṛtāḥ
sarve lakṣaṇasaṃpannāḥ sarve dharmaparāyaṇāḥ
 daśavarṣasahasrāṇi rāmo rājyam akārayat
