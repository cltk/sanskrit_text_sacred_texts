[n]
      hiraṇyapuram ity etat khyātaṃ puravaraṃ mahat
      daityānāṃ dānavānāṃ ca māyā śatavicāriṇām
analpena prayatnena nirmitaṃ viśvakarmaṇā
      mayena manasā sṛṣṭaṃ pātālatalam āśritam
atra māyā sahasrāṇi vikurvāṇā mahaujasaḥ
      dānavā nivasanti sma śūrā dattavarāḥ purā
naite śakreṇa nānyena varuṇena yamena vā
      śakyante vaśam ānetuṃ tathaiva dhanadena ca
asurāḥ kālakhañjāś ca tathā viṣṇupadodbhavāḥ
      nairṛtā yātudhānāś ca brahma vedodbhavāś ca ye
daṃṣṭriṇo bhīmarūpāś ca nivasanty ātmarakṣiṇaḥ
      māyāvīryopasaṃpannā nivasanty ātmarakṣiṇaḥ
      nivātakavacā nāma dānavā yuddhadurmadāḥ
jānāsi ca yathā śakro naitāñ śaknoti vādhitum
bahuśo mātale tvaṃ ca tava putraś ca gomukhaḥ
      nirbhagno devarājaś ca saha putraḥ śacīpatiḥ
paśya veśmāni raukmāṇi mātale rājatāni ca
      karmaṇā vidhiyuktena yuktāny upagatāni ca
vaiḍūrya haritānīva pravālarucirāṇi ca
     arkasphaṭika śubhrāṇi varja sārojjvalāni ca
pārthivānīva cābhānti punar nagamayāni ca
     śailānīva ca dṛśyante tārakāṇīva cāpy uta
sūryarūpāṇi cābhānti dīptāgnisadṛśāni ca
     maṇijālavicitrāṇi prāṃśūni nibiḍāni ca
naitāni śakyaṃ nirdeṣṭuṃ rūpato dravyatas tathā
     guṇataś caiva siddhāni pramāṇa guṇavanti ca
ākrīḍān paśya daityānāṃ tathaiva śayanāny uta
     ratnavanti mahārhāṇi bhājanāny āsanāni ca
jaladābhāṃs tathā śailāṃs toyaprasravaṇānvitān
     kāmapuṣpaphalāṃś caiva pādapān kāmacāriṇaḥ
mātale kaś cid atrāpi rucitas te varo bhavet
     atha vānyāṃ diśaṃ bhūmer gacchāva yadi manyase
[kaṇva]
     mātalis tv abravīd enaṃ bhāṣamāṇaṃ tathāvidham
     devarṣe naiva me kāryaṃ vipriyaṃ tridivaukasām
nityānuṣakta vairā hi bhrātaro devadānavāḥ
     aripakṣeṇa saṃbandhaṃ rocayiṣyāmy ahaṃ katham
anyatra sādhu gacchāvo draṣṭuṃ nārhāmi dānavān
     jānāmi tu tathātmānaṃ ditsātma kamalaṃ yathā
