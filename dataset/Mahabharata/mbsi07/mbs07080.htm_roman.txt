[dhṛ]
      dhvajān bahuvidhākārān bhrājamānān atiśriyā
      pārthānāṃ māmakānāṃ ca tān mamācakṣva saṃjaya
[s]
      dhvajān bahuvidhākārāñ śṛṇu teṣāṃ mahātmanām
      rūpato varṇataś caiva nāmataś ca nibodha me
teṣāṃ tu rathamuhyānāṃ ratheṣu vividhā dhvajāḥ
      pratyadṛśyanta rājendra jvalitā iva pāvalāḥ
kāñcanāḥ kāñcanāpīḍāḥ kāñcanasrag alaṃkṛtāḥ
      kāñcanānīva śṛṅgāṇi kāñcanasya mahāgireḥ
te dhvajāḥ saṃvṛtās teṣāṃ patākābhiḥ samantataḥ
      nānāvarṇavirāgābhir vibabhuḥ sarvatovṛtāḥ
patākāś ca tatas tās tu śvasanena samīritāḥ
      nṛtyamānā vyadṛśyanta raṅgamadhye vilāsikāḥ
indrāyudhasavarṇābhāḥ patākā bharatarṣabha
      dodhūyamānā rathināṃ śobhayanti mahārathān
sinha lāṅgūlam ugrāsyaṃ dhajaṃ vānaralakṣaṇam
      dhanaṃjayasya saṃgrāme pratyapaśyama bhairavam
sa vānaravaro rājan patākābhir alaṃkṛtaḥ
      trāsayām āsa tat sainyam dhvajo gāṇḍīvadhanvanaḥ
tathaiva siṃhalāṅgūlaṃ droṇaputrasya bhārata
     dhvajāgraṃ samapaśyāma bālasūryasamaprabham
kāñcanaṃ pavanoddhūtaṃ śakradhvajasamaprabham
     nandanaṃ kauravendrāṇāṃ drauṇer lakṣaṇam ucchritam
hastikakṣyā punar haimī babhūvādhirather dhvaje
     āhave khaṃ mahārāja dadṛśe pūrayann iva
patākī kāñcanasragvī dhvajaḥ karṇasya saṃyuge
     nṛtyatīva rathopasthe śvasanena samīritaḥ
ācāryasya ca pāṇḍūnāṃ brāhmaṇasya yaśasvinaḥ
     govṛṣo gautamasyāsīt kṛpasya supariṣkṛtaḥ
sa tena bhrājate rājan govṛṣeṇa mahārathaḥ
     tripuraghna ratho yadvad govṛṣeṇa virājate
mayūro vṛṣasenasya kāñcano maṇiratnavān
     vyāhariṣyann ivātiṣṭhat senāgram api śobhayan
tena tasya ratho bhāti mayūreṇa mahātmanaḥ
     yathā sthandasya rājendra mayūreṇa virājatā
madrarājasya śalyasya dhvajāgre 'gniśikhām iva
     sauvarṇīṃ pratipaśyāma sītām apratimāṃ śubhām
sā sītā bhrājate tasya ratham āsthāya māriṣa
     sarvabījavirūḍheva yathā sītā śriyā vṛtā
varāhaḥ sindhurājasya rājato 'bhivirājate
     dhvajāgre 'lohitārkābho hemajālapariṣkṛtaḥ
śuśubhe ketunā tena rājatena jayadrathaḥ
     yathā devāsure yuddhe purā pūṣā sma śobhate
saumadatteḥ punar yūpo yajñaśīlasya dhīmataḥ
     dhvajaḥ sūrya ivābhāti somaś cātra pradṛśyate
sa yūpaḥ kāñcano rājan saumadatter virājate
     rājasūye makhaśreṣṭhe yathā yūpaḥ samucchritaḥ
śalasya tu mahārāja rājato dvirado mahān
     ketuḥ kāñcanacitrāṅgair mayūrair upaśobhitaḥ
sa ketuḥ śobhayām āsa sainyaṃ te bharatarṣabha
     yathā śveto mahānāgo devarājacamūṃ tathā
nāgo maṇimayo rājño dhvajaḥ kanakasaṃvṛtaḥ
     kiṅkiṇīśatasaṃhrādo bhrājaṃś citre rathottame
vyabhrājata bhṛśaṃ rājan putras tava viśāṃ pate
     dhvajena mahatā saṃkhye kurūṇām ṛṣabhas tadā
navaite tava vāhinyām ucchritāḥ paramadhvajāḥ
     vyadīpayaṃs te pṛtanāṃ yugāntādityasaṃnibhāḥ
daśamas tv arjunasyāsīd eka eva mahākapiḥ
     adīpyatārjuno yena himavān iva vahninā
tataś citrāṇi śubhrāṇi sumahānti mahārathāḥ
     kārmukāṇy ādadus tūrṇam arjunārthe paraṃtapāḥ
tathaiva dhanur āyacchat pārthaḥ śatruvināśanaḥ
     gāṇḍīvaṃ divyakarmā tad rājan durmantrite tava
tavāparādhād dhi narā nihatā bahudhā yudhi
     nānādigbhyaḥ samāhūtāḥ sahayāḥ sa rathadvipāḥ
teṣām āsīd vyatikṣepo garjatām itaretaram
     duryodhanamukhānāṃ ca pāṇḍūnām ṛṣabhasya ca
tatrādbhutaṃ paraṃ cakrje kaunteyaḥ kṛṣṇasārathiḥ
     yad eko bahubhiḥ sārdhaṃ samāgacchad abhītavat
aśobhata mahābāhur gāṇḍīvaṃ vikṣipan dhanuḥ
     jigīṣus tān naravyāghrāñ jighāṃsuś ca jayadratham
tatrārjuno mahārāja śarair muktaiḥ sahasraśaḥ
     adṛśyān akarod yodhāṃs tāvakāñ śatrutāpanaḥ
tatas te 'pi naravyāghrāḥ pārthaṃ sarve mahārathāḥ
     adṛśyaṃ samare cakruḥ sāyakaughaiḥ samantataḥ
saṃvṛte narasiṃhais taiḥ kurūṇām ṛṣabhe 'rjune
     mahān āsīt samuddhūtas tasya sainyasya nisvanaḥ
