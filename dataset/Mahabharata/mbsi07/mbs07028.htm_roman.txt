[dhṛ]
      tathā kruddhaḥ kim akarod bhagadattasya pāṇḍavaḥ
      prāgjyotiṣo vā pārthasya tan me śaṃsa yathātatham
[s]
      prāgjyotiṣeṇa saṃsaktāv ubhau dāśārha pāṇḍavau
      mṛtyor ivāntikaṃ prāptau sarvabhūtāni menire
tathā hi śaravarṣāṇi pātayaty aniśaṃ prabho
      bhagadatto gajaskandhāt kṛṣṇayoḥ syandanasthayoḥ
atha kārṣṇāyasair bāṇaiḥ pūrṇakārmukaniḥsṛtaiḥ
      avidhyad devakīputraṃ hemapuṅkhaiḥ śilāśitaiḥ
agnisparśa samās tīkṣṇā bhagadattena coditāḥ
      nirbhidya devakīputraṃ kṣitiṃ jagmuḥ śarās tataḥ
tasya pārtho dhanuś chittvā śarāvāpaṃ nihatya ca
      lāḍayann iva rājānaṃ bhagadattam ayodhayat
so 'rkaraśmi nibhāṃs tīkṣṇāṃs tomarān vai caturdaśa
      prerayat savyasācī tāṃs tridhaikaikam athācchinat
tato nāgasya tad varma vyadhamat pākaśāsaniḥ
      śarajālena sa babhau vyabhraḥ parvatarāḍ iva
tataḥ prāgjyotiṣaḥ śaktiṃ hemadaṇḍām ayasmayīm
      vyasṛjad vāsudevāya dvidhā tām arjuno 'cchinat
tataś chatraṃ dhvajaṃ caiva chittvā rājño 'rjunaḥ śaraiḥ
     vivyādha daśabhis tūrṇam utsmayan parvatādhipam
so 'tividdho 'rjuna śaraiḥ supuṅkhaiḥ kaṅkapatribhiḥ
     bhagadattas tataḥ kruddhaḥ pāṇḍavasya mahātmanaḥ
vyasṛjat tomarān mūrdhni śvetāśvasyonnanāda ca
     tair arjunasya samare kirīṭaṃ parivartitam
parivṛttaṃ kirīṭaṃ taṃ yamayann eva phalgunaḥ
     sudṛṣṭaḥ kriyatāṃ loka iti rājānam abravīt
evam uktas tu saṃkruddhaḥ śaravarṣeṇa pāṇḍavam
     abhyavarṣat sa govindaṃ dhanur ādāya bhasvaram
tasya pārtho dhanuś chittvā tūṇīrān saṃnikṛtya ca
     tvaramāṇo dvisaptatyā sarvamarmasv atāḍayat
viddhas tathāpy avyathito vaiṣṇavāstram udīrayan
     abhimantryāṅkuśaṃ kruddho vyasṛjat pāṇḍavorasi
visṛṣṭaṃ bhagadattena tad astraṃ sarvaghātakam
     urasā pratijagrāha pārthaṃ saṃchādya keśavaḥ
vaijayanty abhavan mālā tad astraṃ keśavorasi
     tato 'rjunaḥ klāntamanāḥ keśavaṃ pratyabhāṣata
ayudhyamānas turagān saṃyantāsmi janārdana
     ity uktvā puṇḍarīkākṣa pratijñāṃ svāṃ na rakṣasi
yadyāhaṃ vyasanī vā syām aśakto vā nivāraṇe
     tatas tvayaivaṃ kāryaṃ syān na tu kāryaṃ mayi sthite
sa bāṇaḥ sadhanuś cāhaṃ sa surāsuramānavān
     śakto lokān imāñ jetuṃ tac cāpi viditaṃ tava
tato 'rjunaṃ vāsudevaḥ pratyuvācārthavad vacaḥ
     śṛṇu guhyam idaṃ pārtha yathāvṛttaṃ purānagha
caturmūrtir ahaṃ śaśval lokatrāṇārtham udyataḥ
     ātmānaṃ pravibhajyeha lokānāṃ hitam ādadhe
ekā mūrtis tapaścaryāṃ kurute me bhuvi sthitā
     aparā paśyati jagat kurvāṇaṃ sādhvasādhunī
aparā kurute karma mānuṣaṃ lokam āśritā
     śete caturthī tv aparā nidrāṃ varṣasahasrikām
yāsau varṣasahasrānte mūrtir uttiṣṭhate mama
     varārhebhyo varāñ śreṣṭhāṃs tasmin kāle dadāti sā
taṃ tu kālam anuprāptaṃ viditvā pṛthivī tadā
     prāyācata varaṃ yaṃ māṃ narakārthāya taṃ śṛṇu
devānām asurāṇāṃ ca avadhyas tanayo 'stu me
     upeto vaiṣṇavāstreṇa tan me tvaṃ dātum arhasi
evaṃ varam ahaṃ śrutvā jagatyās tanaye tadā
     amogham astram adadaṃ vaiṣṇavaṃ tad ahaṃ purā
avocaṃ caitad astraṃ vai hy amoghaṃ bhavatu kṣame
     narakasyābhirakṣārthaṃ nainaṃ kaś cid vadhiṣyati
anenāstreṇa te guptaḥ sutaḥ parabalārdanaḥ
     bhaviṣyati durādharṣaḥ sarvalokeṣu sarvadā
tathety uktvā gatā devī kṛtakāmā manasvinī
     sa cāpy āsīd durādharṣo narakaḥ śatrutāpanaḥ
tasmāt prāgjyotiṣaṃ prāptaṃ tad astraṃ pārtha māmakam
     nāsyāvadhyo 'sti lokeṣu sendrarudreṣu māriṣa
tan mayā tvatkṛtenaitad anyathā vyapanāśitam
     viyuktaṃ paramāstreṇa jahi pārtha mahāsuram
vairiṇaṃ yudhi durdharṣaṃ bhagadattaṃ suradviṣam
     yathāhaṃ jaghnivān pūrvaṃ hitārthaṃ narakaṃ tathā
evam uktas tataḥ pārthaḥ keśavena mahātmanā
     bhagadattaṃ śitair bāṇaiḥ sahasā samavākirat
tataḥ pārtho mahābāhur asaṃbhrānto mahāmanāḥ
     kumbhayor antare nāgaṃ nārācena samārpayat
samāsādya tu taṃ nāgaṃ bāṇo vajra ivācalam
     abhyagāt saha puṅkhena valmīkam iva pannagaḥ
sa tu viṣṭabhya gātrāṇi dantābhyām avaniṃ yayau
     nadann ārtasvaraṃ prāṇān utsasarja mahādvipaḥ
tataś candrārdhabimbena śareṇa nataparvaṇā
     bibheda hṛdayaṃ rājño bhagadattasya pāṇḍavaḥ
sa bhinnahṛdayo rājā bhagadattaḥ kirīṭinā
     śarāsanaṃ śarāṃś caiva gatāsuḥ pramumoca ha
śirasas tasya vibhraṣṭaḥ papāta ca varāṅkuśaḥ
     nālatāḍana vibhraṣṭaṃ palāśaṃ nalinād iva
sa hemamālī tapanīyabhāṇḍāt; papāta nāgād girisaṃnikāśāt
     supuṣpito mārutavegarugṇo; mahīdharāgrād iva karṇikāraḥ
nihatya taṃ narapatim indra vikramaṃ; sakhāyam indrasya tathaindrir āhave
     tato 'parāṃs tava jayakāṅkṣiṇo narān; babhañja vāyur balavān drumān iva
