[bh]
      evam etan mahābāho nātra mithyāsti kiṃ cana
      yathā bravīṣi kauravya nārīmprati janādhipa
atra te vartayiṣyāmi itihāsaṃ purātanam
      yathā rakṣā kṛtā pūrvaṃ vipulena mahātmanā
pramadāś ca yathā sṛṣṭā brahmaṇā bharatarṣabha
      yadarthaṃ tac ca te tāta pravakṣye vasudhādhipa
na hi strībhya paraṃ putra pāpīyaḥ kiṃ cid asti vai
      agnir hi pramadā dīpto māyāś ca mayajā vibho
      kṣura dhārā viṣaṃ sarpo mṛtyur ity ekataḥ striyaḥ
imāḥ prajā mahābāho dhārmikā iti naḥ śrutam
      svayaṃ gacchanti devatvaṃ tato devān iyād bhayam
athābhyagacchan devās te pitāmaham ariṃdama
      nivedya mānasaṃ cāpi tūṣṇīm āsanna vān mukhāḥ
teṣām antargataṃ jñātvā devānāṃ sa pitāmahaḥ
      mānavānāṃ pramohārthaṃ kṛtyā nāryo 'sṛjat prabhuḥ
pūrvasarge tu kaunteya sādhvyo nārya ihābhavan
      asādhvyas tu samutpanna kṛtyā sargāt prajāpateḥ
tābhyaḥ kāmān yathākāmaṃ prādād dhi sa pitāmahaḥ
      tāḥ kāmalubdhāḥ pramadāḥ prāmathnanti narāṃs tadā
krodhaṃ kāmasya deveśaḥ sahāyaṃ cāsṛjat prabhuḥ
     asajjanta prajāḥ sarvāḥ kāmakrodhavaśaṃ gatāḥ
na ca strīṇāṃ kriyā kā cid iti dharmo vyavasthitaḥ
     nirindriyā amantrāś ca striyo 'nṛtam iti śrutiḥ
śayyāsanam alaṃkāram annapānam anāryatām
     durvāg bhāvaṃ ratiṃ caiva dadau strībhyaḥ prajāpatiḥ
na tāsāṃ rakṣaṇaṃ kartuṃ śakyaṃ puṃsā kathaṃ cana
     api viśvakṛtā tāta kutas tu puruṣair iha
vācā vā vadhabandhair vā kleśair vā vividhais tathā
     na śakyā rakṣituṃ nāryas tā hi nityam asaṃyatāḥ
idaṃ tu puruṣavyāghra purastāc chrutavān aham
     yathā rakṣā kṛtā pūrvaṃ vipulena guru striyaḥ
ṛṣir āsīn mahābhāgo deva śarmeti viśrutaḥ
     tasya bhāryā rucir nāma rūpeṇāsadṛśī bhuvi
tasya rūpeṇa saṃmattā devagandharvadānavāḥ
     viśeṣatas tu rājendra vṛtrahā pākaśāsanaḥ
nārīṇāṃ caritajñaś ca deva śarmā mahāmuniḥ
     yathāśakti yathotsāhaṃ bhāryāṃ tām abhyarakṣata
puraṃdaraṃ ca jānīte parastrī kāmacāriṇam
     tasmād yatnena bhāryāyā rakṣaṇaṃ sa cakāra ha
sa kadā cid ṛṣis tāta yajñaṃ kartumanās tadā
     bhārya saṃrakṣaṇaṃ kāryaṃ kathaṃ syād ity acintayat
rakṣā vidhānaṃ manasā sa vicintya mahātapāḥ
     āhūya dayitaṃ śiṣyaṃ vipulaṃ prāha bhārgavam
yajñakāro gamiṣyāmi ruciṃ cemāṃ sureśvaraḥ
     putra prārthayate nityaṃ tāṃ rakṣasva yathābalam
āpramattena te bhāvyaṃ sadā prati puraṃdaram
     sa hi rūpāṇi kurute vividhāni bhṛgūdvaha
ity ukto vipulas tena tapasvī niyatendriyaḥ
     sadaivogra tapā rājann agnyarkasadṛśadyutiḥ
dharmajñaḥ satyavādī ca tatheti pratyabhāṣata
     punaś cedaṃ mahārāja papraccha prathitaṃ gurum
kāni rūpāṇi śakrasya bhavanty āgachato mune
     vapus tejaś ca kīdṛg vai tan me vyākhyātum arhasi
tataḥ sa bhagavāṃs tasmai vipulāya mahātmane
     ācacakṣe yathātattvaṃ māyāṃ śakrasya bhārata
bahu māyaḥ sa viprarṣe balahā pākaśāsanaḥ
     tāṃs tān vikurute bhāvān bahūn atha muhur muhuḥ
kirīṭī vajrabhṛd dhanvī mukuṭī baddhakuṇḍalaḥ
     bhavaty atha muhūrtena caṇḍāla samadarśanaḥ
śikhī jaṭī cīravāsāḥ punar bhavati putraka
     bṛhac charīraś ca punaḥ pīvaro 'tha punaḥ kṛśaḥ
gauraṃ śyāmaṃ ca kṛṣṇaṃ ca varṇaṃ vikurute punaḥ
     virūpo rūpavāṃś caiva yuvā vṛddhas tathaiva ca
prājño jaḍaś ca mūkaś ca hrasvo dīrghas tathaiva ca
     brāhmaṇaḥ kṣatriyaś caiva vaiśyaḥ śūdras tathaiva ca
     pratilomānulomaś ca bhavaty atha śatakratuḥ
śukavāyasa rūpī ca haṃsakokila rūpavān
     siṃhavyāghra gajānāṃ ca rūpaṃ dhārayate punaḥ
daivaṃ daityam atho rājñāṃ vapur dhārayate 'pi ca
     sukṛśo vāyubhagnāṅgaḥ śakunir vikṛtas tathā
catuṣ pād bahurūpaś ca punar bhavati bāliśaḥ
     makṣikā maśakādīnāṃ vapur dhārayate 'pi ca
na śakyam asya grahaṇaṃ kartuṃ vipulakena cit
     api viśvakṛtā tāta yena sṛṣṭam idaṃ jagat
punar antarhitaḥ śakro dṛśyate jñānacakṣuṣā
     vāyubhūtaś ca sa punar devarājo bhavaty uta
evaṃrūpāṇi satataṃ kurute pākaśāsanaḥ
     tasmād vipulayatnena rakṣemāṃ tanumadhyamām
yathā ruciṃ nāvalihed devendro bhṛgusattama
     ṛtāv upahitaṃ nyastaṃ haviḥ śveva durātmavān
evam ākhyāya sa munir yajñakāro 'gamat tadā
     deva śarmā mahābhāgas tato bharatasattama
vipulas tu vacaḥ śrutvā guroś cintāparo 'bhavat
     rakṣāṃ ca paramāṃ cakre devarājān mahābalāt
kiṃ nu śakyaṃ mayā kartuṃ guru dārābhirakṣaṇe
     māyāvī hi surendro 'sau durdharṣaś cāpi vīryavān
nāpidhāyāśramaṃ śakyo rakṣituṃ pākaśāsanaḥ
     uṭajaṃ vā tathā hy asya nānāvidha sarūpatā
vāyurūpeṇa vā śakro guru patnīṃ pradharṣayet
     tasmād imāṃ saṃpraviśya ruciṃ sthāsye 'ham adya vai
atha vā pauruṣeṇeyam aśakyā rakṣituṃ mayā
     bahurūpo hi bhagavāñ śrūyate harivāhanaḥ
so 'haṃ yogabalād enāṃ rakṣiṣye pākaśāsanāt
     gātrāṇi gātrair asyāhaṃ saṃpravekṣye 'bhirakṣitum
yady ucchiṣṭām imāṃ patnīṃ ruciṃ paśyeta me guruḥ
     śapsyaty asaṃśayaṃ kopād divyajñāno mahātapāḥ
na ceyaṃ rakṣituṃ śakyā yathānyā pramadā nṛbhiḥ
     māyāvī hi surendro 'sāv aho prāpto 'smi saṃśayam
avaśya karaṇīyaṃ hi guror iha hi śāsanam
     yadi tv etad ahaṃ kuryām āścaryaṃ syāt kṛtaṃ mayā
yogenānupraviśyeha guru patnyāḥ kalevaram
     nirmuktasya rajorūpān nāparādho bhaven mama
yathā hi śūnyāṃ pathikaḥ sabhām adhyāvaset pathi
     tathādyāvāsayiṣyāmi guru patnyāḥ kalevaram
asaktaḥ padmapatrastho jalabindur yathā calaḥ
     evam eva śarīre 'syā nivatsyāmi samāhitaḥ
ity evaṃ dharmam ālokya veda vedāṃś ca sarvaśaḥ
     tapaś ca vipulaṃ dṛṣṭvā guror ātmana eva ca
iti niścitya manasā rakṣāṃ prati sa bhārgavaḥ
     ātiṣṭhat paramaṃ yatnaṃ yathā tac chṛṇu pārthiva
guru patnīm upāsīno vipulaḥ sa mahātapāḥ
     upāsīnām anindyāṅgīṃ kathābhiḥ samalobhayat
netrābhyāṃ netrayor asyā raśmīn saṃyojya raśmibhiḥ
     viveśa vipulaḥ kāyam ākāśaṃ pavano yathā
lakṣaṇaṃ lakṣaṇenaiva vadanaṃ vadanena ca
     aviceṣṭann atiṣṭhad vai chāyevāntargato muniḥ
tato viṣṭabhya vipulo guru patnyāḥ kalevaram
     uvāsa rakṣaṇe yukto na ca sā tam abudhyata
yaṃ kālaṃ nāgato rājan gurus tasya mahātmanaḥ
     kratuṃ samāpya svagṛhaṃ taṃ kālaṃ so 'bhyarakṣata
