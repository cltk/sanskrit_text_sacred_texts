[dhṛ]
      pratijñāte phalgunena vadhe bhīṣmasya saṃjaya
      kim akurvanta me mandāḥ putrā duryodhanādayaḥ
hatam eva hi paśyāmi gāṅgeyaṃ pitaraṃ raṇe
      vāsudevasahāyena pārthena dṛḍhadhanvanā
sa cāparimita prajñas tac chrutvā pārtha bhāṣitam
      kim uktavān maheṣvāso bhīṣmaḥ praharatāṃ varaḥ
senāpatyaṃ ca saṃprāpya kauravāṇāṃ dhuraṃdharaḥ
      kim aceṣṭata gāṅgeyo mahābuddhiparākramaḥ
tatas tat saṃjayas tasmai sarvam eva nyavedayat
      yathoktaṃ kuruvṛddhena bhīṣmeṇāmita tejasā
senāpatyam anuprāpya bhīṣmaḥ śāṃtanavo nṛpa
      duryodhanam uvācedaṃ vacanaṃ harṣayann iva
namaskṛtvā kumārāya senānye śaktipāṇaye
      ahaṃ senāpatis te 'dya bhaviṣyāmi na saṃśayaḥ
senā karmaṇy abhijño 'smi vyūheṣu vividheṣu ca
      karma kārayituṃ caiva bhṛtān apy abhṛtāṃs tathā
yātrā yāneṣu yuddheṣu labdhapraśamaneṣu ca
      bhṛśaṃ veda mahārāja yathā veda bṛhaspatiḥ
vyūhān api mahārambhān daivagāndharva mānuṣān
     tair ahaṃ mohayiṣyāmi pāṇḍavān vyetu te jvaraḥ
so 'haṃ yotsyāmi tattvena pālayaṃs tava vāhinīm
     yathāvac chāstrato rājan vyetu te mānaso jvaraḥ
na vidyate me gāṅgeya bhayaṃ devāsureṣv api
     samasteṣu mahābāho satyam etad bravīmi te
kiṃ punas tvayi durdharṣe senāpatye vyavasthite
     droṇe ca puruṣavyāghre sthite yuddhābhinandini
bhavadbyāṃ puruṣāgryābhyāṃ sthitābhyāṃ vijayo mama
     na durlabhaṃ kuruśreṣṭha devarājyam api dhruvam
rathasaṃkhyāṃ tu kārtsnyena pareṣām ātmanas tathā
     tathaivātirathānāṃ ca vettum icchāmi kaurava
pitāmaho hi kuśalaḥ pareṣām ātmanas tathā
     śrotum icchāmy ahaṃ sarvaiḥ sahaibhir vasudhādhipaiḥ
gāndhāre śṛṇu rājendra rathasaṃkhyāṃ svake bale
     ye rathāḥ pṛthivīpāla tathaivātirathāś ca ye
bahūnīha sahasrāṇi prayutāny arbudāni ca
     rathānāṃ tava senāyāṃ yathāmukhyaṃ tu me śṛṇu
bhavān agre rathodāraḥ saha sarvaiḥ sahodaraiḥ
     duḥśāsanaprabhṛtibhir bhrātṛbhiḥ śatasaṃmitaiḥ
sarve kṛtapraharaṇāś chedya bhedya viśāradāḥ
     rathopasthe gajaskandhe gadāyuddhe 'si carmaṇi
saṃyantāraḥ prahartāraḥ kṛtāstrā bhārasādhanāḥ
     iṣvastre droṇaśiṣyāś ca kṛpasya ca śaradvataḥ
ete haniṣyanti raṇe pāñcālān yuddhadurmadān
     kṛtakilbiṣāḥ pāṇḍaveyair dhārtarāṣṭrā manasvinaḥ
tato 'haṃ bharataśreṣṭha sarvasenāpatis tava
     śatrūn vidhvaṃsayiṣyāmi kadarthī kṛtyapāṇḍavān
     na tv ātmano guṇān vaktum arhāmi vidito 'smi te
kṛtavarmā tv atiratho bhojaḥ praharatāṃ varaḥ
     arthasiddhiṃ tava raṇe kariṣyati na saṃśayaḥ
astravidbhir anādhṛṣyo dūrapātī dṛḍhāyudhaḥ
     haniṣyati rupūṃs tubhyaṃ mahendro dānavān iva
madrarājo maheṣvāsaḥ śalyo me 'tiratho mataḥ
     spardhate vāsudevena yo vai nityaṃ raṇe raṇe
bhāgineyān nijāṃs tyaktvā śalyas te rathasattamaḥ
     eṣa yotsyati saṃgrāme kṛṣṇaṃ cakragadādharam
sāgarormi samair vegaiḥ plāvayann iva śātravān
     bhūriśravāḥ kṛtāstraś ca tava cāpi hitaḥ suhṛt
saumadattir maheṣvāso rathayūthapa yūthapaḥ
     balakṣayam amitrāṇāṃ sumahāntaṃ kariṣyati
sindhurājo mahārāja mato me dviguṇo rathaḥ
     yotsyate samare rājan vikrānto rathasattamaḥ
draupadī haraṇe pūrvaṃ parikliṣṭaḥ sa pāṇḍavaiḥ
     saṃsmaraṃs taṃ parikleśaṃ yotsyate paravīharā
etena hi tadā rājaṃs tapa āsthāya dāruṇam
     sudurlabho varo labdhaḥ pāṇḍavān yoddhum āhave
sa eṣa rathaśārdūlas tad vairaṃ saṃsmaran raṇe
     yotsyate pāṇḍavāṃ stāta prāṇāṃs tyaktvā sudustyajān
