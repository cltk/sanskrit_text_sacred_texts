[y]
      ānṛśaṃsasya dharmasya guṇān bhakta janasya ca
      śrotum icchāmi kārtsnyena tan me brūhi pitāmaha
[bh]
      viṣaye kāśirājasya grāmān niṣkramya lubdhakaḥ
      sa viṣaṃ kāṇḍam ādāya mṛgayām āsa vai mṛgam
tatra cāmiṣa lubdhena lubdhakena mahāvane
      avidūre mṛgaṃ dṛṣṭvā bāṇaḥ pratisamāhitaḥ
tena durvāritāstreṇa nimittacapaleṣuṇā
      mahān vanatarur viddho mṛgaṃ tatra jighāṃsatā
sa tīkṣṇaviṣadigdhena śareṇāti balātkṛtaḥ
      utsṛjya phalapatrāṇi pādapaḥ śoṣam āgataḥ
tasmin vṛkṣe tathā bhūte koṭareṣu ciroṣitaḥ
      na jahāti śuko vāsaṃ tasya bhaktyā vanaspateḥ
niṣpracāro nirāhāro glānaḥ śithila vāg api
      kṛtajñaḥ saha vṛkṣeṇa dharmātmā sa vyaśuṣyata
tam udāraṃ mahāsattvam atimānuṣa ceṣṭitam
      samaduḥkhasukhaṃ jñātvā vismitaḥ pākaśāsanaḥ
tataś cintām upagataḥ śakraḥ katham ayaṃ dvijaḥ
      tiryagyonāv asaṃbhāvyam ānṛśaṃsyaṃ samāsthitaḥ
atha vā nātra citraṃ hīty abhavad vāsavasya tu
     prāṇinām iha sarveṣāṃ sarvaṃ sarvatra dṛśyate
tato brāhmaṇa veṣeṇa mānuṣaṃ rūpam āsthitaḥ
     avatīrya mahīṃ śakras taṃ pakṣiṇam uvāca ha
śukabhoḥ pakṣiṇāṃ śreṣṭha dākṣeyī suprajās tvayā
     pṛcche tvā śuṣkam etaṃ vai kasmān na tyajasi drumam
atha pṛṣṭaḥ śukaḥ prāha mūrdhnā samabhivādya tam
     svāgataṃ devarājāya vijñātas tapasā mayā
tato daśaśatākṣeṇa sādhu sādhv iti bhāṣitam
     aho vijñānam ity evaṃ tapasā pūjitas tataḥ
tam evaṃ śubhakarmāṇaṃ śukaṃ paramadhārmikam
     vijānann api tāmprāptiṃ papraccha balasūdanaḥ
niṣpatram aphalaṃ śuṣkam aśaraṇyaṃ patatriṇām
     kimarthaṃ sevase vṛkṣaṃ yadā mahad idaṃ vanam
anye 'pi bahavo vṛkṣāḥ patrasaṃchanna koṭarāḥ
     śubhāḥ paryāptasaṃcārā vidyante 'smin mahāvane
gatāyuṣam asāmarthyaṃ kṣīṇasāraṃ hataśriyam
     vimṛśya prajñayā dhīrajahīmaṃ hy asthiraṃ drumam
tad upaśrutya dharmātmā śukaḥ śukreṇa bhāṣitam
     sudīrgham abhiniḥśvasya dīno vākyam uvāca ha
anatikramaṇīyāni daivatāni śacīpate
     yatrābhavas tatra bhavas tan nibodha surādhipa
asminn ahaṃ drume jātaḥ sādhubhiś ca guṇair yutaḥ
     bālabhāve ca saṃguptaḥ śatribhiś ca na dharṣitaḥ
kim anukrośa vaiphalyam utpādayasi me 'nagha
     ānṛśaṃsye 'nuraktasya bhaktasyānugatasya ca
anukrośo hi sādhūnāṃ sumahad dharmalakṣaṇam
     anukrośaś ca sādhūnāṃ sadā prītiṃ prayacchati
tvam eva daivataiḥ sarvaiḥ pṛcchyase dharmasaṃśayān
     atas tvaṃ devadevānām ādhipatye pratiṣṭhitaḥ
nārhasi tvaṃ sahasrākṣa tyājayitveha bhaktitaḥ
     samartham upajīvyemaṃ tyajeyaṃ katham adya vai
tasya vākyena saumyena harṣitaḥ pākaśāsanaḥ
     śukaṃ provāca dharmajñam ānṛśaṃsyena toṣitaḥ
varaṃ vṛṇīṣveti tadā sa ca vavre varaṃ śukaḥ
     ānṛśaṃsya paro nityaṃ tasya vṛkṣasya saṃbhavam
viditvā ca dṛḍhāṃ śakras tāṃ śuke śīlasaṃpadam
     prītaḥ kṣipram atho vṛkṣam amṛtenāvasiktavān
tataḥ phalāni patrāṇi śākhāś cāpi manoramāḥ
     śukasya dṛḍhabhaktitvāc chrīmattvaṃ cāpasa drumaḥ
śukaś ca karmaṇā tena ānṛśaṃsya kṛtena ha
     āyuṣo 'nte mahārāja prāpa śakra salokatām
evam eva manuṣyendra bhaktimantaṃ samāśritaḥ
     sarvārthasiddhiṃ labhate śukaṃ prāpya yathā drumaḥ
