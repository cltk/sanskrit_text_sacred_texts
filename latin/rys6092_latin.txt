sa tu tena tadā krodhāt kākutsthenārdito raṇe
 rāvaṇaḥ samaraślāghī mahākrodham upāgamat
sa dīptanayano roṣāc cāpam āyamya vīryavān
 abhyardayat susaṃkruddho rāghavaṃ paramāhave
bāṇadhārā sahasrais tu sa toyada ivāmbarāt
 rāghavaṃ rāvaṇo bāṇais taṭākam iva pūrayat
pūritaḥ śarajālena dhanurmuktena saṃyuge
 mahāgirir ivākampyaḥ kākustho na prakampate
sa śaraiḥ śarajālāni vārayan samare sthitaḥ
 gabhastīn iva sūryasya pratijagrāha vīryavān
tataḥ śarasahasrāṇi kṣiprahasto niśācaraḥ
 nijaghānorasi kruddho rāghavasya mahātmanaḥ
sa śoṇita samādigdhaḥ samare lakṣmaṇāgrajaḥ
 dṛṣṭaḥ phulla ivāraṇye sumahān kiṃśukadrumaḥ
śarābhighātasaṃrabdhaḥ so 'pi jagrāha sāyakān
 kākutsthaḥ sumahātejā yugāntādityavarcasaḥ
tato 'nyonyaṃ susaṃrabdhāv ubhau tau rāmarāvaṇau
 śarāndhakāre samare nopālakṣayatāṃ tadā
tataḥ krodhasamāviṣṭo rāmo daśarathātmajaḥ
 uvāca rāvaṇaṃ vīraḥ prahasya paruṣaṃ vacaḥ
mama bhāryā janasthānād ajñānād rākṣasādhama
 hṛtā te vivaśā yasmāt tasmāt tvaṃ nāsi vīryavān
mayā virahitāṃ dīnāṃ vartamānāṃ mahāvane
 vaidehīṃ prasabhaṃ hṛtvā śūro 'ham iti manyase
strīṣu śūra vināthāsu paradārābhimarśake
 kṛtvā kāpuruṣaṃ karma śūro 'ham iti manyase
bhinnamaryāda nirlajja cāritreṣv anavasthita
 darpān mṛtyum upādāya śūro 'ham iti manyase
śūreṇa dhanadabhrātrā balaiḥ samuditena ca
 ślāghanīyaṃ yaśasyaṃ ca kṛtaṃ karma mahat tvayā
utsekenābhipannasya garhitasyāhitasya ca
 karmaṇaḥ prāpnuhīdānīṃ tasyādya sumahat phalam
śūro 'ham iti cātmānam avagacchasi durmate
 naiva lajjāsti te sītāṃ coravad vyapakarṣataḥ
yadi matsaṃnidhau sītā dharṣitā syāt tvayā balāt
 bhrātaraṃ tu kharaṃ paśyes tadā matsāyakair hataḥ
diṣṭyāsi mama duṣṭātmaṃś cakṣurviṣayam āgataḥ
 adya tvāṃ sāyakais tīkṣṇair nayāmi yamasādanam
adya te maccharaiś chinnaṃ śiro jvalitakuṇḍalam
 kravyādā vyapakarṣantu vikīrṇaṃ raṇapāṃsuṣu
nipatyorasi gṛdhrās te kṣitau kṣiptasya rāvaṇa
 pibantu rudhiraṃ tarṣād bāṇaśalyāntarothitam
adya madbāṇābhinnasya gatāsoḥ patitasya te
 karṣantv antrāṇi patagā garutmanta ivoragān
ity evaṃ sa vadan vīro rāmaḥ śatrunibarhaṇaḥ
 rākṣasendraṃ samīpasthaṃ śaravarṣair avākirat
babhūva dviguṇaṃ vīryaṃ balaṃ harṣaś ca saṃyuge
 rāmasyāstrabalaṃ caiva śatror nidhanakāṅkṣiṇaḥ
prādurbabhūvur astrāṇi sarvāṇi viditātmanaḥ
 praharṣāc ca mahātejāḥ śīghrahastataro 'bhavat
śubhāny etāni cihnāni vijñāyātmagatāni saḥ
 bhūya evārdayad rāmo rāvaṇaṃ rākṣasāntakṛt
harīṇāṃ cāśmanikaraiḥ śaravarṣaiś ca rāghavāt
 hanyamāno daśagrīvo vighūrṇahṛdayo 'bhavat
yadā ca śastraṃ nārebhe na vyakarṣac charāsanam
 nāsya pratyakarod vīryaṃ viklavenāntarātmanā
kṣiptāś cāpi śarās tena śastrāṇi vividhāni ca
 na raṇārthāya vartante mṛtyukāle 'bhivartataḥ
sūtas tu rathanetāsya tadavasthaṃ nirīkṣya tam
 śanair yuddhād asaṃbhānto rathaṃ tasyāpavāhayat
