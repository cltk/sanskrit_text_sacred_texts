brahmayonir mahān āsīt kuśo nāma mahātapāḥ
 vaidarbhyāṃ janayām āsa caturaḥ sadṛśān sutān
kuśāmbaṃ kuśanābhaṃ ca ādhūrta rajasaṃ vasum
 dīptiyuktān mahotsāhān kṣatradharmacikīrṣayā
 tān uvāca kuśaḥ putrān dharmiṣṭhān satyavādinaḥ
kuśasya vacanaṃ śrutvā catvāro lokasaṃmatāḥ
 niveśaṃ cakrire sarve purāṇāṃ nṛvarās tadā
kuśāmbas tu mahātejāḥ kauśāmbīm akarot purīm
 kuśanābhas tu dharmātmā paraṃ cakre mahodayam
ādhūrtarajaso rāma dharmāraṇyaṃ mahīpatiḥ
 cakre puravaraṃ rājā vasuś cakre girivrajam
eṣā vasumatī rāma vasos tasya mahātmanaḥ
 ete śailavarāḥ pañca prakāśante samantataḥ
sumāgadhī nadī ramyā māgadhān viśrutāyayau
 pañcānāṃ śailamukhyānāṃ madhye māleva śobhate
saiṣā hi māgadhī rāma vasos tasya mahātmanaḥ
 pūrvābhicaritā rāma sukṣetrā sasyamālinī
kuśanābhas tu rājarṣiḥ kanyāśatam anuttamam
 janayām āsa dharmātmā ghṛtācyāṃ raghunandana
tās tu yauvanaśālinyo rūpavatyaḥ svalaṃkṛtāḥ
 udyānabhūmim āgamya prāvṛṣīva śatahradāḥ
gāyantyo nṛtyamānāś ca vādayantyaś ca rāghava
 āmodaṃ paramaṃ jagmur varābharaṇabhūṣitāḥ
atha tāś cārusarvāṅgyo rūpeṇāpratimā bhuvi
 udyānabhūmim āgamya tārā iva ghanāntare
tāḥ sarvaguṇasaṃpannā rūpayauvanasaṃyutāḥ
 dṛṣṭvā sarvātmako vāyur idaṃ vacanam abravīt
ahaṃ vaḥ kāmaye sarvā bhāryā mama bhaviṣyatha
 mānuṣas tyajyatāṃ bhāvo dīrgham āyur avāpsyatha
tasya tad vacanaṃ śrutvā vāyor akliṣṭakarmaṇaḥ
 apahāsya tato vākyaṃ kanyāśatam athābravīt
antaś carasi bhūtānāṃ sarveṣāṃ tvaṃ surottama
 prabhāvajñāś ca te sarvāḥ kim asmān avamanyase
kuśanābhasutāḥ sarvāḥ samarthās tvāṃ surottama
 sthānāc cyāvayituṃ devaṃ rakṣāmas tu tapo vayam
mā bhūt sa kālo durmedhaḥ pitaraṃ satyavādinam
 nāvamanyasva dharmeṇa svayaṃvaram upāsmahe
pitā hi prabhur asmākaṃ daivataṃ paramaṃ hi saḥ
 yasya no dāsyati pitā sa no bhartā bhaviṣyati
tāsāṃ tad vacanaṃ śrutvā vāyuḥ paramakopanaḥ
 praviśya sarvagātrāṇi babhañja bhagavān prabhuḥ
tāḥ kanyā vāyunā bhagnā viviśur nṛpater gṛham
 dṛṣṭvā bhagnās tadā rājā saṃbhrānta idam abravīt
kim idaṃ kathyatāṃ putryaḥ ko dharmam avamanyate
 kubjāḥ kena kṛtāḥ sarvā veṣṭantyo nābhibhāṣatha
