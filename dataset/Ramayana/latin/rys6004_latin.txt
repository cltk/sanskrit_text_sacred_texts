śrutvā hanūmato vākyaṃ yathāvad anupūrvaśaḥ
 tato 'bravīn mahātejā rāmaḥ satyaparākramaḥ
yāṃ nivedayase laṅkāṃ purīṃ bhīmasya rakṣasaḥ
 kṣipram enāṃ vadhiṣyāmi satyam etad bravīmi te
asmin muhūrte sugrīva prayāṇam abhirocaye
 yukto muhūrto vijayaḥ prāpto madhyaṃ divākaraḥ
uttarā phalgunī hy adya śvas tu hastena yokṣyate
 abhiprayāma sugrīva sarvānīkasamāvṛtāḥ
nimittāni ca dhanyāni yāni prādurbhavanti me
 nihatya rāvaṇaṃ sītām ānayiṣyāmi jānakīm
upariṣṭād dhi nayanaṃ sphuramāṇam idaṃ mama
 vijayaṃ samanuprāptaṃ śaṃsatīva manoratham
agre yātu balasyāsya nīlo mārgam avekṣitum
 vṛtaḥ śatasahasreṇa vānarāṇāṃ tarasvinām
phalamūlavatā nīla śītakānanavāriṇā
 pathā madhumatā cāśu senāṃ senāpate naya
dūṣayeyur durātmānaḥ pathi mūlaphalodakam
 rākṣasāḥ parirakṣethās tebhyas tvaṃ nityam udyataḥ
nimneṣu vanadurgeṣu vaneṣu ca vanaukasaḥ
 abhiplutyābhipaśyeyuḥ pareṣāṃ nihataṃ balam
sāgaraughanibhaṃ bhīmam agrānīkaṃ mahābalāḥ
 kapisiṃhā prakarṣantu śataśo 'tha sahasraśaḥ
gajaś ca girisaṃkāśo gavayaś ca mahābalaḥ
 gavākṣaś cāgrato yāntu gavāṃ dṛptā ivarṣabhāḥ
yātu vānaravāhinyā vānaraḥ plavatāṃ patiḥ
 pālayan dakṣiṇaṃ pārśvam ṛṣabho vānararṣabhaḥ
gandhahastīva durdharṣas tarasvī gandhamādanaḥ
 yātu vānaravāhinyāḥ savyaṃ pārśvam adhiṣṭhitaḥ
yāsyāmi balamadhye 'haṃ balaugham abhiharṣayan
 adhiruhya hanūmantam airāvatam iveśvaraḥ
aṅgadenaiṣa saṃyātu lakṣmaṇaś cāntakopamaḥ
 sārvabhaumeṇa bhūteśo draviṇādhipatir yathā
jāmbavāṃś ca suṣeṇaś ca vegadarśī ca vānaraḥ
 ṛkṣarājo mahāsattvaḥ kukṣiṃ rakṣantu te trayaḥ
rāghavasya vacaḥ śrutvā sugrīvo vāhinīpatiḥ
 vyādideśa mahāvīryān vānarān vānararṣabhaḥ
te vānaragaṇāḥ sarve samutpatya yuyutsavaḥ
 guhābhyaḥ śikharebhyaś ca āśu pupluvire tadā
tato vānararājena lakṣmaṇena ca pūjitaḥ
 jagāma rāmo dharmātmā sasainyo dakṣiṇāṃ diśam
śataiḥ śatasahasraiś ca koṭībhir ayutair api
 vāraṇābhiś ca haribhir yayau parivṛtas tadā
taṃ yāntam anuyāti sma mahatī harivāhinī
hṛṣṭāḥ pramuditāḥ sarve sugrīveṇābhipālitāḥ
 āplavantaḥ plavantaś ca garjantaś ca plavaṃgamāḥ
 kṣvelanto ninadantaś ca jagmur vai dakṣiṇāṃ diśam
bhakṣayantaḥ sugandhīni madhūni ca phalāni ca
 udvahanto mahāvṛkṣān mañjarīpuñjadhāriṇaḥ
anyonyaṃ sahasā dṛṣṭā nirvahanti kṣipanti ca
 patantaś cotpatanty anye pātayanty apare parān
rāvaṇo no nihantavyaḥ sarve ca rajanīcarāḥ
 iti garjanti harayo rāghavasya samīpataḥ
purastād ṛṣabhho vīro nīlaḥ kumuda eva ca
 pathānaṃ śodhayanti sma vānarair bahubhiḥ saha
madhye tu rājā sugrīvo rāmo lakṣmaṇa eva ca
 bahubhir balibhir bhīmair vṛtāḥ śatrunibarhaṇaḥ
hariḥ śatabalir vīraḥ koṭībhir daśabhir vṛtaḥ
 sarvām eko hy avaṣṭabhya rarakṣa harivāhinīm
koṭīśataparīvāraḥ kesarī panaso gajaḥ
 arkaś cātibalaḥ pārśvam ekaṃ tasyābhirakṣati
suṣeṇo jāmbavāṃś caiva ṛkṣair bahubhir āvṛtaḥ
 sugrīvaṃ purataḥ kṛtvā jaghanaṃ saṃrarakṣatuḥ
teṣāṃ senāpatir vīro nīlo vānarapuṃgavaḥ
 saṃpatan patatāṃ śreṣṭhas tad balaṃ paryapālayat
darīmikhaḥ prajaṅghaś ca jambho 'tha rabhasaḥ kapiḥ
 sarvataś ca yayur vīrās tvarayantaḥ plavaṃgamān
evaṃ te hariśārdūlā gacchanto baladarpitāḥ
 apaśyaṃs te giriśreṣṭhaṃ sahyaṃ drumalatāyutam
sāgaraughanibhaṃ bhīmaṃ tad vānarabalaṃ mahat
 niḥsasarpa mahāghoṣaṃ bhīmavega ivārṇavaḥ
tasya dāśaratheḥ pārśve śūrās te kapikuñjarāḥ
 tūrṇam āpupluvuḥ sarve sadaśvā iva coditāḥ
kapibhyām uhyamānau tau śuśubhate nararṣabhau
 mahadbhyām iva saṃspṛṣṭau grāhābhyāṃ candrabhāskarau
tam aṅgadagato rāmaṃ lakṣmaṇaḥ śubhayā girā
 uvāca pratipūrṇārthaḥ smṛtimān pratibhānavān
hṛtām avāpya vaidehīṃ kṣipraṃ hatvā ca rāvaṇam
 samṛddhārthaḥ samṛddhārthām ayodhyāṃ pratiyāsyasi
mahānti ca nimittāni divi bhūmau ca rāghava
 śubhānti tava paśyāmi sarvāṇy evārthasiddhaye
anu vāti śubho vāyuḥ senāṃ mṛduhitaḥ sukhaḥ
 pūrṇavalgusvarāś ceme pravadanti mṛgadvijāḥ
prasannāś ca diśaḥ sarvā vimalaś ca divākaraḥ
 uśanā ca prasannārcir anu tvāṃ bhārgavo gataḥ
brahmarāśir viśuddhaś ca śuddhāś ca paramarṣayaḥ
 arciṣmantaḥ prakāśante dhruvaṃ sarve pradakṣiṇam
triśaṅkur vimalo bhāti rājarṣiḥ sapurohitaḥ
 pitāmahavaro 'smākam iṣkvākūṇāṃ mahātmanām
vimale ca prakāśete viśākhe nirupadrave
 nakṣatraṃ param asmākam ikṣvākūṇāṃ mahātmanām
nairṛtaṃ nairṛtānāṃ ca nakṣatram abhipīḍyate
 mūlaṃ mūlavatā spṛṣṭaṃ dhūpyate dhūmaketunā
saraṃ caitad vināśāya rākṣasānām upasthitam
 kāle kālagṛhītānāṃ nakatraṃ grahapīḍitam
prasannāḥ surasāś cāpo vanāni phalavanti ca
 pravānty abhyadhikaṃ gandhā yathartukusumā drumāḥ
vyūḍhāni kapisainyāni prakāśante 'dhikaṃ prabho
 devānām iva sainyāni saṃgrāme tārakāmaye
evam ārya samīkṣyaitān prīto bhavitum arhasi
 iti bhrātaram āśvāsya hṛṣṭaḥ saumitrir abravīt
athāvṛtya mahīṃ kṛtsnāṃ jagāma mahatī camūḥ
 ṛkṣavānaraśārdūlair nakhadaṃṣṭrāyudhair vṛtā
karāgraiś caraṇāgraiś ca vānarair uddhataṃ rajaḥ
 bhaumam antardadhe lokaṃ nivārya savituḥ prabhām
sā sma yāti divārātraṃ mahatī harivāhinī
 hṛṣṭapramuditā senā sugrīveṇābhirakṣitā
vanarās tvaritaṃ yānti sarve yuddhābhinandanaḥ
 mumokṣayiṣavaḥ sītāṃ muhūrtaṃ kvāpi nāsata
tataḥ pādapasaṃbādhaṃ nānāmṛgasamākulam
 sahyaparvatam āsedur malayaṃ ca mahī dharam
kānanāni vicitrāṇi nadīprasravaṇāni ca
 paśyann api yayau rāmaḥ sahyasya malayasya ca
campakāṃs tilakāṃś cūtān aśokān sinduvārakān
 karavīrāṃś ca timiśān bhañjanti sma plavaṃgamāḥ
phalāny amṛtagandhīni mūlāni kusumāni ca
 bubhujur vānarās tatra pādapānāṃ balotkaṭāḥ
droṇamātrapramāṇāni lambamānāni vānarāḥ
 yayuḥ pibanto hṛṣṭās te madhūni madhupiṅgalāḥ
pādapān avabhañjanto vikarṣantas tathā latāḥ
 vidhamanto girivarān prayayuḥ plavagarṣabhāḥ
vṛkṣebhyo 'nye tu kapayo nardanto madhudarpitāḥ
 anye vṛkṣān prapadyante prapatanty api cāpare
babhūva vasudhā tais tu saṃpūrṇā haripuṃgavaiḥ
 yathā kamalakedāraiḥ pakvair iva vasuṃdharā
mahendram atha saṃprāpya rāmo rājīvalocanaḥ
 adhyārohan mahābāhuḥ śikharaṃ drumabhūṣitam
tataḥ śikharam āruhya rāmo daśarathātmajaḥ
 kūrmamīnasamākīrṇam apaśyat salilāśayam
te sahyaṃ samatikramya malayaṃ ca mahāgirim
 āsedur ānupūrvyeṇa samudraṃ bhīmaniḥsvanam
avaruhya jagāmāśu velāvanam anuttamam
 rāmo ramayatāṃ śreṣṭhaḥ sasugrīvaḥ salakṣmaṇaḥ
atha dhautopalatalāṃ toyaughaiḥ sahasotthitaiḥ
 velām āsādya vipulāṃ rāmo vacanam abravīt
ete vayam anuprāptāḥ sugrīva varuṇālayam
 ihedānīṃ vicintā sā yā na pūrvaṃ samutthitā
ataḥ paramatīro 'yaṃ sāgaraḥ saritāṃ pati
 na cāyam anupāyena śakyas taritum arṇavaḥ
tad ihaiva niveśo 'stu mantraḥ prastūyatām iha
 yathedaṃ vānarabalaṃ paraṃ pāram avāpnuyāt
itīva sa mahābāhuḥ sītāharaṇakarśitaḥ
 rāmaḥ sāgaram āsādya vāsam ājñāpayat tadā
saṃprāpto mantrakālo naḥ sāgarasyeha laṅghane
 svāṃ svāṃ senāṃ samutsṛjya mā ca kaś cit kuto vrajet
 gacchantu vānarāḥ śūrā jñeyaṃ channaṃ bhayaṃ ca naḥ
rāmasya vacanaṃ śrutvā sugrīvaḥ sahalakṣmaṇaḥ
 senāṃ nyaveśayat tīre sāgarasya drumāyute
virarāja samīpasthaṃ sāgarasya tu tad balam
 madhupāṇḍujalaḥ śrīmān dvitīya iva sāgaraḥ
velāvanam upāgamya tatas te haripuṃgavāḥ
 viniviṣṭāḥ paraṃ pāraṃ kāṅkṣamāṇā mahodadheḥ
sā mahārṇavam āsādya hṛṣṭā vānaravāhinī
 vāyuvegasamādhūtaṃ paśyamānā mahārṇavam
dūrapāram asaṃbādhaṃ rakṣogaṇaniṣevitam
 paśyanto varuṇāvāsaṃ niṣedur hariyūthapāḥ
caṇḍanakragrahaṃ ghoraṃ kṣapādau divasakṣaye
 candrodaye samādhūtaṃ praticandrasamākulam
caṇḍānilamahāgrāhaiḥ kīrṇaṃ timitimiṃgilaiḥ
 dīptabhogair ivākrīrṇaṃ bhujaṃgair varuṇālayam
avagāḍhaṃ mahāsattair nānāśailasamākulam
 durgaṃ drugam amārgaṃ tam agādham asurālayam
makarair nāgabhogaiś ca vigāḍhā vātalohitāḥ
 utpetuś ca nipetuś ca pravṛddhā jalarāśayaḥ
agnicūrṇam ivāviddhaṃ bhāskarāmbumanoragam
 surāriviṣayaṃ ghoraṃ pātālaviṣamaṃ sadā
sāgaraṃ cāmbaraprakhyam ambaraṃ sāgaropamam
 sāgaraṃ cāmbaraṃ ceti nirviśeṣam adṛśyata
saṃpṛktaṃ nabhasā hy ambhaḥ saṃpṛktaṃ ca nabho 'mbhasā
 tādṛgrūpe sma dṛśyete tārā ratnasamākule
samutpatitameghasya vīcci mālākulasya ca
 viśeṣo na dvayor āsīt sāgarasyāmbarasya ca
anyonyair āhatāḥ saktāḥ sasvanur bhīmaniḥsvanāḥ
 ūrmayaḥ sindhurājasya mahābherya ivāhave
ratnaughajalasaṃnādaṃ viṣaktam iva vāyunā
 utpatantam iva kruddhaṃ yādogaṇasamākulam
dadṛśus te mahātmāno vātāhatajalāśayam
 aniloddhūtam ākāśe pravalgatam ivormibhiḥ
 bhrāntormijalasaṃnādaṃ pralolam iva sāgaram
