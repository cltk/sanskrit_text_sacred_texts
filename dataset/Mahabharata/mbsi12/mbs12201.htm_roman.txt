[y]
      ke pūrvam āsan patayaḥ prajānāṃ bharatarṣabha
      ke carṣayo mahābhāgā dikṣu pratyekaśaḥ smṛtāḥ
[bhī]
      śrūyatāṃ bharataśreṣṭha yan mā tvaṃ paripṛcchasi
      prajānāṃ patayo ye sma dikṣu pratyekaśaḥ smṛtāḥ
ekaḥ svayambhūr bhagavān ādyo brahmā sanātanaḥ
      brahmaṇaḥ sapta putrā vai mahātmānaḥ svayambhuvaḥ
marīcir atryaṅgirasau pulastyaḥ pulahaḥ kratuḥ
      vasiṣṭhaś ca mahābhāgaḥ sadṛśā vai svayambhuvā
sapta brahmāṇa ity eṣa purāṇe niścayo gataḥ
      ata ūrdhvaṃ pravakṣyāmi sarvān eva prajāpatīn
atrivaṃśasamutpanno brahmayoniḥ sanātanaḥ
      prācīnabarhir bhavagāṃs tasmāt prācetaso daśa
daśānāṃ tanayas tv eko dakṣo nāma prajāpatiḥ
      tasya dve nāmanī loke dakṣaḥ ka iti cocyate
marīceḥ kaśyapaḥ putras tasya dve nāmanī śrute
      ariṣṭanemir ity ekaṃ kaśyapety aparaṃ viduḥ
aṅgaś caivaurasaḥ śrīmān rājā bhaumaś ca vīryavān
      sahasraṃ yaś ca divyānāṃ yugānāṃ paryupāsitā
aryamā caiva bhagavān ye cānye tanayā vibho
     ete pradeśāḥ kathitā bhuvanānāṃ prabhāvanāḥ
śaśabindoś ca bhāryāṇāṃ sahasrāṇi daśācyuta
     ekaikasyāṃ sahasraṃ tu tanayānām abhūt tadā
evaṃ śatasahasrāṇāṃ śataṃ tasya mahātmanaḥ
     putrāṇāṃ na ca te kaṃ cid icchanty anyaṃ prajāpatim
prajām ācakṣate viprāḥ paurāṇīṃ śāśabindavīm
     sa vṛṣṇivaṃśaprabhavo mahān vaṃśaḥ prajāpateḥ
ete prajānāṃ patayaḥ samuddiṣṭā yaśasvinaḥ
     ataḥ paraṃ pravakṣyāmi devāṃs tribhuvaneśvarān
bhago 'ṃśaś cāryamā caiva mitro 'tha varuṇas tathā
     savitā caiva dhātā ca vivasvāṃś ca mahābalaḥ
pūsā tvastā tathaivendro dvādaśo viṣṇur ucyate
     ta ete dvādaśādityāḥ kaśyapasyātmasaṃbhavāḥ
nāsatyaś caiva dasraś ca smṛtau dvāv aśvināv api
     mārtandasyātmajāv etāv astamasya prajāpateḥ
tvastuś caivātmajaḥ śrīmān viśvarūpo mahāyaśaḥ
     ajaikapād ahirbudhnyo virūpākṣo 'tha raivataḥ
haraś ca bahurūpaś ca tryambakaś ca sureśvaraḥ
     sāvitraś ca jayantaś ca pinākī cāparājitaḥ
     pūrvam eva mahābhāgā vasavo 'stau prakīrtitāḥ
eta evaṃvidhā devā manor eva prajāpateḥ
     te ca pūrve surāś ceti dvividhā pitaraḥ smṛtāḥ
śīlarūparatās tv anye tathānye siddhasādhyayoḥ
     ṛbhavo marutaś caiva devānāṃ coditā gaṇāḥ
evam ete samāmnātā viśvedevās tathāśvinau
     ādityāḥ kṣatriyās teṣāṃ viśas tu marutas tathā
aśvinau tu matau śūdrau tapasy ugre samāhitau
     smṛtās tv aṅgiraso devā brāhmaṇā iti niścayaḥ
     ity etat sarvadevānāṃ cāturvarṇyaṃ prakīrtitam
etān vai prātar utthāya devān yas tu prakīrtayet
     svajād anyakṛtāc caiva sarvapāpāt pramucyate
yavakrīto 'tha raibhyaś ca arvāvasu parāvasū
     auśijaś caiva kakṣīvān nalaś cāṅgirasaḥ sutāḥ
ṛṣer medhātitheḥ putraḥ kaṇvo barhiṣadas tathā
     trailokyabhāvanās tāta prācyāṃ saptarṣayas tathā
unmuco vimucaś caiva svasty ātreyaś ca vīryavān
     pramucaś cedhmavāhaś ca bhagavāṃ ca dṛdha vrataḥ
mitrā varuṇayoḥ putras tathāgasthyaḥ pratāpavān
     ete brahmarṣayo nityam āśritā dakṣiṇāṃ diśam
ruṣadguḥ kavaso dhaumyaḥ parivyādhaś ca vīryavān
     ekataś ca dvitaś caiva tritaś caiva maharṣayaḥ
atreḥ putraś ca bhagavāṃs tathā sārasvataḥ prabhuḥ
     ete nava mahātmānaḥ paścimām āśritā diśam
ātreyaś ca vasiṣṭhaś ca kaśyapaś ca mahān ṛṣiḥ
     gautamaḥ sabharadvājo viśvāmitro 'tha kauśikaḥ
tathaiva putro bhagavān ṛcīkasya mahātmanaḥ
     jamadagniś ca saptaite udīcīṃ diśam āśritāḥ
ete pratidiśaṃ sarve kīrtitās tigmatejasaḥ
     sākṣibhūtā mahātmāno bhuvanānāṃ prabhāvanāḥ
evam ete mahātmānaḥ sthitāḥ pratyekaśo diśaḥ
     eteṣāṃ kīrtanaṃ kṛtvā sarvapāpaiḥ pramucyate
yasyāṃ yasyāṃ diśi hy ete tāṃ diśaṃ śaraṇaṃ gataḥ
     mucyate sarvapāpebhyaḥ svastimāṃś ca gṛhān vrajet
