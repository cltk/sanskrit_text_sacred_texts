[mārk]
      tato 'vidūre nalinīṃ prabhūtakamalotpalām
      sītāharaṇaduḥkhārtaḥ pampāṃ rāmaḥ samāsadat
mārutena suśītena sukhenāmṛta gandhinā
      sevyamāno vane tasmiñ jagāma manasā priyām
vilalāpa sa rājendras tatra kāntām anusmaran
      kāmabāṇābhisaṃtaptaḥ saumitris tam athābravīt
na tvām evaṃvidho bhāvaḥ spraṣṭum arhati mānada
      ātmavantam iva vyādhiḥ puruṣaṃ vṛddhaśīlinam
pravṛttir upalabdhā te vaidehyā rāvaṇasya ca
      tāṃ tvaṃ puruṣakāreṇa buddhyā caivopapādaya
abhigacchāva sugrīvaṃ śailasthaṃ haripuṃgavam
      mayi śiṣye ca bhṛtye ca sahāye ca samāśvasa
evaṃ bahuvidhair vākyair lakṣmaṇena sarāghavaḥ
      uktaḥ prakṛtim āpede kārye cānantaro 'bhavat
niṣevya vāri pampāyās tarpayitvā pitṝn api
      pratasthatur ubhau vīrau bhrātarau rāmalakṣmaṇau
tāv ṛśyamūkam abhyetya bahumūlaphalaṃ girim
      giryagre vānarān pañca vīrau dadṛśatus tadā
sugrīvaḥ preṣayām āsa sacivaṃ vānaraṃ tayoḥ
     buddhimantaṃ hanūmantaṃ himavantam iva sthitam
tena saṃbhāṣya pūrvaṃ tau sugrīvam abhijagmatuḥ
     sakhyaṃ vānararājena cakre rāmas tato nṛpa
tad vāso darśayām āsur tasya kārye nivedite
     vānarāṇāṃ tu yat sītā hriyamāṇābhyavāsṛjat
tat pratyayakaraṃ labdhvā sugrīvaṃ plavagādhipam
     pṛthivyāṃ vānaraiśvarye svayaṃ rāmo 'bhyaṣecayat
pratijajñe ca kākutsthaḥ samare vālino vadham
     sugrīvaś cāpi vaidehyāḥ punar ānayanaṃ nṛpa
ity uktvā samayaṃ kṛtvā viśvāsya ca parasparam
     abhyetya sarve kiṣkindhāṃ tasthur yuddhābhikāṅkṣiṇaḥ
sugrīvaḥ prāpya kiṣkindhāṃ nanādaughanibhasvanaḥ
     nāsya tan mamṛṣe bālī taṃ tārā pratyaṣedhayat
yathā nadati sugrīvo balavān eṣa vānaraḥ
     manye cāśrayavān prāpto na tvaṃ nirgantum arhasi
hemamālī tato vālī tārāṃ tārādhipānanām
     provāca vacanaṃ vāgmī tāṃ vānarapatiḥ patiḥ
sarvabhūtarutajñā tvaṃ paśya buddhyā samanvitā
     kenāpāśrayavān prāpto mamaiṣa bhrātṛgandhikaḥ
cintayitvā muhūrtaṃ tu tārā tārādhipaprabhā
     patim ity abravīt prājñā śṛṇu sarvaṃ kapīśvara
hṛtadāro mahāsattvo rāmo daśarathātmajaḥ
     tulyāri mitratāṃ prāptaḥ sugrīveṇa dhanurdharaḥ
bhrātā cāsya mahābāhuḥ saumitrir aparājitaḥ
     lakṣmaṇo nāma medhāvī sthitaḥ kāryārthasiddhaye
maindaś ca dvividaś caiva hanūmāṃś cānilātmajaḥ
     jāmbavān ṛkṣarājaś ca sugrīvasacivāḥ sthitāḥ
sarva ete mahātmāno buddhimanto mahābalāḥ
     alaṃ tava vināśāya rāma vīryavyapāśrayāt
tasyās tad ākṣipya vaco hitam uktaṃ kapīṣvaraḥ
     paryaśaṅkata tām īrṣuḥ sugrīva gatamānasām
tārāṃ paruṣam uktvā sa nirjagāma guhā mukhāt
     sthitaṃ mālyavato 'bhyāśe sugrīvaṃ so 'bhyabhāṣata
asakṛt tvaṃ mayā mūḍha nirjito jīvitapriyaḥ
     mukto jñātir iti jñātvā kā tvarā maraṇe punaḥ
ity uktaḥ prāha sugrīvo bhrātaraṃ hetumad vacaḥ
     prāptakālam amitraghno rāmaṃ saṃbodhayann iva
hṛtadārasya me rājan hṛtarājyasya ca tvayā
     kiṃ nu jīvitasāmarthyam iti viddhi samāgatam
evam uktvā bahuvidhaṃ tatas tau saṃnipetatuḥ
     samare vālisugrīvau śālatālaśilāyudhau
ubhau jaghnatur anyonyam ubhau bhūmau nipetatuḥ
     ubhau vavalgatuś citraṃ muṣṭibhiś ca nijaghnatuḥ
ubhau rudhirasaṃsiktau nakhadanta parikṣatau
     śuśubhāte tadā vīrau piśpitāv iva kiṃśukau
na viśeṣas tayor yuddhe tadā kaś cana dṛśyate
     sugrīvasya tadā mālāṃ hanūmān kaṇṭha āsajat
sa mālayā tadā vīraḥ śuśubhe kaṇṭhasaktayā
     śrīmān iva mahāśailo malayo meghamālayā
kṛtacihnaṃ tu sugrīvaṃ rāmo dṛṣṭvā mahādhanuḥ
     vicakarṣa dhanuḥśreṣṭhaṃ vālim uddiśya lakṣyavat
visphāras tasya dhanuṣo yantrasyeva tadā babhau
     vitatrāsa tadā vālī śareṇābhihato hṛdi
sa bhinnamarmābhihato vaktrāc choṇitam udvaman
     dadarśāvasthitaṃ rāmam ārāt saumitriṇā saha
garhayitvā sa kākutsthaṃ papāta bhuvi mūrchitaḥ
     tārā dadarśa taṃ bhūmau tārāpatim iva cyutam
hate vālini sugrīvaḥ kiṣkindhāṃ pratyapadyata
     tāṃ ca tārāpatimukhīṃ tārāṃ nipatiteśvarām
rāmas tu caturo māsān pṛṣṭhe mālyavataḥ śubhe
     nivāsam akarod dhīmān sugrīveṇābhyupasthitaḥ
rāvaṇo 'pi purīṃ gatvā laṅkāṃ kāmabalāt kṛtaḥ
     sītāṃ niveśayām āsa bhavane nandanopame
     aśokavanikābhyāśe tāpasāśramasaṃnibhe
bhartṛsmaraṇa tanv aṅgī tāpasī veṣadhāriṇī
     upavāsatapaḥ śīlā tatra sā pṛthulekṣaṇā
     uvāsa duḥkhavasatīḥ phalamūlakṛtāśanā
dideśa rākṣasīs tatra rakṣaṇe rākṣasādhipaḥ
     prāsāsiśūlaparaśu mudgarālāta dhāriṇīḥ
dvyakṣīṃ tryakṣīṃ lalāṭākṣīṃ dīrghajihvām ajihvikām
     tristanīm ekapādāṃ ca trijaṭām ekalocanām
etāś cānyāś ca dīptākṣyaḥ karabhotkaṭa mūrdhajāḥ
     parivāryāsate sītāṃ divārātram atandritāḥ
tās tu tām āyatāpāṅgīṃ piśācyo dāruṇasvanāḥ
     tarjayanti sadā raudrāḥ paruṣavyañjanākṣarāḥ
khādāma pāṭayāmaināṃ tilaśaḥ pravibhajya tām
     yeyaṃ bhartāram asmākam avamanyeha jīvati
ity evaṃ paribhartsantīs trāsyamānā punaḥ punaḥ
     bhartṛśokasamāviṣṭā niḥśvasyedam uvāca tāḥ
āryāḥ khādata māṃ śīghraṃ na me lobho 'sti jīvite
     vinā taṃ pundarīkākṣaṃ nīlakuñcita mūrdhajam
apy evāhaṃ nirāhārā jīvitapriyavarjitā
     śoṣayiṣyāmi gātrāṇi vyālī tālagatā yathā
na tv anyam abhigaccheyaṃ pumāṃsaṃ rāghavād ṛte
     iti jānīta satyaṃ me kriyatāṃ yad anantaram
tasyās tad vacanaṃ śrutvā rākṣasyas tāḥ kharasvanāḥ
     ākhyātuṃ rākṣasendrāya jagmus tat sarvam āditaḥ
gatāsutāsu sarvāsu trijaṭā nāma rākṣasī
     sāntvayām āsa vaidehīṃ dharmajñā priyavādinī
sīte vakṣyāmi te kiṃ cid viśvāsaṃ kuru me sakhi
     bhayaṃ te vyetu vāmoru śṛṇu cedaṃ vaco mama
avindhyo nāma medhāvī vṛddho rākṣasapuṃgavaḥ
     sa rāmasya hitānveṣī tvadarthe hi sa māvadat
sītā madvacanād vācyā samāśvāsya prasādya ca
     bhartā te kuśalī rāmo lakṣmaṇānugato balī
sakhyaṃ vānararājena śakra pratimatejasā
     kṛtavān rāghavaḥ śrīmāṃs tvadarthe ca samudyataḥ
mā ca te 'stu bhayaṃ bhīru rāvaṇāl lokagarhitāt
     nalakūbara śāpena rakṣitā hy asy anindite
śapto hy eṣa purā pāpo vadhūṃ rambhāṃ parāmṛśan
     na śakto vivaśāṃ nārīm upaitum ajitendriyaḥ
kṣipram eṣyati te bhartā sugrīveṇābhirakṣitaḥ
     saumitrisahito dhīmāṃs tvāṃ ceto mokṣayiṣyati
svapnā hi sumahāghorā dṛṣṭā me 'niṣṭa darśanāḥ
     vināśāyāsya durbuddheḥ paulastya kulaghātinaḥ
dāruṇo hy eṣa duṣṭātmā kṣudrakarmā niśācaraḥ
     svabhāvāc chīla doṣeṇa sarveṣāṃ bhayavardhanaḥ
spardhate sarvadevair yaḥ kālopahatacetanaḥ
     mayā vināśaliṅgāni svapne dṛṣṭāni tasya vai
tailābhiṣikto vikaco majjan paṅke daśānanaḥ
     asakṛt kharayukte tu rathe nṛtyann iva sthitaḥ
kumbhakarṇādayaś ceme nagnāḥ patitamūrdhajāḥ
     kṛṣyante dakṣiṇām āśāṃ raktamālyānulepanāḥ
śvetātapatraḥ soṣṇīṣaḥ śuklamālyavibhūṣaṇaḥ
     śvetaparvatam ārūḍha eka eva vibhīṣaṇaḥ
sacivāś cāsya catvāraḥ śuklamālyānulepanāḥ
     śvetaparvatam ārūḍhā mokṣyante 'smān mahābhayāt
rāmasyāstreṇa pṛthivī parikṣiptā sasāgarā
     yaśasā pṛthivīṃ kṛtsnāṃ pūrayiṣyati te patiḥ
asthi saṃcayam ārūḍho bhuñjāno madhu pāyasam
     lakṣmaṇaś ca mayā dṛṣṭo nirīkṣan sarvatodiśaḥ
rudatī rudhirārdrāṅgī vyāghreṇa parirakṣitā
     asakṛt tvaṃ mayā dṛṣṭā gacchantī duśam uttarām
harṣam eṣyasi vaidehi kṣipraṃ bhartṛsamanvitā
     rāghaveṇa saha bhrātrā sīte tvam acirād iva
iti sā mṛgaśāvākṣī tac chrutvā trijaṭā vacaḥ
     babhūvāśāvatī bālā punar bhartṛsamāgame
yāvad abhyāgatā raudrāḥ piśācyas tāḥ sudāruṇāḥ
     dadṛśus tāṃ trijaṭayā sahāsīnāṃ yathā purā
