[g]
      eṣa mādhava putro me vikarṇaḥ prājñasaṃmataḥ
      bhūmau vinihataḥ śete bhīmena śatadhā kṛtaḥ
gajamadhya gataḥ śete vikarṇo madhusūdana
      nīlameghaparikṣiptaḥ śaradīva divākaraḥ
asya cāpagraheṇaiṣa pāṇiḥ kṛtakiṇo mahān
      kathaṃ cic chidyate gṛdhrair attu kāmais talatravān
asya bhāryāmiṣa prepsūn gṛdhrān etāṃs tapasvinī
      vārayaty aniśaṃ bālā na ca śaknoti mādhava
yuvā vṛndārakaḥ śūro vikarṇaḥ puruṣarṣabha
      sukhocitaḥ sukhārhaś ca śete pāṃsuṣu mādhava
karṇinālīkanārācair bhinnamarmāṇam āhave
      adyāpi na jahāty enaṃ lakṣṇīr bharatasattamam
eṣa saṃgrāmaśūreṇa pratijñāṃ pālayiṣyatā
      durmukho 'bhimukhaḥ śete hato 'rigaṇahā raṇe
tasyaitad vadanaṃ kṛṣṇa śvāpadair ardhabhakṣitam
      vibhāty abhyadhikaṃ tāta saptamyām iva candramāḥ
śūrasya hi raṇe kṛṣṇa yasyānanam athedṛśam
      sa kathaṃ nihato 'mitraiḥ pāṃsūn grasati me sutaḥ
yasyāhavaṃ mukhe saumyā sthātā naivopapadyate
     sa kathaṃ kurmukho 'mitrair hato vibudhalokajit
citrasenaṃ hataṃ bhūmau śayānaṃ madhusūdana
     dhārtarāṣṭram imaṃ paśya pratimānaṃ danuṣmatām
taṃ citramālyābharaṇaṃ yuvatyaḥ śokakarśitāḥ
     kravyādasaṃghaiḥ sahitā rudantyaḥ paryupāsate
strīṇāṃ ruditanirghoṣaḥ śvāpadānāṃ ca garjitam
     citrarūpam idaṃ kṛṣṇa vicitraṃ pratibhāti me
yuvā vṛndārako nityaṃ pravara strī niṣevitaḥ
     viviṃśatir asau śete dhvastaḥ pāṃsuṣu mādhava
śarasaṃkṛtta varṇāṇaṃ vīraṃ viśasane hatam
     parivāryāsate gṛdhrāḥ pariviṃśā viviṃśatim
praviśya samare vīraḥ pāṇḍavānām anīkinām
     āviśya śayane śete punaḥ satpuruṣocitam
smitopapannaṃ sunasaṃ subhru tārādhipopamam
     atīva śubhraṃ vadanaṃ paśya kṛṣṇa viviṃśateḥ
yaṃ sma taṃ paryupāsante vasuṃ vāsava yoṣitaḥ
     krīḍantam iva gandharvaṃ devakanyāḥ sahasraśaḥ
hantāraṃ vīrasenānāṃ śūraṃ samitiśobhanam
     nibarhaṇam amitrāṇāṃ duḥsahaṃ viṣaheta kaḥ
duḥsahasyaitad ābhāti śarīraṃ saṃvṛtaṃ śaraiḥ
     girir ātmaruhaiḥ phullaiḥ karṇikārair ivāvṛtaḥ
śātakaumbhyā srajā bhāti kavacena ca bhāsvatā
     agnineva giriḥ śveto gatāsur api duḥsahaḥ
