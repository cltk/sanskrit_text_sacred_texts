[brāhmaṇī]
      na saṃtāpas tvayā kāryaḥ prākṛteneva karhi cit
      na hi saṃtāpakālo 'yaṃ vaidyasya tava vidyate
avaśyaṃ nidhanaṃ sarvair gantavyam iha mānavaiḥ
      avaśya bhāviny arthe vai saṃtāpo neha vidyate
bhāryā putro 'tha duhitā sarvam ātmārtham iṣyate
      vyathāṃ jahi subuddhyā tvaṃ svayaṃ yāsyāmi tatra vai
etad dhi paramaṃ nāryāḥ kāryaṃ loke sanātanam
      prāṇān api parityajya yad bhartṛhitam ācaret
tac ca tatra kṛtaṃ karma tavāpīha sukhāvaham
      bhavaty amutra cākṣayyaṃ loke 'smiṃś ca yaśaḥ karam
eṣa caiva gurur dharmo yaṃ pravakṣāmy ahaṃ tava
      arthaś ca tava dharmaś ca bhūyān atra pradṛśyate
yadartham iṣyate bhāryā prāptaḥ so 'rthas tvayā mayi
      kanyā caiva kumāraś ca kṛtāham anṛṇā tvayā
samarthaḥ poṣaṇe cāsi sutayo rakṣaṇe tathā
      na tv ahaṃ sutayoḥ śaktā tathā rakṣaṇapoṣaṇe
mama hi tvadvihīnāyāḥ sarvakāmā na āpadaḥ
      kathaṃ syātāṃ sutau bālau bhaveyaṃ ca kathaṃ tv aham
kathaṃ hi vidhavā nāthā bāla putrā vinā tvayā
     mithunaṃ jīvayiṣyāmi sthitā sādhu gate pathi
ahaṃ kṛtāvaliptaiś ca prārthyamānām imāṃ sutām
     ayuktais tava saṃbandhe kathaṃ śakṣyāmi rakṣitum
utsṛṣṭam āmiṣaṃ bhūmau prārthayanti yathā khagāḥ
     prārthayanti janāḥ sarve vīra hīnāṃ tathā striyam
sāhaṃ vicālyamānā vai prārthyamānā durātmabhiḥ
     sthātuṃ pathi na śakṣyāmi sajjaneṣṭe dvijottama
kathaṃ tava kulasyaikām imāṃ bālām asaṃskṛtām
     pitṛpaitāmahe mārge niyoktum aham utsahe
kathaṃ śakṣyāmi bāle 'smin guṇān ādhātum īpṣitān
     anāthe sarvato lupte yathā tvaṃ dharmadarśivān
imām api ca te bālām anāthāṃ paribhūya mām
     anarhāḥ prārthayiṣyanti śūdrā vedaśrutiṃ yathā
tāṃ ced ahaṃ na ditseyaṃ tvad guṇair upabṛṃhitām
     pramathyaināṃ hareyus te havir dhvāṅkṣā ivādhvarāt
saṃprekṣamāṇā putraṃ te nānurūpam ivātmanaḥ
     anarha vaśam āpannām imāṃ cāpi sutāṃ tava
avajñātā ca lokasya tathātmānam ajānatī
     avaliptair narair brahman mariṣyāmi na saṃśayaḥ
tau vihīnau mayā bālau tvayā caiva mamātmajau
     vinaśyetāṃ na saṃdeho matsyāv iva jalakṣaye
tritayaṃ sarvathāpy evaṃ vinaśiṣyaty asaṃśayam
     tvayā vihīnaṃ tasmāt tvaṃ māṃ parityaktum arhasi
vyuṣṭir eṣā parā strīṇāṃ pūrvaṃ bhartuḥ parā gatiḥ
     na tu brāhmaṇa putrāṇāṃ viṣaye parivartitum
parityaktaḥ sutaś cāyaṃ duhiteyaṃ tathā mayā
     bandhavāś ca parityaktās tvadarthaṃ jīvitaṃ ca me
yajñais tapobhir niyamair dānaiś ca vividhais tathā
     viśiṣyate striyā bhartur nityaṃ priyahite sthitiḥ
tad idaṃ yac cikīrṣāmi dharmyaṃ paramasaṃmatam
     iṣṭaṃ caiva hitaṃ caiva tava caiva kulasya ca
iṣṭāni cāpy apatyāni dravyāṇi suhṛdaḥ priyāḥ
     āpad dharmavimokṣāya bhāryā cāpi satāṃ matam
ekato vā kulaṃ kṛtsnam ātmā vā kulavardhana
     na samaṃ sarvam eveti budhānām eṣa niścayaḥ
sa kuruṣva mayā kāryaṃ tārayātmānam ātmanā
     anujānīhi mām ārya sutau me parirakṣa ca
avadhyāḥ striya ity āhur dharmajñā dharmaniścaye
     dharmajñān rākṣasān āhur na hanyāt sa ca mām api
niḥsaṃśayo vadhaḥ puṃsāṃ strīṇāṃ saṃśayito vadhaḥ
     ato mām eva dharmajña prasthāpayitum arhasi
bhuktaṃ priyāṇy avāptāni dharmaś ca carito mayā
     tvat prasūtiḥ priyā prāptā na māṃ tapsyaty ajīvitam
jātaputrā ca vṛddhā ca priyakāmā ca te sadā
     samīkṣyaitad ahaṃ sarvaṃ vyavasāyaṃ karomy ataḥ
utsṛjyāpi ca mām ārya vetsyasy anyām api striyam
     tataḥ pratiṣṭhito dharmo bhaviṣyati punas tava
na cāpy adharmaḥ kalyāṇa bahu patnīkatā nṛṇām
     strīṇām adharmaḥ sumahān bhartuḥ pūrvasya laṅghane
etat sarvaṃ samīkṣya tvam ātmatyāgaṃ ca garhitam
     ātmānaṃ tāraya mayā kulaṃ cemau ca dārakau
[vai]
     evam uktas tayā bhartā tāṃ samāliṅgya bhārata
     mumoca bāṣpaṃ śanakaiḥ sabhāryo bhṛśaduḥkhitaḥ
