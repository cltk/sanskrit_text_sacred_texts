putratvaṃ tu gate viṣṇau rājñas tasya mahātmanaḥ
 uvāca devatāḥ sarvāḥ svayambhūr bhagavān idam
satyasaṃdhasya vīrasya sarveṣāṃ no hitaiṣiṇaḥ
 viṣṇoḥ sahāyān balinaḥ sṛjadhvaṃ kāmarūpiṇaḥ
māyāvidaś ca śūrāṃś ca vāyuvegasamāñjave
 nayajñān buddhisaṃpannān viṣṇutulyaparākramān
asaṃhāryān upāyajñān divyasaṃhananānvitān
 sarvāstraguṇasaṃpannān amṛtaprāśanān iva
apsaraḥsu ca mukhyāsu gandharvīṇāṃ tanūṣu ca
 yakṣapannagakanyāsu ṛṣkavidyādharīṣu ca
kiṃnarīṇāṃ ca gātreṣu vānarīṇāṃ tanūṣu ca
 sṛjadhvaṃ harirūpeṇa putrāṃs tulyaparākramān
te tathoktā bhagavatā tat pratiśrutya śāsanam
 janayām āsur evaṃ te putrān vānararūpiṇaḥ
ṛṣayaś ca mahātmānaḥ siddhavidyādharoragāḥ
 cāraṇāś ca sutān vīrān sasṛjur vanacāriṇaḥ
te sṛṣṭā bahusāhasrā daśagrīvavadhodyatāḥ
 aprameyabalā vīrā vikrāntāḥ kāmarūpiṇaḥ
te gajācalasaṃkāśā vapuṣmanto mahābalāḥ
 ṛkṣavānaragopucchāḥ kṣipram evābhijajñire
yasya devasya yad rūpaṃ veṣo yaś ca parākramaḥ
 ajāyata samastena tasya tasya sutaḥ pṛthak
golāṅgūlīṣu cotpannāḥ ke cit saṃmatavikramāḥ
 ṛkṣīṣu ca tathā jātā vānarāḥ kiṃnarīṣu ca
śilāpraharaṇāḥ sarve sarve pādapayodhinaḥ
 nakhadaṃṣṭrāyudhāḥ sarve sarve sarvāstrakovidāḥ
vicālayeyuḥ śailendrān bhedayeyuḥ sthirān drumān
 kṣobhayeyuś ca vegena samudraṃ saritāṃ patim
dārayeyuḥ kṣitiṃ padbhyām āplaveyur mahārṇavam
 nabhastalaṃ viśeyuś ca gṛhṇīyur api toyadān
gṛhṇīyur api mātaṅgān mattān pravrajato vane
 nardamānāṃś ca nādena pātayeyur vihaṃgamān
īdṛśānāṃ prasūtāni harīṇāṃ kāmarūpimām
 śataṃ śatasahasrāṇi yūthapānāṃ mahātmanām
 babhūvur yūthapaśreṣṭhā vīrāṃś cājanayan harīn
anye ṛkṣavataḥ prasthān upatasthuḥ sahasraśaḥ
 anye nānāvidhāñ śailān kānanāni ca bhejire
sūryaputraṃ ca sugrīvaṃ śakraputraṃ ca vālinam
 bhrātarāv upatasthus te sarva eva harīśvarāḥ
tair meghavṛndācalatulyakāyair; mahābalair vānarayūthapālaiḥ
 babhūva bhūr bhīmaśarīrarūpaiḥ; samāvṛtā rāmasahāyahetoḥ
