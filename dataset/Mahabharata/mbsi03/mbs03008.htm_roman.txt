[v]
      śrutvā ca viduraṃ prāptaṃ rājñā ca parisāntvitam
      dhṛtarāṭrātmajo rājā paryatapyata durmatiḥ
sa saubalaṃ samānāyya karṇa duḥśāsanāv api
      abravīd vacanaṃ rājā praviśyābuddhijaṃ tamaḥ
eṣa praptyagato mantrī dhṛtarāṣṭrasya saṃmataḥ
      viduraḥ pāṇḍuputrāṇāṃ suhṛd vidvān hite rataḥ
yāvad asya punar buddhiṃ viduro nāpakarṣati
      pāṇḍavānayane tāvan mantrayadhvaṃ hitaṃ mama
atha paśyāmy ahaṃ pārthān prāptān iha kathaṃ cana
      punaḥ śoṣaṃ gamiṣyāmi nirāsur niravagrahaḥ
viṣam udbandhanaṃ vāpi śastram agnipraveśanam
      kariṣye na hi tān ṛddhān punar draṣṭum ihotsahe
[ṣa]
      kiṃ bāliṣāṃ matiṃ rājann āsthito 'si viśāṃ pate
      gatās te samayaṃ kṛtvā naitad evaṃ bhaviṣyati
satyavākye sthitāḥ sarve pāṇḍavā bharatarṣabha
      pitus te vacanaṃ tāta na grahīṣyanti karhi cit
atha vā te grahīṣyanti punar eṣyanti vā puram
      nirasya samayaṃ bhūyaḥ paṇo 'smākaṃ bhaviṣyati
sarve bhavāmo madhyasthā rājñaś chandānuvartinaḥ
     chidraṃ bahu prapaśyantaḥ pāṇḍavānāṃ susaṃvṛtāḥ
[duh]
     evam etan mahāprājña yathā vadasi mātula
     nityaṃ hi me kathayatas tava buddhir hi rocate
[kar]
     kāmam īkṣāmahe sarve duryodhana tavepsitam
     aikamatyaṃ hi no rājan sarveṣām eva lakṣyate
[v]
     evam uktas tu karṇena rājā duryodhanas tadā
     nātihṛṣṭamanāḥ kṣipram abhavat sa parāṅmukhaḥ
upalabhya tataḥ karṇo vivṛtya nayane śubhe
     roṣād duḥśāsanaṃ caiva saubaleyaṃ ca tāv ubhau
uvāca paramakruddha udyamyātmānam ātmanā
     aho mama mataṃ yat tan nibodhata narādhipāḥ
priyaṃ sarve cikīrṣāmo rājñaḥ kiṃkarapāṇayaḥ
     na cāsya śaknumaḥ sarve priye sthātum atandritāḥ
vayaṃ tu śastrāṇy ādāya rathān āsthāya daṃśitāḥ
     gacchāmaḥ sahitā hantuṃ pāṇḍavān vanagocarān
teṣu sarveṣu śānteṣu gateṣ aviditāṃ gatim
     nirvivādā bhaviṣyanti dhārtarāṣṭrās tathā vayam
yāvad eva paridyūnā yāvac chokaparāyaṇāḥ
     yāvan mitra vihīnāś ca tāvac chakyā mataṃ mama
tasya tad vacanaṃ śrutvā pūjayantaḥ punaḥ punaḥ
     bāḍham ity eva te sarve pratyūcuḥ sūtajaṃ tadā
evam uktvā tu saṃkruddhā rathaiḥ sarve pṛthak pṛthak
     niryayuḥ pāṇḍavān hantuṃ saṃghaśaḥ kṛtaniścayāḥ
tān prasthitān parijñāya kṛṣṇadvaipāyanas tadā
     ājagāma viśuddhātmā dṛṣṭvā divyena cakṣuṣā
pratiṣidhyātha tān sarvān bhagavāṁl lokapūjitaḥ
     prajñā cakṣuṣam āsīnam uvācābhyetya satvaraḥ
