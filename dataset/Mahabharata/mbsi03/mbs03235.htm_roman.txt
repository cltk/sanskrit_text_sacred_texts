[vai]
      tato 'rjunaś citrasenaṃ prahasann idam abravīt
      madhye gandharvasainyānāṃ maheṣvāso mahādyutiḥ
kiṃ te vyavasitaṃ vīra kauravāṇāṃ vinigrahe
      kimarthaṃ ca sadāro 'yaṃ nigṛhītaḥ suyodhanaḥ
[citra]
      vidito 'yam abhiprāyas tatasthena mahātmanā
      duryodhanasya pāpasya karṇasya ca dhanaṃjaya
vanasthān bhavato jñātvā kliśyamānān anarhavat
      ime 'vahasituṃ prāptā draupadīṃ ca yaśasvinīm
jñātvā cikīrṣitaṃ caiṣāṃ mām uvāca sureśvaraḥ
      gaccha duryodhanaṃ baddhvā sāmātyaṃ tvam ihānaya
dhanaṃjayaś ca te rakṣyaḥ saha bhrātṛbhir āhave
      sa hi priyaḥ sakhā tubhyaṃ śiṣyaś ca tava pāṇṭavaḥ
vacanād devarājasya tato 'smīhāgato drutam
      ayaṃ durātmā baddhaś ca gamiṣyāmi surālayam
[arj]
      utsṛjyatāṃ citrasena bhrātāsmākaṃ suyodhanaḥ
      dharmarājasya saṃdeśān mama ced icchasi priyam
[citra]
      pāpo 'yaṃ nityasaṃduṣṭo na vimokṣaṇam arhati
      pralabdhā dharmarājasya kṛṣṇāyāś ca dhanaṃjaya
nedaṃ cikīrṣitaṃ tasya kuntīputro mahāvrataḥ
     jānāti dharmarājo hi śrutvā kuru yathecchasi
[vai]
     te sarva eva rājānam abhijagmur yudhiṣṭhiram
     abhigamya ca tat sarvaṃ śaśaṃsus tasya duṣkṛtam
ajātaśatrus tac chrutvā gandharvasya vacas tadā
     mokṣayām āsa tān sarvān gandharvān praśaśaṃsa ca
diṣṭyā bhavadbhir balibhiḥ śaktaiḥ sarvair na hiṃsitaḥ
     durvṛtto dārtarāṣṭro 'yaṃ sāmātyajñāti bāndhavaḥ
upakāro mahāṃs tāta kṛto 'yaṃ mama khecarāḥ
     kulaṃ na paribhūtaṃ me mokṣeṇāsya durātmanaḥ
ājñāpayadhvam iṣṭāni prīyāmo darśanena vaḥ
     prāpya sarvān abhiprāyāṃs tato vrajata māciram
anujñātās tu gandharvāḥ pāṇḍuputreṇa dhīmatā
     sahāpsarobhiḥ saṃhṛṣṭāś citrasena mukhā yayuḥ
devarāḍ api gandharvān mṛtāṃs tān samajīvayat
     divyenāmṛta varṣeṇa ye hatāḥ kauravair yudhi
jñātīṃs tān avamucyātha rājadārāṃś ca sarvaśaḥ
     kṛtvā ca duṣkaraṃ karma prītiyuktāś ca pāṇḍavāḥ
sastrī kumāraiḥ kurubhiḥ pūjyamānā mahārathāḥ
     babhrājire mahātmānaḥ kurumadhye yathāgnayaḥ
tato duryodhanaṃ mucya bhrātṛbhiḥ sahitaṃ tadā
     yudhiṣṭhiraḥ sapraṇayam idaṃ vacanam abravīt
mā sma tāta punaḥ kārṣīr īdṛśaṃ sāhasaṃ kva cit
     na hi sāhasa kartāraḥ sukham edhanti bhārata
svastimān sahitaḥ sarvair bhrātṛbhiḥ kurunandana
     gṛhān vraja yathākāmaṃ vaimanasyaṃ ca mā kṛthāḥ
pāṇḍavenābhyanujñāto rājā duryodhanas tadā
     vidīryamāṇo vrīḍena jagāma ganaraṃ prati
tasmin gate kauraveye kuntīputro yudhiṣṭhiraḥ
     bhrātṛbhiḥ sahito vīraḥ pūjyamāno dvijātibhiḥ
tapodhanaiś ca taiḥ sarvair vṛtaḥ śakra ivāmaraiḥ
     vane dvaitavane tasmin vijahāra mudā yutaḥ
