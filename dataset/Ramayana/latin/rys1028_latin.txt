atha tasyāprameyasya tad vanaṃ paripṛcchataḥ
 viśvāmitro mahātejā vyākhyātum upacakrame
eṣa pūrvāśramo rāma vāmanasya mahātmanaḥ
 siddhāśrama iti khyātaḥ siddho hy atra mahātapāḥ
etasminn eva kāle tu rājā vairocanir baliḥ
 nirjitya daivatagaṇān sendrāṃś ca samarudgaṇān
 kārayām āsa tad rājyaṃ triṣu lokeṣu viśrutaḥ
bales tu yajamānasya devāḥ sāgnipurogamāḥ
 samāgamya svayaṃ caiva viṣṇum ūcur ihāśrame
balir vairocanir viṣṇo yajate yajñam uttamam
 asamāpte kratau tasmin svakāryam abhipadyatām
ye cainam abhivartante yācitāra itas tataḥ
 yac ca yatra yathāvac ca sarvaṃ tebhyaḥ prayacchati
sa tvaṃ surahitārthāya māyāyogam upāśritaḥ
 vāmanatvaṃ gato viṣṇo kuru kalyāṇam uttamam
ayaṃ siddhāśramo nāma prasādāt te bhaviṣyati
 siddhe karmaṇi deveśa uttiṣṭha bhagavann itaḥ
atha viṣṇur mahātejā adityāṃ samajāyata
 vāmanaṃ rūpam āsthāya vairocanim upāgamat
trīn kramān atha bhikṣitvā pratigṛhya ca mānataḥ
 ākramya lokāṁl lokātmā sarvabhūtahite rataḥ
mahendrāya punaḥ prādān niyamya balim ojasā
 trailokyaṃ sa mahātejāś cakre śakravaśaṃ punaḥ
tenaiṣa pūrvam ākrānta āśramaḥ śramanāśanaḥ
 mayāpi bhaktyā tasyaiṣa vāmanasyopabhujyate
etam āśramam āyānti rākṣasā vighnakāriṇaḥ
 atra te puruṣavyāghra hantavyā duṣṭacāriṇaḥ
adya gacchāmahe rāma siddhāśramam anuttamam
 tad āśramapadaṃ tāta tavāpy etad yathā mama
taṃ dṛṣṭvā munayaḥ sarve siddhāśramanivāsinaḥ
 utpatyotpatya sahasā viśvāmitram apūjayan
yathārhaṃ cakrire pūjāṃ viśvāmitrāya dhīmate
 tathaiva rājaputrābhyām akurvann atithikriyām
muhūrtam atha viśrāntau rājaputrāv ariṃdamau
 prāñjalī muniśārdūlam ūcatū raghunandanau
adyaiva dīkṣāṃ praviśa bhadraṃ te munipuṃgava
 siddhāśramo 'yaṃ siddhaḥ syāt satyam astu vacas tava
evam ukto mahātejā viśvāmitro mahāmuniḥ
 praviveśa tadā dīkṣāṃ niyato niyatendriyaḥ
kumārāv api tāṃ rātrim uṣitvā susamāhitau
 prabhātakāle cotthāya viśvāmitram avandatām
