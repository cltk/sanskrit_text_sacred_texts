[j]
      vijite pāṇḍaveyais tu praśānte ca dvijottama
      rāṣṭre kiṃ cakratur vīrau vāsudevadhanaṃjayau
[v]
      vijite pāṇḍaveyais tu praśānte ca viśāṃ pate
      rāṣṭre babhūvatur hṛṣṭau vāsudevadhanaṃjayau
vijahrāte mudā yuktau divi deveśvarāv iva
      tau vaneṣu vicitreṣu parvatānāṃ ca sānuṣu
śaileṣu ramaṇīyeṣu palvaleṣu nadīṣu ca
      caṅkramyamāṇau saṃhṛṣṭāv aśvināv iva nandane
indraprasthe mahātmānau remāte kṛṣṇa pāṇḍavau
      praviśya tāṃ sabhāṃ ramyāṃ vijahrāte ca bhārata
tatra yuddhakathāś citrāḥ parikleśāṃś ca pārthiva
      kathā yoge kathā yoge kathayām āsatus tadā
ṛṣīṇāṃ devatānāṃ ca vaṃśāṃs tāv āhatus tadā
      prīyamāṇau mahātmānau purāṇāv ṛṣisattamau
madhurās tu kathāś citrāś citrārtha padaniścayāḥ
      niścayajñaḥ sa pārthāya kathayām āsa keśavaḥ
putraśokābhisaṃtaptaṃ jñātīnāṃ ca sahasraśaḥ
      kathābhiḥ śamayām āsa pārthaṃ śaurir janārdanaḥ
sa tam āśvāsya vidhivad vidhānajño mahātapāḥ
     apahṛtyātmano bhāraṃ viśaśrāmeva sātvataḥ
tataḥ kathānte govindo guḍākeśam uvāca ha
     sāntvayañ ślakṣṇayā vācā hetuyuktam idaṃ vacaḥ
vijiteyaṃ dharā kṛtsnā savyasācin paraṃtapa
     tvad bāhubalam āśritya rājñā dharmasutena ha
asapatnāṃ mahīṃ bhuṅkte dharmarājo yudhiṣṭhiraḥ
     bhīmasenaprabhāvena yamayoś ca narottama
dharmeṇa rājñā dharmajña prāptaṃ rājyam akaṇṭakam
     dharmeṇa nihataḥ saṃkhye sa ca rājā suyodhanaḥ
adharmarucayo lubdhāḥ sadā cāpriya vādinaḥ
     dhārtarāṣṭrā durātmānaḥ sānubandhā nipātitāḥ
praśāntām akhilāṃ pārtha pṛthivīṃ pṛthivīpatiḥ
     bhuṅkte dharmasuto rājā tvayā guptaḥ kurūdvaha
rame cāhaṃ tvayā sārdham araṇyeṣv api pāṇḍava
     kim u yatra jano 'yaṃ vai pṛthā cāmitrakarśana
yatra dharmasuto rājā yatra bhīmo mahābalaḥ
     yatra mādravatī putrau ratis tatra parā mama
tathaiva svargakalpeṣu sabhoddeśeṣu bhārata
     ramaṇīyeṣu puṇyeṣu sahitasya tvayānagha
kālo mahāṃs tv atīto me śūra putram apaśyataḥ
     baladevaṃ ca kauravya tathānyān vṛṣṇipuṃgavān
so 'haṃ gantum abhīpsāmi purīṃ dvāravatīṃ prati
     rocatāṃ gamanaṃ mahyaṃ tavāpi puruṣarṣabha
ukto bahuvidhaṃ rājā tatra tatra yudhiṣṭhiraḥ
     sa ha bhīṣmeṇa yady uktam asmābhiḥ śokakārite
śiṣṭo yudhiṣṭhiro 'smābhiḥ śāstā sann api pāṇḍavaḥ
     tena tac ca vacaḥ samyag gṛhītaṃ sumahātmanā
dharmaputre hi dharmajñe kṛtajñe satyavādini
     satyaṃ dharmo matiś cāgryā sthitiś ca satataṃ sthirā
tadgatvā taṃ mahātmānaṃ yadi te rocate 'rjuna
     asmad gamanasaṃyuktaṃ vaco brūhi janādhipam
na hi tasyāpriyaṃ kuryāṃ prāṇatyāge 'py upasthite
     kuto gantuṃ mahābāho purīṃ dvāravatīṃ prati
sarvaṃ tv idam ahaṃ pārtha tvat prītihitakāmyayā
     bravīmi satyaṃ kauravya na mithyaitat kathaṃ cana
prayojanaṃ ca nirvṛttam iha vāse mamārjuna
     dhārtarāṣṭro hato rājā sabalaḥ sapadānugaḥ
pṛthivī ca vaśe tāta dharmaputrasya dhīmataḥ
     sthitā samudravasanā sa śailavanakānanā
     citā ratnair bahuvidhaiḥ kururājasya pāṇḍava
dharmeṇa rājā dharmajñaḥ pātu sarvāṃ vasuṃdharām
     upāsyamāno bahubhiḥ siddhaiś cāpi mahātmabhiḥ
     stūyamānaś ca satataṃ bandibhir bharatarṣabha
tan mayā saha gatvādya rājānaṃ kuruvardhanam
     āpṛccha kuruśārdūla gamanaṃ dvārakāṃ prati
idaṃ śarīraṃ vasu yac ca me gṛhe; niveditaṃ pārtha sadā yudhiṣṭhire
     priyaś ca mānyaś ca hi me yudhiṣṭhiraḥ; sadā kurūṇām adhipo mahāmatiḥ
prayojanaṃ cāpi nivāsakāraṇe; na vidyate me tvadṛte mahābhuja
     sthitā hi pṛthvī tava pārtha śāsane; guroḥ suvṛttasya yudhiṣṭhirasya ha
itīdam uktaṃ sa tadā mahātmanā; janārdanenāmita vikramo 'rjunaḥ
     tatheti kṛcchrād iva vācam īrayañ; janārdhanaṃ saṃpratipūjya pārthiva
