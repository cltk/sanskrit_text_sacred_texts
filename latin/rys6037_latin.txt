pratipraviṣṭe laṅkāṃ tu kṛtārthe rāvaṇātmaje
 rāghavaṃ parivāryārtā rarakṣur vānararṣabhāḥ
hanūmān aṅgado nīlaḥ suṣeṇaḥ kumudo nalaḥ
 gajo gavākṣo gavayaḥ śarabho gandhamādanaḥ
jāmbavān ṛṣabhaḥ sundo rambhaḥ śatabaliḥ pṛthuḥ
 vyūḍhānīkāś ca yattāś ca drumān ādāya sarvataḥ
vīkṣamāṇā diśaḥ sarvās tiryag ūrdhvaṃ ca vānarāḥ
 tṛṇeṣv api ca ceṣṭatsu rākṣasā iti menire
rāvaṇaś cāpi saṃhṛṣṭo visṛjyendrajitaṃ sutam
 ājuhāva tataḥ sītā rakṣaṇī rākṣasīs tadā
rākṣasyas trijaṭā cāpi śāsanāt tam upasthitāḥ
 tā uvāca tato hṛṣṭo rākṣasī rākṣaseśvaraḥ
hatāv indrajitākhyāta vaidehyā rāmalakṣmaṇau
 puṣpakaṃ ca samāropya darśayadhvaṃ hatau raṇe
yad āśrayād avaṣṭabdho neyaṃ mām upatiṣṭhati
 so 'syā bhartā saha bhrātrā nirasto raṇamūrdhani
nirviśaṅkā nirudvignā nirapekṣā ca maithilī
 mām upasthāsyate sītā sarvābharaṇabhūṣitā
adya kālavaśaṃ prāptaṃ raṇe rāmaṃ salakṣmaṇam
 avekṣya vinivṛttāśā nānyāṃ gatim apaśyatī
tasya tadvacanaṃ śrutvā rāvaṇasya durātmanaḥ
 rākṣasyas tās tathety uktvā prajagmur yatra puṣpakam
tataḥ puṣpakam ādaya rākṣasyo rāvaṇājñayā
 aśokavanikāsthāṃ tāṃ maithilīṃ samupānayan
tām ādāya tu rākṣasyo bhartṛśokaparāyaṇām
 sītām āropayām āsur vimānaṃ puṣpakaṃ tadā
tataḥ puṣpakam āropya sītāṃ trijaṭayā saha
 rāvaṇo 'kārayal laṅkāṃ patākādhvajamālinīm
prāghoṣayata hṛṣṭaś ca laṅkāyāṃ rākṣaseśvaraḥ
 rāghavo lakṣmaṇaś caiva hatāv indrajitā raṇe
vimānenāpi sītā tu gatvā trijaṭayā saha
 dadarśa vānarāṇāṃ tu sarvaṃ sinyaṃ nipātitam
prahṛṣṭamanasaś cāpi dadarśa piśitāśanān
 vānarāṃś cāpi duḥkhārtān rāmalakṣmaṇapārśvataḥ
tataḥ sītā dadarśobhau śayānau śatatalpayoḥ
 lakṣmaṇaṃ caiva rāmaṃ ca visaṃjñau śarapīḍitau
vidhvastakavacau vīrau vipraviddhaśarāsanau
 sāyakaiś chinnasarvāṅgau śarastambhamayau kṣitau
tau dṛṣṭvā bhrātarau tatra vīrau sā puruṣarṣabhau
 duḥkhārtā subhṛśaṃ sītā karuṇaṃ vilalāpa ha
sā bāṣpaśokābhihatā samīkṣya; tau bhrātarau devasamaprabhāvau
 vitarkayantī nidhanaṃ tayoḥ sā; duḥkhānvitā vākyam idaṃ jagāda
