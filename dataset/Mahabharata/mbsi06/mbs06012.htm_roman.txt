[dhṛ]
      jambū khaṇḍas tvayā prokto yathāvad iha saṃjaya
      viṣkambham asya prabrūhi parimāṇaṃ ca tattvataḥ
samudrasya pramāṇaṃ ca samyag acchidra darśana
      śākadvīpaṃ ca me brūhi kuśa dvīpaṃ ca saṃjaya
śālmalaṃ caiva tattvena krauñcadvīpaṃ tathaiva ca
      brūhi gāvalgaṇe sarvaṃ rāhoḥ somārkayos tathā
[s]
      rājan subahavo dvīpā yair idaṃ saṃtataṃ jagat
      sapta tv ahaṃ pravakṣyāmi candrādityau grahāṃs tathā
aṣṭādaśasahasrāṇi yojanānāṃ viśāṃ pate
      ṣaṭśatāni ca pūrṇāni viṣkambho jambuparvataḥ
lāvaṇasya samudrasya viṣkambho dviguṇaḥ smṛtaḥ
      nānājanapadākīrṇo maṇividruma citritaḥ
naikadhātuvicitraiś ca parvatair upaśobhitaḥ
      siddhacāraṇasaṃkīrṇaḥ sāgaraḥ parimaṇḍalaḥ
śākadvīpaṃ ca vakṣyāmi yathāvad iha pārthiva
      śṛṇu me tvaṃ yathānyāyaṃ bruvataḥ kurunandana
jambūdvīpapramāṇena dviguṇaḥ sa narādhipa
      viṣkambheṇa mahārāja sāgaro 'pi vibhāgaśaḥ
      kṣīrodo bharataśreṣṭha yena saṃparivāritaḥ
tatra puṇyā janapadā na tatra mriyate janaḥ
     kuta eva hi durbhikṣaṃ kṣamā tejo yutā hi te
śākadvīpasya saṃkṣepo yathāvad bharatarṣabha
     ukta eṣa mahārāja kim anyac chrotum icchasi
[dhṛ]
     śākadvīpasya saṃkṣepo yathāvad iha saṃjaya
     uktas tvayā mahābhāga vistaraṃ brūhi tattvataḥ
[s]
     tathaiva parvatā rājan saptātra maṇibhūṣitāḥ
     ratnākarās tathā nadyas teṣāṃ nāmāni me śṛṇu
     atīva guṇavat sarvaṃ tatra puṇyaṃ janādhipa
devarṣigandharvayutaḥ paramo merur ucyate
     prāgāyato mahārāja malayo nāma parvataḥ
     yato meghāḥ pravartante prabhavanti ca sarvaśaḥ
tataḥ pareṇa kauravya jaladhāro mahāgiriḥ
     yatra nityam upādatte vāsavaḥ paramaṃ jalam
     yato varṣaṃ prabhavati varṣā kāle janeśvara
uccair girī raivatako yatra nityaṃ pratiṣṭhitaḥ
     revatī divi nakṣatraṃ pitāmaha kṛto vidhiḥ
uttareṇa tu rājendra śyāmo nāma mahāgiriḥ
     yataḥ śyāmatvam āpannāḥ prajā janapadeśvara
[dhṛ]
     sumahān saṃśayo me 'dya proktaṃ saṃjaya yat tvayā
     prajāḥ kathaṃ sūtaputra saṃprāptāḥ śyāmatām iha
[s]
     sarveṣv eva mahāprājña dvīpeṣu kurunandana
     gauraḥ kṛṣṇaś ca varṇau dvau tayor varṇāntaraṃ nṛpa
śyāmo yasmāt pravṛtto vai tat te vakṣyāmi bhārata
     āste 'tra bhagavān kṛṣṇas tat kāntyā śyāmatāṃ gataḥ
tataḥ paraṃ kauravendra durga śailo mahodayaḥ
     kesarī kesara yuto yato vātaḥ pravāyati
teṣāṃ yojanaviṣkambho dviguṇaḥ pravibhāgaśaḥ
     varṣāṇi teṣu kauravyaṃ saṃproktāni manīṣibhiḥ
mahāmerur mahākāśo jaladaḥ kumudottaraḥ
     jaladhārāt paro rājan sukumāra iti smṛtaḥ
raivatasya tu kaumāraḥ śyāmasya tu maṇī cakaḥ
     kesarasyātha modākī pareṇa tu mahāpumān
parivārya tu kauravya dairghyaṃ hrasvatvam eva ca
     jambūdvīpena vikhyātas tasya madhye mahādrumaḥ
śāko nāma mahārāja tasya dvīpasya madhyagaḥ
     tatra puṇyā janapadāḥ pūjyate tatra śaṃkaraḥ
tatra gacchanti siddhāś ca cāraṇā daivatāni ca
     dhārmikāś ca prajā rājaṃś catvāro 'tīva bhārata
varṇāḥ svakarmaniratā na ca steno 'tra dṛśyate
     dīrghāyuṣo mahārāja jarāmṛtyuvivarjitāḥ
prajās tatra vivardhante varṣāsv iva samudragāḥ
     nadyaḥ puṇyajalās tatra gaṅgā ca bahudhā gatiḥ
sukumārī kumārī ca sītā kāverakā tathā
     mahānadī ca kauravya tathā maṇijalā nadī
     ikṣuvardhanikā caiva tathā bharatasattama
tataḥ pravṛttāḥ puṇyodā nadyaḥ kurukulodvaha
     sahasrāṇāṃ śatāny eva yato varṣati vāsavaḥ
na tāsāṃ nāmadheyāni parimāṇaṃ tathaiva ca
     śakyate parisaṃkhyātuṃ puṇyās tā hi sarid varāḥ
tatra puṇyā janapadāś catvāro lokasaṃmatāḥ
     magāś ca maśakāś caiva mānasā mandagās tathā
magā brāhmaṇabhūyiṣṭhāḥ svakarmaniratā nṛpa
     maśakeṣu tu rājanyā dhārmikāḥ sarvakāmadāḥ
mānaseṣu mahārāja vaiśyāḥ karmopajīvinaḥ
     sarvakāmasamāyuktāḥ śūrā dharmārthaniścitāḥ
     śūdrās tu mandage nityaṃ puruṣā dharmaśīlinaḥ
na tatra rājā rājendra na daṇḍo na ca daṇḍikāḥ
     svadharmeṇaiva dharmaṃ ca te rakṣanti parasparam
etāvad eva śakyaṃ tu tasmin dvīpe prabhāṣitum
     etāvad eva śrotavyaṃ śākadvīpe mahaujasi
