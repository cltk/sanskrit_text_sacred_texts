[s]
      tataḥ parānīka bhidaṃ vyūham apratimaṃ paraiḥ
      samīkṣya karṇaḥ pārthānāṃ dhṛṣṭadyumnābhirakṣitam
prayayau rathaghoṣeṇa siṃhanāda raveṇa ca
      vāditrāṇāṃ ca ninadaiḥ kampayann iva medinīm
vepamāna iva krodhād yuddhaśauṇḍaḥ paraṃtapaḥ
      pativyūhya mahātejā yathāvad bharatarṣabha
vyadhamat pāṇḍavīṃ senām āsurīṃ maghavān iva
      yudhiṣṭhiraṃ cābhibhavann asapavyaṃ cakāra ha
[dhṛ]
      kathaṃ saṃjaya rādheyaḥ pratyavyūhata pāṇḍavān
      dhṛṣṭadyumnamukhān vīrān bhīmasenābhirakṣitān
ke ca prapakṣau pakṣau vā mama sainyasya saṃjaya
      pravibhajya yathānyāyaṃ kathaṃ vā samavasthitāḥ
kathaṃ pāṇḍusutaś cāpi pratyavyūhanta māmakān
      kathaṃ caitān mahāyuddhaṃ prāvartata sudāruṇam
kva ca bībhatsur abhavad yat karṇo 'yād yudhiṣṭhiram
      ko hy arjunasya sāṃnidhye śakto 'bhyetuṃ yudhiṣṭhiram
sarvabhūtāni yo hy ekaḥ khāṇḍave jitavān purā
      kas tam anyatra rādheyāt pratiyudhyej jijīviṣuḥ
[s]
     śṛṇu vyūhasya racanām arjunaś ca yathāgataḥ
     paridāya nṛpaṃ tebhyaḥ saṃgrāmaś cābhavad yathā
kṛpaḥ śāradvato rājan māgadhaś ca tarasvinaḥ
     sātvataḥ kṛtavarmā ca dakṣiṇaṃ pakṣam āśritāḥ
teṣāṃ prapakṣe śakunir ulūkaś ca mahārathaḥ
     sādibhir vimalaprāsais tavānīkam arakṣatām
gāndhāribhir asaṃbhrāntaiḥ pārvatīyaiś ca durjayaiḥ
     śalabhānām iva vrātaiḥ piśācair iva durdṛśaiḥ
catustriṃśat sahasrāṇi rathānām anivartinām
     saṃśaptakā yuddhaśauṇḍā vāmaṃ pārśvam apālayan
samuccitās tava sutaiḥ kṛṣṇārjuna jighāṃsavaḥ
     teṣāṃ prapakṣaḥ kāmbojāḥ śakāś ca yavanaiḥ saha
nideśāt sūtaputrasya sarathāḥ sāśvapattayaḥ
     āhvayanto 'rjunaṃ tasthuḥ keśavaṃ ca mahābalam
madhye senāmukhaṃ karṇo vyavātiṣṭhata daṃśitaḥ
     citravarmāṅgadaḥ sragvī pālayan dhvajjinī mukham
rakṣyamāṇaḥ susaṃrabdhaiḥ putraiḥ śastrabhṛtāṃ varaḥ
     vāhinī pramukhaṃ vīraḥ saṃprakarṣann aśobhata
ayo 'ratnir mahābāhuḥ sūryavaiśvānara dyutiḥ
     mahādvipa skandhagataḥ piṅgalaḥ priyadarśanaḥ
     duḥśāsano vṛtaḥ sainyaiḥ sthito vyūhasya pṛṣṭhyataḥ
tam anvayān mahārāja svayaṃ duryodhano nṛpaḥ
     citrāśvaiś citrasaṃnāhaiḥ sodaryair abhirakṣitaḥ
rakṣyamāṇo mahāvīryaiḥ sahitair madrakekayaiḥ
     aśobhata mahārāja devair iva śatakratuḥ
aśvatthāmā kurūṇāṃ ca ye pravīrā mahārathāḥ
     nityamattāś ca mātaṅgāḥ śūrair mlecchair adhiṣṭhitāḥ
     anvayus tadrathānīkaṃ kṣaranta iva toyadāḥ
te dhvajair vaijayantībhir jvaladbhiḥ paramāyudhaiḥ
     sādibhiś cāsthitā rejur drumavanta ivācalāḥ
teṣāṃ padātināgānāṃ pādarakṣāḥ sahasraśaḥ
     paṭṭiśāsi dharāḥ śūrā babhūvur anivartinaḥ
sādibhiḥ syandanair nāgair adhikaṃ samalaṃkṛtaiḥ
     sa vyūha rājo vibabhau devāsuracamūpamaḥ
bārhaspatyaḥ suvihito nāyakena vipaścitā
     nṛtyatīva mahāvyūhaḥ pareṣām ādadhad bhayam
tasya pakṣaprapakṣebhyo niṣpatanti yuyutsavaḥ
     pattyaśvarathamātaṅgāḥ prāvṛṣīva balāhakāḥ
tataḥ senāmukhe karṇaṃ dṛṣṭvā rājā yudhiṣṭhiraḥ
     dhanaṃjayam amitraghnam ekavīram uvāca ha
paśyārjuna mahāvyūhaṃ karṇena vihitaṃ raṇe
     yuktaṃ pakṣaiḥ prapakṣaiś ca senānīkaṃ prakāśate
tad etad vai samālokya pratyamitraṃ mahad balam
     yathā nābhibhavaty asmāṃs tathā nītir vidhīyatām
evam ukto 'rjuno rājñā prāñjalir nṛpam abravīt
     yathā bhavān āha tathā tat sarvaṃ na tad anyathā
yas tv asya vihito ghātas taṃ kariṣyāmi bhārata
     pradhānavadha evāsya vināśas taṃ karomy aham
[y]
     yasmāt tvam eva rādheyaṃ bhīmasenaḥ suyodhanam
     vṛṣasenaṃ ca nakulaḥ sahadevo 'pi saubalam
duḥśāsanaṃ śatānīko hārdikyaṃ śinipuṃgavaḥ
     dhṛṣṭadyumnas tathā drauṇiṃ svayaṃ yāsyāmy ahaṃ kṛpam
draupadeyā dhārtarāṣṭrāñ śiṣṭān saha śikhaṇḍinā
     te te ca tāṃs tān ahitān asmākaṃ ghnantu māmakāḥ
[s]
     ity ukto dharmarājena tathety uktvā dhanaṃjayaḥ
     vyādideśa svasainyāni svayaṃ cāgāc camūmukham
atha taṃ ratham āyāntaṃ dṛṣṭvātyadbhuta darśanam
     uvācādhirathiṃ śalyaḥ punas taṃ yuddhadurmadam
ayaṃ sa ratha āyāti śvetāśvaḥ kṛṣṇasārathiḥ
     nighnann amitrān kaunteyo yaṃ yaṃ tvaṃ paripṛcchasi
śrūyate tumulaḥ śabdo rathanemi svano mahān
     eṣa reṇuḥ samudbhūto divam āvṛtya tiṣṭhati
cakranemi praṇunnā ca kampate karṇa medinī
     pravāty eṣa mahāvāyur abhitas tava vāhinīm
     kravyādā vyāharanty ete mṛgāḥ kurvanti bhairavam
paśya karṇa mahāghoraṃ bhayadaṃ lomaharṣaṇam
     kabandhaṃ meghasaṃkāśaṃ bhānum āvṛtya saṃsthitam
paśya yūthair bahuvidhair mṛgāṇāṃ sarvatodiśam
     balibhir dṛptaśārdūlair ādityo 'bhinirīkṣyate
paśya kaṅkāṃś ca gṛdhrāṃś ca samavetān sahasraśaḥ
     sthitān abhimukhān ghorān anyonyam abhibhāṣataḥ
sitāś cāśvāḥ samāyuktās tava karṇa mahārathe
     pradarāḥ prajvalanty ete dhvajaś caiva prakampate
udīryato hayān paśya mahākāyān mahājavān
     plavamānān darśanīyān ākāśe garuḍān iva
dhruvam eṣu nimitteṣu bhīmim āvṛtya pārthivāḥ
     svapsyanti nihatāḥ karṇa śataśo 'tha sahasraśaḥ
śaṅkhānāṃ tumulaḥ śabdaḥ śrūyate lomaharṣaṇaḥ
     ānakānāṃ ca rādheya mṛdaṅgānāṃ ca sarvaśaḥ
bāṇaśabdān bahuvidhān narāśvarathanisvanā
     jyātalatreṣu śabdāṃś ca śṛṇu karṇa mahātmanām
hemarūpya pramṛṣṭānāṃ vāsasāṃ śilpinirmitāḥ
     nānāvarṇā rathe bhānti śvasanena prakampitāḥ
sahema candra tārārkāḥ patākāḥ kiṅkiṇī yutāḥ
     paśya karṇārjunasyaitāḥ saudāminya ivāmbude
dhvajāḥ kaṇakaṇāyante vātenābhisamīritāḥ
     sapatākā rathāś cāpi pāñcālānāṃ mahātmanām
nāgāśvarathapattyaughāṃs tāvakān samabhighnataḥ
     dhvajāgraṃ dṛśyate tv asya jyāśabdaś cāpi śrūyate
adya draṣṭāsi taṃ vīraṃ śvetāśvaṃ kṛṣṇasārathim
     nighnantaṃ śātravān saṃkhye yaṃ karṇa paripṛcchasi
adya tau puruṣavyāghrau lohitākṣau paraṃtapau
     vāsudevārjunau karṇa draṣṭāsy ekarathasthitau
sārathir yasya vārṣṇeyo gāṇḍīvaṃ yasya kārmukam
     taṃ ced dhantāsi rādheya tvaṃ no rājā bhaviṣyasi
eṣa saṃśaptakāhūtas tān evābhimukho gataḥ
     karoti kadanaṃ caiṣāṃ saṃgrāme dviṣatāṃ balī
     iti bruvāṇaṃ madreśaṃ karṇaḥ prāhātimanyumān
paśya saṃśaptakaiḥ kruddhaiḥ sarvataḥ samabhidrutaḥ
     eṣa sūrya ivāmbhodairś channaḥ pārtho na dṛśyate
     etad anto 'rjunaḥ śalya nimagnaḥ śokasāgare
[ṣalya]
     varuṇaṃ ko 'mbhasā hanyād indhanena ca pāvakam
     ko vānilaṃ nigṛhṇīyāt pibed vā ko mahārṇavam
īdṛg rūpam ahaṃ manye pārthasya yudhi nigraham
     na hi śakyo 'rjuno jetuṃ sendraiḥ sarvaiḥ surāsuraiḥ
athaivaṃ paritoṣas te vācoktvā sumanā bhava
     na sa śakyo yudhā jetum anyaṃ kuru manoratham
bāhubhyām uddhared bhūmiṃ dahet kruddha imāḥ prajāḥ
     pātayet tridivād devān yo 'rjunaṃ samare jayet
paśya kuntīsutaṃ vīraṃ bhīmam akliṣṭakāriṇam
     prabhāsantaṃ mahābāhuṃ sthitaṃ merum ivācalam
amarṣī nityasaṃrabdhaś ciraṃ vairam anusmaran
     eṣa bhīmo jaya prepsur yudhi tiṣṭhati vīryavān
eṣa dharmabhṛtāṃ śreṣṭho dharmarājo yudhiṣṭhiraḥ
     tiṣṭhaty asukaraḥ saṃkhye paraiḥ parapuraṃjayaḥ
etau ca puruṣavyāghrāv aśvināv iva sodarau
     nakulaḥ sahadevaś ca tiṣṭhato yudhi durjayau
dṛśyanta ete kārṣṇeyāḥ pañca pañcācalā iva
     vyavasthitā yotsyamānāḥ sarve 'rjuna samā yudhi
ete drupadaputrāś ca dhṛṣṭadyumnapurogamāḥ
     hīnāḥ satyajitā vīrās tiṣṭhanti paramaujasaḥ
iti saṃvadator eva tayoḥ puruṣasiṃhayoḥ
     te sene samasajjetāṃ gaṅgā yamunavad bhṛṣam
