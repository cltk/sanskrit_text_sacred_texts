[vy]
      dhṛtarāṣṭra mahāprājña nibodha vacanaṃ mama
      vakṣyāmi tvā kauravāṇāṃ sarveṣāṃ hitam uttamam
na me priyaṃ mahābāho yad gatāḥ pāṇḍavā vanam
      nikṛtyā nirjitāś caiva duryodhana vaśānugaiḥ
te smarantaḥ parikleśān varṣe pūrṇe trayodaśe
      vimokṣyanti viṣaṃ kruddhāḥ karaveyeṣu bhārata
tad ayaṃ kiṃ nu pāpātmā tava putraḥ sumandadhīḥ
      pāṇḍavān nityasaṃkruddho rājyahetor jighāṃsati
vāryatāṃ sādhv ayaṃ mūḍhaḥ śamaṃ gacchatu te sutaḥ
      vanasthāṃs tān ayaṃ hantum icchan prāṇair vimokṣyate
yathāha viduraḥ prājño yathā bhīṣmo yathā vayam
      yathā kṛpaś ca droṇaś ca tathā sādhu vidhīyatām
vigraho hi mahāprājña svajanena vigarhitaḥ
      adhārmyam ayaśasyaṃ ca mā rājan pratipadyathāḥ
samīkṣā yādṛśī hy asya pāṇḍavān prati bhārata
      upekṣyamāṇā sā rājan hamāntam anayaṃ spṛśet
atha vāyaṃ sumandātmā vanaṃ gacchatu te sutaḥ
      pāṇḍavaiḥ sahito rājann eka evāsahāya vān
tataḥ saṃsargajaḥ snehaḥ putrasya tava pāṇḍavaiḥ
     yadi syāt kṛtakāryo 'dya bhaves tvaṃ manujeśvara
atha vā jāyamānasya yac chīlam anujāyate
     śrūyate tan mahārāja nāmṛtasy apasarpati
kathaṃ vā manyate bhīṣmo droṇo vā viduro 'pi vā
     bhavān vātra kṣamaṃ kāryaṃ purā cārtho 'tivartate
