[y]
      kiṃ svid dattaṃ pitṛbhyo vai bhavaty akṣayam īśvara
      kiṃ haviś cirarātrāya kim ānantyāya kalpate
[bh]
      havīṃṣi śrāddhakalpe tu yāni śrāddhavido viduḥ
      tāni me śṛṇu kāmyāni phalaṃ caiva yudhiṣṭhira
tilair vrīhi yavair māṣair adbhir mūlaphalais tathā
      dattena māsaṃ prīyante śrāddhena pitaro nṛpa
vardhamānatilaṃ śrāddham akṣayaṃ manur abravīt
      sarveṣv eva tu bhojyeṣu tilāḥ prādhānyataḥ smṛtāḥ
dvau māsau tu bhavet tṛptir matsyaiḥ pitṛgaṇasya ha
      trīn māsān āvikenāhuś cāturmāsyaṃ śaśena tu
ājena māsān prīyante pañcaiva pitaro nṛpa
      vārāheṇa tu ṣaṇ māsān sapta vai śākunena tu
māsān aṣṭau pārṣatena rauraveṇa navaiva tu
      gavayasya tu māṃsena tṛptiḥ syād daśa māsikī
māsān ekādaśa prītiḥ pitṝṇāṃ māhiṣeṇa tu
      gavyena datte śrāddhe tu saṃvatsaram ihocyate
yathā gavyaṃ tathāyuktaṃ pāyasaṃ sarpiṣā saha
      vādhrīṇasasya māṃsena tṛptir dvādaśa vārṣikī
ānantyāya bhaved dattaṃ khaḍgamāṃsaṃ pitṛkṣaye
     kālaśākaṃ ca lauhaṃ cāpy ānantyaṃ chāga ucyate
gāthāś cāpy atra gāyanti pitṛgītā yudhiṣṭhira
     sanatsumāro bhagavān purā mayy abhyabhāṣata
api naḥ sa kule jāyād yo no dadyāt trayodaśīm
     maghāsu sarpiṣā yuktaṃ pāyasaṃ dakṣiṇāyane
ājena vāpi lauhena maghāsv eva yatavrataḥ
     hastic chāyāsu vidhivat karṇa vyajanavījitam
eṣṭavyā bahavaḥ putrā yady eko 'pi gayāṃ vrajet
     yatrāsau prathito lokeṣv akṣayya karaṇo vaṭaḥ
āpo mūlaṃ phalaṃ māṃsam annaṃ vāpi pitṛkṣaye
     yat kiṃ cin madhu saṃmiśraṃ tad ānantyāya kalpate
