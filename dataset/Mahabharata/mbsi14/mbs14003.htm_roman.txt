[v]
      yudhiṣṭhira tava prajñā na samyag iti me matiḥ
      na hi kaś cit svayaṃ martyaḥ svavaśaḥ kurute kriyāḥ
īśvareṇa niyukto 'yaṃ sādhv asādhu ca mānavaḥ
      karoti puruṣaḥ karma tatra kā paridevanā
ātmānaṃ manyase cātha pāpakarmāṇam antataḥ
      śṛṇu tatra yathā pāpam apākṛṣyeta bhārata
tapobhiḥ kratubhiś caiva dānena ca yudhiṣṭhira
      taranti nityaṃ puruṣā ye sma pāpāni kurvate
yajñena tapasā caiva dānena ca narādhipa
      pūyante rājaśārdūla narā duṣkṛtakarmiṇaḥ
asurāś ca surāś caiva puṇyahetor makhakriyām
      prayatante mahātmānas tasmād yajñāḥ parāyaṇam
yajñair eva mahātmāno babhūvur adhikāḥ surāḥ
      tato devāḥ kriyāvanto dānavān abhyadharṣayan
rājasūyāśvamedhau ca sarvamedhaṃ ca bhārata
      naramedhaṃ ca nṛpate tvam āhara yudhiṣṭhira
yajasva vājimedhena vidhivad dakṣiṇāvatā
      bahu kāmānna vittena rāmo dāśarathir yathā
yathā ca bharato rājā dauḥṣantiḥ pṛthivīpatiḥ
     śākuntalo mahāvīryas tava pūrvapitāmahaḥ
[y]
     asaṃśayaṃ vājimedhaḥ pāvayet pṛthivīm api
     abhiprāyas tu me kaś cit taṃ tvaṃ śrotum ihārhasi
imaṃ jñātibadhaṃ kṛtvā sumahāntaṃ dvijottama
     dānam alpaṃ na śakyāmi dātuṃ vittaṃ ca nāsti me
na ca bālān imān dīnān utsahe vasu yācitum
     tathaivārdra vraṇān kṛcchre vartamānān nṛpātmajān
svayaṃ vināśya pṛthivīṃ yajñārthe dvijasattama
     karam āhārayiṣyāmi kathaṃ śokaparāyaṇān
duryodhanāparādhena vasudhā vasudhādhipāḥ
     pranaṣṭā yojayitvāsmān akīrtyā munisattama
duryodhanena pṛthivī kṣayitā vittakāraṇāt
     kośaś cāpi viśīrṇo 'sau dhārtarāṣṭrasya durmateḥ
pṛthivī dakṣiṇā cātra vidhiḥ prathamakalpikaḥ
     vidvadbhiḥ paridṛṣṭo 'yaṃ śiṣṭo vidhiviparyayaḥ
na ca pratinidhiṃ kartuṃ cikīrṣāmi tapodhana
     atra me bhagavan samyak sācivyaṃ kartum arhasi
[v]
     evam uktas tu pārthena kṛṣṇadvaipāyanas tadā
     muhūrtam anusaṃcintya dharmarājānam abravīt
vidyate draviṇaṃ pārtha girau himavati sthitam
     utsṛṣṭaṃ brāhmaṇair yajñe maruttasya mahīpateḥ
     tad ānayasva kaunteya paryāptaṃ tad bhaviṣyati
[y]
     kathaṃ yajñe maruttasya draviṇaṃ tat samācitam
     kasmiṃś ca kāle sa nṛpo babhūva vadatāṃ vara
[v]
     yadi śuśrūṣase pārtha śṛṇu kāraṃdhamaṃ nṛpam
     yasmin kāle mahāvīryaḥ sa rājāsīn mahādhanaḥ
