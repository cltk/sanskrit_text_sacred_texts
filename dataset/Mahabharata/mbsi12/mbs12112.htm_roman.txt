[y]
      asaumyāḥ saumya rūpeṇa saumyāś cāsaumya darśinaḥ
      īdṛśān puruṣāṃs tāta kathaṃ vidyāmahe vayam
[bh]
      atrāpy udāharantīmam itihāsaṃ purātanam
      vyāghragomāyu saṃvādaṃ taṃ nibodha yudhiṣṭhira
purikāyāṃ puri purā śrīmatyāṃ pauriko nṛpaḥ
      parahiṃsā ruciḥ krūro babhūva puruṣādhamaḥ
sa tv āyuṣi parikṣīṇe jagāmānīpsitāṃ gatim
      gomāyutvaṃ ca saṃprāpto dūṣitaḥ pūrvakarmaṇā
saṃsmṛtya pūrvajātiṃ sa nivedaṃ paramaṃ gataḥ
      na bhakṣayati māṃsāni parair upahṛtāny api
ahiṃsraḥ sarvabhūteṣu satyavāk sudṛḍha vrataḥ
      cakāra ca yathākāmam āhāraṃ patitaiḥ phalaiḥ
śmaśāne tasya cāvāso gomāyoḥ saṃmato 'bhavat
      janma bhūmyanurodhāc ca nānyad vāsam arocayat
tasya śaucam amṛṣyantaḥ sarve te saha jātayaḥ
      cālayanti sma tāṃ buddhiṃ vacanaiḥ praśrayottaraiḥ
vasan pitṛvane raudre śaucaṃ lapsitum icchasi
      iyaṃ vipratipattis te yadā tvaṃ piśitāśanaḥ
tat samo vā bhavāsmābhir bhakṣyān dāsyāmahe vayam
     bhuṅkṣva śaucaṃ parityajya yad dhi bhuktaṃ tad asti te
iti teṣāṃ vacaḥ śrutvā pratyuvāca samāhitaḥ
     madhuraiḥ praśritair vākyair hetumadbhir aniṣṭhuraiḥ
apramāṇaṃ prasūtir me śīlataḥ kriyate kulam
     prārthayiṣye tu tat karma yena vistīryate yaśaḥ
śmaśāne yadi vāso me samādhir me niśāmyatām
     ātmā phalati karmāṇi nāśramo dharmalakṣaṇam
āśramye yo dvijaṃ hanyād gāṃ vā dadyād anāśrame
     kiṃ nu tat pātakaṃ na syāt tad vā dattaṃ vṛthā bhavet
bhavantaḥ sarvalobhena kevalaṃ bhakṣaṇe ratāḥ
     anubandhe tu ye doṣās tān na paśyanti mohitāḥ
apratyaya kṛtāṃ garhyām arthāpanaya dūṣitām
     iha cāmutra cāniṣṭāṃ tasmād vṛttiṃ na rocaye
taṃ śuciṃ paṇḍitaṃ matvā śārdūlaḥ khyātavikramaḥ
     kṛtvātma sadṛśāṃ pūjāṃ sācivye 'vardhayat svayam
saumya vijñāta rūpas tvaṃ gaccha yātrāṃ mayā saha
     vriyantām īpsitā bhogāḥ parihāryāś ca puṣkalāḥ
tīkṣṇā vayam iti khyātā bhavato jñāpayāmahe
     mṛdupūrvaṃ ghātinas te śreyaś cādhigamiṣyati
atha saṃpūjya tad vākyaṃ mṛgendrasya mahātmanaḥ
     gomāyuḥ praśritaṃ vākyaṃ babhāṣe kiṃ cid ānataḥ
sadṛśaṃ mṛgarājaitat tava vākyaṃ madantare
     yat sahāyān mṛgayase dharmārthakuśalāñ śucīn
na śakyam anamātyena mahattvam anuśāsitum
     duṣṭāmātyena vā vīra śarīraparipanthinā
sahāyān anuraktāṃs tu yatetānupasaṃhitān
     parasparam asaṃghuṣṭān vijigīṣūn alolupān
tān atītopadhān prājñān hite yuktān manasvinaḥ
     pūjayethā mahābhāgān yathācāryān yathā pitṝn
na tv evaṃ mama saṃtoṣād rocate 'nyan mṛgādhipa
     na kāmaye sukhān bhogān aiśvaryaṃ vā tvadāśrayam
na yokṣyati hi me śīlaṃ tava bhṛtyaiḥ purātanaiḥ
     te tvāṃ vibhedayiṣyanti duḥkhaśīlā madantare
saṃśrayaḥ ślāghanīyas tvam anyeṣām api bhāsvatām
     kṛtātmā sumahābhāgaḥ pāpakeṣv apy adāruṇaḥ
dīrghadarśī mahotsāhaḥ sthūlalakṣyo mahābalaḥ
     kṛtī cāmogha kartāsi bhāvyaiś ca samalaṃkṛtaḥ
kiṃ tu svenāsmi saṃtuṣṭo duḥkhā vṛttir anuṣṭhitā
     sevāyāś cāpi nābhijñaḥ svacchandena vanecaraḥ
rājopakrośa doṣāś ca sarve saṃśrayavāsinām
     vanacaryā ca niḥsaṅgā nirbhayā niravagrahā
nṛpeṇāhūyamānasya yat tiṣṭhati bhayaṃ hṛdi
     na tat tiṣṭhati tuṣṭānāṃ vane mūlaphalāśinām
pānīyaṃ vā nirāyāsaṃ svādv annaṃ vā bhayottaram
     vicārya khalu paśyāmi tat sukhaṃ yatra nirvṛtiḥ
aparādhair na tāvanto bhṛtyāḥ śiṣṭā narādhipaiḥ
     upaghātair yathā bhṛtyā dūṣitā nidhanaṃ gatāḥ
yadi tv etan mayā kāryaṃ mṛgendro yadi manyate
     samayaṃ kṛtam icchāmi vartitavyaṃ yathā mayi
madīyā mānanīyās te śrotavyaṃ ca hitaṃ vacaḥ
     kalpitā yā ca te vṛttiḥ sā bhavet tava susthirā
na mantrayeyam anyais te sacivaiḥ saha karhi cit
     nītimantaḥ parīpsanto vṛthā brūyuḥ pare mayi
eka ekena saṃgamya raho brūyāṃ hitaṃ tava
     na ca te jñātikāryeṣu praṣṭavyo 'haṃ hitāhite
mayā saṃmantrya paścāc ca na hiṃsyāḥ sacivās tvayā
     madīyānāṃ ca kupito mā tvaṃ daṇḍaṃ nipātayeḥ
evam astv iti tenāsau mṛgendreṇābhipūjitaḥ
     prāptavān matisācivyaṃ gomāyur vyāghrayonitaḥ
taṃ tathā satkṛtaṃ dṛṣṭvā yujyamānaṃ ca karmaṇi
     prādviṣan kṛtasaṃghātāḥ pūrvabhṛtyā muhur muhuḥ
mitra buddhyā ca gomāyuṃ sāntvayitvā praveśya ca
     doṣeṣu samatāṃ netum aicchann aśubha buddhayaḥ
anyathā hy ucitāḥ pūrvaṃ paradravyāpahāriṇaḥ
     aśaktāḥ kiṃ cid ādātuṃ dravyaṃ gomāyuyantritāḥ
vyutthānaṃ cātra kāṅkṣadbhiḥ kathābhiḥ pravilobhyate
     dhanena mahatā caiva buddhir asya vilobhyate
na cāpi sa mahāprājñas tasmād dhairyāc cacāla ha
     athāsya samayaṃ kṛtvā vināśāya sthitāḥ pare
īpsitaṃ ca mṛgendrasya māṃsaṃ yat tatra saṃskṛtam
     apanīya svayaṃ tad dhi tair nyastaṃ tasya veśmani
yadarthaṃ cāpy apahṛtaṃ yena yac caiva mantritam
     tasya tad viditaṃ sarvaṃ kāraṇārthaṃ ca marṣitam
samayo 'yaṃ kṛtas tena sācivyam upagacchatā
     nopaghātas tvayā grāhyo rājan maitrīm ihecchatā
bhojane copahartavye tan māṃsaṃ na sma dṛśyate
     mṛgarājena cājñaptaṃ mṛgyatāṃ cora ity uta
kṛtakaiś cāpi tan māṃsaṃ mṛgendrāyopavarṇitam
     sacivenopanītaṃ te viduṣā prājñamānina
saroṣas tv atha śārdūlaḥ śrutvā gomāyucāpalam
     babhūvāmarṣito rājā vadhaṃ cāsyābhyarocayat
chidraṃ tu tasya tad dṛṣṭvā procus te pūrvamantriṇaḥ
     sarveṣām eva so 'smākaṃ vṛtti bhaṅgeṣu vartate
idaṃ cāsyedṛśaṃ karma vāllabhyena tu rakṣyate
     śrutaś ca svāminā pūrvaṃ yādṛśo naiva tādṛśaḥ
vān mātreṇaiva dharmiṣṭhaḥ svabhāvena tu dāruṇaḥ
     dharmac chadmā hy ayaṃ pāpo vṛthācāra parigrahaḥ
     kāryārthaṃ bhojanārtheṣu vrateṣu kṛtavāñ śramam
māṃsāpanayanaṃ jñātvā vyāghras teṣāṃ tu tad vacaḥ
     ājñāpayām āsa tadā gomāyur vadhyatām iti
śārdūlavacanaṃ śrutvā śārdūlajananī tataḥ
     mṛgarājaṃ hitair vākyaiḥ saṃbodhayitum āgamat
putra naitat tvayā grāhyaṃ kapaṭārambha saṃvṛtam
     karmasaṃgharṣajair doṣair duṣyaty aśucibhiḥ śuciḥ
nocchritaṃ sahate kaś cit prakriyā vairakārikā
     śucer api hi yuktasya doṣa eva nipātyate
lubdhānāṃ śucayo dveṣyāḥ kātarāṇāṃ tarasvinaḥ
     mūrkhāṇāṃ paṇḍitā dveṣyā daridrāṇāṃ mahādhanāḥ
     adhārmikāṇāṃ dharmiṣṭhā virūpāṇāṃ surūpakāḥ
bahavaḥ paṇḍitā lubdhāḥ sarve māyopajīvinaḥ
     kuryur doṣam adoṣasya bṛhaspatimater api
śūnyāt tac ca gṛhān māṃsaṃ yad adyāpahṛtaṃ tava
     necchate dīyamānaṃ ca sādhu tāvad vimṛśyatām
asatyāḥ satyasaṃkāśāḥ satyāś cāsatya darśinaḥ
     dṛśyante vidhinā bhāvās teṣu yuktaṃ parīkṣaṇam
talavad dṛśyate vyoma khadyoto havyavāḍ iva
     na caivāsti talaṃ vyomni na khadyote hutāśanaḥ
tasmāt pratyakṣadṛṣṭo 'pi yuktam arthaḥ parīkṣitum
     parīkṣya jñāpayan hy arthān na paścāt paritapyate
na duṣkaram idaṃ putra yat prabhur ghātayet param
     ślāghanīyā ca varyā ca loke prabhavatāṃ kṣamā
sthāpito 'yaṃ putra tvayā sāmanteṣv adhi viśrutaḥ
     duḥkhenāsādyate pātraṃ dhāryatām eṣa te suhṛt
dūṣitaṃ paradoṣair hi gṛhṇīte yo 'nyathā śucim
     svayaṃ saṃdūṣitāmātyaḥ kṣipram eva vinaśyati
tasmād athāri saṃghātād gomāyoḥ kaś cid āgataḥ
     dharmātmā tena cākhyātaṃ yathaitat kapaṭaṃ kṛtam
tato vijñāta cāritraḥ satkṛtya sa vimokṣitaḥ
     pariṣvaktaś ca sa snehaṃ mṛgendreṇa punaḥ punaḥ
anujñāpya mṛgendraṃ tu gomāyur nītiśāstravit
     tenāmarṣeṇa saṃtaptaḥ prāyam āsitum aicchata
śārdūlas tatra gomāyuṃ snehāt prasruta locanaḥ
     avārayat sa dharmiṣṭhaṃ pūjayā pratipūjayan
taṃ sa gomāyur ālokya snehād āgatasaṃbhramam
     babhāṣe praṇato vākyaṃ bāṣpagadgadayā girā
pūjito 'haṃ tvayā pūrvaṃ paścāc caiva vimānitaḥ
     pareṣām āspadaṃ nīto vastuṃ nārhāmy ahaṃ tvayi
svasaṃtuṣṭāś cyutāḥ sthānān mānāt patyavaropitāḥ
     svayaṃ copahṛtā bhṛtyā ye cāpy upahṛtāḥ paraiḥ
parikṣīṇāś ca lubdhāś ca krūrāḥ kārābhitāpitāḥ
     hṛtasvā mānino ye ca tyaktopāttā mahepsavaḥ
saṃtāpitāś ca ye ke cid vyasanauga pratīkṣiṇaḥ
     antarhitāḥ sopahitāḥ sarve te parasādhanāḥ
avamānena yuktasya sthāpitasya ca me punaḥ
     kathaṃ yāsyasi viśvāsam aham eṣyāmi vā punaḥ
samartha iti saṃgṛhya sthāpayitvā parīkṣya ca
     kṛtaṃ ca samayaṃ bhittvā tvayāham avamānitaḥ
prathamaṃ yaḥ samākhyātaḥ śīlavān iti saṃsadi
     na vācyaṃ tasya vaiguṇyaṃ pratijñāṃ parirakṣatā
evaṃ cāvamatasyeha viśvāsaṃ kiṃ prayāsyasi
     tvayi caiva hy aviśvāse mamodvego bhaviṣyati
śaṅkitas tvam ahaṃ bhītaḥ pare chindrānudarśinaḥ
     asnigdhāś caiva dustoṣāḥ karma caitad bahuc chalam
duḥkhena śleṣyate bhinnaṃ śliṣṭaṃ duḥkhena bhidyate
     bhinnaśliṣṭā tu yā prītir na sā snehena vartate
kaś cid eva hi bhītas tu dṛśyate na parātmanoḥ
     kāryāpekṣā hi vartante bhāvāḥ snigdhās tu durlabhāḥ
suduḥkhaṃ puruṣajñānaṃ cittaṃ hy eṣāṃ calācalam
     samartho vāpy aśakto vā śateṣv eko 'dhigamyate
akasmāt prakriyā nṝṇām akasmāc cāpakarṣaṇam
     śubhāśubhe mahattvaṃ ca prakartuṃ buddhilāghavāt
evaṃ bahuvidhaṃ sāntvam uktvā dharmārthahetumat
     prasādayitvā rājānaṃ gomāyur vanam abhyagāt
agṛhyānunayaṃ tasya mṛgendrasya sa buddhimān
     gomāyuḥ prāyam āsīnas tyaktva dehaṃ divaṃ yayau
