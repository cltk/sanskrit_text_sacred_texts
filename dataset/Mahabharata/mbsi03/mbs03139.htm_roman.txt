[l]
      etasminn eva kāle tu bṛhaddyumno mahīpatiḥ
      satram āste mahābhāgo raibhya yājyaḥ pratāpavān
tena raibhyasya vai putrāv arvāvasu parāvasū
      vṛtau sahāyau satrārthe bṛhaddyumnena dhīmatā
tatra tau samanujñātau pitrā kaunteya jagmatuḥ
      āśrame tv abhavad raibhyo bhāryā caiva parāvasoḥ
athāvalokako 'gacchad gṛhān ekaḥ parāvasuḥ
      kṛṣṇājinena saṃvītaṃ dadarśa pitaraṃ vane
jaghanyarātre nidrāndhaḥ sāvaśeṣe tamasy api
      carantaṃ gahane 'raṇye mene sa pitaraṃ mṛgam
mṛgaṃ tu manyamānena pitā vai tena hiṃsitaḥ
      akāmayānena tadā śarīratrāṇam icchatā
sa tasya pretakāryāṇi kṛtvā sarvāṇi bhārata
      punar āgamya tat satram abravīd bhrātaraṃ vacaḥ
idaṃ karma na śaktas tvaṃ voḍhum ekaḥ kathaṃ cana
      mayā tu hiṃsitas tāto manyamānena taṃ mṛgam
so 'smadarthe vrataṃ sādhu cara tvaṃ brahma hiṃsanam
      samartho hy aham ekākī karma kartum idaṃ mune
[arvā]
     karotu vai bhavān satraṃ bṛhaddyumnasya dhīmataḥ
     brahmahatyāṃ cariṣye 'haṃ tvadarthaṃ niyatendriyaḥ
[l]
     sa tasyā brahmahatyāyāḥ pāraṃ gatvā yudhiṣṭhira
     arvāvasus tadā satram ājagāma punar muniḥ
tataḥ parāvasur dṛṣṭvā bhrātaraṃ samupasthitam
     bṛhaddyumnam uvācedaṃ vacanaṃ pariṣadgatam
eṣa te brahmahā yajñaṃ mā draṣṭuṃ praviśed iti
     brahmahā prekṣitenāpi pīḍayet tvāṃ na saṃśayaḥ
preṣyair utsāryamāṇas tu rājann arvāvasus tadā
     na mayā brahmahatyeyaṃ kṛtety āha punaḥ punaḥ
ucyamāno 'sakṛt preṣyair brahma hann iti bhārata
     naiva sa pratijānāti brahmahatyāṃ svayaṃ kṛtām
     mama bhrātrā kṛtam idaṃ mayā tu parirakṣitam
prītās tasyābhavan devāḥ karmaṇārvāvasor nṛpa
     taṃ te pravarayām āsur nirāsuś ca parāvasum
tato devā varaṃ tasmai dadur agnipurogamāḥ
     sa cāpi varayām āsa pitur utthānam ātmanaḥ
anāgastvaṃ tathā bhrātuḥ pituś cāsmaraṇaṃ vadhe
     bharadvājasya cotthānaṃ yavakrītasya cobhayoḥ
tataḥ prādurbabhūvus te sarva eva yudhiṣṭhira
     athābravīd yavakrīto devān agnipurogamān
samadhītaṃ mayā brahma vratāni caritāni ca
     kathaṃ nu raibhyaḥ śakto mām adhīyānaṃ tapo vinam
     tathāyuktena vidhinā nihantum amarottamāḥ
[devāh]
     maivaṃ kṛthā yavakrīta yathā vadasi vai mune
     ṛte gurum adhītā hi sukhaṃ vedās tvayā purā
anena tu gurūn duḥkhāt toṣayitvā svakarmaṇā
     kālena mahatā kleśād brahmādhigatam uttamam
[l]
     yavakrītam athoktvaivaṃ devāḥ sāgnipurogamāḥ
     saṃjīvayitvā tān sarvān punar jagmus triviṣṭapam
āśramas tasya puṇyo 'yaṃ sadā puṣpaphaladrumaḥ
     atroṣya rājaśārdūla sarvapāpaiḥ pramokṣyase
