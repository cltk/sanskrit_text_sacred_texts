[kuntī]
      kuto mūlam idaṃ duḥkhaṃ jñātum icchāmi tattvataḥ
      viditvā apakarṣeyaṃ śakyaṃ ced apakarṣitum
[brāhmaṇa]
      upapannaṃ satām etad yad bravīṣi tapodhane
      na tu duḥkham idaṃ śakyaṃ mānuṣeṇa vyapohitum
samīpe nagarasyāsya bako vasati rākṣasaḥ
      īśo janapadasyāsya purasya ca mahābalaḥ
puṣṭo mānuṣamāṃsena durbuddhiḥ puruṣādakaḥ
      rakṣaty asurarāṇ nityam imaṃ janapadaṃ balī
nagaraṃ caiva deśaṃ ca rakṣobalasamanvitaḥ
      tat kṛte paracakrāc ca bhūtebhyaś ca na no bhayam
vetanaṃ tasya vihitaṃ śālivāhasya bhojanam
      mahiṣau puruṣaś caiko yas tad ādāya gacchati
ekaikaś caiva puruṣas tat prayacchati bhojanam
      sa vāro bahubhir varṣair bhavaty asutaro naraiḥ
tad vimokṣāya ye cāpi yatante puruṣāḥ kva cit
      saputradārāṃs tān hatvā tad rakṣo bhakṣayaty uta
vetrakīya gṛhe rājā nāyaṃ nayam ihāsthitaḥ
      anāmayaṃ janasyāsya yena syād adya śāśvatam
etad arhā vayaṃ nūnaṃ vasāmo durbalasya ye
     viṣaye nityam udvignāḥ kurājānam upāśritāḥ
brāhmaṇāḥ kasya vaktavyāḥ kasya vā chanda cāriṇaḥ
     guṇair ete hi vāsyante kāmagāḥ pakṣiṇo yathā
rājānaṃ prathamaṃ vindet tato bhāryāṃ tato dhanam
     trayasya saṃcaye cāsya jñātīn putrāṃś ca dhārayet
viparītaṃ mayā cedaṃ trayaṃ sarvam upārjitam
     ta imām āpadaṃ prāpya bhṛśaṃ tapsyāmahe vayam
so 'yam asmān anuprāpto vāraḥ kulavināśanaḥ
     bhojanaṃ puruṣaś caikaḥ pradeyaṃ vetanaṃ mayā
na ca me vidyate vittaṃ saṃkretuṃ puruṣaṃ kva cit
     suhṛjjanaṃ pradātuṃ ca na śakṣyāmi kathaṃ cana
     gatiṃ cāpi na paśyāmi tasmān mokṣāya rakṣasaḥ
so 'haṃ duḥkhārṇave magno mahaty asutare bhṛśam
     sahaivaitair gamiṣyāmi bāndhavair adya rākṣasam
     tato naḥ sahitan kṣudraḥ sarvān evopabhokṣyati
