tathā tayoḥ kathayator durvāsā bhagavān ṛṣiḥ
 rāmasya darśanākāṅkṣī rājadvāram upāgamat
so 'bhigamya ca saumitrim uvāca ṛṣisattamaḥ
 rāmaṃ darśaya me śīghraṃ purā me 'rtho 'tivartate
munes tu bhāṣitaṃ śrutvā lakṣmaṇaḥ paravīrahā
 abhivādya mahātmānaṃ vākyam etad uvāca ha
kiṃ kāryaṃ brūhi bhagavan ko vārthaḥ kiṃ karomy aham
 vyagro hi rāghavo brahman muhūrtaṃ vā pratīkṣatām
tac chrutvā ṛṣiśārdūlaḥ krodhena kaluṣīkṛtaḥ
 uvāca lakṣmaṇaṃ vākyaṃ nirdahann iva cakṣuṣā
asmin kṣaṇe māṃ saumitre rāmāya prativedaya
 viṣayaṃ tvāṃ puraṃ caiva śapiṣye rāghavaṃ tathā
bharataṃ caiva saumitre yuṣmākaṃ yā ca saṃtatiḥ
 na hi śakṣyāmy ahaṃ bhūyo manyuṃ dhārayituṃ hṛdi
tac chrutvā ghorasaṃkāśaṃ vākyaṃ tasya mahātmanaḥ
 cintayām āsa manasā tasya vākyasya niścayam
ekasya maraṇaṃ me 'stu mā bhūt sarvavināśanam
 iti buddhyā viniścitya rāghavāya nyavedayat
lakṣmaṇasya vacaḥ śrutvā rāmaḥ kālaṃ visṛjya ca
 niṣpatya tvaritaṃ rājā atreḥ putraṃ dadarśa ha
so 'bhivādya mahātmānaṃ jvalantam iva tejasā
 kiṃ kāryam iti kākutsthaḥ kṛtāñjalir abhāṣata
tad vākyaṃ rāghaveṇṇoktaṃ śrutvā munivaraḥ prabhuḥ
 pratyāha rāmaṃ durvāsāḥ śrūyatāṃ dharmavatsala
adya varṣasahasrasya samāptir mama rāghava
 so 'haṃ bhojanam icchāmi yathāsiddhaṃ tavānagha
tac chrutvā vacanaṃ rāmo harṣeṇa mahatānvitaḥ
 bhojanaṃ munimukhyāya yathāsiddham upāharat
sa tu bhuktvā muniśreṣṭhas tad annam amṛtopamam
 sādhu rāmeti saṃbhāṣya svam āśramam upāgamat
tasmin gate mahātejā rāghavaḥ prītamānasaḥ
 saṃsmṛtya kālavākyāni tato duḥkham upeyivān
duḥkhena ca susaṃtaptaḥ smṛtvā tad ghoradarśanam
 avānmukho dīnamanā vyāhartuṃ na śaśāka ha
tato buddhyā viniścitya kālavākyāni rāghavaḥ
 naitad astīti coktvā sa tūṣṇīm āsīn mahāyaśāḥ
