[bhī]
      proktā gṛhastha vṛttis te vihitā yā manīsinām
      tadanantaram uktaṃ yat tan nibodha yudhiṣṭhira
kramaśas tv avadhūyaināṃ tṛtīyāṃ vṛttim uttamām
      saṃyogavratakhinnānāṃ vānaprasthāśramaukasām
śrūyatāṃ pārtha bhadraṃ te sarvalokāśrayātmanām
      prekṣāpūrvaṃ pravṛttānāṃ puṇyadeśanivāsinām
[v]
      gṛhasthas tu yadā paśyed valī palitam ātmanaḥ
      apatyasyaiva cāpatyaṃ vanam eva tadāśrayet
tṛtīyam āyuṣo bhāgaṃ vānaprasthāśrame vaset
      tān evāgnīn paricared yajamāno divaukasaḥ
niyato niyatāhāraḥ sastha bhakto 'pramādavān
      tad agnihotraṃ tā gāvo yajñāṅgāni ca sarvaśaḥ
akṛṣṭaṃ vai vrīhi yavaṃ nīvāraṃ vighasāni ca
      havīṃsi saṃprayaccheta makheṣv atrāpi pañcasu
vānaprasthāśrame 'py etāś catasro vṛttayaḥ smṛtāḥ
      sadyaḥ prakṣālakāḥ ke cit ke cin māsika saṃcayāḥ
vārṣikaṃ saṃcayaṃ ke cit ke cid dvādaśa vārṣikam
      kurvanty atithipūjārthaṃ yajñatantrārtha siddhaye
abhrāvakāśā varṣāsu hemante jalasaṃśrayāḥ
     grīsme ca pañcatapasaḥ śaśvac ca mita bhojanāḥ
bhūmau viparivartante tiṣṭhed vā prapadair api
     sthānāsanair vartayanti savaneṣv abhiṣiñcate
dantolūkhalinaḥ ke cid aśmakuttās tathāpare
     śuklapakṣe pibanty eke yavāgūṃ kvathitāṃ sakṛt
kṛṣṇapakṣe pibanty eke bhuñjate ca yathākramam
     mūlair eke phalair eke puṣpair eke dṛdha vratāḥ
vartayanti yathānyāyaṃ vaikhānasa mataṃ śritāḥ
     etāś cānyāś ca vividhā dikṣās teṣāṃ manīsinām
caturthaś caupaniṣado dharmaḥ sādhāraṇaḥ smṛtaḥ
     vānaprastho gṛhasthaś ca tato 'nyaḥ saṃpravartate
asminn eva yuge tāta vipraiḥ sarvārthadarśibhiḥ
     agastyaḥ sapta ṛṣayo madhucchando 'ghamarṣaṇaḥ
sāṃkṛtiḥ sudivā tandir yavānno 'tha kṛtaśramaḥ
     ahovīryas tathā kavyās tāndyo medhātithir budhaḥ
śalo vākaś ca nirvākaḥ śūnyapālaḥ kṛtaśramaḥ
     evaṃ dharmasu vidvāṃsas tataḥ svargam upāgaman
tāta pratyakṣadharmāṇas tathā yāyāvarā gaṇāḥ
     ṛṣīṇām ugratapasāṃ dharmanaipuna darśinām
avyācyāparimeyāś ca brāhmaṇā vanam āśritāḥ
     vaikhānasā vālakhilyāḥ sikatāś ca tathāpare
karmabhis te nirānandā dharmanityā jitendriyāḥ
     gatāḥ pratyakṣadharmāṇas te sarve vanam āśritāḥ
     anakṣatrā anādhṛṣyā dṛśyante jyotiṣāṃ gaṇāḥ
jarayā ca paridyūno vyādhinā ca prapīditaḥ
     caturthe cāyuṣaḥ śeṣe vānaprasthāśramaṃ tyajet
     sadyaskārāṃ nirūpyeṣṭiṃ sarvaveda sadakṣiṇām
ātmayājī so ''tmaratir ātmakrītātma saṃśrayaḥ
     ātmany agnīn samāropya tyaktvā sarvaparigrahān
sadyaskrāṃś ca yajed yajñān iṣṭīś caiveha sarvadā
     sadaiva yājināṃ yajñād ātmanījhyā nivartate
trīṃś caivāgnīn yajet samyag ātmany evātma mokṣaṇāt
     prāṇebhyo yajuṣā pañca saḥ prāśnīyād akutsayan
keśaloma nakhān vāpya vānaprastho munis tataḥ
     āśramād āśramaṃ sadyaḥ pūto gacchati karmabhiḥ
abhayaṃ sarvabhūtebhyo yo dattvā pravrajed dvijaḥ
     lokās tejomayās tasya pretya cānantyam aśnute
suśīla vṛtto vyapanītakalmaṣo; na ceha nāmutra ca kartum īhate
     aroṣa moho gatasaṃdhi vigraho; bhaved udāsīnavad ātmavin naraḥ
yameṣu caivātma gateṣu na vyathet; svaśāstrasūtrāhuti mantravikramaḥ
     bhaved yatheṣṭā gatir ātmayājino; na saṃśayo dharmapare jītendriye
tataḥ paraṃ śreṣṭham atīva sadguṇair; adhiṣṭhitaṃ trīn adhivṛttam uttamam
     caturtham uktaṃ paramāśramaṃ śṛṇu; prakīrtyamānaṃ paramaṃ parāyanam
