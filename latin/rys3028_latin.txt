kharaṃ tu virathaṃ rāmo gadāpāṇim avasthitam
 mṛdupūrvaṃ mahātejāḥ paruṣaṃ vākyam abravīt
gajāśvarathasaṃbādhe bale mahati tiṣṭhatā
 kṛtaṃ sudāruṇaṃ karma sarvalokajugupsitam
udvejanīyo bhūtānāṃ nṛśaṃsaḥ pāpakarmakṛt
 trayāṇām api lokānām īśvaro 'pi na tiṣṭhati
karma lokaviruddhaṃ tu kurvāṇaṃ kṣaṇadācara
 tīkṣṇaṃ sarvajano hanti sarpaṃ duṣṭam ivāgatam
lobhāt pāpāni kurvāṇaḥ kāmād vā yo na budhyate
 bhraṣṭaḥ paśyati tasyāntaṃ brāhmaṇī karakād iva
vasato daṇḍakāraṇye tāpasān dharmacāriṇaḥ
 kiṃ nu hatvā mahābhāgān phalaṃ prāpsyasi rākṣasa
na ciraṃ pāpakarmāṇaḥ krūrā lokajugupsitāḥ
 aiśvaryaṃ prāpya tiṣṭhanti śīrṇamūlā iva drumāḥ
avaśyaṃ labhate kartā phalaṃ pāpasya karmaṇaḥ
 ghoraṃ paryāgate kāle drumaḥ puṣpam ivārtavam
nacirāt prāpyate loke pāpānāṃ karmaṇāṃ phalam
 saviṣāṇām ivānnānāṃ bhuktānāṃ kṣaṇadācara
pāpam āccaratāṃ ghoraṃ lokasyāpriyam icchatām
 aham āsādito rājā prāṇān hantuṃ niśācara
adya hi tvāṃ mayā muktāḥ śarāḥ kāñcanabhūṣaṇāḥ
 vidārya nipatiṣyanti valmīkam iva pannagāḥ
ye tvayā daṇḍakāraṇye bhakṣitā dharmacāriṇaḥ
 tān adya nihataḥ saṃkhye sasainyo 'nugamiṣyasi
adya tvāṃ nihataṃ bāṇaiḥ paśyantu paramarṣayaḥ
 nirayasthaṃ vimānasthā ye tvayā hiṃsitāḥ purā
prahara tvaṃ yathākāmaṃ kuru yatnaṃ kulādhama
 adya te pātayiṣyāmi śiras tālaphalaṃ yathā
evam uktas tu rāmeṇa kruddhaḥ saṃraktalocanaḥ
 pratyuvāca tato rāmaṃ prahasan krodhamūrchitaḥ
prākṛtān rākṣasān hatvā yuddhe daśarathātmaja
 ātmanā katham ātmānam apraśasyaṃ praśaṃsasi
vikrāntā balavanto vā ye bhavanti nararṣabhāḥ
 kathayanti na te kiṃ cit tejasā svena garvitāḥ
prākṛtās tv akṛtātmāno loke kṣatriyapāṃsanāḥ
 nirarthakaṃ vikatthante yathā rāma vikatthase
kulaṃ vyapadiśan vīraḥ samare ko 'bhidhāsyati
 mṛtyukāle hi saṃprāpte svayam aprastave stavam
sarvathā tu laghutvaṃ te katthanena vidarśitam
 suvarṇapratirūpeṇa tapteneva kuśāgninā
na tu mām iha tiṣṭhantaṃ paśyasi tvaṃ gadādharam
 dharādharam ivākampyaṃ parvataṃ dhātubhiś citam
paryāpto 'haṃ gadāpāṇir hantuṃ prāṇān raṇe tava
 trayāṇām api lokānāṃ pāśahasta ivāntakaḥ
kāmaṃ bahv api vaktavyaṃ tvayi vakṣyāmi na tv aham
 astaṃ gacched dhi savitā yuddhavighras tato bhavet
caturdaśa sahasrāṇi rākṣasānāṃ hatāni te
 tvadvināśāt karomy adya teṣām aśrupramārjanam
ity uktvā paramakruddhas tāṃ gadāṃ paramāṅgadām
 kharaś cikṣepa rāmāya pradīptām aśaniṃ yathā
kharabāhupramuktā sā pradīptā mahatī gadā
 bhasmavṛkṣāṃś ca gulmāṃś ca kṛtvāgāt tatsamīpataḥ
tām āpatantīṃ jvalitāṃ mṛtyupāśopamāṃ gadā
 antarikṣagatāṃ rāmaś ciccheda bahudhā śaraiḥ
sā viśīrṇā śarair bhinnā papāta dharaṇītale
 gadāmantrauṣadhibalair vyālīva vinipātitā
