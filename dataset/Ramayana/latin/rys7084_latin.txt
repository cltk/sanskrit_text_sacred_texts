vartamāne tathābhūte yajñe paramake 'dbhute
 saśiṣya ājagāmāśu vālmīkir munipuṃgavaḥ
sa dṛṣṭvā divyasaṃkāśaṃ yajñam adbhutadarśanam
 ekānte ṛṣivāṭānāṃ cakāra uṭajāñ śubhān
sa śiṣyāv abravīd dhṛṣṭo yuvāṃ gatvā samāhitau
 kṛtsnaṃ rāmāyaṇaṃ kāvyaṃ gāyatāṃ parayā mudā
ṛṣivāṭeṣu puṇyeṣu brāhmaṇāvasatheṣu ca
 rathyāsu rājamārgeṣu pārthivānāṃ gṛheṣu ca
rāmasya bhavanadvāri yatra karma ca vartate
 ṛtvijām agrataś caiva tatra geyaṃ viśeṣataḥ
imāni ca phalāny atra svādūni vividhāni ca
 jātāni parvatāgreṣu āsvādyāsvādya gīyatām
na yāsyathaḥ śramaṃ vatsau bhakṣayitvā phalāni vai
 mūlāni ca sumṛṣṭāni nagarāt parihāsyatha
yadi śabdāpayed rāmaḥ śravaṇāya mahīpatiḥ
 ṛṣīṇām upaviṣṭānāṃ tato geyaṃ pravartatām
divase viṃśatiḥ sargā geyā vai parayā mudā
 pramāṇair bahubhis tatra yathoddiṣṭaṃ mayā purā
lobhaś cāpi na kartavyaḥ svalpo 'pi dhanakāṅkṣayā
 kiṃ dhanenāśramasthānāṃ phalamūlopabhoginām
yadi pṛcchet sa kākutstho yuvāṃ kasyeti dārakau
 vālmīker atha śiṣyau hi brūtām evaṃ narādhipam
imās tantrīḥ sumadhurāḥ sthānaṃ vā pūrvadarśitam
 mūrchayitvā sumadhuraṃ gāyetāṃ vigatajvarau
ādiprabhṛti geyaṃ syān na cāvajñāya pārthivam
 pitā hi sarvabhūtānāṃ rājā bhavati dharmataḥ
tad yuvāṃ hṛṣṭamanasau śvaḥ prabhāte samādhinā
 gāyetāṃ madhuraṃ geyaṃ tantrīlayasamanvitam
iti saṃdiśya bahuśo muniḥ prācetasas tadā
 vālmīkiḥ paramodāras tūṣṇīm āsīn mahāyaśāḥ
tām adbhutāṃ tau hṛdaye kumārau; niveśya vāṇīm ṛṣibhāṣitāṃ śubhām
 samutsukau tau sukham ūṣatur niśāṃ; yathāśvinau bhārgavanītisaṃskṛtau
