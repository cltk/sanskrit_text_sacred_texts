[s]
      tam uttīrṇaṃ rathānīkāt tamaso bhāskaraṃ yathā
      didhārayiṣur ācāryaḥ śaravarṣair avākirat
pibann iva śaraughāṃs tān droṇa cāpavarātigān
      so 'bhyavartata sodaryān māyayā mohayan balam
taṃ mṛdhe vegam āsthāya paraṃ paramadhanvinaḥ
      coditās tava putrai ca sarataḥ paryavārayan
sa tathā saṃvṛto bhīmaḥ prahasann iva bhārata
      udayacchad gadāṃ tebhyo ghorāṃ tāṃ siṃhavan nadan
      avāsṛjac ca vegena teṣu tān pramathad balī
sendrāśanir ivendreṇa praviddhā saṃhatātmanā
      ghoṣeṇa mahatā rājan pūrayitveva medinīm
      jvalantī tejasā bhīmā trāsayām āsa te sutān
tāṃ patantīṃ mahāvegāṃ dṛṣṭvā tejo 'bhisaṃvṛtām
      prādravaṃs tāvakāḥ sarve nadanto bhairavān ravān
taṃ ca śabdam asaṃsahyaṃ tasyāḥ saṃlakṣya māriṣa
      prāpatan manujās tatra rathebhyo rathinas tadā
sa tān vidrāvya kaunteyaḥ saṃkhye 'mitrān durāsadaḥ
      suparṇa iva vegena pakṣirāḍ atyagāc camūm
tathā taṃ viprakurvāṇaṃ rathayūthapa yūthapam
      bhāradvājo mahārāja bhīmasenaṃ samabhyayāt
droṇas tu samare bhīmaṃ vārayitvā śarormibhiḥ
     akarot sahasā nādaṃ pāṇḍūnāṃ bhayam ādadhat
tad yuddham āsīt sumahad ghoraṃ devāsuropamam
     droṇasya ca mahārāja bhīmasya ca mahātmanaḥ
yadā tu viśikhais tīkṣṇair droṇa cāpaviniḥsṛtaiḥ
     vadhyante samare vīrāḥ śataśo 'tha sahasraśaḥ
tato rathād avaplutya vegam āsthāya pāṇḍavaḥ
     nimīlya nayane rājan padātir droṇam abhyayāt
yathā hi govṛṣo varṣaṃ pratigṛhṇāti līlayā
     tathā bhīmo naravyāghraḥ śaravarṣaṃ samagrahīt
sa vadhyamānaḥ samare rathaṃ droṇasya māriṣa
     īṣāyāṃ pāṇinā gṛhya pracikṣepa mahābalaḥ
droṇas tu sa tvaro rājan kṣipto bhīmena saṃyuge
     ratham anyaṃ samāsthāya vyūha dvāram upāyayau
tasmin kṣaṇe tasya yantā tūrṇam aśvān acodayat
     bhīmasenasya kauravya tad adbhutam ivābhavat
tataḥ svaratham āsthāya bhīmaseno mahābalaḥ
     abhyavartata vegena tava putrasya vāhinīm
sa mṛdnan kṣatriyān ājau vāto kṛṣṇān ivoddhataḥ
     agacchad dārayan senāṃ sindhuvego nagān iva
bhojānīkaṃ samāsādya hārdikyenābhirakṣitam
     pramathya bahudhā rājan bhīmasenaḥ samabhyayāt
saṃtrāsayann anīkāni talaśabdena māriṣa
     ajayat sarvasainyāni śārdūla iva govṛṣān
bhojānīkam atikramya kāmbojānāṃ ca vāhinīm
     tathā mleccha gaṇāṃś cānyān bahūn yuddhaviśāradān
sātyakiṃ cāpi saṃperkṣya yudhyamānaṃ nararṣabham
     rathena yattaḥ kaunteyo vegena prayayau tadā
bhīmaseno mahārāja draṣṭukāmo dhanaṃjayam
     atītya samare yodhāṃs tāvakān pāṇḍunandanaḥ
so 'paśyad arjunaṃ tatra yudhyamānaṃ nararṣabham
     saindhavasya vadhārthaṃ hi parākrāntaṃ parākramī
arjunaṃ tatra dṛṣṭvātha cukrośa mahato ravān
     taṃ tu tasya mahānādaṃ pārthaḥ śuśrāva nardataḥ
tataḥ pārtho mahānādaṃ muñcan vai mādhavaś ca ha
     abhyayātāṃ mahārāja nardantau govṛṣāv iva
vāsudevārjunau śrutvā ninādaṃ tasya śuṣmiṇaḥ
     punaḥ punaḥ praṇadatāṃ didṛkṣantau vṛkodaram
bhīmasenaravaṃ śrutvā phalgunasya ca dhanvinaḥ
     aprīyata mahārāja dharmaputro yudhiṣṭhiraḥ
viśokaś cābhavad rājā śrutvā taṃ ninadaṃ mahat
     dhanaṃjayasya ca raṇe jayam āśā stavān vibhuḥ
tathā tu nardamāne vai bhīmasene raṇotkaṭe
     smitaṃ kṛtvā mahābāhur dharmaputro yudhiṣṭhiraḥ
hṛdgataṃ manasā prāha dhyātvā dharmabhṛtāṃ varaḥ
     dattā bhīma tvayā saṃvit kṛtaṃ guruvacas tathā
na hi teṣāṃ jayo yuddhe yeṣāṃ dveṣṭāsi pāṇḍava
     diṣṭyā jīvati saṃgrāme savyasācī dhanaṃjayaḥ
diṣṭyā ca kuśalī vīraḥ sātyakiḥ satyavikramaḥ
     diṣṭyā śṛṇomi garjantau vāsudevadhanaṃjayau
yena śakraṃ raṇe jitvā tarpito havyavāhanaḥ
     sa hantā dviṣatāṃ saṃkhye diṣṭyā jīvati phalgunaḥ
yasya bāhubalaṃ sarve vayam āśritya jīvitāḥ
     sa hantā ripusanyānāṃ diṣṭyā jīvati phalgunaḥ
nivātakavacā yena devair api sudurjayāḥ
     nirjitā rathinaikena diṣṭyā pārthaḥ sa jīvati
kauravān sahitān sarvān gograhārthe samāgatān
     yo 'jayan matsyanagare diṣṭyā pārthaḥ sa jīvati
kālakeya sahasrāṇi caturdaśa mahāraṇe
     yo 'vadhīd bhujavīryeṇa diṣṭyā pārthaḥ sa jīvati
gandharvarājaṃ balinaṃ duryodhanakṛtena vai
     jitavān yo 'stravīryeṇa diṣṭyā pārthaḥ sa jīvati
kirīṭamālī balavāñ śvetāśvaḥ kṛṣṇasārathiḥ
     mama priyaś ca satataṃ diṣṭyā jīvati phalgunaḥ
putraśokābhisaṃtaptaś cikīrṣuḥ karma duṣkaram
     jayadrathavadhānveṣī pratijñāṃ kṛtavān hi yaḥ
     kac cit sa saindhavaṃ saṃkhye haniṣyati dhanaṃjayaḥ
kac cit tīrṇapratijñaṃ hi vāsudevena rakṣitam
     anastamita āditye sameṣyāmy aham arjunam
kac cit saindhavako rājā duryodhana hite rataḥ
     nandayiṣyaty amitrāṇi phalgunena nipātitaḥ
kac cid duryodhano rākā phalgunena nipātitam
     dṛṣṭvā saindhavakaṃ saṃkhye śamam asmāsu dhāsyati
dṛṣṭvā vinihatān bhrātṝn bhīmasenena saṃyuge
     kac cid duryodhano mandaḥ śamam asmāsu dhāsyati
dṛṣṭvā cānyān bahūn yodhān pātitān dharaṇītale
     kac cid duryodhano mandaḥ paścāt tāpaṃ kariṣyati
kac cid bhīṣmeṇa no vairam ekenaiva praśāmyati
     śeṣasya rakṣaṇārthaṃ ca saṃdhāsyati suyodhanaḥ
evaṃ bahuvidhaṃ tasya cintayānasya pārthiva
     kṛpayābhiparītasya ghoraṃ yuddham avartata
