[s]
      parivartamāne tv āditye tatra sūryasya raśmibhiḥ
      rajasā kīryamāṇāś ca mandī bhūtāś ca sainikāḥ
tiṣṭhatāṃ yudhyamānānāṃ punarāvartatām api
      bhajyatāṃ jayatāṃ caiva jagāma tad ahaḥ śanaiḥ
tathā teṣu viṣakteṣu sainyeṣu jaya gṛddhiṣu
      arjuno vāsudevaś ca saindhavāyaiva jagmatuḥ
rathamārga pramāṇaṃ tu kaunteyo niśitaiḥ śaraiḥ
      cakāra tatra panthānaṃ yayau yena janārdanaḥ
yatra yatra ratho yāti pāṇḍavasya mahātmanaḥ
      tatra tatraiva dīryante senās tava viśāṃ pate
rathaśikṣāṃ tu dāśārho darśayām āsa vīryavān
      uttamādhamamadhyāni maṇḍalāni vidarśayan
te tu nāmāṅkitāḥ pītāḥ kālajvalana saṃnibhāḥ
      snāyu naddhāḥ suparvāṇaḥ pṛthavo dīrghagāminaḥ
vaiṇavāyasmaya śarāḥ svāyatā vividhānanāḥ
      rudhiraṃ patagaiḥ sārdhaṃ prāṇināṃ papur āhave
rathasthiraḥ krośamātre yān asyaty arjunaḥ śarān
      rathe krośam atikrānte tasya te ghnanti śātravān
tārkṣya māruta raṃhobhir vājibhiḥ sādhu vāhibhiḥ
     tathāgacchad dhṛṣīkeśaḥ kṛtsnaṃ vismāpayañ jagat
na tathā gacchati rathas tapanasya viśāṃ pate
     nendrasya na ca rudrasya nāpi vaiśravaṇasya ca
nānyasya samare rājan gatapūrvas tathā rathaḥ
     yathā yayāv arjunasya mano 'bhiprāya śīghragaḥ
praviśya tu raṇe rājan keśavaḥ paravīrahā
     senā madhye hayāṃs tūrṇaṃ codayām āsa bhārata
tatas tasya rathaughasya madhyaṃ prāpya hayottamāḥ
     kṛcchreṇa ratham ūhus taṃ kṣutpipāsāśramānvitāḥ
kṣatāś ca bahubhiḥ śastrair yuddhaśauṇḍair anekaśaḥ
     maṇḍalāni vicitrāṇi vicerus te muhur muhuḥ
hatānāṃ vājināgānāṃ rathānāṃ ca naraiḥ saha
     upariṣṭād atikrāntāḥ śailābhānāṃ sahasraśaḥ
etasminn antare vīrāv āvantyau bhrātarau nṛpa
     sahasenau samārchetāṃ pāṇḍavaṃ klāntavāhanam
tāv arjunaṃ catuḥṣaṣṭyā saptatyā ca janārdanam
     śarāṇāṃ ca śatenāśvān avidhyetāṃ mudānvitau
tāv arjuno mahārāja navabhir nataparvabhiḥ
     ājaghāna raṇe kruddho marmajño marmabhedibhiḥ
tatas tau tu śaraugheṇa bībhatsuṃ saha keśavam
     ācchādayetāṃ saṃrabdhau siṃhanādaṃ ca nedatuḥ
tayos tu dhanuṣī citre bhallābhyāṃ śvetavāhanaḥ
     ciccheda samare tūrṇaṃ dhvajau ca kanakojjvalau
athānye dhanuṣī rājan pragṛhya samare tadā
     pāṇḍavaṃ bhṛśasaṃkruddhāv ardayām āsatuḥ śaraiḥ
tayos tu bhṛśasaṃkruddhaḥ śarābhyāṃ pāṇḍunandanaḥ
     ciccheda dhanuṣī tūrṇaṃ bhūya eva dhanaṃjayaḥ
tathānyair viśikhais tūrṇaṃ hemapuṅkhaiḥ śilāśitaiḥ
     jaghānāśvān sapadātāṃs tathobhau pārṣṇisārathī
jyeṣṭhasya ca śiraḥ kāyāt kṣurapreṇa nyakṛntata
     sa papāta hataḥ pṛthvyāṃ vātarugṇa iva drumaḥ
vindaṃ tu nihataṃ dṛṣṭvā anuvindaḥ pratāpavān
     hatāśvaṃ ratham utsṛjya gadāṃ gṛhya mahābalaḥ
abhyadravata saṃgrāme bhrātur vadham anusmaran
     gadayā gadināṃ śreṣṭho nṛtyann iva mahārathaḥ
anuvindas tu dagayā lalāṭe madhusūdanam
     spṛṣṭvā nākampayat kruddho mainākam iva parvatam
tasyārjunaḥ śariḥ ṣaḍbhir grīvāṃ pādau bhujau śiraḥ
     nicakarta sa saṃchinnaḥ papātādricayo yathā
tatas tau nihatau dṛṣṭvā tayo rājan padānugāḥ
     abhyadravanta saṃkruddhāḥ kirantaḥ śataśaḥ śarān
tān arjunaḥ śarais tūrṇaṃ nihatya bharatarṣabha
     vyarocata yathā vahnir dāvaṃ dagdhvā himātyaye
tayoḥ senām atikramya kṛcchrān niryād dhanaṃjayaḥ
     vibabhau jaladān bhittvā divākara ivoditaḥ
taṃ dṛṣṭvā kuravas trastāḥ prahṛṣṭāś cābhavan punaḥ
     abhyavarṣaṃs tadā pārthaṃ samantād bharatarṣabha
śrāntaṃ cainaṃ samālakṣya jñātvā dūre ca saindhavam
     siṃhanādena mahatā sarvataḥ paryavārayan
tāṃs tu dṛṣṭvā susaṃrabdhān utsmayan puruṣarṣabhaḥ
     śanakair iva dāśārham arjuno vākyam abravīt
śarārditāś ca glānāś ca hayā dūre ca saindhavaḥ
     kim ihānantaraṃ kāryaṃ jyāyiṣṭhaṃ tava rocate
brūhi kṛṣṇa yathātattvaṃ tvaṃ hi prājñatamaḥ sadā
     bhavan netrā raṇe śatrūn vijeṣyantīha pāṇḍavāḥ
mama tv anantarma kṛtyaṃ yad vai tat saṃnibodha me
     hayān vimucya hi sukhaṃ viśalyān kuru māghava
evam uktas tu pārthena keśavaḥ pratyuvāca tam
     mamāpy etan mataṃ pātha yad idaṃ te prabhāṣitam
[arj]
     aham āvārayiṣyāmi sarvasainyāni keśava
     tvam apy atra yathānyāyaṃ kuru kāyam anantaram
[s]
     so 'vatīrya rathopasthād asaṃbhrānto dhanaṃjayaḥ
     gāṇḍīvaṃ dhanur ādāya tasthau girir ivācalaḥ
tam abhyadhāvan krośantaḥ kṣatriyā jayakāṅkṣiṇaḥ
     idaṃ chidram iti jñātvā dharaṇīsthaṃ dhanaṃjayam
tam ekaṃ rathavaṃśena mahatā paryavārayan
     vikarṣantaś ca cāpāni visṛjantaś ca sāyakān
astrāṇi ca vicitrāṇi kruddhās tatra vyadarśayan
     chādayantaḥ śaraiḥ pārthaṃ meghā iva divākaram
abhyadravanta vegena kṣatriyāḥ kṣatriyarṣabham
     rathasiṃhaṃ rathodārāḥ siṃhaṃ mattā iva dvipāḥ
tatra pārthasya bhujayor mahad balam adṛśyata
     yat kruddho bahulāḥ senāḥ sarvataḥ samavārayat
astrair astrāṇi saṃvārya dviṣatāṃ sarvato vibhuḥ
     iṣubhir bahubhis tūrṇaṃ sarvān eva samāvṛṇot
tatrāntarikṣe bāṇānāṃ pragāḍhānāṃ viśāṃ pate
     saṃgharṣeṇa mahārciṣmān pāvakaḥ samajāyata
tatra tatra maheṣvāsaiḥ śvasadbhiḥ śoṇid ukṣitaiḥ
     hayair nāgaiś ca saṃbhinnair nadadbhiś cāri karśanaiḥ
saṃrabdhaiś cāribhir vīraiḥ prārthayadbhir jayaṃ mṛdhe
     ekasthair bahubhiḥ kruddhair ūṣmā va samajāyata
śarormiṇaṃ dhvajāvartaṃ nāganakraṃ duratyayam
     padātimatsya kalilaṃ śaṅkhadundubhinisvanam
asaṃkhyeyam apāraṃ ca rajo ''bhīlam atīva ca
     uṣṇīṣa kamaṭhac channaṃ patākāphena mālinam
rathasāgaram akṣobhyaṃ mātaṅgāṅgaśilā citam
     velā bhūtās tadā pārthaḥ patribhiḥ samavārayat
tato janārdanaḥ saṃkhye priyaṃ puruṣasattamam
     asaṃbhrānto mahābāhur arjunaṃ vākyam abravīt
udapānam ihāśvānāṃ nālam asti raṇe 'rjune
     parīpsante jalaṃ ceme peyaṃ ca tv avagāhanam
idam astīty asaṃbhrānto bruvann astreṇa medinīm
     abhihatyārjunaś cakre vājipānaṃ saraḥ śubham
śaravaṃśaṃ śarasthūṇaṃ śarācchādanam adbhutam
     śaraveśmākarot pārthas tvaṣṭevādbhuta karmakṛt
tataḥ prahasya govindaḥ sādhu sādhv ity athābravīt
     śaraveśmani pārthena kṛte tasmin mahāraṇe
