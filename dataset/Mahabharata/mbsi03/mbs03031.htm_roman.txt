[drau]
      namo dhātre vidhātre ca yau mohaṃ cakratus tava
      pitṛpaitāmahe vṛtte voḍhavye te 'nyathā matiḥ
neha dharmānṛśaṃsyābhyāṃ na kṣāntyā nārjavena ca
      puruṣaḥ śriyam āpnoti na ghṛṇitvena karhi cit
tvāṃ ced vyasanam abhyāgād idaṃ bhārata duḥsaham
      yat tvaṃ nārhasi nāpīme bhrātaras te mahaujasaḥ
na hi te 'dhyagamaj jātu tadānīṃ nādya bhārata
      dharmāt priyataraṃ kiṃ cid api cej jīvitād iha
dharmārtham eva te rājyaṃ dharmārthaṃ jīvitaṃ ca te
      brāhmaṇā guravaś caiva jānaty api ca devatāḥ
bhīmasenārjunau caiva mādreyau ca mayā saha
      tyajes tvam iti me buddhir na tu dharmaṃ parityajeḥ
rājānaṃ dharmagoptāraṃ dharmo rakṣati rakṣitaḥ
      iti me śrutam āryāṇāṃ tvāṃ tu manye na rakṣati
ananyā hi naravyāghra nityadā dharmam eva te
      buddhiḥ satatam anveti chāyeva puruṣaṃ nijā
nāvamaṃsthā hi sadṛśān nāvarāñ śreyasaḥ kutaḥ
      avāpya pṛthivīṃ kṛtsnāṃ na te śṛṅgam avardhata
svāhākāraiḥ svadhābhiś ca pūjābhir api ca dvijān
     daivatāni pitṝṃś caiva satataṃ pārtha sevase
brāhmaṇāḥ sarvakāmais te satataṃ pārtha tarpitāḥ
     yatayo mokṣiṇaś caiva gṛhasthāś caiva bhārata
āraṇyakebhyo lauhāni bhājanāni prayacchasi
     nādeyaṃ brāhmaṇebhyas te gṛhe kiṃ cana vidyate
yad idaṃ vaiśvadevānte sāyaṃprātaḥ pradīyate
     tad dattvātithi bhṛtyebhyo rājañ śeṣeṇa jīvasi
iṣṭayaḥ paśubandhāś ca kāmyanaimittikāś ca ye
     vartante pākayajñāś ca yajñakarma ca nityadā
asminn api mahāraṇye vijane dasyu sevite
     rāṣṭrād apetya vasato dhārmas te nāvasīdati
aśvamedho rājasūyaḥ puṇḍarīko 'tha gosavaḥ
     etair api mahāyajñair iṣṭaṃ te bhūridakṣiṇaiḥ
rājan parītayā buddhyā viṣame 'kṣaparājaye
     rājyaṃ vasūny āyudhāni bhrātṝn māṃ cāsi nirjitaḥ
ṛjor mṛdor vadānyasya hrīmataḥ satyavādinaḥ
     katham akṣavyasanajā buddhir āpatitā tava
atīva moham āyāti manaś ca paridūyate
     niśāmya te duḥkham idam imāṃ cāpadam īdṛśīm
atrāpy udāharantīmam itihāsaṃ purātanam
     īśvarasya vaśe lokas tiṣṭhate nātmano yathā
dhātaiva khalu bhūtānāṃ sukhaduḥkhe priyāpriye
     dadhāti sarvam īśānaḥ purastāc chukram uccaran
yathā dārumayī yoṣā naravīra samāhitā
     īrayaty aṅgam aṅgāni tathā rājann imāḥ prajāḥ
ākāśa iva bhūtāni vyāpya sarvāṇi bhārata
     īśvaro vidadhātīha kalyāṇaṃ yac ca pāpakam
śakunis tantu baddhovā niyato 'yam anīśvaraḥ
     īśvarasya vaśe tiṣṭhan nānyeṣāṃ nātmanaḥ prabhuḥ
maṇiḥ sūtra iva proto nasyota iva govṛṣaḥ
     dhātur ādeśam anveti tanmayo hi tad arpaṇaḥ
nātmādhīno manuṣyo 'yaṃ kālaṃ bhavati kaṃ cana
     srotaso madhyam āpannaḥ kūlād vṛkśa iva cyutaḥ
ajño jantur anīśo 'yam ātmanaḥ sukhaduḥkhayoḥ
     īśvara prerito gacchet svargaṃ narakam eva ca
yathā vāyos tṛṇāgrāṇi vaśaṃ yānti balīyasaḥ
     dhātur evaṃ vaśaṃ yānti sarvabhūtāni bhārata
ārya karmaṇi yuñjānaḥ pāpe vā punar īśvaraḥ
     vyāpya bhūtāni carate na cāyam iti lakṣyate
hetumātram idaṃ dhāttuḥ śarīraṃ kṣetrasaṃjñitam
     yena kārayate karma śubhāśubhaphalaṃ vibhuḥ
paśya māyā prabhāvo 'yam īśvareṇa yathā kṛtaḥ
     yo hanti bhūtair bhūtāni munibhir veda darśibhiḥ
anyathā paridṛṣṭāni munibhir veda darśibhiḥ
     anyathā parivartante vegā iva nabhasvataḥ
anyathaiva hi manyante puruṣās tāni tāni ca
     anyathaiva prabhus tāni karoti vikaroti ca
yathā kāṣṭhena vā kāṣṭam aśmānaṃ cāśmanā punaḥ
     ayasā cāpy ayaś chindyān nirviceṣṭam acetanam
evaṃ sa bhagavān devaḥ svayambhūḥ prapitāmahaḥ
     hinasti bhūtair bhūtāni chadma kṛtvā yudhiṣṭhira
saṃprayojya viyojyāyaṃ kāmakāra karaḥ prabhuḥ
     krīḍate bhagavan bhūtair bālaḥ krīḍanakair iva
na mātṛpitṛvad rājan dhātā bhūteṣu vartate
     roṣād iva pravṛtto 'yaṃ yathāyam itaro janaḥ
āryāñ śīlavato dṛṣṭvā hrīmato vṛtti karśitān
     anāryān sukhinaś caiva vihvalāmīva cintayā
tavemām āpadaṃ dṛṣṭvā samṛddhiṃ ca suyodhana
     dhātāraṃ garhaye pārtha viṣamaṃ yo 'nupaśyati
ārya śāstrātige krūre lubdhe dharmāpacāyini
     dhārtarāṣṭre śriyaṃ dattvā dhātā kiṃ phalam aśnute
karma cet kṛtam anveti kartāraṃ nānyam ṛcchati
     karmaṇā tena pāpena lipyate nūnam īśvaraḥ
atha karmakṛtaṃ pāpaṃ na cet kartāram ṛcchati
     kāraṇaṃ balam eveha janāñ śocāmi durbalān
