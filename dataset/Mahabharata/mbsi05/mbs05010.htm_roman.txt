[i]
      sarvaṃ vyāptam idaṃ devā vṛtreṇa jagad avyayam
      na hy asya sadṛśaṃ kiṃ cit pratighātāya yad bhavet
samartho hy abhavaṃ pūrvam asamartho 'smi sāṃpratam
      kathaṃ kuryāṃ nu bhadraṃ vo duṣpradharṣaḥ sa me mataḥ
tejasvī ca mahātmā ca yuddhe cāmitavikramaḥ
      graset tribhuvanaṃ sarvaṃ sa devāsuramānuṣam
tasmād viniścayam imaṃ śṛṇudhvaṃ me divaukasaḥ
      viṣṇoḥ kṣayam upāgamya sametya ca mahātmanā
      tena saṃmantrya vetsyāmo vadhopāyaṃ durātmanaḥ
evam ukte maghavatā devāḥ sarṣigaṇās tadā
      śaraṇyaṃ śaraṇaṃ devaṃ jagmur viṣṇuṃ mahābalam
ūcuś ca sarve deveśaṃ viṣṇuṃ vṛtra bhayārditāḥ
      tvayā lokās trayaḥ krāntās tribhir vikramaṇaiḥ prabho
amṛtaṃ cāhṛtaṃ viṣṇo daityāś ca nihatā raṇe
      baliṃ baddhvā mahādaityaṃ śakro devādhipaḥ kṛtaḥ
tvaṃ prabhuḥ sarvalokānāṃ tvayā sarvam idaṃ tatam
      tvaṃ hi devamahādevaḥ sarvalokanamaskṛtaḥ
gatir bhava tvaṃ devānāṃ sendrāṇām amarottama
      jagad vyāptam idaṃ sarvaṃ vṛtreṇāsurasūdana
avaśyaṃ karaṇīyaṃ me bhavatāṃ hitam uttamam
     tasmād upāyaṃ vakṣyāmi yathāsau na bhaviṣyati
gacchadhvaṃ sarṣigandharvā yatrāsau viśvarūpadhṛk
     sāma tasya prayuñjadhvaṃ tata enaṃ vijeṣyatha
bhaviṣyati gatir devāḥ śakrasya mama tejasā
     adṛśyaś ca pravekṣyāmi vajram asyāyudhottamam
gacchadhvam ṛṣibhiḥ sārdhaṃ gandharvaiś ca surottamāḥ
     vṛtrasya saha śakreṇa saṃdhiṃ kuruta māciram
evam uktās tu devena ṛṣayas tridaśās tathā
     yayuḥ sametya sahitāḥ śakraṃ kṛtvā puraḥsaram
samīpam etya ca tadā sarva eva mahaujasaḥ
     taṃ tejasā prajvalitaṃ pratapantaṃ diśo daśa
grasantam iva lokāṃs trīn sūryā candramasau yathā
     dadṛśus tatra te vṛtraṃ śakreṇa sahadevatāḥ
ṛṣayo 'tha tato 'bhyetya vṛtram ūcuḥ priyaṃ vacaḥ
     vyāptaṃ jagad idaṃ sarvaṃ tejasā tava durjaya
na ca śaknoṣi nirjetuṃ vāsavaṃ bhūrivikramam
     yudhyatoś cāpi vāṃ kālo vyatītaḥ sumahān iha
pīḍyante ca prajāḥ sarvāḥ sa devāsuramānavāḥ
     sakhyaṃ bhavatu te vṛtra śakreṇa saha nityadā
     avāpsyasi sukhaṃ tvaṃ ca śakra lokāṃś ca śāśvatān
ṛṣivākyaṃ niśamyātha sa vṛtraḥ sumahābalaḥ
     uvāca tāṃs tadā sarvān praṇamya śirasāsuraḥ
sarve yūyaṃ mahābhāgā gandharvāś caiva sarvaśaḥ
     yad brūta tac chrutaṃ sarvaṃ mamāpi śṛṇutānaghāḥ
saṃdhiḥ kathaṃ vai bhavitā mama śakrasya cobhayoḥ
     tejasor hi dvayor devāḥ sakhyaṃ vai bhavitā katham
[rsayah]
     sakṛt satāṃ saṃgataṃ lipsitavyaṃ; tataḥ paraṃ bhavitā bhavyam eva
     nātikramet satpuruṣeṇa saṃgataṃ; tasmāt satāṃ saṃgataṃ lipsitavyam
dṛḍhaṃ satāṃ saṃgataṃ cāpi nityaṃ; brūyāc cārthaṃ hy arthakṛcchreṣu dhīraḥ
     mahārthavat sat pruṣeṇa saṃgataṃ; tasmāt santaṃ na jighāṃseta dhīraḥ
indraḥ satāṃ saṃmataś ca nivāsaś ca mahātmanām
     satyavādī hy adīnaś ca dharmavit suviniścitaḥ
tena te saha śakreṇa saṃdhir bhavatu śāśvataḥ
     evaṃ viśvāsam āgaccha mā te bhūd buddhir anyathā
maharṣivacanaṃ śrutvā tān uvāca mahādyutiḥ
     avaśyaṃ bhagavanto me mānanīyās tapasvinaḥ
bravīmi yad ahaṃ devās tat sarvaṃ kriyatām iha
     tataḥ sarvaṃ kariṣyāmi yad ūcur māṃ dvijarṣabhāḥ
na śuṣkeṇa na cārdreṇa nāśmanā na ca dāruṇā
     na śasreṇa na vajreṇa na divā na tathā niśi
vadhyo bhaveyaṃ viprendrāḥ śakrasya saha daivataiḥ
     evaṃ me rocate saṃdhiḥ śakreṇa saha nityadā
bāḍham ity eva ṛṣayas tam ūcur bharatarṣabha
     evaṃ kṛte tu saṃdhāne vṛtraḥ pramudito 'bhavat
yattaḥ sadābhavac cāpi śakro 'marṣasamanvitaḥ
     vṛtrasya vadhasaṃyuktān upāyān anucintayan
     randhrānveṣī samudvignaḥ sadābhūd balavṛtrahā
sa kadā cit samudrānte tam apaśyan mahāsuram
     saṃdhyākāla upāvṛtte muhūrte ramyadāruṇe
tataḥ saṃcintya bhagavān varadānaṃ mahātmanaḥ
     saṃdhyeyaṃ vartate raudrā na rātrir divasaṃ na ca
     vṛtraś cāpaśya vadhyo 'yaṃ mama sarvaharo ripuḥ
yadi vṛtraṃ na hanmy adya vañcayitvā mahāsuram
     mahābalaṃ mahākāyaṃ na me śreyo bhaviṣyati
evaṃ saṃcintayann eva śakro viṣṇum anusmaran
     atha phenaṃ tadāpaśyat samudre parvatopamam
nāyaṃ śuṣko na cārdro 'yaṃ na ca śastram idaṃ tathā
     enaṃ kṣepsyāmi vṛtrasya kṣaṇād eva naśiṣyati
savajram atha phenaṃ taṃ kṣipraṃ vṛtre nisṛṣṭavān
     praviśya phenaṃ taṃ viṣṇur atha vṛtraṃ vyanāśayat
nihate tu tato vṛtre diśo vitimirābhavan
     pravavau ca śivo vāyuḥ prajāś ca jahṛṣus tadā
tato devāḥ sa gandharvā yakṣarākṣasa pannagāḥ
     ṛṣayaś ca mahendraṃ tam astuvan vividhaiḥ stavaiḥ
namaskṛtaḥ sarvabhūtaiḥ sarvabhūtāni sāntvayan
     hataśatruḥ prahṛṣṭātmā vāsavaḥ saha daivataiḥ
     viṣṇuṃ tribhuvanaśreṣṭhaṃ pūjayām āsa dharmavit
tato hate mahāvīrye vṛtre devabhayaṃkare
     anṛtenābhibhūto 'bhūc chakraḥ paramadurmanāḥ
     traiśīrṣayābhibhūtaś ca sa pūrvaṃ brahmahatyayā
so 'ntam āśritya lokānāṃ naṣṭasaṃjño vicetanaḥ
     na prājñāyata devendras tv abhibhūtaḥ svakalmaṣaiḥ
     praticchanno vasaty apsu ceṣṭamāna ivoragaḥ
tataḥ pranaṣṭe devendre brahmahatyā bhayārdite
     bhūmiḥ pradhvasta saṃkāśā nirvṛkṣā śuṣkakānanā
     vicchinnasrotaso nadyaḥ sarāṃsy anudakāni ca
saṃkṣobhaś cāpi sattvānām akṛto 'bhavat
     devāś cāpi bhṛśaṃ trastās tathā sarve maharṣayaḥ
arājakaṃ jagat sarvam abhibhūtam upadravaiḥ
     tato bhītābhavan devāḥ ko no rājā bhaved iti
divi devarṣayaś cāpi devarājavinākṛtāḥ
     na ca sma kaś cid devānāṃ rājyāya kurute manaḥ
