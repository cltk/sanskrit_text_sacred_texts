[j]
      bhagavañ śrotum icchāmi pārthasyākliṣṭa karmaṇaḥ
      vistareṇa kathām etāṃ yathāstrāṇy upalabdhavān
kathaṃ sa puruṣavyāghro dīrghabāhur dhanaṃjayaḥ
      vanaṃ praviṣṭas tejasvī nirmanuṣyam abhītavat
kiṃ ca tena kṛtaṃ tatra vasatā brahmavittama
      kathaṃ ca bhagavān sthāṇur devarājaś ca toṣitaḥ
etad icchāmy ahaṃ śrotuṃ tvatprasādād dvijottama
      tvaṃ hi sarvajña divyaṃ ca mānuṣaṃ caiva vettha ha
atyadbhutaṃ mahāprājña romaharṣaṇam arjunaḥ
      bhavena saha saṃgrāmaṃ cakārāpratimaṃ kila
      purā praharatāṃ śreṣṭhaḥ saṃgrāmeṣv aparājitaḥ
yac chrutvā narasiṃhānāṃ dainyaharṣātivismayāt
      śūrāṇām api pārthānāṃ hṛdayāni cakampire
yad yac ca kṛtavān anyat pārthas tad akhilaṃ vada
      na hy asya ninditaṃ jiṣṇoḥ susūkṣmam api lakṣaye
      caritaṃ tasya śūrasya tan me sarvaṃ prakīrtaya
[vai]
      kathayiṣyāmi te tāta kathām etāṃ mahātmanaḥ
      divyāṃ kaurava śārdūlamahatīm adbhutopamām
gātrasaṃsparśa saṃbandhaṃ tryambakeṇa sahānagha
      pārthasya devadevena śṛṇu samyak samāgamam
yudhiṣṭhira niyogāt sa jagāmāmita vikramaḥ
     śakraṃ sureśvaraṃ draṣṭuṃ devadevaṃ ca śaṃkaram
divyaṃ tad dhanur ādāya khaḍgaṃ ca puruṣarṣabhaḥ
     mahābalo mahābāhur arjunaḥ kāryasiddhaye
     diśaṃ hy udīcīṃ kauravyo himavacchikharaṃ prati
aindriḥ sthiramanā rājan sarvalokamahārathaḥ
     tvarayā parayā yuktas tapase dhṛtaniścayaḥ
     vanaṃ kaṇṭakitaṃ ghoram eka evānvapadyata
nānāpuṣpaphalopetaṃ nānāpakṣiniṣevitam
     nānāmṛgagaṇākīrṇaṃ siddhacāraṇasevitam
tataḥ prayāte kaunteya vanaṃ mānuṣavarjitam
     śaṅkhānāṃ paṭahānāṃ ca śabdaḥ samabhavad divi
puṣpavarṣaṃ ca sumahan nipapāta mahītale
     meghajālaṃ ca vitataṃ chādayām āsa sarvataḥ
atītya vanadurgāṇi saṃnikarṣe mahāgireḥ
     śuśubhe himavatpṛṣṭhe vasamāno 'rjunas tadā
tatrāpaśyad drumān phullān vihagair valgu nāditān
     nadīś ca bahulāvartā nīlavaiḍūrya saṃnibhāḥ
haṃsakāraṇḍavodgītāḥ sārasābhirutās tathā
     puṃskokila rutāś caiva krauñcabarhiṇa nāditāḥ
manoharavanopetās tasminn atiratho 'rjunaḥ
     puṇyaśītāmala jalāḥ paśyan prītamanābhavat
ramaṇīye vanoddeśe ramamāṇo 'rjunas tadā
     tapasy ugre vartamāna ugratejā mahāmanāḥ
darbhacīraṃ nivasyātha daṇḍājina vibhūṣitaḥ
     pūrṇe pūrṇe trirātre tu māsam ekaṃ phalāśanaḥ
     dviguṇenaiva kālena dvitīyaṃ māsam atyagāt
tṛtīyam api māsaṃ sa pakṣeṇāhāram ācaran
     śīrṇaṃ ca patitaṃ bhūmau parṇaṃ samupayuktavān
caturthe tv atha saṃprāpte māsi pūrṇe tataḥ param
     vāyubhakṣo mahābāhur abhavat pāṇḍunandanaḥ
     ūrdhvabāhur nirālambaḥ pādāṅguṣṭhāgraviṣṭhitaḥ
sadopasparśanāc cāsya babhūvur amitaujasaḥ
     vidyud ambho ruhanibhā jaṭās tasya mahātmanaḥ
tato maharṣayaḥ sarve jagmur devaṃ pinākinam
     śitikaṇṭhaṃ mahābhāgaṃ praṇipatya prasādya ca
     sarve nivedayām āsuḥ karma tat phalgunasya ha
eṣa pārtho mahātejā himavatpṛṣṭham āśritaḥ
     ugre tapasi duṣpāre sthito dhūmāyayan diśaḥ
tasya deveśa na vayaṃ vidmaḥ sarve cikīrṣitam
     saṃtāpayati naḥ sarvān asau sādhu nivāryatām
[maheṣvara]
     śīghraṃ gacchata saṃhṛṣṭā yathāgatam atandritāḥ
     aham asya vijānāmi saṃkalpaṃ manasi sthitam
nāsya svargaspṛhā kā cin naiśvaryasya na cāyuṣaḥ
     yat tv asya kāṅkṣitaṃ sarvaṃ tat kariṣye 'ham adya vai
[vai]
     te śrutva śarva vacanam ṛṣayaḥ satyavādinaḥ
     prahṛṣṭamanaso jagmur yathā svaṃ punar āśramān
