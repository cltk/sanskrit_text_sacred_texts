[dhṛ]
      śaṃtanuḥ pālayām āsa yathāvat pṛthivīm imām
      tathā vicitravīryaś ca bhīṣmeṇa paripālitaḥ
      pālayām āsa vas tāto viditaṃ vo nasaṃśayaḥ
yathā ca pāṇḍur bhrātā me dayito bhavatām abhūt
      sa cāpi pālayām āsa yathāvat tac ca vettha ha
mayā ca bhavatāṃ samyak śuśrūṣā yā kṛtānaghāḥ
      asamyag vā mahābhāgās tat kṣantavyam atandritaiḥ
yac ca duryodhanenedaṃ rājyaṃ bhuktam akaṇṭalam
      api tatra na vo mando durbuddhir aparāddhavān
tasyāparādhād durbuddher abhimānān mahīkṣitām
      vimardaḥ sumahān āsīd anayān matkṛtād atha
tan mayā sādhu vāpīdaṃ yadi vāsādhu vai kṛtam
      tad vo hṛdi na kartavyaṃ mām anujñātum arhatha
vṛddho 'yaṃ hataputro 'yaṃ duḥkhito 'yaṃ janādhipaḥ
      pūrvarājñāṃ ca putro 'yam iti kṛtvānujānata
iyaṃ ca kṛpaṇā vṛddhā hataputrā tapasvinī
      gāndhārī putraśokārtā tulyaṃ yācati vo mayā
hataputrāv imau vṛddhau viditvā duḥkhitau tathā
      anujānīta bhadraṃ vo vrajāvaḥ śaraṇaṃ ca vaḥ
ayaṃ ca kauravo rājā kuntīputro yudhiṣṭhiraḥ
     sarvair bhavadbhir draṣṭavyaḥ sameṣu viṣameṣu ca
     na jātu viṣamaṃ caiva gamiṣyati kadā cana
catvāraḥ sacivā yasya bhrātaro vipulaujasaḥ
     lokapālopamā hy ete sarve dharmārthadarśinaḥ
brahmeva bhagavān eṣa sarvabhūtajagatpatiḥ
     yudhiṣṭhiro mahātejā bhavataḥ pālayiṣyati
avaśyam eva vaktavyam iti kṛtvā bravīmi vaḥ
     eṣa nyāso mayā dattaḥ sarveṣāṃ vo yudhiṣṭhiraḥ
     bhavanto 'sya ca vīrasya nyāsabhūtā mayā kṛtāḥ
yady eva taiḥ kṛtaṃ kiṃ cid vyalīkaṃ vā sutair mama
     yady anyena madīyena tadanujñātum arhatha
bhavadbhir hi na me manyuḥ kṛtapūrvaḥ kathaṃ cana
     atyantaguru bhaktānām eṣo 'ñjalir idaṃ namaḥ
teṣām asthirabuddhīnāṃ lubdhānāṃ kāmacāriṇām
     kṛte yācāmi vaḥ sarvān gāndhārī sahito 'naghāḥ
ity uktās tena te rājñā paurajānapadā janāḥ
     nocur bāṣpakalāḥ kiṃ cid vīkṣāṃ cakruḥ parasparam
