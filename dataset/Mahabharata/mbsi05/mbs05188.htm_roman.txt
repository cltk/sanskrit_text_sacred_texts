bhīṣma uvāca
      tatas te tāpasāḥ sarve tapase dhṛtaniścayām
      dṛṣṭvā nyavartayaṃs tāta kiṃ kāryam iti cābruvan
tān uvāca tataḥ kanyā tapovṛddhān ṛṣīṃs tadā
      nirākṛtāsmi bhīṣmeṇa bhraṃśitā patidharmataḥ
vadhārthaṃ tasya dīkṣā me na lokārthaṃ tapodhanāḥ
      nihatya bhīṣmaṃ gaccheyaṃ śāntim ity eva niścayaḥ
yatkṛte duḥkhavasatim imāṃ prāptāsmi śāśvatīm
      patilokād vihīnā ca naiva strī na pumān iha
nāhatvā yudhi gāṅgeyaṃ nivarteyaṃ tapodhanāḥ
      eṣa me hṛdi saṃkalpo yadartham idam udyatam
strībhāve parinirviṇṇā puṃstvārthe kṛtaniścayā
      bhīṣme praticikīrṣāmi nāsmi vāryeti vai punaḥ
tāṃ devo darśayām āsa śūlapāṇir umāpatiḥ
      madhye teṣāṃ maharṣīṇāṃ svena rūpeṇa bhāminīm
chandyamānā vareṇātha sā vavre matparājayam
      vadhiṣyasīti tāṃ devaḥ pratyuvāca manasvinīm
tataḥ sā punar evātha kanyā rudram uvāca ha
      upapadyet kathaṃ deva striyo mama jayo yudhi
      strībhāvena ca me gāḍhaṃ manaḥ śāntam umāpate
pratiśrutaś ca bhūteśa tvayā bhīṣmaparājayaḥ
     yathā sa satyo bhavati tathā kuru vṛṣadhvaja
     yathā hanyāṃ samāgamya bhīṣmaṃ śāṃtanavaṃ yudhi
tām uvāca mahādevaḥ kanyāṃ kila vṛṣadhvajaḥ
     na me vāg anṛtaṃ bhadre prāha satyaṃ bhaviṣyati
vadhiṣyasi raṇe bhīṣmaṃ puruṣatvaṃ ca lapsyase
     smariṣyasi ca tat sarvaṃ deham anyaṃ gatā satī
drupadasya kule jātā bhaviṣyasi mahārathaḥ
     śīghrāstraś citrayodhī ca bhaviṣyasi susaṃmataḥ
yathoktam eva kalyāṇi sarvam etad bhaviṣyati
     bhaviṣyasi pumān paścāt kasmāc cit kālaparyayāt
evam uktvā mahātejāḥ kapardī vṛṣabhadhvajaḥ
     paśyatām eva viprāṇāṃ tatraivāntaradhīyata
tataḥ sā paśyatāṃ teṣāṃ maharṣīṇām aninditā
     samāhṛtya vanāt tasmāt kāṣṭhāni varavarṇinī
citāṃ kṛtvā sumahatīṃ pradāya ca hutāśanam
     pradīpte 'gnau mahārāja roṣadīptena cetasā
uktvā bhīṣmavadhāyeti praviveśa hutāśanam
     jyeṣṭhā kāśisutā rājan yamunām abhito nadīm
