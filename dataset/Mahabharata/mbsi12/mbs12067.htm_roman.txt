cāturāśramya ukto 'tra cāturvarṇyas tathaiva ca
      rāṣṭrasya yatkṛtya tamaṃ tan me brūhi pitā maha
rāṣṭrasyaitat kṛtyatamaṃ rājña evābhiṣecanam
      anindram abalaṃ rāṣṭraṃ dasyavo 'bhibhavanti ca
arājakeṣu rāṣṭreṣu dharmo na vyavatiṣṭhate
      parasparaṃ ca khādanti sarvathā dhig arājakam
indram enaṃ pravṛṇute yad rājānam itiḥ śrutiḥ
      yathaivendras tathā rājā saṃpūjyo bhūtim icchatā
nārājakeṣu rāṣṭreṣu vastavyam iti vaidikam
      nārājakeṣu rāṣṭreṣu havyam agnir vahaty api
atha ced abhivarteta rājyārthī balavat taraḥ
      arājakāni rāṣṭrāṇi hatarājāni vā punaḥ
pratyudgamyābhipūjyaḥ syād etad atra sumantritam
      na hi pāpāt pāpataram asti kiṃ cid arājakāt
sa cet samanupaśyeta samagraṃ kuśalaṃ bhavet
      balavān hi prakupitaḥ kuryān niḥśeṣatām api
bhūyāṃsaṃ labhate kleśaṃ yā gaur bhavati dur duhā
      suduhā yā tu bhavati naiva tāṃ kleśayanty uta
yad ataptaṃ praṇamati na tat saṃtāpayanty uta
     yac ca svayaṃ nataṃ dāru na tat saṃnāmayanty api
etayopamayā dhīraḥ saṃnameta balīyase
     indrāya sa praṇamate namate yo balīyase
tasmād rājaiva kartavyaḥ satataṃ bhūtim icchatā
     na dhanārtho na dārārthas teṣāṃ yeṣām arājakam
prīyate hi haran pāpaḥ paravittam arājake
     yadāsya uddharanty anye tadā rājānam icchati
pāpā api tadā kṣemaṃ na labhante kadā cana
     ekasya hi dvau harato dvayoś ca bahavo 'pare
adāsaḥ kriyate dāso hriyante ca balāt striyaḥ
     etasmāt kāraṇād devāḥ prajā pālān pracakrire
rājā cen na bhave loke pṛthivyāṃ daṇḍadhārakaḥ
     śūle matsyān ivāpakṣyan dur balān balavat tarāḥ
arājakāḥ prajāḥ pūrvaṃ vineśur iti naḥ śrutam
     parasparaṃ bhakṣayanto matsyā iva jale kṛśān
tāḥ sametya tataś cakruḥ samayān iti naḥ śrutam
     vāk krūro daṇḍapuruṣo yaś ca syāt pāradārikaḥ
     yaś ca na svam athādadyāt tyājyā nas tādṛśā iti
viśvāsanārthaṃ varṇānāṃ sarveṣām aviśeṣataḥ
     tās tathā samayaṃ kṛtvā samaye nāvatasthire
sahitās tās tadā jagmur asukhārtāḥ pitā maham
     anīśvarā vinaśyāmo bhagavann īśvaraṃ diśa
yaṃ pūjayema saṃbhūya yaś ca naḥ paripālayet
     tābhyo manuṃ vyādideśa manur nābhinananda tāḥ
bibhemi karmaṇaḥ krūrād rājyaṃ hi bhṛśaduṣkaram
     viśeṣato manuṣyeṣu mithyāvṛttiṣu nityadā
tam abruvan prajā mā bhaiḥ karmaṇaino gamiṣyati
     paśūnām adhipañcā śad dhiraṇyasya tathaiva ca
     dhānyasya daśamaṃ bhāgaṃ dāsyāmaḥ kośavardhanam
mukhyena śastrapatreṇa ye manuṣyāḥ pradhānataḥ
     bhavantaṃ te 'nuyāsyanti mahendram iva devatāḥ
sa tvaṃ jātabalo rājan duṣpradharṣaḥ pratāpa vān
     sukhe dhāsyasi naḥ sarvān kubera iva nairṛtān
yaṃ ca dharmaṃ cariṣyanti prajā rājñā surakṣitāḥ
     caturthaṃ tasya dharmasya tvat saṃsthaṃ no bhaviṣyati
tena dharmeṇa mahatā sukhalabdhena bhāvitaḥ
     pāhy asmān sarvato rājan devān iva śatakratuḥ
vijayāyāśu niryāhi pratapan raśmimān iva
     mānaṃ vidhama śatrūṇāṃ dharmo jayatu naḥ sadā
sa niryayau mahātejā balena mahatā vṛtaḥ
     mahābhijana saṃpannas tejasā prajvalann iva
tasya tāṃ mahimāṃ dṛṣṭvā mahendrasyeva devatāḥ
     apatatrasire sarve svadharme ca dadhur manaḥ
tato mahīṃ pariyayau parjanya iva vṛṣṭimān
     śamayan sarvataḥ pāpān svakarmasu ca yojayan
evaṃ ye bhūtim iccheyuḥ pṛthivyāṃ mānavāḥ kva cit
     kuryū rājānam evāgre prajānugraha kāraṇāt
namasyeyuś ca taṃ bhaktyā śiṣyā iva guruṃ sadā
     devā iva sahasrākṣaṃ prajā rājānam antike
satkṛtaṃ svajaneneha paro 'pi bahu manyate
     svajanena tv avajñātaṃ pare paribhavanty uta
rājñaḥ paraiḥ paribhavaḥ sarveṣām asukhāvahaḥ
     tasmāc chatraṃ ca patraṃ ca vāsāṃsy ābharaṇāni ca
bhojanāny atha pānāni rājñe dadyur gṛhāṇi ca
     āsanāni ca śayyāś ca sarvopakaraṇāni ca
guptātmā syād dur ādharṣaḥ smitapūrvābhibhāṣitā
     ābhāṣitaś ca madhuraṃ pratibhāṣeta mānavān
kṛtajño dṛḍhabhaktiḥ syāt saṃvibhāgī jitendriyaḥ
     īkṣitaḥ prativīkṣeta mṛdu carju ca valgu ca
