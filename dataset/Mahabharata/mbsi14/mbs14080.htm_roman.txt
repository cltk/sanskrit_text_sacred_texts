[v]
      tathā vilapyoparatā bhartuḥ pādau pragṛhya sā
      upaviṣṭābhavad devī socchvāsaṃ putram īkṣatī
tataḥ saṃjñāṃ punar labdhvā sa rājā babhru vāhanaḥ
      mātaraṃ tām athālokya raṇabhūmāv athāvravīt
ito duḥkhataraṃ kiṃ nu yan me mātā sukhaidhitā
      bhūmau nipatitaṃ vīram anuśete mṛtaṃ patim
nihantāraṃ raṇe 'rīṇāṃ sarvaśastrabhṛtāṃ varam
      mayā vinihataṃ saṃkhye prekṣate durmaraṃ bata
aho 'syā hṛdayaṃ devyā dṛḍhaṃ yan na vidīryate
      vyūḍhoraskaṃ mahābāhuṃ prekṣantyā nihataṃ patim
durmaraṃ puruṣeṇeha manye hy adhvany anāgate
      yatra nāhaṃ na me mātā viprayujyeta jīvitāt
aho dhik kuruvīrasya hy uraḥ sthaṃ kāñcanaṃ bhuvi
      vyapaviddhaṃ hatasyeha mayā putreṇa paśyata
bho bho paśyata me vīraṃ pitaraṃ brāhmaṇā bhuvi
      śayānaṃ vīraśayane mayā putreṇa pātitam
brāhmaṇāḥ kurumukhyasya prayuktā hayasāriṇaḥ
      kurvantu śāntikāṃ tv adya raṇe yo 'yaṃ mahāhataḥ
vyādiśantu ca kiṃ viprāḥ prāyaścittam ihādya me
     sunṛśaṃsasya pāpasya pitṛhantū raṇājire
duścarā dvādaśa samā hatvā pitaram adya vai
     mameha sunṛśaṃsasya saṃvītasyāsya carmaṇā
śiraḥ kapāle cāsyaiva bhuñjataḥ pitur adya me
     prāyaścittaṃ hi nāsty anyad dhatvādya pitaraṃ mama
paśya nāgottama sute bhartāraṃ nihataṃ mayā
     kṛtaṃ priyaṃ mayā te 'dya nihatya samare 'rjunam
so 'ham apy adya yāsyāmi gatiṃ pitṛniṣevitām
     na śaknomy ātmanātmānam ahaṃ dhārayituṃ śubhe
sā tvaṃ mayi mṛte mātas tathā gāṇḍīvadhanvini
     bhava prītimatī devi satyenātmānam ālabhe
ity uktvā sa tadā rājā duḥkhaśokasamāhataḥ
     upaspṛśya mahārāja duḥkhād vacanam abravīt
śṛṇvantu sarvabhūtāni sthāvarāṇi carāṇi ca
     tvaṃ ca mātar yathāsatyaṃ bravīmi bhujagottame
yadi nottiṣṭhati jayaḥ pitā me bharatarṣabhaḥ
     asminn eva raṇoddeśe śoṣayiṣye kalevaram
na hi me pitaraṃ hatvā niṣkṛtir vidyate kva cit
     narakaṃ pratipatsyāmi dhruvaṃ guru vadhārditaḥ
vīraṃ hi kṣatriyaṃ hatvā gośatena pramucyate
     pitaraṃ tu nihatyaivaṃ dustarā niṣkṛtir mayā
eṣa hy eko mahātejāḥ pāṇḍuputro dhanaṃjayaḥ
     pitā ca mama dharmātmā tasya me niṣkṛtiḥ kṛtaḥ
ity evam uktvā nṛpate dhanaṃjaya suto nṛpaḥ
     upaspṛśyābhavat tūṣṇīṃ prāyopeto mahāmatiḥ
