tasyālayavariṣṭhasya madhye vipulam āyatam
 dadarśa bhavanaśreṣṭhaṃ hanūmān mārutātmajaḥ
ardhayojanavistīrṇam āyataṃ yojanaṃ hi tat
 bhavanaṃ rākṣasendrasya bahuprāsādasaṃkulam
mārgamāṇas tu vaidehīṃ sītām āyatalocanām
 sarvataḥ paricakrāma hanūmān arisūdanaḥ
caturviṣāṇair dviradais triviṣāṇais tathaiva ca
 parikṣiptam asaṃbādhaṃ rakṣyamāṇam udāyudhaiḥ
rākṣasībhiś ca patnībhī rāvaṇasya niveśanam
 āhṛtābhiś ca vikramya rājakanyābhir āvṛtam
tan nakramakarākīrṇaṃ timiṃgilajhaṣākulam
 vāyuvegasamādhūtaṃ pannagair iva sāgaram
yā hi vaiśvaraṇe lakṣmīr yā cendre harivāhane
 sā rāvaṇagṛhe sarvā nityam evānapāyinī
yā ca rājñaḥ kuberasya yamasya varuṇasya ca
 tādṛśī tad viśiṣṭā vā ṛddhī rakṣo gṛheṣv iha
tasya harmyasya madhyasthaṃ veśma cānyat sunirmitam
 bahuniryūha saṃkīrṇaṃ dadarśa pavanātmajaḥ
brahmaṇo 'rthe kṛtaṃ divyaṃ divi yad viśvakarmaṇā
 vimānaṃ puṣpakaṃ nāma sarvaratnavibhūṣitam
pareṇa tapasā lebhe yat kuberaḥ pitāmahāt
 kuberam ojasā jitvā lebhe tad rākṣaseśvaraḥ
īhā mṛgasamāyuktaiḥ kāryasvarahiraṇmayaiḥ
 sukṛtair ācitaṃ stambhaiḥ pradīptam iva ca śriyā
merumandarasaṃkāśair ullikhadbhir ivāmbaram
 kūṭāgāraiḥ śubhākāraiḥ sarvataḥ samalaṃkṛtam
jvalanārkapratīkāśaṃ sukṛtaṃ viśvakarmaṇā
 hemasopānasaṃyuktaṃ cārupravaravedikam
jālavātāyanair yuktaṃ kāñcanaiḥ sthāṭikair api
 indranīlamahānīlamaṇipravaravedikam
 vimānaṃ puṣpakaṃ divyam āruroha mahākapiḥ
tatrasthaḥ sa tadā gandhaṃ pānabhakṣyānnasaṃbhavam
 divyaṃ saṃmūrchitaṃ jighran rūpavantam ivānilam
sa gandhas taṃ mahāsattvaṃ bandhur bandhum ivottamam
 ita ehīty uvāceva tatra yatra sa rāvaṇaḥ
tatas tāṃ prasthitaḥ śālāṃ dadarśa mahatīṃ śubhām
 rāvaṇasya manaḥkāntāṃ kāntām iva varastriyam
maṇisopānavikṛtāṃ hemajālavirājitām
 sphāṭikair āvṛtatalāṃ dantāntaritarūpikām
muktābhiś ca pravālaiś ca rūpyacāmīkarair api
 vibhūṣitāṃ maṇistambhaiḥ subahustambhabhūṣitām
samair ṛjubhir atyuccaiḥ samantāt suvibhūṣitaiḥ
 stambhaiḥ pakṣair ivātyuccair divaṃ saṃprasthitām iva
mahatyā kuthayāstrīṇaṃ pṛthivīlakṣaṇāṅkayā
 pṛthivīm iva vistīrṇāṃ sarāṣṭragṛhamālinīm
nāditāṃ mattavihagair divyagandhādhivāsitām
 parārdhyāstaraṇopetāṃ rakṣo'dhipaniṣevitām
dhūmrām agarudhūpena vimalāṃ haṃsapāṇḍurām
 citrāṃ puṣpopahāreṇa kalmāṣīm iva suprabhām
manaḥsaṃhlādajananīṃ varṇasyāpi prasādinīm
 tāṃ śokanāśinīṃ divyāṃ śriyaḥ saṃjananīm iva
indriyāṇīndriyārthais tu pañca pañcabhir uttamaiḥ
 tarpayām āsa māteva tadā rāvaṇapālitā
svargo 'yaṃ devaloko 'yam indrasyeyaṃ purī bhavet
 siddhir veyaṃ parā hi syād ity amanyata mārutiḥ
pradhyāyata ivāpaśyat pradīpāṃs tatra kāñcanān
 dhūrtān iva mahādhūrtair devanena parājitān
dīpānāṃ ca prakāśena tejasā rāvaṇasya ca
 arcirbhir bhūṣaṇānāṃ ca pradīptety abhyamanyata
tato 'paśyat kuthāsīnaṃ nānāvarṇāmbarasrajam
 sahasraṃ varanārīṇāṃ nānāveṣavibhūṣitam
parivṛtte 'rdharātre tu pānanidrāvaśaṃ gatam
 krīḍitvoparataṃ rātrau suṣvāpa balavat tadā
tat prasuptaṃ viruruce niḥśabdāntarabhūṣaṇam
 niḥśabdahaṃsabhramaraṃ yathā padmavanaṃ mahat
tāsāṃ saṃvṛtadantāni mīlitākṣāṇi mārutiḥ
 apaśyat padmagandhīni vadanāni suyoṣitām
prabuddhānīva padmāni tāsāṃ bhūtvā kṣapākṣaye
 punaḥsaṃvṛtapatrāṇi rātrāv iva babhus tadā
imāni mukhapadmāni niyataṃ mattaṣaṭpadāḥ
 ambujānīva phullāni prārthayanti punaḥ punaḥ
iti vāmanyata śrīmān upapattyā mahākapiḥ
 mene hi guṇatas tāni samāni salilodbhavaiḥ
sā tasya śuśubhe śālā tābhiḥ strībhir virājitā
 śāradīva prasannā dyaus tārābhir abhiśobhitā
sa ca tābhiḥ parivṛtaḥ śuśubhe rākṣasādhipaḥ
 yathā hy uḍupatiḥ śrīmāṃs tārābhir abhisaṃvṛtaḥ
yāś cyavante 'mbarāt tārāḥ puṇyaśeṣasamāvṛtāḥ
 imās tāḥ saṃgatāḥ kṛtsnā iti mene haris tadā
tārāṇām iva suvyaktaṃ mahatīnāṃ śubhārciṣām
 prabhāvarṇaprasādāś ca virejus tatra yoṣitām
vyāvṛttagurupīnasrakprakīrṇavarabhūṣaṇāḥ
 pānavyāyāmakāleṣu nidrāpahṛtacetasaḥ
vyāvṛttatilakāḥ kāś cit kāś cid udbhrāntanūpurāḥ
 pārśve galitahārāś ca kāś cit paramayoṣitaḥ
mukhā hāravṛtāś cānyāḥ kāś cit prasrastavāsasaḥ
 vyāviddharaśanā dāmāḥ kiśorya iva vāhitāḥ
sukuṇḍaladharāś cānyā vicchinnamṛditasrajaḥ
 gajendramṛditāḥ phullā latā iva mahāvane
candrāṃśukiraṇābhāś ca hārāḥ kāsāṃ cid utkaṭāḥ
 haṃsā iva babhuḥ suptāḥ stanamadhyeṣu yoṣitām
aparāsāṃ ca vaidūryāḥ kādambā iva pakṣiṇaḥ
 hemasūtrāṇi cānyāsāṃ cakravākā ivābhavan
haṃsakāraṇḍavākīrṇāś cakravākopaśobhitāḥ
 āpagā iva tā rejur jaghanaiḥ pulinair iva
kiṅkiṇījālasaṃkāśās tā hemavipulāmbujāḥ
 bhāvagrāhā yaśastīrāḥ suptā nadya ivābabhuḥ
mṛduṣv aṅgeṣu kāsāṃ cit kucāgreṣu ca saṃsthitāḥ
 babhūvur bhūṣaṇānīva śubhā bhūṣaṇarājayaḥ
aṃśukāntāś ca kāsāṃ cin mukhamārutakampitāḥ
 upary upari vaktrāṇāṃ vyādhūyante punaḥ punaḥ
tāḥ pātākā ivoddhūtāḥ patnīnāṃ ruciraprabhāḥ
 nānāvarṇasuvarṇānāṃ vaktramūleṣu rejire
vavalguś cātra kāsāṃ cit kuṇḍalāni śubhārciṣām
 mukhamārutasaṃsargān mandaṃ mandaṃ suyoṣitām
śarkarāsavagandhaḥ sa prakṛtyā surabhiḥ sukhaḥ
 tāsāṃ vadananiḥśvāsaḥ siṣeve rāvaṇaṃ tadā
rāvaṇānanaśaṅkāś ca kāś cid rāvaṇayoṣitaḥ
 mukhāni sma sapatnīnām upājighran punaḥ punaḥ
atyarthaṃ saktamanaso rāvaṇe tā varastriyaḥ
 asvatantrāḥ sapatnīnāṃ priyam evācaraṃs tadā
bāhūn upanidhāyānyāḥ pārihārya vibhūṣitāḥ
 aṃśukāni ca ramyāṇi pramadās tatra śiśyire
anyā vakṣasi cānyasyās tasyāḥ kā cit punar bhujam
 aparā tv aṅkam anyasyās tasyāś cāpy aparā bhujau
ūrupārśvakaṭīpṛṣṭham anyonyasya samāśritāḥ
 parasparaniviṣṭāṅgyo madasnehavaśānugāḥ
anyonyasyāṅgasaṃsparśāt prīyamāṇāḥ sumadhyamāḥ
 ekīkṛtabhujāḥ sarvāḥ suṣupus tatra yoṣitaḥ
anyonyabhujasūtreṇa strīmālāgrathitā hi sā
 māleva grathitā sūtre śuśubhe mattaṣaṭpadā
latānāṃ mādhave māsi phullānāṃ vāyusevanāt
 anyonyamālāgrathitaṃ saṃsaktakusumoccayam
vyativeṣṭitasuskantham anyonyabhramarākulam
 āsīd vanam ivoddhūtaṃ strīvanaṃ rāvaṇasya tat
uciteṣv api suvyaktaṃ na tāsāṃ yoṣitāṃ tadā
 vivekaḥ śakya ādhātuṃ bhūṣaṇāṅgāmbarasrajām
rāvaṇe sukhasaṃviṣṭe tāḥ striyo vividhaprabhāḥ
 jvalantaḥ kāñcanā dīpāḥ prekṣantānimiṣā iva
rājarṣipitṛdaityānāṃ gandharvāṇāṃ ca yoṣitaḥ
 rakṣasāṃ cābhavan kanyās tasya kāmavaśaṃ gatāḥ
na tatra kā cit pramadā prasahya; vīryopapannena guṇena labdhā
 na cānyakāmāpi na cānyapūrvā; vinā varārhāṃ janakātmajāṃ tu
na cākulīnā na ca hīnarūpā; nādakṣiṇā nānupacāra yuktā
 bhāryābhavat tasya na hīnasattvā; na cāpi kāntasya na kāmanīyā
babhūva buddhis tu harīśvarasya; yadīdṛśī rāghavadharmapatnī
 imā yathā rākṣasarājabhāryāḥ; sujātam asyeti hi sādhubuddheḥ
punaś ca so 'cintayad ārtarūpo; dhruvaṃ viśiṣṭā guṇato hi sītā
 athāyam asyāṃ kṛtavān mahātmā; laṅkeśvaraḥ kaṣṭam anāryakarma
