[mārk]
      gurubhir niyamair yukto bharato nāma pāvakaḥ
      agniḥ puṣṭimatir nāma tuṣṭaḥ puṣṭiṃ prayacchati
      bharaty eṣa prajāḥ sarvās tato bharata ucyate
agnir yas tu śivo nāma śaktipūjā paraś ca saḥ
      duḥkhārtānāṃ sa sarveṣāṃ śiva kṛt satataṃ śivaḥ
tapasas tu phalaṃ dṛṣṭvā saṃpravṛddhaṃ tapo mahat
      uddhartu kāmo matimān putro jajñe puraṃdaraḥ
ūṣmā caivoṣmaṇo jajñe so 'gnir bhūteṣu lakṣyate
      agniś cāpi manur nāma prājāpatyam akārayat
śambhum agnim atha prāhur brāhmaṇā vedapāragāḥ
      āvasathyaṃ dvijāḥ prāhur dīptam agniṃ mahāprabham
ūrjaḥ karān havyavāhān suvarṇasadṛśaprabhān
      agnis tapo hy ajanayat pañca yajñasutān iha
praśānte 'gnir mahābhāga pariśranto gavāṃ patiḥ
      asurāñ janayan ghorān martyāṃś caiva pṛthagvidhān
tapasaś ca manuṃ putraṃ bhānuṃ cāpy aṅgirāsṛjat
      bṛhadbhānuṃ tu taṃ prāhur brāhmaṇā vedapāragāḥ
bhānor bhāryā suprajā tu bṛhadbhāsā tu somajā
      asṛjetāṃ tu ṣaṭ putrāñ śṛṇu tāsāṃ prajā vidham
durbalānāṃ tu bhūtānāṃ tanuṃ yaḥ saṃprayacchati
     tam agniṃ baladaṃ prāhauḥ prathamaṃ bhānutaḥ sutam
yaḥ praśānteṣu bhūteṣu manyur bhavati dāruṇaḥ
     agniḥ sa manyumān nāma dvitīyo bhānutaḥ sutaḥ
darśe ca paurṇamāse ca yasyeha havir ucyate
     viṣṇur nāmeha yo 'gnis tu dhṛtimān nāma so 'ṅgirāḥ
indreṇa sahitaṃ yasya havir āgrayaṇaṃ smṛtam
     agnir āgrayaṇo nāma bhānor evānvayas tu saḥ
cāturbhāsyeṣu nityānāṃ haviṣāṃ yo niragrahaḥ
     caturbhiḥ sahitaḥ putrair bhānor evānvayas tu saḥ
niśāṃ tv ajanayat kanyām agnīṣomāv ubhau tathā
     manor evābhavad bhāryā suṣuve pañca pāvakān
pūjyate haviṣāgryeṇa cāturmāsyeṣu pāvakaḥ
     parjanyasahitaḥ śrīmān agnir vaiśvānaras tu saḥ
asya lokasya sarvasya yaḥ patiḥ paripaṭhyate
     so 'gnir viśvapatir nāma dvitīyo vai manoḥ sutaḥ
     tataḥ sviṣṭaṃ bhaved ājyaṃ sviṣṭakṛt paramaḥ smṛtaḥ
kanyā sā rohiṇī nāma hiraṇyakaśipoḥ sutā
     karmaṇāsau babhau bhāryā sa vahniḥ sa prajāpatiḥ
prāṇam āśritya yo dehaṃ pravartayati dehinām
     tasya saṃnihito nāma śabdarūpasya sādhanaḥ
śuklakṛṣṇa gatir devo yo bibharti hutāśanam
     akalmaṣaḥ kalmaṣāṇāṃ kartā krodhāśritas tu saḥ
kapilaṃ paramarṣiṃ ca yaṃ prāhur yatayaḥ sadā
     agniḥ sa kapilo nāma sāṃkhyayogapravartakaḥ
agnir yacchati bhūtāni yena bhūtāni nityadā
     karmasv iha vicitreṣu so 'graṇīr vahnir ucyate
imān anyān samasṛjat pāvakān prathitān bhuvi
     agnihotrasya duṣṭasya prāyacścittārtham albaṇān
saṃspṛśeyur yadānyonyaṃ kathaṃ cid vāyunāgnayaḥ
     iṣṭir aṣṭākapālena kāryā vai śucaye 'gnaye
dakṣiṇāgnir yadā dvābhyāṃ saṃsṛjeta tadā kila
     iṣṭir aṣṭākapālena kāryā vai vītaye 'gnaye
yady agnayo hi spṛśyeyur niveśasthā davāgninā
     iṣṭir aṣṭākapālena kāryā tu śucaye 'gnaye
agniṃ rajasvalā cet strī saṃspṛśed agnihotrikam
     iṣṭir aṣṭākapālena kāryā dasyumate 'gnaye
mṛtaḥ śrūyeta yo jīvan pareyuḥ paśavo yathā
     iṣṭir aṣṭākapālena kartavyābhimate 'gnaye
ārto na juhuyād agniṃ trirātraṃ yas tu brāhmaṇaḥ
     iṣṭir aṣṭākapālena kāryā syād uttarāgnaye
darśaṃ ca paurṇamāsaṃ ca yasya tiṣṭhet pratiṣṭhitam
     iṣṭir aṣṭākapālena kāryā pathikṛte 'gnaye
sūtikāgnir yadā cāgniṃ saṃspṛśed agnihotrikam
     iṣṭir aṣṭākapālena kāryā cāgnimate 'gnaye
