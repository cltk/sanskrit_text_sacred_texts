sītāṃ tu mohitāṃ dṛṣṭvā saramā nāma rākṣasī
 āsasādāśu vaidehīṃ priyāṃ praṇayinī sakhī
sā hi tatra kṛtā mitraṃ sītayā rakṣyamāṇayā
 rakṣantī rāvaṇād iṣṭā sānukrośā dṛḍhavratā
sā dadarśa sakhīṃ sītāṃ saramā naṣṭacetanām
 upāvṛtyotthitāṃ dhvastāṃ vaḍavām iva pāṃsuṣu
tāṃ samāśvāsayām āsa sakhī snehena suvratā
 uktā yad rāvaṇena tvaṃ pratyuktaṃ ca svayaṃ tvayā
sakhīsnehena tad bhīru mayā sarvaṃ pratiśrutam
 līnayā ganahe śūhye bhayam utsṛjya rāvaṇāt
 tava hetor viśālākṣi na hi me jīvitaṃ priyam
sa saṃbhrāntaś ca niṣkrānto yat kṛte rākṣasādhipaḥ
 tac ca me viditaṃ sarvam abhiniṣkramya maithili
na śakyaṃ sauptikaṃ kartuṃ rāmasya viditātmanaḥ
 vadhaś ca puruṣavyāghre tasminn evopapadyate
na caiva vānarā hantuṃ śakyāḥ pādapayodhinaḥ
 surā devarṣabheṇeva rāmeṇa hi surakṣitāḥ
dīrghavṛttabhujaḥ śrīmān mahoraskaḥ pratāpavān
 dhanvī saṃhananopeto dharmātmā bhuvi viśrutaḥ
vikrānto rakṣitā nityam ātmanaś ca parasya ca
 lakṣmaṇena saha bhrātrā kuśalī nayaśāstravit
hantā parabalaughānām acintyabalapauruṣaḥ
 na hato rāghavaḥ śrīmān sīte śatrunibarhaṇaḥ
ayuktabuddhikṛtyena sarvabhūtavirodhinā
 iyaṃ prayuktā raudreṇa māyā māyāvidā tvayi
śokas te vigataḥ sarvaḥ kalyāṇaṃ tvām upasthitam
 dhruvaṃ tvāṃ bhajate lakṣmīḥ priyaṃ prītikaraṃ śṛṇu
uttīrya sāgaraṃ rāmaḥ saha vānarasenayā
 saṃniviṣṭaḥ samudrasya tīram āsādya dakṣiṇam
dṛṣṭo me paripūrṇārthaḥ kākutsthaḥ sahalakṣmaṇaḥ
 sahitaiḥ sāgarāntasthair balais tiṣṭhati rakṣitaḥ
anena preṣitā ye ca rākṣasā laghuvikramaḥ
 rāghavas tīrṇa ity evaṃ pravṛttis tair ihāhṛtā
sa tāṃ śrutvā viśālākṣi pravṛttiṃ rākṣasādhipaḥ
 eṣa mantrayate sarvaiḥ sacivaiḥ saha rāvaṇaḥ
iti bruvāṇā saramā rākṣasī sītayā saha
 sarvodyogena sainyānāṃ śabdaṃ śuśrāva bhairavam
daṇḍanirghātavādinyāḥ śrutvā bheryā mahāsvanam
 uvāca saramā sītām idaṃ madhurabhāṣiṇī
saṃnāhajananī hy eṣā bhairavā bhīru bherikā
 bherīnādaṃ ca gambhīraṃ śṛṇu toyadanisvanam
kalpyante mattamātaṃgā yujyante rathavājinaḥ
 tatra tatra ca saṃnaddhāḥ saṃpatanti padātayaḥ
āpūryante rājamārgāḥ sainyair adbhutadarśanaiḥ
 vegavadbhir nadadbhiś ca toyaughair iva sāgaraḥ
śāstrāṇāṃ ca prasannānāṃ carmaṇāṃ varmaṇāṃ tathā
 rathavājigajānāṃ ca bhūṣitānāṃ ca rakṣasām
prabhāṃ visṛjatāṃ paśya nānāvarṇāṃ samutthitām
 vanaṃ nirdahato dharme yathārūpaṃ vibhāvasoḥ
ghaṇṭānāṃ śṛṇu nirghoṣaṃ rathānāṃ śṛṇu nisvanam
 hayānāṃ heṣamāṇānāṃ śṛṇu tūryadhvaniṃ yathā
udyatāyudhahastānāṃ rākṣasendrānuyāyinām
 saṃbhramo rakṣasām eṣa tumulo lomaharṣaṇaḥ
śrīs tvāṃ bhajati śokaghnī rakṣasāṃ bhayam āgatam
 rāmāt kamalapatrākṣi daityānām iva vāsavāt
avajitya jitakrodhas tam acintyaparākramaḥ
 rāvaṇaṃ samare hatvā bhartā tvādhigamiṣyati
vikramiṣyati rakṣaḥsu bhartā te sahalakṣmaṇaḥ
 yathā śatruṣu śatrughno viṣṇunā saha vāsavaḥ
āgatasya hi rāmasya kṣipram aṅkagatāṃ satīm
 ahaṃ drakṣyāmi siddhārthāṃ tvāṃ śatrau vinipātite
aśrūṇy ānandajāni tvaṃ vartayiṣyasi śobhane
 samāgamya pariṣvaktā tasyorasi mahorasaḥ
acirān mokṣyate sīte devi te jaghanaṃ gatām
 dhṛtām etāṃ bahūn māsān veṇīṃ rāmo mahābalaḥ
tasya dṛṣṭvā mukhaṃ devi pūrṇacandram ivoditam
 mokṣyase śokajaṃ vāri nirmokam iva pannagī
rāvaṇaṃ samare hatvā nacirād eva maithili
 tvayā samagraṃ priyayā sukhārho lapsyate sukham
samāgatā tvaṃ rāmeṇa modiṣyasi mahātmanā
 suvarṣeṇa samāyuktā yathā sasyena medinī
girivaram abhito 'nuvartamāno; haya iva maṇḍalam āśu yaḥ karoti
 tam iha śaraṇam abhyupehi devi; divasakaraṃ prabhavo hy ayaṃ prajānām
