atha rātryāṃ vyatītāyāṃ viśvāmitro mahāmuniḥ
 āpṛcchya tau ca rājānau jagāmottaraparvatam
viśvāmitro gate rājā vaidehaṃ mithilādhipam
 āpṛcchyātha jagāmāśu rājā daśarathaḥ purīm
atha rājā videhānāṃ dadau kanyādhanaṃ bahu
 gavāṃ śatasahasrāṇi bahūni mithileśvaraḥ
kambalānāṃ ca mukhyānāṃ kṣaumakoṭyambarāṇi ca
 hastyaśvarathapādātaṃ divyarūpaṃ svalaṃkṛtam
dadau kanyā pitā tāsāṃ dāsīdāsam anuttamam
 hiraṇyasya suvarṇasya muktānāṃ vidrumasya ca
dadau paramasaṃhṛṣṭaḥ kanyādhanam anuttamam
 dattvā bahudhanaṃ rājā samanujñāpya pārthivam
praviveśa svanilayaṃ mithilāṃ mithileśvaraḥ
 rājāpy ayodhyādhipatiḥ saha putrair mahātmabhiḥ
ṛṣīn sarvān puraskṛtya jagāma sabalānugaḥ
 gacchantaṃ tu naravyāghraṃ sarṣisaṃghaṃ sarāghavam
ghorāḥ sma pakṣiṇo vāco vyāharanti tatas tataḥ
 bhaumāś caiva mṛgāḥ sarve gacchanti sma pradakṣiṇam
tān dṛṣṭvā rājaśārdūlo vasiṣṭhaṃ paryapṛcchata
 asaumyāḥ pakṣiṇo ghorā mṛgāś cāpi pradakṣiṇāḥ
 kim idaṃ hṛdayotkampi mano mama viṣīdati
rājño daśarathasyaitac chrutvā vākyaṃ mahān ṛṣiḥ
 uvāca madhurāṃ vāṇīṃ śrūyatām asya yat phalam
upasthitaṃ bhayaṃ ghoraṃ divyaṃ pakṣimukhāc cyutam
 mṛgāḥ praśamayanty ete saṃtāpas tyajyatām ayam
teṣāṃ saṃvadatāṃ tatra vāyuḥ prādur babhūva ha
 kampayan medinīṃ sarvāṃ pātayaṃś ca drumāṃḥ śubhān
tamasā saṃvṛtaḥ sūryaḥ sarvā na prababhur diśaḥ
 bhasmanā cāvṛtaṃ sarvaṃ saṃmūḍham iva tad balam
vasiṣṭha ṛṣayaś cānye rājā ca sasutas tadā
 sasaṃjñā iva tatrāsan sarvam anyad vicetanam
tasmiṃs tamasi ghore tu bhasmacchanneva sā camūḥ
 dadarśa bhīmasaṃkāśaṃ jaṭāmaṇḍaladhāriṇam
kailāsam iva durdharṣaṃ kālāgnim iva duḥsaham
 jvalantam iva tejobhir durnirīkṣyaṃ pṛthagjanaiḥ
skandhe cāsajya paraśuṃ dhanur vidyudgaṇopamam
 pragṛhya śaramukhyaṃ ca tripuraghnaṃ yathā haram
taṃ dṛṣṭvā bhīmasaṃkāśaṃ jvalantam iva pāvakam
 vasiṣṭhapramukhā viprā japahomaparāyaṇāḥ
 saṃgatā munayaḥ sarve saṃjajalpur atho mithaḥ
kac cit pitṛvadhāmarṣī kṣatraṃ notsādayiṣyati
 pūrvaṃ kṣatravadhaṃ kṛtvā gatamanyur gatajvaraḥ
 kṣatrasyotsādanaṃ bhūyo na khalv asya cikīrṣitam
evam uktvārghyam ādāya bhārgavaṃ bhīmadarśanam
 ṛṣayo rāma rāmeti madhurāṃ vācam abruvan
pratigṛhya tu tāṃ pūjām ṛṣidattāṃ pratāpavān
 rāmaṃ dāśarathiṃ rāmo jāmadagnyo 'bhyabhāṣata
