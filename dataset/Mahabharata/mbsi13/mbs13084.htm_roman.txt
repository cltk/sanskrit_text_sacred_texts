[devāh]
      asuras tārako nāma tvayā dattavaraḥ prabho
      surān ṛṣīṃś ca kliśnāti vadhas tasya vidhīyatām
tasmād bhayaṃ samutpannam asmākaṃ vai pitāmaha
      paritrāyasva no deva na hy anyā gatir asti naḥ
[br]
      samo 'haṃ sarvabhūtānām adharmaṃ neha rocaye
      hanyatāṃ tārakaḥ kṣipraṃ surarṣigaṇabādhakaḥ
vedā dharmā ca notsādaṃ gaccheyuḥ surasattamāḥ
      vihitaṃ pūrvam evātra mayā vai vyetu vo jvaraḥ
[devāh]
      varadānād bhagavato daiteyo balagarvitaḥ
      devair na śakyate hantuṃ sa kathaṃ praśamaṃ vrajet
sa hi naiva sma devānāṃ nāsurāṇāṃ na rakṣasām
      vadhyaḥ syām iti jagrāha varaṃ tvattaḥ pitāmaha
devāś ca śaptā rudrāṇyā prajocchede purā kṛte
      na bhaviṣyati vo 'patyam iti sarvajagatpate
[br]
      hutāśano na tatrāsīc chāpakāle surottamāḥ
      sa utpādayitāpatyaṃ vadhārthaṃ tridaśadviṣām
tad vai sarvān atikramya devadānavarākṣasān
      mānuṣān atha gandharvān nāgān atha ca pakṣiṇaḥ
astreṇāmogha pātena śaktyā taṃ ghātayiṣyati
     yato vo bhayam utpannaṃ ye cānye suraśatravaḥ
sanātano hi saṃkalpaḥ kāma ity abhidhīyate
     rudrasya tejaḥ praskannam agnau nipatitaṃ ca tat
tat tejo 'gnir mahad bhūtaṃ dvitīyam iva pāvakam
     vadhārthaṃ devaśatrūṇāṃ gaṅgāyāṃ janayiṣyati
sa tu nāvāpa taṃ śāpaṃ naṣṭaḥ sa hutabhuk tadā
     tasmād vo bhayahṛd devāḥ samutpatsyati pāvakiḥ
anviṣyatāṃ vai jvalanas tathā cādya niyujyatām
     tārakasya vadhopāyaḥ kathito vai mayānaghāḥ
na hi tejasvināṃ śāpās tejaḥsu prabhavanti vai
     balāny atibalaṃ prāpya na balāni bhavanti vai
hanyād avadhyān varadān api caiva tapasvinaḥ
     saṃkalpābhiruciḥ kāmaḥ sanātana tamo 'nalaḥ
jagatpatir anirdeśyaḥ sarvagaḥ sarvabhāvanaḥ
     hṛcchayaḥ sarvabhūtānāṃ jyeṣṭho rudrād api prabhuḥ
anviṣyatāṃ sa tu kṣipraṃ tejorāśir hutāśanaḥ
     sa vo manogataṃ kāmaṃ devaḥ saṃpādayiṣyati
etad vākyam upaśrutya tato devā mahātmanaḥ
     jagmuḥ saṃsiddha saṃkalpāḥ paryeṣanto vibhāvasum
tatas trailokyam ṛṣayo vyacinvanta suraiḥ saha
     kāṅkṣanto darśanaṃ vahneḥ sarve tadgatamānasāḥ
pareṇa tapasā yuktāḥ śrīmanto lokaviśrutāḥ
     lokān anvacaran siddhāḥ sarva eva bhṛgūdvaha
     naṣṭam ātmani saṃlīnaṃ nādhijagmur hutāśanam
tataḥ saṃjātasaṃtrāsān agner darśanalālasān
     jale caraḥ klāntamanās tejasāgneḥ pradīpitaḥ
     uvāca devān maṇḍūko rasātalatalotthitaḥ
rasātalatale devā vasaty agnir iti prabho
     saṃtāpad iha saṃprāptaḥ pāvakaprabhavād aham
sa saṃsupto jale devā bhagavān havyavāhanaḥ
     apaḥ saṃsṛjya tejobhis tena saṃtāpitā vayam
tasya darśanam iṣṭaṃ vo yadi devā vibhāvasoḥ
     tatrainam abhigacchadhvaṃ kāryaṃ vo yadi vahninā
gamyatāṃ sādhayiṣyāmo vayaṃ hy agnibhayāt surāḥ
     etāvad uktvā maṇḍūkas tvarito jalam āviśat
hutāśanas tu bubudhe maṇḍūkasyātha paiśunam
     śaśāpa sa tam āsādya na rasān vetsyasīti vai
taṃ sa saṃyujya śāpena maṇḍūkaṃ pāvako yayau
     anyatra vāsāya vibhur na ca devān adarśayat
devās tv anugrahaṃ cakrur maṇḍūkānāṃ bhṛgūdvaha
     yat tac chṛṇu mahābāho gadato mama sarvaśaḥ
[devāh]
     agi śāpād ajihvāpi rasajñānabahiṣkṛtāḥ
     sarasvatīṃ bahuvidhāṃ yūyam uccārayiṣyatha
bilavāsa gatāṃś caiva nirādānān acetasaḥ
     gatāsūn api vaḥ śuṣkān bhūmiḥ saṃdhārayiṣyati
     tamo gatāyām api ca niśāyāṃ vicariṣyatha
ity uktvā tāṃs tato devāḥ punar eva mahīm imām
     parīyur jvalanasyārthe na cāvindan hutāśanam
atha tān dviradaḥ kaś cit surendra dviradopamaḥ
     aśvatthastho 'gir ity evaṃ prāha devān bhṛgūdvaha
śaśāpa jvalanaḥ sarvān dviradān krodhamūrchitaḥ
     pratīpā bhavatāṃ jihvā bhavitrīti bhṛgūdvaha
ity uktvā niḥsṛto 'śvatthād agnir vāraṇasūcitaḥ
     praviveśa śamī garbham atha vahniḥ suṣupsayā
anugrahaṃ tu nāgānāṃ yaṃ cakruḥ śṛṇu taṃ prabho
     devā bhṛgukulaśreṣṭha prītāḥ satyaparākramāḥ
[devāh]
     pratīpayā jihvayāpi sarvāhārān kariṣyatha
     vācaṃ coccārayiṣyadhvam uccair avyañjitākṣaram
     ity uktvā punar evāgnim anusasrur divaukasaḥ
aśvatthān niḥsṛtaś cāgniḥ śamī garbhagatas tadā
     śukena khyāpito vipra taṃ devāḥ samupādravan
śaśāpa śukam agnis tu vāg vihīno bhaviṣyasi
     jihvāṃ cāvartayām āsa tasyāpi hutabhuk tadā
dṛṣṭvā tu jvalanaṃ devāḥ śukam ūcur dayānvitāḥ
     bhavitā na tvam atyantaṃ śakune naṣṭavāg iti
āvṛttajihvasya sato vākyaṃ kāntaṃ bhaviṣyati
     bālasyeva pravṛddhasya kalam avyaktam adbhutam
ity uktvā taṃ śamī garbhe vahnim ālakṣya devatāḥ
     tad evāyatanaṃ cakruḥ puṇyaṃ sarvakriyāsv api
tataḥ prabhṛti cāpy agniḥ śamī garbheṣu dṛśyate
     utpādane tathopāyam anujagmuś ca mānavāḥ
āpo rasātale yās tu saṃsṛṣṭāś citrabhānunā
     tāḥ parvata prasravaṇair ūṣmāṃ muñcanti bhārgava
     pāvakenādhiśayatā saṃtaptās tasya tejasā
tato 'gnir devatā dṛṣṭvā babhūva vyathitas tadā
     kim āgamanam ity evaṃ tān apṛcchata pāvakaḥ
tam ūcur vibudhāḥ sarve te caiva paramarṣayaḥ
     tvāṃ niyokṣyāmahe kārye tad bhavān kartum arhati
     kṛte ca tasmin bhavitā tavāpi sumahān guṇaḥ
[agni]
     brūta yad bhavatāṃ kāryaṃ sarvaṃ kartāsmi tat surāḥ
     bhavatāṃ hi niyojyo 'haṃ mā vo 'trāstu vicāraṇā
[devāh]
     asuras tārako nāma brahmaṇo varadarpitaḥ
     asmān prabādhate vīryād vadhas tasya vidhīyatām
imān devagaṇāṃs tāta prajāpatigaṇāṃs tathā
     ṛṣīṃś cāpi mahābhāgān paritrāyasva pāvaka
apatyaṃ tejasā yuktaṃ pravīraṃ janaya prabho
     yad bhayaṃ no 'surāt tasmān nāśayed dhavyavāhana
śaptānāṃ no mahādevyā nānyad asti parāyaṇam
     anyatra bhavato vīryaṃ tasmāt trāyasva nas tataḥ
ity uktaḥ sa tathety uktvā bhagāvān havyakavya bhuk
     jagāmātha durādharṣo gaṅgāṃ bhāgīrathīṃ prati
tayā cāpy abhavan miśro garbhaś cāsyābhavat tadā
     vavṛdhe sa tadā garbhaḥ kakṣe kṛṣṇa gatir yathā
tejasā tasya garbhasya gaṅgā vihvalacetanā
     saṃtāpam agamat tīvraṃ sā soḍhuṃ na śaśāka ha
āhite jvalanenātha garbhe tejaḥsamanvite
     gaṅgāyām asuraḥ kaś cid bhairavaṃ nādam utsṛjat
abuddhāpatitenātha nādena vipulena sā
     vitrastodbhrānta nayanā gaṅgā viplutalocanā
     visaṃjñā nāśakad garbhaṃ saṃdhārayitum ātmanā
sā tu tejaḥ parītāṅgī kampamānā ca jāhnavī
     uvāca vacanaṃ vipra tadā garbhabaloddhatā
     na te śaktāsmi bhagavaṃs tejaso 'sya vidhāraṇe
vimūḍhāsmi kṛtānena tathāsvāsthyaṃ kṛtaṃ param
     vihvalā cāsmi bhagavaṃs tejo naṣṭaṃ ca me 'nagha
dhāraṇe nāsya śaktāhaṃ garbhasya tapatāṃ vara
     utsrakṣye 'ham imaṃ duḥkhān na tu kāmāt kathaṃ cana
na cetaso 'sti saṃsparśo mama deva vibhāvaso
     āpad arthe hi saṃbandhaḥ susūkṣmo 'pi mahādyute
yad atra guṇasaṃpannam itaraṃ vā hutāśana
     tvayy eva tad ahaṃ manye dharmādharmau ca kevalau
tāmuvāca tato vahnir dhāryatāṃ dhāryatām ayam
     garbho mat tejasā yukto mahāguṇaphalodayaḥ
śaktā hy asi mahīṃ kṛtsnāṃ voḍhuṃ dhārayituṃ tathā
     na hi te kiṃ cid aprāpyaṃ mad reto dhāraṇād ṛte
sā vahninā vāryamāṇā devaiś cāpi sarid varā
     samutsasarja taṃ garbhaṃ merau girivare tadā
samarthā dhāraṇe cāpi rudra tejaḥ pradharṣitā
     nāśakat taṃ tadā garbhaṃ saṃdhārayitum ojasā
sā samutsṛjya taṃ duḥkhād dīptavaiśvānara prabham
     darśayām āsa cāgnis tāṃ tadā gaṅgāṃ bhṛgūdvaha
     papraccha saritāṃ śreṣṭhāṃ kac cid garbhaḥ sukhodayaḥ
kīdṛg varṇo 'pi vā devi kīdṛg rūpaś ca dṛśyate
     tejasā kena vā yuktaḥ sarvam etad bravīhi me
[gangā]
     jātarūpaḥ sa garbho vai tejasā tvam ivānala
     suvarṇo vimalo dīptaḥ parvataṃ cāvabhāsayat
padmotpalavimiśrāṇāṃ hradānām iva śītalaḥ
     gandho 'sya sa kadambānāṃ tulyo vai tapatāṃ vara
tejasā tasya garbhasya bhāskarasyeva raśmibhiḥ
     yad dravyaṃ parisaṃsṛṣṭaṃ pṛthivyāṃ parvateṣu vā
     tat sarvaṃ kāñcanī bhūtaṃ samantāt pratyadṛśyata
paryadhāvata śailāṃś ca nadīḥ prasravaṇāni ca
     vyadīpayat tejasā ca trailokyaṃ sa carācaram
evaṃrūpaḥ sa bhagavān putras te havyavāhana
     sūryavaiśvānara samaḥ kāntyā soma ivāparaḥ
     evam uktvā tu sā devī tatraivāntaradhīyata
pāvakaś cāpi tejasvī kṛtvā kāryaṃ divaukasām
     jagāmeṣṭaṃ tato deśaṃ tadā bhārgavanandana
etaiḥ karma guṇair loke nāmāgneḥ parigīyate
     hiraṇyaretā iti vai ṛṣibhir vibudhais tathā
     pṛthivī ca tadā devī khyātā vasumatīti vai
sa tu garbho mahātejā gāṅgeyaḥ pāvakodbhavaḥ
     divyaṃ śaravaṇaṃ prāpya vavṛdhe 'dbhutadarśanaḥ
dadṛśuḥ kṛttikās taṃ tu bālārkasadṛśadyutim
     jātasnehāś ca taṃ bālaṃ pupuṣuḥ stanya visravaiḥ
tataḥ sa kārttikeyatvam avāpa paramadyutiḥ
     skannatvāt skandatāṃ cāpi guhāvāsād guho 'bhavat
evaṃ suvarṇam utpannam apatyaṃ jātavedasaḥ
     tatra jāmbūnadaṃ śreṣṭhaṃ devānām api bhūṣaṇam
tataḥ prabhṛti cāpy etaj jātarūpam udāhṛtam
     yat suvarṇaṃ sa bhagavān agnir īśaḥ prajāpatiḥ
pavitrāṇāṃ pavitraṃ hi kanakaṃ dvijasattama
     agnī ṣomātmakaṃ caiva jātarūpam udāhṛtam
ratnānām uttamaṃ ratnaṃ bhūṣaṇānāṃ tathottamam
     pavitraṃ ca pavitrāṇāṃ maṅgalānāṃ ca maṅgalam
