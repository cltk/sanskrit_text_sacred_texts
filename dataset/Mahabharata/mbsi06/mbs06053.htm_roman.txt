[s]
      tato vyūḍheṣv anīkeṣu tāvakeṣv itareṣu ca
      dhanaṃjayo rathānīkam avadhīt tava bhārata
      śarair atiratho yuddhe pātayan rathayūthapān
te vadhyamānāḥ pārthena kāleneva yugakṣaye
      dhārtarāṣṭrā raṇe yattāḥ pāṇḍavān pratyayodhayan
      prārthayānā yaśo dīptaṃ mṛtyuṃ kṛtvā nivartanam
ekāgramanaso bhūtvā pāṇḍavānāṃ varūthinīm
      babhañjur bahuśo rājaṃs te cābhajyanta saṃyuge
dravadbhir atha bhagnaiś ca parivartadbhir eva ca
      pāṇḍavaiḥ kauravaiś caiva na prajñāyata kiṃ cana
udatiṣṭhad rajo bhaumaṃ chādayānaṃ divākaram
      diśaḥ pratidiśo vāpi tatra jajñuḥ kathaṃ cana
anumānena saṃjñābhir nāmagotraiś ca saṃyuge
      vartate sma tadā yuddhaṃ tatra tatra viśāṃ pate
na vyūho bhidyate tatra kauravāṇāṃ kathaṃ cana
      rakṣitaḥ satyasaṃdhena bhāradvājena dhīmatā
tathaiva pāṇḍaveyānāṃ rakṣitaḥ savyasācinā
      nābhidhyata mahāvyūho bhīmena ca surakṣitaḥ
senāgrād abhiniṣpatya prāyudhyaṃs tatra mānavāḥ
      ubhayoḥ senayo rājan vyatiṣakta rathadvipāḥ
hayārohair hayārohāḥ pātyante sma mahāhave
     ṛṣṭibhir vimalāgrābhiḥ prāsair api ca saṃyuge
rathī ratninam āsādya śaraiḥ kanakabhūṣaṇaiḥ
     pātayām āsa samare tasminn atibhayaṃ kare
gajārohā gajārohān nārācaśaratomaraiḥ
     saṃsaktāḥ pātayām āsus tava teṣāṃ ca saṃghaśaḥ
pattisaṃghā raṇe pattīn bhiṇḍipāla paraśvadhaiḥ
     nyapātayanta saṃhṛṣṭāḥ parasparakṛtāgasaḥ
padātī rathinaṃ saṃkhye rathī cāpi padātinam
     nyapātayac chitaiḥ śastraiḥ senayor ubhayor api
gajārohā hayārohān pātayāṃ cakrire tadā
     hayārohā gajasthāṃś ca tad adbhutam ivābhavat
gajāroha varaiś cāpi tatra tatra padātayaḥ
     pātitāḥ samadṛśyanta taiś cāpi gajayodhinaḥ
pattisaṃghā hayārohaiḥ sādisaṃghāś ca pattibhiḥ
     pātyamānā vyadṛśyanta śataśo 'tha sahasraśaḥ
dhvajais tatrāpaviddhaiś ca kārmukais tomarais tathā
     prāsais tathā gadābhiś ca parighaiḥ kampanais tathā
śaktibhiḥ kavacaiś citraiḥ kaṇapair aṅkuśair api
     nistriṃśair vimalaiś cāpi svarṇapuṅkhaiḥ śarais tathā
paristomaiḥ kuthābhiś ca kambalaiś ca mahādhanaiḥ
     bhūr bhāti bharataśreṣṭha sragdāmair iva citritā
narāśvakāyaiḥ patitair dantibhiś ca mahāhave
     agamyarūpā pṛthivī māṃsaśoṇitakardamā
praśaśāma rajo bhaumaṃ vyukṣitaṃ raṇaśoṇitaiḥ
     diśaś ca vimalāḥ sarvāḥ saṃbabhūvur janeśvara
utthitāny agaṇeyāni kabandhāni samantataḥ
     cihnabhūtāni jagato vināśārthāya bhārata
tasmin yuddhe mahāraudre vartamāne sudāruṇe
     pratyadṛśyanta rathino dhāvamānāḥ samantataḥ
tato droṇaś ca bhīṣmaś ca saindhavaś ca jayadrathaḥ
     purumitro vikarṇaś ca śakuniś cāpi saubalaḥ
ete samaradurdharṣāḥ siṃhatulyaparākramāḥ
     pāṇḍavānām anīkāni babhañjuḥ sma punaḥ punaḥ
tathaiva bhīmaseno 'pi rākṣasaś ca ghaṭotkacaḥ
     sātyakiś cekitānaś ca draupadeyāś ca bhārata
tāvakāṃs tava putrāṃś ca sahitān sarvarājabhiḥ
     drāvayām āsur ājau te tridaśā dānavān iva
tathā te samare 'nyonyaṃ nighnantaḥ kṣatriyarṣabhāḥ
     raktokṣitā ghorarūpā virejur dānavā iva
vinirjitya ripūn vīrāḥ senayor ubhayor api
     vyadṛśyanta mahāmātrā grahā iva nabhastale
tato rathasahasreṇa putro duryodhanas tava
     abhyayāt pāṇḍavān yuddhe rākṣasaṃ ca ghaṭotkacam
tathaiva pāṇḍavāḥ sarve mahatyā senayā saha
     droṇa bhīṣmau raṇe śūrau pratyudyayur ariṃdamau
kirīṭī tu yayau kruddhaḥ samarthān pārthivottamān
     ārjuniḥ sātyakiś caiva yayatuḥ saubalaṃ balam
tataḥ pravavṛte bhūyaḥ saṃgrāmo lomaharṣaṇaḥ
     tāvakānāṃ pareṣāṃ ca samare vijigīṣatām
