[ṣ]
      atha tām abravīd dṛṣṭvā nahuṣo devarāṭ tadā
      trayāṇām api lokānām aham indraḥ śucismite
      bhajasva māṃ varārohe patitve varavarṇini
evam uktā tu sā devī nahuṣeṇa pativratā
      prāvepata bhayodvignā pravāte kadalī yathā
namasya sā tu brahmāṇaṃ kṛtvā śirasi cāñjalim
      devarājam athovāca nahuṣaṃ ghoradarśanam
kālam icchāmy ahaṃ labdhuṃ kiṃ cit tvattaḥ sureśvara
      na hi vijñāyate śakraḥ prāptaḥ kiṃ vā kva vā gataḥ
tattvam etat tu vijñāya yadi na jñāyate prabho
      tato 'haṃ tvām upasthāsye satyam etad bravīmi te
      evam uktaḥ sa indrāṇyā nahuṣaḥ prītimān abhūt
evaṃ bhavatu suśroṇiyathā mām abhibhāṣase
      jñātvā cāgamanaṃ kāryaṃ satyam etad anusmareḥ
nahuṣeṇa visṛṣṭā ca niścakrāma tataḥ śubhā
      bṛhaspatiniketaṃ sā jagāma ca tapasvinī
tasyāḥ saṃśrutya ca vaco devāḥ sāgnipurogamāḥ
      mantrayām āsur ekāgrāḥ śakrārthaṃ rājasattama
devadevena saṃgamya viṣṇunā prabhaviṣṇunā
      ūcuś cainaṃ samudvignā vākyaṃ vākyaviśāradāḥ
brahmahatyābhibhūto vai śakraḥ suragaṇeśvaraḥ
     gatiś ca nas tvaṃ deveśa pūrvajo jagataḥ prabhuḥ
     rakṣārthaṃ sarvabhūtānāṃ viṣṇutvam upajagmivān
tvadvīryān nihate vṛtre vāsavo brahmahatyayā
     vṛtaḥ suragaṇaśreṣṭha mokṣaṃ tasya vinirdiśa
teṣāṃ tad vacanaṃ śrutvā devānāṃ viṣṇur abravīt
     mām eva yajatāṃ śakraḥ pāvayiṣyāmi vajriṇam
puṇyena hayamedhena mām iṣṭvā pākaśāsanaḥ
     punar eṣyati devānām indratvam akutobhayaḥ
svakarmabhiś ca nahuṣo nāśaṃ yāsyati durmatiḥ
     kaṃ cit kālam imaṃ devā marṣayadhvam atandritāḥ
śrutvā viṣṇoḥ śubhāṃ satyāṃ tāṃ vāṇīm amṛtopamām
     tataḥ sarve suragaṇāḥ sopādhyāyāḥ saharṣibhiḥ
     yatra śakro bhayodvignas taṃ deśam upacakramuḥ
tatrāśvamedhaḥ sumahān mahendrasya mahātmanaḥ
     vavṛte pāvanārthaṃ vai brahmahatyāpaho nṛpa
vibhajya brahmahatyāṃ tu vṛkṣeṣu ca nadīṣu ca
     parvateṣu pṛthivyāṃ ca strīṣu caiva yudhiṣṭhira
saṃvibhajya ca bhūteṣu visṛjya ca sureśvaraḥ
     vijvaraḥ pūtapāpmā ca vāsavo 'bhavad ātmavān
akampyaṃ nahuṣaṃ sthānād dṛṣṭvā ca balasūdanaḥ
     tejo ghnaṃ sarvabhūtānāṃ varadānāc ca duḥsaham
tataḥ śacīpatir vīraḥ punar eva vyanaśyata
     adṛśyaḥ sarvabhūtānāṃ kālākāṅkṣī cacāra ha
pranaṣṭe tu tataḥ śakre śacī śokasamanvitā
     hā śakreti tadā devī vilalāpa suduḥkhitā
yadi dattaṃ yadi hutaṃ guravas toṣitā yadi
     ekabhartṛtvam evāstu satyaṃ yady asti vā mayi
puṇyāṃ cemām ahaṃ divyāṃ pravṛttām uttarāyaṇe
     devīṃ rātriṃ namasyāmi sidhyatāṃ me manorathaḥ
prayatā caniśāṃ devīm upātiṣṭhata tatra sā
     pativratātvāt satyena sopaśrutim athākarot
yatrāste devarājo 'sau taṃ deśaṃ darśayasva me
     ity āhopaśrutiṃ devī satyaṃ satyena dṛśyatām
