[v]
      prātar utthāya kṛṣṇas tu kṛtavān sarvam āhnikam
      brāhmaṇair abhyanujñātaḥ prayayau nagaraṃ prati
taṃ prayāntaṃ mahābāhum anujñāpya tato nṛpa
      paryavartanta te sarve vṛkasthalanivāsinaḥ
dhārtarāṣṭrās tam āyāntaṃ pratyujjagmuḥ svalaṃkṛtāḥ
      duryodhanam ṛte sarve bhīṣmadroṇakṛpādayaḥ
paurāś ca bahulā rājan hṛṣīkeśaṃ didṛkṣavaḥ
      yānair bahuvidhair anye padbhir eva tathāpare
sa vai pathi samāgamya bhīṣmeṇākliṣṭa karmaṇā
      droṇena dhārtarāṣṭraiś ca tair vṛto nagaraṃ yayau
kṛṣṇa saṃmānanārthaṃ ca nagaraṃ samalaṃkṛtam
      babhūvū rājamārgāś ca bahuratnasamācitāḥ
na sma kaś cid gṛhe rājaṃs tad āsīd bharatarṣabha
      na strī na vṛddho na śiśur vāsudeva didṛkṣayā
rājamārge narā na sma saṃbhavanty avaniṃ gatāḥ
      tathā hi sumahad rājan hṛṣīkeśa praveśane
āvṛtāni varastrībhir gṛhāṇi sumahānty api
      pracalantīva bhāreṇa dṛśyante sma mahītale
tathā ca gatimantas te vāsudevasya vājinaḥ
     pranaṣṭagatayo 'bhūvan rājamārge narair vṛte
sa gṛhaṃ dhṛtarāṣṭrasya prāviśac chatrukarśanaḥ
     pāṇḍuraṃ puṇḍarīkākṣaḥ prāsādair upaśobhitam
tisraḥ kakṣyā vyatikramya keśavo rājaveśmanaḥ
     vaicitra vīryaṃ rājānam abhyagacchad ariṃdamaḥ
ahyāgacchati dāśārhe prajñā cakṣur nareśvaraḥ
     sahaiva droṇa bhīṣmābhyām udatiṣṭhan mahāyaśāḥ
kṛpaś ca somadattaś ca mahārājaś ca bāhlikaḥ
     āsanebhyo 'calan sarve pūjayanto janārdanam
tato rājānam āsādya dhṛtarāṣṭraṃ yaśasvinam
     sa bhīṣmaṃ pūjayām āsa vārṣṇeyo vāgbhir añjasā
teṣu dharmānupūrvīṃ tāṃ prayujya madhusūdanaḥ
     yathā vayaḥ samīyāya rājabhis tatra mādhavaḥ
atha droṇaṃ saputraṃ sa bāhlīkaṃ ca yaśasvinam
     kṛpaṃ ca somadattaṃ ca samīyāya janārdanaḥ
tatrāsīd ūrjitaṃ mṛṣṭaṃ kāñcanaṃ mahad āsanam
     śāsanād dhṛtarāṣṭrasya tatropāviśad acyutaḥ
atha gāṃ madhuparkaṃ cāpy udakaṃ ca janārdane
     upajahrur yathānyāyaṃ dhṛtarāṣṭra purohitāḥ
kṛtātithyas tu govindaḥ sarvān parihasan kurūn
     āste saṃbandhakaṃ kurvan kurubhiḥ parivāritaḥ
so 'rcito dhṛtarāṣṭreṇa pūjitaś ca mahāyaśāḥ
     rājānaṃ samanujñāpya nirākrāmad ariṃdamaḥ
taiḥ sametya yathānyāyaṃ kurubhiḥ kurusaṃsadi
     vidurāvasathaṃ ramyam upātiṣṭhata mādhavaḥ
viduraḥ sarvakalyāṇair abhigamya janārdanam
     arcayām āsa dāśārhaṃ sarvakāmair upasthitam
kṛtātithyaṃ tu govindaṃ viduraḥ sarvadharmavit
     kuśalaṃ pāṇḍuputrāṇām apṛcchan madhusūdanam
prīyamāṇasya suhṛdo viduṣo buddhisattamaḥ
     dharmanityasya ca tadā gatadoṣasya dhīmataḥ
tasya sarvaṃ savistāraṃ pāṇḍavānāṃ viceṣṭitam
     kṣattur ācaṣṭa dāśārhaḥ sarvapratyakṣadarśivān
