[l]
      bharadvājas tu kaunteya kṛtvā svādhyāyam āhnikam
      samit kalāpam ādāya praviveśa svam āśramam
taṃ sma dṛṣṭvā purā sarve pratyuttiṣṭhanti pāvakāḥ
      na tv enam upatiṣṭhanti hataputraṃ tadāgnayaḥ
vaikṛtaṃ tv agnihotre sa lakṣayitvā mahātapāḥ
      tam andhaṃ śūdram āsīnaṃ gṛhapālam athābravīt
kiṃ nu me nāgnayaḥ śūdra pratinandanti darśanam
      tvaṃ cāpi na yathāpūrvaṃ kac cit kṣemam ihāśrame
kac cin na raibhyaṃ putro me gatavān alpacetanaḥ
      etad ācakṣva me śīghraṃ na hi me śudhyate manāḥ
[ṣū]
      raibhyaṃ gato nūnam asau sutas te mandacetanaḥ
      tathā hi nihataḥ śete rākṣasena balīyasā
prakālyamānas tenāyaṃ śūlahastena rakṣasā
      agnyāgāraṃ prati dvāri mayā dorbhyāṃ nivāritaḥ
tataḥ sa nihato hy atra jalakāmo 'śucir dhruvam
      saṃbhāvito hi tūrṇena śūlahastena rakṣasā
[l]
      bharadvājas tu śūdrasya tac chrutvā vipriyaṃ vacaḥ
      gatāsuṃ putram ādāya vilalāpa suduḥkhitaḥ
brāhmaṇānāṃ kilārthāya nanu tvaṃ taptavāṃs tapaḥ
     dvijānām anadhītā vai vedāḥ saṃpratibhāntv iti
tathā kalyāṇa śīlas tvaṃ brāhmaṇeṣu mahātmasu
     anāgāḥ sarvabhūteṣu karkaśatvam upeyivān
pratisiddho mayā tāta raibhyāvasatha darśanāt
     gatavān eva taṃ kṣudraṃ kālāntakayamopamam
yaḥ sa jānan mahātejā vṛddhasyaikaṃ mamātmajam
     gatavān eva kopasya vaśaṃ paramadurmatiḥ
putraśokam anuprāpya eṣa raibhyasya karmaṇā
     tyakṣyāmi tvām ṛte putra prāṇān iṣṭatamān bhuvi
yathāhaṃ putraśokena dehaṃ tyakṣyāmi kilbisī
     tathā jyeṣṭhaḥ suto raibhyaṃ hiṃsyāc chīghram anāgasam
sukhino vai narā yeṣāṃ jātyā putro na vidyate
     te putraśokam aprāpya vicaranti yathāsukham
ye tu putrakṛtāc chokād bhṛśaṃ vyākulacetasaḥ
     śapantīṣṭān sakhīn ārthās tebhyaḥ pāpataro nu kaḥ
parāsuś ca suto dṛṣṭaḥ śaptaś ceṣṭaḥ sakhā mayā
     īdṛśīm āpadaṃ ko nu dvitīyo 'nubhaviṣyati
vilapyaivaṃ bahuvidhaṃ bharadvājo 'dahat sutam
     susamiddhaṃ tataḥ paścāt praviveśa hutāśanam
