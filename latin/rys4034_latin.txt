tathā bruvāṇaṃ saumitriṃ pradīptam iva tejasā
 abravīl lakṣmaṇaṃ tārā tārādhipanibhānanā
naivaṃ lakṣmaṇa vaktavyo nāyaṃ paruṣam arhati
 harīṇām īśvaraḥ śrotuṃ tava vaktrād viśeṣataḥ
naivākṛtajñaḥ sugrīvo na śaṭho nāpi dāruṇaḥ
 naivānṛtakatho vīra na jihmaś ca kapīśvaraḥ
upakāraṃ kṛtaṃ vīro nāpy ayaṃ vismṛtaḥ kapiḥ
 rāmeṇa vīra sugrīvo yad anyair duṣkaraṃ raṇe
rāmaprasādāt kīrtiṃ ca kapirājyaṃ ca śāśvatam
 prāptavān iha sugrīvo rumāṃ māṃ ca paraṃtapa
suduḥkhaṃ śāyitaḥ pūrvaṃ prāpyedaṃ sukham uttamam
 prāptakālaṃ na jānīte viśvāmitro yathā muniḥ
ghṛtācyāṃ kila saṃsakto daśavarṣāṇi lakṣmaṇa
 aho 'manyata dharmātmā viśvāmitro mahāmuniḥ
sa hi prāptaṃ na jānīte kālaṃ kālavidāṃ varaḥ
 viśvāmitro mahātejāḥ kiṃ punar yaḥ pṛthagjanaḥ
dehadharmaṃ gatasyāsya pariśrāntasya lakṣmaṇa
 avitṛptasya kāmeṣu rāmaḥ kṣantum ihārhati
na ca roṣavaśaṃ tāta gantum arhasi lakṣmaṇa
 niścayārtham avijñāya sahasā prākṛto yathā
sattvayuktā hi puruṣās tvadvidhāḥ puruṣarṣabha
 avimṛśya na roṣasya sahasā yānti vaśyatām
prasādaye tvāṃ dharmajña sugrīvārthe samāhitā
 mahān roṣasamutpannaḥ saṃrambhas tyajyatām ayam
rumāṃ māṃ kapirājyaṃ ca dhanadhānyavasūni ca
 rāmapriyārthaṃ sugrīvas tyajed iti matir mama
samāneṣvyati sugrīvaḥ sītayā saha rāghavam
 śaśāṅkam iva rohiṣyā nihatvā rāvaṇaṃ raṇe
śatakoṭisahasrāṇi laṅkāyāṃ kila rakṣasām
 ayutāni ca ṣaṭtriṃśat sahasrāṇi śatāni ca
ahatvā tāṃś ca durdharṣān rākṣasān kāmarūpiṇaḥ
 na śakyo rāvaṇo hantuṃ yena sā maithilī hṛtā
te na śakyā raṇe hantum asahāyena lakṣmaṇa
 rāvaṇaḥ krūrakarmā ca sugrīveṇa viśeṣataḥ
evam ākhyātavān vālī sa hy abhijño harīśvaraḥ
 āgamas tu na me vyaktaḥ śravāt tasya bravīmy aham
tvatsahāyanimittaṃ vai preṣitā haripuṃgavāḥ
 ānetuṃ vānarān yuddhe subahūn hariyūthapān
tāṃś ca pratīkṣamāṇo 'yaṃ vikrāntān sumahābalān
 rāghavasyārthasiddhyarthaṃ na niryāti harīśvaraḥ
kṛtā tu saṃsthā saumitre sugrīveṇa yathāpurā
 adya tair vānarair sarvair āgantavyaṃ mahābalaiḥ
ṛkṣakoṭisahasrāṇi golāṅgūlaśatāni ca
 adya tvām upayāsyanti jahi kopam ariṃdama
 koṭyo 'nekās tu kākutstha kapīnāṃ dīptatejasām
tava hi mukham idaṃ nirīkṣya kopāt; kṣatajanibhe nayane nirīkṣamāṇāḥ
 harivaravanitā na yānti śāntiṃ; prathamabhayasya hi śaṅkitāḥ sma sarvāḥ
