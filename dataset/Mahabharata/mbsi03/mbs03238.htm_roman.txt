[dur]
      citrasenaṃ samāgamya prahasann arjunas tadā
      idaṃ vacanam aklībam abravīt paravīrahā
bhrātṝn arhasi no vīra moktuṃ gandharvasattama
      anarhā dharṣaṇaṃ hīme jīvamāneṣu pāṇḍuṣu
evam uktas tu gandharvaḥ pāṇḍavena mahātmanā
      uvāca yat karṇa vayaṃ mantrayanto vinirgatāḥ
      draṣṭāraḥ sma sukhād dhīnān sadārān pāṇḍavān iti
tasminn uccāryamāṇe tu gandharveṇa vacasy atha
      bhūmer vivaram anvaicchaṃ praveṣṭuṃ vrīḍayānvitaḥ
yudhiṣṭhiram athāgamya gandharvāḥ saha pāṇḍavaiḥ
      asmad durmantritaṃ tasmai baddhāṃś cāsmān nyavedayan
strīsamakṣam ahaṃ dīno baddhaḥ śatruvaśaṃ gataḥ
      yudhiṣṭhirasyopahṛtaḥ kiṃ nu duḥkham ataḥ param
ye me nirākṛtā nityaṃ ripur yeṣām ahaṃ sadā
      tair mokṣito 'haṃ durbuddhir dattaṃ tair jīvitaṃ ca me
prāptaḥ syāṃ yady ahaṃ vīravadhaṃ tasmin mahāraṇe
      śreyas tad bhavitā mahyam evaṃ bhūtaṃ na jīvitam
bhaved yaśo pṛthivyāṃ me khyātaṃ gandharvato vadhāt
      prāptāś ca lokāḥ puṇyāḥ syur mahendra sadane 'kṣayāḥ
yat tv adya me vyavasitaṃ tac chṛṇudhvaṃ nararṣabhāḥ
     iha prāyam upāsiṣye yūyaṃ vrajata vai gṛhān
     bhrātaraś caiva me sarve prayāntv adya puraṃ prati
karṇaprabhṛtayaś caiva suhṛdo bāndhavāś ca ye
     duḥśāsanaṃ purakkṛtya prayāntv adya puraṃ prati
na hy ahaṃ pratiyāsyāmi puraṃ śatrunirākṛtaḥ
     śatrumānāpaho bhūtvā suhṛdāṃ mānakṛt tathā
sa suhṛcchokado bhūtvā śatrūṇāṃ harṣavardhanaḥ
     vāraṇāhvayam āsādya kiṃ vakṣyāmi janādhipam
bhīṣmo droṇaḥ kṛpo drauṇir viduraḥ saṃjayas tathā
     bāhlīkaḥ somadattaś ca ye cānye vṛddhasaṃmatāḥ
brāhmaṇāḥ śreṇi mukhyāś ca tathodāsīna vṛttayaḥ
     kiṃ māṃ vakṣyanti kiṃ cāpi prativakṣyāmi tān aham
ripūṇāṃ śirasi sthitvā tathā vikramya corasi
     ātmadoṣāt paribhraṣṭaḥ kathaṃ vakṣyāmi tān aham
durvinītāḥ śriyaṃ prāpya vidyām aiśvaryam eva ca
     tiṣṭhanti naciraṃ bhadre yathāhaṃ madagarvitaḥ
aho bata yathedaṃ me kaṣṭaṃ duścaritaṃ kṛtam
     svayaṃ durbuddhinā mohād yena prāpto 'smi saṃśayam
tasmāt prāyam upāsiṣye na hi śakṣyāmi jīvitum
     cetayāno hi ko jīvet kṛcchrāc chatrubhir uddhṛtaḥ
śatrubhiś cāvahasito mānī pauruṣavarjitaḥ
     pāṇḍavair vikramāḍhyaiś ca sāvamānam avekṣitaḥ
[vai]
     evaṃ cintāparigato duḥśāsanam athābravīt
     duḥśāsana nibodhedaṃ vacanaṃ mama bhārata
pratīccha tvaṃ mayā dattam abhiṣekaṃ nṛpo bhava
     praśādhi pṛthivīṃ sphītāṃ karṇa saubala pālitām
bhrātṝn pālaya visrabdhaṃ maruto vṛtrahā yathā
     bāndhavās tvopajīvantu devā iva śatakratum
brāhmaṇeṣu sadā vṛttiṃ kurvīthāś cāpramādataḥ
     bandhūnāṃ suhṛdāṃ caiva bhavethās tvaṃ gatiḥ sadā
jñātīṃś cāpy anupaśyethā viṣṇur devagaṇān iva
     guravaḥ pālanīyās te gaccha pālaya medinīm
nandayan suhṛdaḥ sarvāñ śātravāṃś cāvabhartsayan
     kaṇṭhe cainaṃ pariṣvajya gamyatām ity uvāca ha
tasya tad vacanaṃ śrutvā dīno duḥśāsano 'bravīt
     aśrukaṇṭhaḥ suduḥkhārtaḥ prāñjaliḥ praṇipatya ca
     sagadgadam idaṃ vākyaṃ bhrātaraṃ jyeṣṭham ātmanaḥ
prasīdety apatad bhūmau dūyamānena cetasā
     duḥkhitaḥ pādayos tasya netrajaṃ jalam utsṛjan
uktavāṃś ca naravyāghro naitad evaṃ bhaviṣyati
     virīyet sanagā bhūmir dyauś cāpi śakalībhavet
     ravir ātmaprabhāṃ jahyāt somaḥ śītāṃśutāṃ tyajet
vāyuḥ śaighryam atho jahyād dhimavāṃś ca parivrajet
     śuṣyet toyaṃ samudreṣu vahnir apy uṣṇatāṃ tyajet
na cāhaṃ tvadṛte rājan praśāseyaṃ vasuṃdharām
     punaḥ punaḥ prasīdeti vākyaṃ cedam uvāca ha
     tvam eva naḥ kule rājā bhaviṣyasi śataṃ samāḥ
evam uktvā sa rājendra sasvanaṃ praruroda ha
     pādau saṃgṛhya mānārhau bhrātur jyeṣṭhasya bhārata
tathā tau duḥkhitau dṛṣṭvā duḥśāsana suyodhanau
     abhigamya vyathāviṣṭaḥ karṇas tau pratyabhāṣata
viṣīdathaḥ kiṃ kauravyau bāliśyāt prākṛtāv iva
     na śokaḥ śocamānasya vinivarteta kasya cit
yadā ca śocataḥ śoko vyasanaṃ nāpakarṣati
     sāmarthyaṃ kiṃ tv ataḥ śoke śocamānau prapaśyathaḥ
     dhṛtiṃ gṛhṇīta mā śatrūñ śocantau nandayiṣyathaḥ
kartavyaṃ hi kṛtaṃ rājan pāṇḍavais tava mokṣaṇam
     nityam eva riyaṃ kāryaṃ rājño viṣayavāsibhiḥ
     pālyamānās tvayā te hi nivasanti gatajvarāḥ
nārhasy evaṃgate manyuṃ kartuṃ prākṛtavad yathā
     viṣaṇṇās tava sodaryās tvayi prāyaṃ samāsthite
     uttiṣṭha vraja bhadraṃ te samāśvasaya sodarān
rājann adyāvagacchāmi taveha laghusattvatām
     kim atra citraṃ yad vīra mokṣitaḥ pāṇḍavair asi
     sadyo vaśaṃ samāpannaḥ śatrūṇāṃ śatrukarśana
senā jīvaiś ca kauravya tathā viṣayavāsibhiḥ
     ajñātair yadi vā jñātaiḥ kartavyaṃ nṛpateḥ priyam
prāyo pradhānāḥ puruṣāḥ kṣobhayanty arivāhinīm
     nigṛhyante ca yuddheṣu mokṣyante ca svasainikaiḥ
senā jīvāś ca ye rājñāṃ viṣaye santi mānavāḥ
     taiḥ saṃgamya nṛpārthāya yatitavyaṃ yathātatham
yady evaṃ pāṇḍavai rājan bhavadviṣayavāsibhiḥ
     yadṛcchayā mokṣito 'dya tatra kā paridevanā
na caitat sādhu yad rājan pāṇḍavās tvāṃ nṛpottama
     svasenayā saṃprayāntaṃ nānuyānti sma pṛṣṭhataḥ
śūrāś ca balavantaś ca saṃyugeṣv apalāyinaḥ
     bhavatas te sabhāyāṃ vai preṣyatāṃ pūrvam āgatāḥ
pāṇḍaveyāni ratnāni tvam adyāpy upabhuñjase
     sattvasthān pāṇḍavān paśya na te prāyam upāviśan
     uttiṣṭha rājan bhadraṃ te na cintāṃ kartum arhasi
avaśyam eva nṛpate rājño viṣayavāsibhiḥ
     priyāṇy ācaritavyāni tatra kā paridevanā
madvākyam etad rājendra yady evaṃ na kariṣyasi
     sthāsyāmīha bhavat pādau śuśrūṣann arimardana
notsahe jīvitum ahaṃ tvadvihīno nararṣabha
     prāyopaviṣṭas tu nṛparājñāṃ hāsyo bhaviṣyasi
[vai]
     evam uktas tu karṇena rājā duryodhanas tadā
     naivotthātuṃ mano cakre svargāya kṛtaniścayaḥ
