[v]
      tato 'bhyacodayat kṛṣṇo yujyatām iti dārukam
      muhūrtād iva cācaṣṭa yuktam ity eva dārukaḥ
tathaiva cānuyātrāṇi codayām āsa pāṇḍavaḥ
      sajjayadhvaṃ prayāsyāmo nagaraṃ gajasāhvayam
ity uktāḥ sainikās te tu sajjībhūtā viśāṃ pate
      ācakhyuḥ sajjam ity eva pārthāyāmita tejase
tatas tau ratham āsthāya prayātau kṛṣṇa pāṇḍavau
      vikurvāṇau kathāś citrāḥ prīyamāṇau viśāṃ pate
rathasthaṃ tu mahātejā vāsudevaṃ dhanaṃjayaḥ
      punar evābravīd vākyam idaṃ bharatasattama
tvatprasādāj jayaḥ prāpto rājñā vṛṣṇikulodvaha
      nihatāḥ śatravaś cāpi prāptaṃ rājyam akaṇṭakam
nāthavantaś ca bhavatā pāṇḍavā madhusūdana
      bhavantaṃ plavam āsādya tīrṇāḥ sma kuru sāgaram
viśvakarman namas te 'stu viśvātman viśvasaṃbhava
      yathāhaṃ tvā vijānāmi yathā cāhaṃ bhavan manāḥ
tvat tejaḥ saṃbhavo nityaṃ kutāśo madhusūdana
      ratiḥ krīḍāmayī tubhyaṃ māyā te rodasī vibho
tvayi sarvam idaṃ viśvaṃ yad idaṃ sthāṇujaṅgamam
     tvaṃ hi sarvaṃ vikuruṣe bhūtagrāmaṃ sanātanam
pṛthivīṃ cāntarikṣaṃ ca tathā sthāvarajaṅgamam
     hasitaṃ te 'malā jyotsnā ṛtavaś cendriyānvayāḥ
prāṇo vāyuḥ satatagaḥ krodho mṛtyuḥ sanātanaḥ
     prasāde cāpi padmā śrīr nityaṃ tvayi mahāmate
ratis tuṣṭir dhṛtiḥ kṣāntis tvayi cedaṃ carācaram
     tvam eveha yugānteṣu nidhanaṃ procyase 'nagha
sudīrgheṇāpi kālena na te śakyā guṇā mayā
     ātmā ca paramo vaktuṃ namas te nalinekṣaṇa
vidito me 'si durdharṣa nāradād devalāt tathā
     kṛṣṇadvaipāyanāc caiva tathā kurupitāmahāt
tvayi sarvaṃ samāsaktaṃ tvam evaiko janeśvaraḥ
     yac cānugraha saṃyuktam etad uktaṃ tvayānagha
etat sarvam ahaṃ samyag ācariṣye janārdana
     idaṃ cādbhutam atyarthaṃ kṛtam asmatpriyepsayā
yat pāpo nihataḥ saṃkhye kauravyo dhṛtarāṣṭrajaḥ
     tvayā dagdhaṃ hi tat saunyaṃ mayā vijitam āhave
bhavatā tat kṛtaṃ karma yenāvāpto jayo mayā
     duryodhanasya saṃgrāme tava buddhiparākramaiḥ
karṇasya ca vadhopāyo yathāvat saṃpradarśitaḥ
     saindhavasya ca pāpasya bhūriśravasa eva ca
ahaṃ ca prīyamāṇena tvayā devakinandana
     yad uktas tat kariṣyāmi na hi me 'tra vicāraṇā
rājānaṃ ca samāsādya dharmātmānaṃ yudhiṣṭhiram
     codayiṣyāmi dharmajña gamanārthaṃ tavānagha
rucitaṃ hi mamaitat te dvārakāgamanaṃ prabho
     acirāc caiva dṛṣṭā tvaṃ mātulaṃ madhusūdana
     baladevaṃ ca durdharṣaṃ tathānyān vṛṣṇipuṃgavān
evaṃ saṃbhāṣamāṇau tau prāptau vāraṇasāhvayam
     tathā viviśatuś cobhau saṃprahṛṣṭanarākulam
tau gatvā dhṛtarāṣṭrasya gṛhaṃ śakra gṛhopamam
     dadṛśāte mahārāja dhṛtarāṣṭraṃ janeśvaram
viduraṃ ca mahābuddhiṃ rājānaṃ ca yudhiṣṭhiram
     bhīmasenaṃ ca durdharṣaṃ mādrīputrau ca pāṇḍavau
     dhṛtarāṣṭram upāsīnaṃ yuyutsuṃ cāparājitam
gāndhārīṃ ca mahāprājñāṃ pṛthāṃ kṛṣṇāṃ ca bhāminīm
     subhadrādyāś ca tāḥ sarvā bharatānāṃ striyas tathā
     dadṛśāte sthitāḥ sarvā gāndhārīṃ parivārya vai
tataḥ sametya rājānaṃ dhṛtarāṣṭram ariṃdamau
     nivedya nāmadheye sve tasya pādāv agṛhṇatām
gāndhāryāś ca pṛthāyāś ca dharmarājñas tathaiva ca
     bhīmasya ca mahātmānau tathā pādāvagṛhṇatām
kṣattāraṃ cāpi saṃpūjya pṛṣṭvā kuśalam avyayam
     taiḥ sārdhaṃ nṛpatimṃ vṛddhaṃ tatas taṃ paryupāsatām
tato niśi mahārāja dhṛtarāṣṭraḥ kurūdvahān
     janārdanaṃ ca medhāvī vyasarjayata vai gṛhān
te 'nujñātā nṛpatinā yayuḥ svaṃ svaṃ niveśanam
     dhanaṃjaya gṛhān eva yayau kṛṣṇas tu vīryavān
tatrārcito yathānyāyaṃ sarvakāmair upasthitaḥ
     kṛṣṇaḥ suṣvāpa medhāvī dhanaṃjaya sahāyavān
prabhātāyāṃ tu śarvaryāṃ kṛtapūrvāhṇika kriyau
     dharmarājasya bhavanaṃ jagmatuḥ paramārcitau
     yatrāste sa sahāmātyo dharmarājo mahāmanāḥ
tatas tau tat praviśyātha dadṛśāte mahābalau
     dharmarājānam āsīnaṃ devarājam ivāśvinau
tau samāsādya rājānaṃ vārṣṇeya kura puṃgavau
     niṣīdatur anujñātau prīyamāṇena tena vai
tataḥ sa rājā medhāvī vivikṣū prekṣya tāv ubhau
     provāca vadatāṃ śreṣṭho vacanaṃ rājasattamaḥ
vivikṣū hi yuvāṃ manye vīrau yadukurūdvahau
     brūta kartāsmi sarvaṃ vāṃ nacirān mā vicāryatām
ity ukte phalgunas tatra dharmarājānam abravīt
     vinītavad upāgamya vākyaṃ vākyaviśāradaḥ
ayaṃ ciroṣito rājan vāsudevaḥ pratāpavān
     bhavantaṃ samanujñāpya pitaraṃ draṣṭum icchati
sa gacched abhyanujñāto bhavatā yadi manyase
     ānartanagarīṃ vīras tadanujñātum arhasi
[y]
     puṇḍarīkākṣa bhadraṃ te gaccha tvaṃ madhusūdana
     purīṃ dvāravatīm adya draṣṭuṃ śūra sutaṃ prabhum
rocate me mahābāho gamanaṃ tava keśava
     mātulaś ciradṛṣṭo me tvayā devī ca devakī
mātulaṃ vasudevaṃ tvaṃ baladevaṃ ca mādhava
     pūjayethā mahāprājña madvākyena yathārhataḥ
smarethāś cāpi māṃ nityaṃ bhīmaṃ ca balināṃ varam
     phalgunaṃ nakulaṃ caiva sahadevaṃ ca mādhava
ānartān avalokya tvaṃ pitaraṃ ca mahābhuja
     vṛṣṇīṃś ca punar āgaccher hayamedhe mamānagha
sa gaccha ratnāny ādāya vividhāni vasūni ca
     yac cāpy anyan manojñaṃ te tad apy ādatsva sātvata
iyaṃ hi vasudhā sarvā prasādāt tava mādhava
     asmān upagatā vīra nihatāś cāpi śatravaḥ
evaṃ bruvati kauravye dharmarāje yudhiṣṭhire
     vāsudevo varaḥ puṃsām idaṃ vacanam abravīt
tavaiva ratnāni dhanaṃ ca kevalaṃ; dharā ca kṛtsnā tu mahābhujādya vai
     yad asti cānyad draviṇaṃ gṛheṣu me; tvam eva tasyeśvara nityam īśvaraḥ
tathety athoktaḥ pratipūjitas tadā; gadāgrajo dharmasutena vīryavān
     pitṛṣvasām abhyavadad yathāvidhi; saṃpūjitaś cāpy agamat pradakṣiṇam
tayā sa samyak pratinanditas tadā; tathaiva sarvair vidurādibhis tataḥ
     viniryayau nāgapurād gadāgrajo; rathena divyena caturyujā hariḥ
rathaṃ subhadrām adhiropya bhāminīṃ; yudhiṣṭhirasyānumate janārdanaḥ
     pitṛṣvasāyāś ca tathā mahābhujo; viniryayau paurajanābhisaṃvṛtaḥ
tam anvagād vānaravarya ketanaḥ; sa sātyaktir mādravatīsutāv api
     agādha buddhir viduraś ca mādhavaṃ; svayaṃ ca bhīmo gajarājavikramaḥ
nivartayitvā kuru rāṣṭravardhanāṃs; tataḥ sa sarvān viduraṃ ca vīryavān
     janārdano dārukam āha sa tvaraḥ; pracodayāśvān iti sātyakis tadā
tato yayau śatrugaṇapramardanaḥ; śinipravīrānugato janārdanaḥ
     yathā nihatyāri gaṇāñ śatakratur; divaṃ tathānartapurīṃ pratāpavān
