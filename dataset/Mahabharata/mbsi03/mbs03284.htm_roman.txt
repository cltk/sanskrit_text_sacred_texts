[janam]
      yat tat tadā mahābrahmaṁl lomaśo vākyam abravīt
      indrasya vacanād etya pāṇḍuputraṃ yudhiṣṭhiram
yac cāpi te bhayaṃ tīvraṃ na ca kīrtayase kva cit
      tac cāpy apahariṣyāmi savyasācāv ihāgate
kiṃ nu tad viduṣāṃ śreṣṭha karṇaṃ prati mahad bhayam
      āsīn na ca sa dharmātmā kathayām āsa kasya cit
[vai]
      ahaṃ te rājaśārdūla kathayāmi kathām imām
      pṛcchate bharataśreṣṭha śuśrūṣasva giraṃ mama
dvādaśe samatikrānte varṣe prāpte trayodaśe
      pāṇḍūnāṃ hitakṛc chakraḥ karṇaṃ bhikṣitum udyataḥ
abhiprāyam atho jñātvā mahendrasya vibhāvasuḥ
      kuṇḍalārthe mahārāja sūryaḥ karṇam upāgamat
mahārhe śayane vīraṃ spardhyāstaraṇa saṃvṛte
      śayānam abhiviśvastaṃ brahmaṇyaṃ satyavādinam
svapnānte niśi rājendra darśayām āsa raśmivān
      kṛpayā parayāviṣṭaḥ putrasnehāc ca bhārata
brāhmaṇo vedavid bhūtvā sūryo yogād dhi rūpavān
      hitārtham abravīt karṇaṃ sāntvapūrvam idaṃ vacaḥ
karṇa madvacanaṃ tāta śṛṇu satyabhṛtāṃ vara
     bruvato 'dya mahābāho sauhṛdāt paramaṃ hitam
upāyāsyati śakras tvāṃ pāṇḍavānāṃ hitepsayā
     brāhmaṇa chadmanā karṇa kuṇḍalāpajihīrṣayā
viditaṃ tena śīlaṃ te sarvasya jagatas tathā
     yathā tvaṃ bhikṣitaḥ sadbhir dadāsy eva na yācase
tvaṃ hi tāta dadāsy eva brāhmaṇebhyaḥ prayācitaḥ
     vittaṃ yac cānyad apy āhur na pratyākhyāsi karhi cit
taṃ tvām evaṃvidhaṃ jñātvā svayaṃ vai pākaśāsanaḥ
     āgantā kuṇḍalārthāya kavacaṃ caiva bhikṣitum
tasmai prayācamānāya na deye kuṇḍale tvayā
     anuneyaḥ paraṃ śaktyā śreya etad dhi te param
kuṇḍalārthe bruvaṃs tāta kāraṇair bahubhis tvayā
     anyair bahuvidhair vittaiḥ sa nivāryaḥ punaḥ punaḥ
ratnaiḥ strībhis tathā bhogair dhanair bahuvidhair api
     nidarśanaiś ca bahubhiḥ kuṇḍalepsuḥ puraṃdaraḥ
yadi dāsyasi karṇa tvaṃ sahaje kuṇḍale śubhe
     āyur aḥ prakṣayaṃ gatvā mṛtyor vaśam upeṣyasi
kavacena ca saṃyuktaḥ kuṇḍalābhyāṃ ca mānada
     avadhyas tvaṃ raṇe 'rīṇām iti viddhi vaco mama
amṛtād utthitaṃ hy etad ubhayaṃ ratnasaṃbhavam
     tasmād rakṣyaṃ tvayā karṇa jīvitaṃ cet priyaṃ tava
[karṇa]
     ko mām evaṃ bhavān prāha darśayan sauhṛdaṃ param
     kāmayā bhagavan brūhi ho bhavān dvija veṣadhṛk
[brā]
     ahaṃ tāta sahasrāṃśuḥ sauhṛdāt tvāṃ nidarśaye
     kuruṣvaitad vaco me tvam etac chreyo paraṃ hi te
[karṇa]
     śreya eva mamātyantaṃ yasya me gopatiḥ prabhuḥ
     pravaktādya hitānveṣī śṛṇu cedaṃ vaco mama
prasādaye tvāṃ varadaṃ praṇayāc ca bravīmy aham
     na nivāryo vratād asmād ahaṃ yady asmi te priyaḥ
vrataṃ vai mama loko 'yaṃ vetti kṛtsno vibhāvaso
     yathāhaṃ dvijamukhyebhyo dadyāṃ prāṇān api dhruvam
yady āgacchati śakro māṃ brāhmaṇa chadmanāvṛtaḥ
     hitārthaṃ pāṇḍuputrāṇāṃ khecarottama bhikṣitum
dāsyāmi vibudhaśreṣṭha kuṇḍale varma cottamam
     na me kīrtiḥ praṇaśyeta triṣu lokeṣu viśrutā
madvidhasyāyaśasyaṃ hi na yuktaṃ prāṇarakṣaṇam
     yuktaṃhi yaśasā yuktaṃ maraṇaṃ lokasaṃmatam
so 'ham indrāya dāsyāmi kuṇḍale saha varmaṇā
     yadi māṃ balavṛtraghno bhikṣārtham upayāsyati
hitārthaṃ pāṇḍuputrāṇāṃ kuṇḍale me prayācitum
     tan me kīrtikaraṃ loke tasyākīrtir bhaviṣyati
vṛṇomi kīrtiṃ loke hi jīvitenāpi bhānuman
     kīrtimān aśnute svargaṃ hīnakīrtis tu naśyati
kīrtir hi puruṣaṃ loke saṃjīvayati mātṛvat
     akīrtir jīvitaṃ hanti jīvato 'pi śarīriṇaḥ
ayaṃ purāṇaḥ śloko hi svayaṃ gīto vibhāvaso
     dhātrā lokeśvara yathā kīrtir āyur narasya vai
puruṣasya pare loke kīrtir eva parāyaṇam
     iha loke viśuddhā ca kīrtir āyur vivardhanī
so 'haṃ śarīraje dattvā kīrtiṃ prāpsyāmi śāśvatīm
     dattvā ca vidhivad dānaṃ brāhmaṇebhyo yathāvidhi
hutvā śarīraṃ saṃgrāme kṛtvā karma suduṣkaram
     vijitya vā parān ājau yaśo prāpsyāmi kevalam
bhītānām abhayaṃ dattvā saṃgrāme jīvitārthinām
     vṛddhān bālān dvijātīṃś ca mokṣayitvā mahābhayāt
prāpsyāmi paramaṃ loke yaśaḥ svarbhānu sūdana
     jīvitenāpi me rakṣyā kīrtis tad viddhi me vratam
so 'haṃ dattvā maghavate bhikṣām etām anuttamām
     brāhmaṇa chadmine devaloke gantā parāṃ gatim
