janakena samādiṣṭā dūtās te klāntavāhanāḥ
 trirātram uṣitvā mārge te 'yodhyāṃ prāviśan purīm
te rājavacanād dūtā rājaveśmapraveśitāḥ
 dadṛśur devasaṃkāśaṃ vṛddhaṃ daśarathaṃ nṛpam
baddhāñjalipuṭāḥ sarve dūtā vigatasādhvasāḥ
 rājānaṃ prayatā vākyam abruvan madhurākṣaram
maithilo janako rājā sāgnihotrapuraskṛtaḥ
 kuśalaṃ cāvyayaṃ caiva sopādhyāyapurohitam
muhur muhur madhurayā snehasaṃyuktayā girā
 janakas tvāṃ mahārāja pṛcchate sapuraḥsaram
pṛṣṭvā kuśalam avyagraṃ vaideho mithilādhipaḥ
 kauśikānumate vākyaṃ bhavantam idam abravīt
pūrvaṃ pratijñā viditā vīryaśulkā mamātmajā
 rājānaś ca kṛtāmarṣā nirvīryā vimukhīkṛtāḥ
seyaṃ mama sutā rājan viśvāmitra puraḥsaraiḥ
 yadṛcchayāgatair vīrair nirjitā tava putrakaiḥ
tac ca rājan dhanur divyaṃ madhye bhagnaṃ mahātmanā
 rāmeṇa hi mahārāja mahatyāṃ janasaṃsadi
asmai deyā mayā sītā vīryaśulkā mahātmane
 pratijñāṃ tartum icchāmi tad anujñātum arhasi
sopādhyāyo mahārāja purohitapuraskṛtaḥ
 śīghram āgaccha bhadraṃ te draṣṭum arhasi rāghavau
prītiṃ ca mama rājendra nirvartayitum arhasi
 putrayor ubhayor eva prītiṃ tvam api lapsyase
evaṃ videhādhipatir madhuraṃ vākyam abravīt
 viśvāmitrābhyanujñātaḥ śatānandamate sthitaḥ
dūtavākyaṃ tu tac chrutvā rājā paramaharṣitaḥ
 vasiṣṭhaṃ vāmadevaṃ ca mantriṇo 'nyāṃś ca so 'bravīt
guptaḥ kuśikaputreṇa kausalyānandavardhanaḥ
 lakṣmaṇena saha bhrātrā videheṣu vasaty asau
dṛṣṭavīryas tu kākutstho janakena mahātmanā
 saṃpradānaṃ sutāyās tu rāghave kartum icchati
yadi vo rocate vṛttaṃ janakasya mahātmanaḥ
 purīṃ gacchāmahe śīghraṃ mā bhūt kālasya paryayaḥ
mantriṇo bāḍham ity āhuḥ saha sarvair maharṣibhiḥ
 suprītaś cābravīd rājā śvo yātreti sa mantriṇaḥ
mantriṇas tu narendrasya rātriṃ paramasatkṛtāḥ
 ūṣuḥ pramuditāḥ sarve guṇaiḥ sarvaiḥ samanvitāḥ
