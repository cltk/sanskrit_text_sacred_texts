[karṇa]
      rādheyo 'ham ādhirathiḥ karṇas tvām abhivādaye
      prāptā kimarthaṃ bavatī brūhi kiṃ karavāṇi te
kaunteyas tvaṃ na rādheyo na tavādhirathaḥ pitā
      nāsi sūta kule jātaḥ karṇa tad viddhi me vacaḥ
kānīnas tvaṃ mayā jātaḥ pūrvajaḥ kukṣiṇā dhṛtaḥ
      kuntibhojasya bhavane pārthas tvam asi putraka
prakāśakarmā tapano yo 'yaṃ devo virocanaḥ
      ajījanat tvāṃ mayy eṣa karṇa śastrabhṛtāṃ varam
kuṇḍalī baddhakavaco devagarbhaḥ śriyā vṛtaḥ
      jātas tvam asi durdharṣa mayā putra pitur gṛhe
sa tvaṃ bhrātṝn asaṃbuddhvā mohād yad upasevase
      dhārtarāṣṭrān na tad yuktaṃ tvayi putra viśeṣataḥ
evad dharmaphalaṃ putra narāṇāṃ dharmaniścaye
      yat tuṣyanty asya pitaro mātā cāpy ekadarśinī
arjunenārjitāṃ pūrvaṃ hṛtāṃ lobhād asādhubhiḥ
      ācchidya dhārtarāṣṭrebhyo bhuṅkṣva yaudhiṣṭhirīṃ śriyam
adya paśyantu kuravaḥ karṇārjuna samāgamam
      saubhrātreṇa tad ālakṣya saṃnamantām asādhavaḥ
karṇārjunau vai bhavatāṃ yathā rāma janārdanau
     asādhyaṃ kuṃ nu loke syād yuvayoḥ sahitātmanoḥ
karṇa śobhiṣyase nūnaṃ pañcabhir bhrātṛbhir vṛtaḥ
     vedaiḥ parivṛto brahmā yathā vedāṅgapañcamaiḥ
upapanno guṇaiḥ śreṣṭho jyeṣṭhaḥ śreṣṭheṣu bandhuṣu
     sūtaputreti mā śabdaḥ pārthas tvam asi vīryavān
