[s]
      tataḥ punar ameyātmā keśavo 'rjunam abravīt
      kṛtasaṃkalpam āyastaṃ vadhe karṇasya sarvaśaḥ
adya sapta daśāhāni vartamānasya bhārata
      vināśasyātighorasya naravāraṇavājinām
bhūtvā hi vipulā senā tāvakānāṃ paraiḥ saha
      anyonyaṃ samare prāpya kiṃ cic cheṣā viśāṃ pate
bhūtvā hi kauravyāḥ pārtha prabhūtagajavājinaḥ
      tvāṃ vai śatruṃ samāsādya vinaṣṭā raṇamūrdhani
ete ca sarve pāñcālāḥ sṛñjayāś ca sahānvayāḥ
      tvāṃ samāsādya durdharṣaṃ pāṇḍavāś ca vyavasthitāḥ
pāñcālaiḥ pāṇḍavair matsyaiḥ kārūṣaiś cedikekayaiḥ
      tvayā guptair amitraghna kṛtaḥ śatrugaṇakṣayaḥ
ko hi śakto raṇe jetuṃ kauravāṃs tāta saṃgatān
      anyatra pāṇḍavān yuddhe tvayā guptān mahārathān
tvaṃ hi śakto raṇe jetuṃ sa surāsuramānuṣān
      trīṁl lokān samam udyuktān kiṃ punaḥ kauravaṃ balam
bhagadattaṃ hi rājānaṃ ko 'nyaḥ śaktas tvayā vinā
      jetuṃ puruṣaśārdūla yo 'pi syād vāsavopamaḥ
tathemāṃ vipulāṃ senāṃ guptāṃ pārtha tvayānagha
     na śekuḥ pārthivāḥ sarve cakṣurbhir abhivīkṣitum
tathaiva satataṃ pārtha rakṣitābhyāṃ tvayā raṇe
     dhṛṣṭadyumna śikhaṇḍibhyāṃ bhīṣmadroṇau nipātitau
ko hi śakto raṇe pārtha pāñcālānāṃ mahārathau
     bhīṣmadroṇau yudhā jetuṃ śakratulyaparākramau
ko hi śāṃtanavaṃ saṃkhye droṇaṃ vaikartanaṃ kṛpam
     drauṇiṃ ca saumadattiṃ ca kṛtavarmāṇam eva ca
     saundhavaṃ madrarājaṃ ca rājānaṃ ca suyodhanam
vīrān kṛtāstrān samare sarvān evānuvartinaḥ
     akṣauhiṇīpatīn ugrān saṃrabdhān yuddhadurmadān
śreṇyaś ca bahulāḥ kṣīṇāḥ pradīrṇāśvarathadvipāḥ
     nānājanapadāś cogrāḥ kṣatriyāṇām amarṣiṇām
govāsa dāsam īyānāṃ vasātīnāṃ ca bhārata
     vrātyānāṃ vāṭadhānānāṃ bhojānāṃ cāpi māninām
udīrṇāś ca mahāsenā brahmakṣatrasya bhārata
     tvāṃ samāsādya nidhanaṃ gatāḥ sāśvarathadvipāḥ
ugrāś ca krūrakarmāṇas tukhārā yavanāḥ khaśāḥ
     dārvābhisārā daradāḥ śakā ramaṭha taṅgaṇāḥ
andhrakāś ca pulindāś ca kirātāś cogravikramāḥ
     mlecchāś ca pārvatīyāś ca sāgarānūpavāsinaḥ
     saṃrambhiṇo yuddhaśauṇḍā balino dṛbdha pāṇayaḥ
ete suyodhanasyārthe saṃrabdhāḥ kurubhiḥ saha
     na śakyā yudhi nirjetuṃ tvadanyena paraṃtapa
dhārtarāṣṭram udagraṃ hi vyūḍhaṃ dṛṣṭvā mahābalam
     yasya tvaṃ na bhaves trātā pratīyāt ko nu mānavaḥ
tat sāgaram ivoddhūtaṃ rajasā saṃvṛtaṃ balam
     vidārya pāṇḍavaiḥ kruddhais tvayā guptair hataṃ vibho
māgadhānām adhipatir jayatseno mahābalaḥ
     adya saptaiva cāhāni hataḥ saṃkhye 'bhimanyunā
tado daśasahasrāṇi gajānāṃ bhīmakarmaṇām
     jaghāna gadayā bhīmas tasya rājñaḥ paricchadam
     tato 'nye 'pi hatā nāgā rathāś ca śataśo balāt
tad evaṃ samare tāta vartamāne mahābhaye
     bhīmasenaṃ samāsādya tvāṃ ca pāṇḍava kauravāḥ
     savājirathanāgāś ca mṛtyulokam ito gatāḥ
tathā senāmukhe tatra nihate pārtha pāḍavaiḥ
     bhīṣmaḥ prāsṛjad ugrāṇi śaravarṣāṇi māriṣa
sa cedikāśipāñcālān karūṣān matsyakekayān
     śaraiḥ pracchādya nidhanam anayat paruṣāstravit
tasya cāpacyutair bāṇaiḥ paradehavidāraṇaiḥ
     pūrṇam ākāśam abhavad rukmapuṅkharajihmagaiḥ
gatyā daśamyā te gatvā jaghnur vājirathadvipān
     hitvā nava gatīr duṣṭāḥ sa bāṇān vyāyato 'mucat
dināni daśa bhīṣmeṇa nighnatā tāvakaṃ balam
     śūnyāḥ kṛtā rathopasthā hatāś ca gajavājinaḥ
darśayitvātmano rūpaṃ rudropendra samaṃ yudhi
     pāṇḍavānām anīkāni pravigāhya vyaśātayat
vinighnan pṛthivīpālāṃś cedipāñcālakekayān
     vyadahat pāṇḍavīṃ mandam ujjihīrṣuḥ suyodhanam
tathā carantaṃ samare tapantam iva bhāskaram
     na śekuḥ sṛñjayā draṣṭuṃ tathaivānye mahīkṣitaḥ
vicarantaṃ tathā taṃ tu saṃgrāme jitakāśinam
     savād yogena sahasā pāṇḍavā samupādravan
sa tu vidrāvya samare pāṇḍavān sṛñjayān api
     eka eva raṇe bhīṣma eka vīratvam āgataḥ
taṃ śikhaṇḍī samāsādya tvayā gupto mahāratham
     jaghāna puruṣavyāghraṃ śaraiḥ saṃnataparvabhiḥ
sa eṣa patitaḥ śete śaratalpe pitāmahaḥ
     tvāṃ prāpya puruṣavyāghra gṛdhraḥ prāpyeva vāyasam
droṇaḥ pañca dināny ugro vidhamya ripuvāhinīḥ
     kṛtvā vyūhaṃ mahāyuddhe pātayitvā mahārathān
jayadrathasya samare kṛtvā rakṣāṃ mahārathaḥ
     antakapratimaś cogrāṃ rātriṃ yuddhvādahat prajāḥ
adyeti dve dine vīro bhāradvājaḥ pratāpavān
     dhṛṣṭadyumnaṃ samāsādya sa gataḥ paramāṃ gatim
yadi caiva parāny yuddhe sūtaputra mukhān rathān
     nāvārayiṣyaḥ saṃgrāme na sma droṇo vyanaṅkṣyata
bhavatā tu balaṃ sarvaṃ dhārtarāṣṭrasya vāritam
     tato droṇo hato yuddhe pārṣatena dhanaṃjaya
ka ivānyo raṇe kuryāt tvadanyaḥ kṣatriyo yudhi
     yādṛśaṃ te kṛtaṃ pārtha jayadrathavadhaṃ prati
nivārya senāṃ mahatīṃ hatvā śūrāṃś ca pārthivān
     nihataḥ saindhavo rājā tvayāstra balatejasā
āścaryaṃ sindhurājasya vadhaṃ jānanti pārthivāḥ
     anāścaryaṃ hi tat tvattas tvaṃ hi pārtha mahārathaḥ
tvāṃ hi prāpya raṇe kṣatram ekāhād iti bhārata
     tapyamānam asaṃyuktaṃ na bhaved iti me matiḥ
seyaṃ pārtha camūr ghorā dhārtarāṣṭrasya saṃyuge
     hatā sasarva vīrā hi bhīṣmadroṇau yadā hatau
śīrṇapravara yodhā adya hatavāji naradvipā
     hīnā sūryendu nakṣatrair dyaur ivābhāti bhāratī
vidhvastā hi raṇe pārtha seneyaṃ bhīmavikramāt
     āsurīva purā senā śakrasyeva parākramaiḥ
teṣāṃ hatāvaśiṣṭās tu pañca santi mahārathāḥ
     aśvatthāmā kṛtavarmā karṇo madrādhipaḥ kṛpaḥ
tāṃs tvam adya naravyāghra hatvā pañca mahārathān
     hatāmitraḥ prayacchorvīṃ rājñaḥ sadvīpa pattanām
sākāśa jalapātālāṃ saparvatamahāvanām
     prāpnotv amitavīryaśrīr adya pārtho vasuṃdharām
etāṃ purā viṣṇur iva hatvā daiteya dānavān
     prayaccha medinīṃ rājñe śakrāyeva yathā hariḥ
adya modantu pāñcālā nihateṣv ariṣu tvayā
     viṣṇunā nihateṣv eva dānaveyeṣu devatāḥ
yadi vā dvipadāṃ śreṣṭha droṇaṃ mānayato gurum
     aśvatthāmni kṛpā te 'sti kṛpe cācārya gauravāt
atyantopacitān vā tvaṃ mānayan bhrātṛbāndhavān
     kṛtavarmāṇam āsādya na neṣyāmi yamakṣayam
bhrātaraṃ mātur āsādya śalyaṃ madrajanādhipam
     yadi tvam aravindākṣa dayāvān na jighāṃsasi
imaṃ pāpamatiṃ kṣudram atyantaṃ pāṇḍavān prati
     karṇam adya naraśreṣṭha jahy āśu niśitaiḥ śaraiḥ
etat te sukṛtaṃ karma nātra kiṃ cin na yujyate
     vayam apy atra jānīmo nātra doṣo 'sti kaś cana
dahane yat saputrāyā niśi mātus tavānagha
     dyūtārthe yac ca yuṣmāsu prāvartata suyodhanaḥ
     tatra sarvatra duṣṭātmā karṇo mūlam ihārjuna
karṇād dhi manyate trāṇaṃ nityam eva suyodhanaḥ
     tato mām api saṃrabdho nigrahītuṃ pracakrame
sthirā buddhir narendrasya dhārtarāṣṭrasya mānada
     karṇaḥ pārthān raṇe sarvān vijeṣyati na saṃśayaḥ
karṇam āśritya kaunteya dhārtarāṣṭreṇa vigrahaḥ
     rocito bhavatā sārdhaṃ jānatāpi balaṃ tava
karṇo hi bhāṣate nityam ahaṃ pārthān samāgatān
     vāsudevaṃ sarājānaṃ vijeṣyāmi mahāraṇe
protsāhayan durātmānaṃ dhārtarāṣṭraṃ sudurmatiḥ
     samatau garjate karṇas tam adya jahi bhārata
yac ca yuṣmāsu pāpaṃ vai dhārtarāṣṭraḥ prayuktavān
     tatra sarvatra duṣṭātmā karṇaḥ pāpamatir mukham
yac ca tad dhārtarāṣṭrāṇāṃ krūraiḥ ṣaḍbhir mahārathaiḥ
     apaśyaṃ nihataṃ vīraṃ saubhadram ṛṣabhekṣaṇam
droṇa drauṇikṛpān vīrān kampayanto mahārathān
     nirmanuṣyāṃś ca mātaṅgānvirathāṃś ca mahārathān
vyaśvārohāṃś ca turagān pattīn vyāyudha jīvitān
     kurvantam ṛṣabhaskandhaṃ kuru vṛṣṇiyaśaḥ karam
vidhamantam anīkāni vyathayantaṃ mahārathān
     manuṣyavāji mātaṅgān prahiṇvantaṃ yamakṣayam
śaraiḥ saubhadram āyastaṃ dahantam iva vāhinīm
     tan me dahati gātrāṇi sakhe satyena te śape
yat tatrāpi ca duṣṭātmā karṇo 'bhyadruhyata prabho
     aśaknuvaṃś cābhimanyoḥ karṇaḥ sthātuṃ raṇe 'grataḥ
saubhadra śaranirbhinno visaṃjñaḥ śoṇitokṣitaḥ
     niḥśvasan krodhasaṃdīpto vimukhaḥ sāyakārditaḥ
apayāna kṛtotsāho nirāśaś cāpi jīvite
     tasthau suvihvalaḥ saṃkhye prahāra janitaśramaḥ
atha droṇasya samare tat kālasadṛśaṃ tadā
     śrutvā karṇo vacaḥ krūraṃ tataś ciccheda kārmukam
tataś chinnāyudhaṃ tena raṇe pañca mahārathāḥ
     sa caiva nikṛtiprajñaḥ prāvadhīc charavṛṣṭibhiḥ
yac ca karṇo 'bravīt kṛṣṇāṃ sabhāyāṃ paruṣaṃ vacaḥ
     pramukhe pāṇḍaveyānāṃ kurūṇāṃ ca nṛśaṃsavat
vinaṣṭāḥ pāṇḍavāḥ kṛṣṇe śāśvataṃ narakaṃ gatāḥ
     patim anyaṃ pṛthuśroṇivṛṇīṣva mita bhāṣiṇi
lekhābhru dhṛtarāṣṭrasya dāsī bhūtvā niveśanam
     praviśārāla pakṣmākṣi na santi patayas tava
ity uktavān adharmajñas tadā paramadurmatiḥ
     pāpaḥ pāpaṃ vacaḥ karṇaḥ śṛṇvatas tava bhārata
tasya pāpasya tad vākyaṃ suvarṇavikṛtāḥ śarāḥ
     śamayantu śilā dhautās tvayāstā jīvitac chidaḥ
yāni cānyāni duṣṭātmā pāpāni kṛtavāṃs tvayi
     tāny adya jīvitaṃ cāsya śamayantu śarās tava
gāṇḍīvaprahitān ghorān adya gātraiḥ spṛśañ śarān
     karṇaḥ smaratu duṣṭātmā vacanaṃ droṇa bhīṣmayoḥ
suvarṇapuṅkhā nārācāḥ śatrughnā vaidyuta prabhāḥ
     tvayāstās tasya marmāṇi bhittvā pāsyanti śoṇitam
ugrās tvad bhujanirmuktā marma bhittvā śitāḥ śarāḥ
     adya karṇaṃ mahāvegāḥ preṣayantu yamakṣayam
adya hāhākṛtā dīnā viṣaṇṇās tvac charārditāḥ
     prapatantaṃ rathā karṇaṃ paśyantu vasudhādhipāḥ
adya svaśoṇite magnaṃ śayānaṃ patitaṃ bhuvi
     apaviddhāyudhaṃ karṇaṃ paśyantu suhṛdo nijāḥ
hastikakṣyo mahān asya bhallenonmathitas tvayā
     prakampamānaḥ patatu bhūmāv ādhirather dhvajaḥ
tvayā śaraśataiś chinnaṃ rathaṃ hemavibhūṣitam
     hatayodhaṃ samutsṛjya bhītaḥ śalyaḥ palāyatām
tataḥ suyodhano dṛṣṭvā hatam ādhirathiṃ tvayā
     nirāśo jīvite tv adya rājye caiva dhanaṃjaya
ete dravanti pāñcālā vadhyamānāḥ śitaiḥ śaraiḥ
     karṇena bharataśreṣṭha pāṇḍavān ujjihīrṣavaḥ
pāñcālān draupadeyāṃś ca dhṛṣṭadyumna śikhaṇḍinau
     dhṛṣṭadyumna tanūjāṃś ca śatānīkaṃ ca nākulim
nakulaṃ sahadevaṃ ca durmukhaṃ janamejayam
     suvarmāṇaṃ sātyakiṃ ca viddhi karṇa vaśaṃgatān
abhyāhatānāṃ karṇena pāñcālānāṃ mahāraṇe
     śrūyate ninado ghoras tad bandhūnāṃ paraṃtapa
na tv eva bhītāḥ pāñcālāḥ kathaṃ cit syuḥ parāṅmukhāḥ
     na hi mṛtyuṃ maheṣvāsā gaṇayanti mahārathāḥ
ya ekaḥ pāṇḍavīṃ senāṃ śaraughaiḥ samaveṣṭayat
     taṃ samāsādya pāñcālā bhīṣmaṃ nāsān parāṅmukhāḥ
tathā jvalantam astrāgniṃ guruṃ sarvadhanuṣmatām
     nirdahantaṃ samārohan durdharṣaṃ droṇam ojasā
te nityam uditā jetuṃ yuddhe śatrūn ariṃdamāḥ
     na jātv ādhirather bhītāḥ pāñcālāḥ syuḥ parāṅmukhāḥ
teṣām āpatatāṃ śūraḥ pāñcālānāṃ tarasvinām
     ādatte 'sūñ śaraiḥ karṇaḥ pataṃgānām ivānalaḥ
tāṃs tathābhimukhān vīrān mitrārthe tyaktajīvitān
    kṣayaṃ nayati rādheyaḥ pāñcālāñ śataśo raṇe
astraṃ hi rāmāt karṇena bhārgavād ṛṣisattamāt
    yad upāttaṃ purā ghoraṃ tasya rūpam udīryate
tāpanaṃ sarvasainyānāṃ ghorarūpaṃ sudāruṇam
    samāvṛtya mahāsenāṃ jvalati svena tejasā
ete caranti saṃgrāme karṇa cāpacyutāḥ śarāḥ
    bhramarāṇām iva vrātās tāpayantaḥ sma tāvakān
ete caranti pāñcālā dikṣu sarvāsu bhārata
    karṇāstraṃ samare prāpya durnivāram anātmabhiḥ
eṣa bhīmo dṛḍhakrodho vṛtaḥ pārtha samantataḥ
    sṛñjayair yodhayan karṇaṃ pīḍyate sma śitaiḥ śaraiḥ
pāṇḍavān sṛñjayāṃś caiva pāñcālāṃś caiva bhārata
    hanyād upekṣitaḥ karṇo rogo deham ivātataḥ
nānyaṃ tvatto 'bhipaśyāmi yodhaṃ yaudhiṣṭhire bale
    yaḥ samāsādya rādheyaṃ svastimān āvrajed gṛham
tam adya niśitair bāṇair nihatya bharatarṣabha
    yathāpratijñaṃ pārtha tvaṃ kṛtvā kīrtim avāpnuhi
tvaṃ hi śakto raṇe jetuṃ sakarṇān api kauravān
    nānyo yudhi yudhāṃ śreṣṭha satyam etad bravīmi te
eta kṛtvā mahat karmahatvā karṇaṃ mahāratham
    kṛtārthaḥ saphalaḥ pārtha sukhī bhava narottama
