tasya tadvacanaṃ śrutvā viśvāmitrasya dhīmataḥ
 hṛṣṭaromā mahātejāḥ śatānando mahātapāḥ
gautamasya suto jyeṣṭhas tapasā dyotitaprabhaḥ
 rāmasaṃdarśanād eva paraṃ vismayam āgataḥ
sa tau niṣaṇṇau saṃprekṣya sukhāsīnau nṛpātmajau
 śatānando muniśreṣṭhaṃ viśvāmitram athābravīt
api te muniśārdūla mama mātā yaśasvinī
 darśitā rājaputrāya tapo dīrgham upāgatā
api rāme mahātejo mama mātā yaśasvinī
 vanyair upāharat pūjāṃ pūjārhe sarvadehinām
api rāmāya kathitaṃ yathāvṛttaṃ purātanam
 mama mātur mahātejo devena duranuṣṭhitam
api kauśika bhadraṃ te guruṇā mama saṃgatā
 mātā mama muniśreṣṭha rāmasaṃdarśanād itaḥ
api me guruṇā rāmaḥ pūjitaḥ kuśikātmaja
 ihāgato mahātejāḥ pūjāṃ prāpya mahātmanaḥ
api śāntena manasā gurur me kuśikātmaja
 ihāgatena rāmeṇa prayatenābhivāditaḥ
tac chrutvā vacanaṃ tasya viśvāmitro mahāmuniḥ
 pratyuvāca śatānandaṃ vākyajño vākyakovidam
nātikrāntaṃ muniśreṣṭha yat kartavyaṃ kṛtaṃ mayā
 saṃgatā muninā patnī bhārgaveṇeva reṇukā
tac chrutvā vacanaṃ tasya viśvāmitrasya dhīmataḥ
 śatānando mahātejā rāmaṃ vacanam abravīt
svāgataṃ te naraśreṣṭha diṣṭyā prāpto 'si rāghava
 viśvāmitraṃ puraskṛtya maharṣim aparājitam
acintyakarmā tapasā brahmarṣir amitaprabhaḥ
 viśvāmitro mahātejā vetsy enaṃ paramāṃ gatim
nāsti dhanyataro rāma tvatto 'nyo bhuvi kaś cana
 goptā kuśikaputras te yena taptaṃ mahat tapaḥ
śrūyatāṃ cābhidāsyāmi kauśikasya mahātmanaḥ
 yathābalaṃ yathāvṛttaṃ tan me nigadataḥ śṛṇu
rājābhūd eṣa dharmātmā dīrgha kālam ariṃdamaḥ
 dharmajñaḥ kṛtavidyaś ca prajānāṃ ca hite rataḥ
prajāpatisutas tv āsīt kuśo nāma mahīpatiḥ
 kuśasya putro balavān kuśanābhaḥ sudhārmikaḥ
kuśanābhasutas tv āsīd gādhir ity eva viśrutaḥ
 gādheḥ putro mahātejā viśvāmitro mahāmuniḥ
viśvamitro mahātejāḥ pālayām āsa medinīm
 bahuvarṣasahasrāṇi rājā rājyam akārayat
kadā cit tu mahātejā yojayitvā varūthinīm
 akṣauhiṇīparivṛtaḥ paricakrāma medinīm
nagarāṇi ca rāṣṭrāṇi saritaś ca tathā girīn
 āśramān kramaśo rājā vicarann ājagāmaha
vasiṣṭhasyāśramapadaṃ nānāpuṣpaphaladrumam
 nānāmṛgagaṇākīrṇaṃ siddhacāraṇasevitam
devadānavagandharvaiḥ kiṃnarair upaśobhitam
 praśāntahariṇākīrṇaṃ dvijasaṃghaniṣevitam
brahmarṣigaṇasaṃkīrṇaṃ devarṣigaṇasevitam
 tapaścaraṇasaṃsiddhair agnikalpair mahātmabhiḥ
satataṃ saṃkulaṃ śrīmad brahmakalpair mahātmabhiḥ
 abbhakṣair vāyubhakṣaiś ca śīrṇaparṇāśanais tathā
phalamūlāśanair dāntair jitaroṣair jitendriyaiḥ
 ṛṣibhir vālakhilyaiś ca japahomaparāyaṇaiḥ
vasiṣṭhasyāśramapadaṃ brahmalokam ivāparam
 dadarśa jayatāṃ śreṣṭha viśvāmitro mahābalaḥ
