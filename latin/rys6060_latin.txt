tato hatān rākṣasapuṃgavāṃs tān; devāntakāditriśiro 'tikāyān
 rakṣogaṇās tatra hatāvaśiṣṭās; te rāvaṇāya tvaritaṃ śaśaṃsuḥ
tato hatāṃs tān sahasā niśamya; rājā mumohāśrupariplutākṣaḥ
 putrakṣayaṃ bhrātṛvadhaṃ ca ghoraṃ; vicintya rājā vipulaṃ pradadhyau
tatas tu rājānam udīkṣya dīnaṃ; śokārṇave saṃparipupluvānam
 atharṣabho rākṣasarājasūnur; athendrajid vākyam idaṃ babhāṣe
na tāta mohaṃ pratigantum arhasi; yatrendrajij jīvati rākṣasendra
 nendrāribāṇābhihato hi kaś cit; prāṇān samarthaḥ samare 'bhidhartum
paśyādya rāmaṃ sahalakṣmaṇena; madbāṇanirbhinnavikīrṇadeham
 gatāyuṣaṃ bhūmitale śayānaṃ; śaraiḥ śitair ācitasarvagātram
imāṃ pratijñāṃ śṛṇu śakraśatroḥ; suniścitāṃ pauruṣadaivayuktām
 adyaiva rāmaṃ sahalakṣmaṇena; saṃtāpayiṣyāmi śarair amoghaiḥ
adyendravaivasvataviṣṇumitra; sādhyāśvivaiśvānaracandrasūryāḥ
 drakṣyanti me vikramam aprameyaṃ; viṣṇor ivograṃ baliyajñavāṭe
sa evam uktvā tridaśendraśatrur; āpṛcchya rājānam adīnasattvaḥ
 samārurohānilatulyavegaṃ; rathaṃ kharaśreṣṭhasamādhiyuktam
samāsthāya mahātejā rathaṃ harirathopamam
 jagāma sahasā tatra yatra yuddham ariṃdama
taṃ prasthitaṃ mahātmānam anujagmur mahābalāḥ
 saṃharṣamāṇā bahavo dhanuḥpravarapāṇayaḥ
gajaskandhagatāḥ ke cit ke cit paramavājibhiḥ
 prāsamudgaranistriṃśa paraśvadhagadādharāḥ
sa śaṅkhaninadair bhīmair bherīṇāṃ ca mahāsvanaiḥ
 jagāma tridaśendrāriḥ stūyamāno niśācaraiḥ
sa śaṅkhaśaśivarṇena chatreṇa ripusādanaḥ
 rarāja paripūrṇena nabhaś candramasā yathā
avījyata tato vīro haimair hemavibhūṣitaiḥ
 cārucāmaramukhyaiś ca mukhyaḥ sarvadhanuṣmatām
tatas tv indrajitā laṅkā sūryapratimatejasā
 rarājāprativīryeṇa dyaur ivārkeṇa bhāsvatā
sa tu dṛṣṭvā viniryāntaṃ balena mahatā vṛtam
 rākṣasādhipatiḥ śrīmān rāvaṇaḥ putram abravīt
tvam apratirathaḥ putra jitas te yudhi vāsavaḥ
 kiṃ punar mānuṣaṃ dhṛṣyaṃ na vadhiṣyasi rāghavam
tathokto rākṣasendreṇa pratigṛhya mahāśiṣaḥ
 rathenāśvayujā vīraḥ śīghraṃ gatvā nikumbhilām
sa saṃprāpya mahātejā yuddhabhūmim ariṃdamaḥ
 sthāpayām āsa rakṣāṃsi rathaṃ prati samantataḥ
tatas tu hutabhoktāraṃ hutabhuk sadṛśaprabhaḥ
 juhuve rākṣasaśreṣṭho mantravad vidhivat tadā
sa havirjālasaṃskārair mālyagandhapuraskṛtaiḥ
 juhuve pāvakaṃ tatra rākṣasendraḥ pratāpavān
śastrāṇi śarapatrāṇi samidho 'tha vibhītakaḥ
 lohitāni ca vāsāṃsi sruvaṃ kārṣṇāyasaṃ tathā
sa tatrāgniṃ samāstīrya śarapatraiḥ satomaraiḥ
 chāgasya sarvakṛṣṇasya galaṃ jagrāha jīvataḥ
sakṛd eva samiddhasya vidhūmasya mahārciṣaḥ
 babhūvus tāni liṅgāni vijayaṃ yāny adarśayan
pradakṣiṇāvartaśikhas taptakāñcanasaṃnibhaḥ
 havis tat pratijagrāha pāvakaḥ svayam utthitaḥ
so 'stram āhārayām āsa brāhmam astravidāṃ varaḥ
 dhanuś cātmarathaṃ caiva sarvaṃ tatrābhyamantrayat
tasminn āhūyamāne 'stre hūyamāne ca pāvake
 sārkagrahendu nakṣatraṃ vitatrāsa nabhastalam
sa pāvakaṃ pāvakadīptatejā; hutvā mahendrapratimaprabhāvaḥ
 sacāpabāṇāsirathāśvasūtaḥ; khe 'ntardadha ātmānam acintyarūpaḥ
sa sainyam utsṛjya sametya tūrṇaṃ; mahāraṇe vānaravāhinīṣu
 adṛśyamānaḥ śarajālam ugraṃ; vavarṣa nīlāmbudharo yathāmbu
te śakrajidbāṇaviśīrṇadehā; māyāhatā visvaram unnadantaḥ
 raṇe nipetur harayo 'drikalpā; yathendravajrābhihatā nagendrāḥ
te kevalaṃ saṃdadṛśuḥ śitāgrān; bāṇān raṇe vānaravāhinīṣu
 māyā nigūḍhaṃ ca surendraśatruṃ; na cātra taṃ rākṣasam abhyapaśyan
tataḥ sa rakṣo'dhipatir mahātmā; sarvā diśo bāṇagaṇaiḥ śitāgraiḥ
 pracchādayām āsa raviprakāśair; viṣādayām āsa ca vānarendrān
sa śūlanistriṃśa paraśvadhāni; vyāvidhya dīptānalasaṃnibhāni
 savisphuliṅgojjvalapāvakāni; vavarṣa tīvraṃ plavagendrasainye
tato jvalanasaṃkāśaiḥ śitair vānarayūthapāḥ
 tāḍitāḥ śakrajidbāṇaiḥ praphullā iva kiṃśukāḥ
anyonyam abhisarpanto ninadantaś ca visvaram
 rākṣasendrāstranirbhinnā nipetur vānararṣabhāḥ
udīkṣamāṇā gaganaṃ ke cin netreṣu tāḍitāḥ
 śarair viviśur anyonyaṃ petuś ca jagatītale
hanūmantaṃ ca sugrīvam aṅgadaṃ gandhamādanam
 jāmbavantaṃ suṣeṇaṃ ca vegadarśinam eva ca
maindaṃ ca dvividaṃ nīlaṃ gavākṣaṃ gajagomukhau
 kesariṃ harilomānaṃ vidyuddaṃṣṭraṃ ca vānaram
sūryānanaṃ jyotimukhaṃ tathā dadhimukhaṃ harim
 pāvakākṣaṃ nalaṃ caiva kumudaṃ caiva vānaram
prāsaiḥ śūlaiḥ śitair bāṇair indrajinmantrasaṃhitaiḥ
 vivyādha hariśārdūlān sarvāṃs tān rākṣasottamaḥ
sa vai gadābhir hariyūthamukhyān; nirbhidya bāṇais tapanīyapuṅkhaiḥ
 vavarṣa rāmaṃ śaravṛṣṭijālaiḥ; salakṣmaṇaṃ bhāskararaśmikalpaiḥ
sa bāṇavarṣair abhivarṣyamāṇo; dhārānipātān iva tān vicintya
 samīkṣamāṇaḥ paramādbhutaśrī; rāmas tadā lakṣmaṇam ity uvāca
asau punar lakṣmaṇa rākṣasendro; brahmāstram āśritya surendraśatruḥ
 nipātayitvā harisainyam ugram; asmāñ śarair ardayati prasaktam
svayambhuvā dattavaro mahātmā; kham āsthito 'ntarhitabhīmakāyaḥ
 kathaṃ nu śakyo yudhi naṣṭadeho; nihantum adyendrajid udyatāstraḥ
manye svayambhūr bhagavān acintyo; yasyaitad astraṃ prabhavaś ca yo 'sya
 bāṇāvapātāṃs tvam ihādya dhīman; mayā sahāvyagramanāḥ sahasva
pracchādayaty eṣa hi rākṣasendraḥ; sarvā diśaḥ sāyakavṛṣṭijālaiḥ
 etac ca sarvaṃ patitāgryavīraṃ; na bhrājate vānararājasainyam
āvāṃ tu dṛṣṭvā patitau visaṃjñau; nivṛttayuddhau hataroṣaharṣau
 dhruvaṃ pravekṣyaty amarārivāsaṃ; asau samādāya raṇāgralakṣmīm
tatas tu tāv indrajid astrajālair; babhūvatus tatra tadā viśastau
 sa cāpi tau tatra viṣādayitvā; nanāda harṣād yudhi rākṣasendraḥ
sa tat tadā vānararājasainyaṃ; rāmaṃ ca saṃkhye sahalakṣmaṇena
 viṣādayitvā sahasā viveśa; purīṃ daśagrīvabhujābhiguptām
