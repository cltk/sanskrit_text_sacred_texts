[vaiṣampāyana]
      tato visarjayām āsa sarvāḥ prakṛtayo nṛpaḥ
      viviśuś cābhyanujñātā yathā svāni gṛhāṇi ca
tato yudhiṣṭhiro rājā bhīmaṃ bhīmaparākramam
      sāntvayann abravīd dhīmān arjunaṃ yamajau tathā
śatrubhir vividhaiḥ śastraiḥ kṛttadehā mahāraṇe
      śrāntā bhavantaḥ subhṛśaṃ tāpitāḥ śokamanyubhiḥ
araṇye duḥkhavasatīr matkṛte puruṣottamāḥ
      bhavadbhir anubhūtāś ca yathā ku puruṣais tathā
yathāsukhaṃ yathājoṣaṃ jayo 'yam anubhūyatām
      viśrāntāṁl labdhavijñānāñ śvaḥ sametāsi vaḥ punaḥ
tato duryodhana gṛhaṃ prāsādair upaśobhitam
      bahuratnasamākīrṇaṃ dāsīdāsa samākulam
dhṛtarāṣṭrābhyanujñātaṃ bhrātrā dattaṃ vṛkodaraḥ
      pratipede mahābāhur mandaraṃ maghavān iva
yathā duryodhana gṛhaṃ tathā duḥśāsanasya ca
      prāsādamālā saṃyuktaṃ hematoraṇa bhīṣitam
dāsīdāsa susaṃpūrṇaṃ prabhūtadhanadhānyavat
      pratipede mahābāhur arjuno rājaśāsanāt
durmarṣaṇasya bhavanaṃ duḥśāsana gṛhād varam
     kuberabhavanaprakhyaṃ maṇihemavibhūṣitam
nakulāya varārhāya karśitāya mahāvane
     dadau prīto mahārāja dharmarājo yudhiṣṭhiraḥ
durmukhasya ca veśmāgryaṃ śrīmat kanakabhūṣitam
     pūrṇaṃ padmadalākṣīṇāṃ strīṇāṃ śayanasaṃkulam
pradadau sahadevāya satataṃ priyakāriṇe
     mumude tac ca labdhvā sa kailāsaṃ dhanado yathā
yuyutsur viduraś caiva saṃjayaś ca mahādyutiḥ
     sudharmā caiva dhaumyaś ca yathā svaṃ jagmur ālayān
saha sātyakinā śaurir arjunasya niveśanam
     viveśa puruṣavyāghro vyāghro giriguhām iva
tatra bhakṣānna pānais te samupetāḥ sukhoṣitāḥ
     sukhaprabuddhā rājānam upatasthur yudhiṣṭhiram
