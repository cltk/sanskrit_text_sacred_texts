[s]
      atha rājan mahābāhuḥ sātyakir yuddhadurmadaḥ
      vikṛṣya cāpaṃ samare bhārasādhanam uttamam
prāmuñcat puṅkhasaṃyuktāñ śarān āśīviṣopamān
      prakāśaṃ laghucitraṃ ca darśayann astralāghavam
tasya vikṣipataś cāpaṃ śarān anyāṃś ca muñcataḥ
      ādadānasya bhūyaś ca saṃdadhānasya cāparān
kṣipataś ca śarān asya raṇe śatrūn vinighnataḥ
      dadṛśe rūpam atyarthaṃ meghasyeva pravarṣataḥ
tam udīryantam ālokya rājā duryodhanas tataḥ
      rathānām ayutaṃ tasya preṣayām āsa bhārata
tāṃs tu sarvān maheṣvāsān sātyakiḥ satyavikramaḥ
      jaghāna parameṣvāso divyenāstreṇa vīryavān
sa kṛtvā dāruṇaṃ karma pragṛhītaśarāsanaḥ
      āsasāda tato vīro bhūriśravasam āhave
sa hi saṃdṛśya senāṃ tāṃ yuyudhānena pātitam
      abhyadhāvata saṃkruddhaḥ kurūṇāṃ kīrtivardhanaḥ
indrāyudhasavarṇaṃ tat sa visphārya mahad dhanuḥ
      vyasṛjad vajrasaṃkāśāñ śarān āśīviṣopamān
      sahasraśo mahārāja darśayan pāṇilāghavam
śarāṃs tān mṛtyusaṃsparśān sātyakes tu padānugāḥ
     na viṣehus tadā rājan dudruvus te samantataḥ
     vihāya samare rājan sātyakiṃ yuddhadurmadam
taṃ dṛṣṭvā yuyudhānasya sutā daśa mahābalāḥ
     mahārathāḥ samākhyātāś citravarmāyudha dhvajāḥ
samāsādya maheṣvāsaṃ bhūriśravasam āhave
     ūcur sarve susaṃrabdhā yūpaketuṃ mahāraṇe
bho bho kaurava dāyāda sahāsmābhir mahābala
     ehi yudhyasva saṃgrāme samastaiḥ pṛthag eva vā
asmān vā tvaṃ parājitya yaśaḥ prāpnuhi saṃyuge
     vayaṃ vā tvāṃ parājitya prītiṃ dāsyāmahe pituḥ
evam uktas tadā śūrais tān uvāca mahābalaḥ
     vīryaślāghī naraśreṣṭhas tān dṛṣṭvā samupasthitān
sādhv idaṃ kathyate vīrā yad evaṃ matir adya vaḥ
     yudhyadhvaṃ sahitā yattā nihaniṣyāmi vo raṇe
evam uktā maheṣvāsās te vīrāḥ kṣiprakāriṇaḥ
     mahatā śaravarṣeṇa abhyavarṣann ariṃdamam
aparāhṇe mahārāja saṃgrāmas tumulo 'bhavat
     ekasya ca bahūnāṃ ca sametānāṃ raṇājire
tam ekaṃ rathināṃ śreṣṭha śaravarṣair avākiran
     prāvṛṣīva mahāśailaṃ siṣicur jaladā nṛpa
tais tu muktāñ śaraughāṃs tān yamadaṇḍāśani prabhān
     asaṃprāptān asaṃ prāptāṃś cicchedāśu mahārathaḥ
tatrādbhutam apaśyāma saumadatteḥ parākramam
     yad eko bahubhir yuddhe samasajjad abhītavat
visṛjya śaravṛṣṭiṃ tāṃ daśa rājan mahārathāḥ
     parivārya mahābāhuṃ nihantum upacakramuḥ
saumadattis tataḥ kruddhas teṣāṃ cāpāni bhārata
     ciccheda daśabhir bāṇair nimeṣeṇa mahārathaḥ
athaiṣāṃ chinnadhanuṣāṃ bhallaiḥ saṃnataparvabhiḥ
     ciccheda samare rājañ śirāṃsi niśitaiḥ śaraiḥ
     te hatā nyapatan bhūmau vajrabhagnā iva drumāḥ
tān dṛṣṭvā nihatān vīrān raṇe putrān mahābalān
     vārṣṇeyo vinadan rājan bhūriśravasam abhyayāt
rathaṃ rathena samare pīḍayitvā mahābalau
     tāv anyonyasya samare nihatya rathavājinaḥ
     virathāv abhivalgantau sameyātāṃ mahārathau
pragṛhītamahākhaḍgau tau carma varadhāriṇau
     śuśubhāte naravyāghrau yuddhāya samavasthitau
tataḥ sātyakim abhyetya nistriṃśavaradhāriṇam
     bhīmasenas tvaran rājan ratham āropayat tadā
tavāpi tanayo rājan bhūriśravasam āhave
     āropayad rathaṃ tūrṇaṃ paśyatāṃ sarvadhanvinām
tasmiṃs tathā vartamāne raṇe bhīṣmaṃ mahāratham
     ayodhayanta saṃrabdhāḥ pāṇḍavā bharatarṣabha
lohitāyati cāditye tvaramāṇo dhanaṃjayaḥ
     pañcaviṃśatisāhasrān nijaghāna mahārathān
te hi duryodhanādiṣṭās tadā pārtha nibarhaṇe
     saṃprāpyaiva gatā nāśaṃ śalabhā iva pāvakam
tato matsyāḥ kekayāś ca dhanurveda viśāradāḥ
     parivavrus tadā pārthaṃ saha putraṃ mahāratham
etasminn eva kāle tu sūrye 'stam upagacchati
     sarveṣām eva sainyānāṃ pramohaḥ samajāyata
avahāraṃ tataś cakre pitā devavratas tava
     saṃdhyākāle mahārāja sainyānāṃ śrāntavāhanaḥ
pāṇḍavānāṃ kurūṇāṃ ca parasparasamāgame
     te sene bhṛśasaṃvigne yayatuḥ svaṃ niveśanam
tataḥ svaśibiraṃ gatvā nyaviśaṃs tatra bhārata
     pāṇḍavāḥ sṛñjayaiḥ sārdhaṃ kuravaś ca yathāvidhi
