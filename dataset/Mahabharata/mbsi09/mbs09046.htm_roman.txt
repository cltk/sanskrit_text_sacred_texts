[j]
      atyadbhutam idaṃ brahmañ śrutavān asmi tattvataḥ
      abhiṣekaṃ kumārasya vistareṇa yathāvidhi
yac chrutvā pūtam ātmānaṃ vijānāmi tapodhana
      prahṛṣṭāni ca romāṇi prasannaṃ ca mano mama
abhiṣekaṃ kumārasya daityānāṃ ca vadhaṃ tathā
      śrutvā me paramā prītir bhūyaḥ kautūhalaṃ hi me
apāṃ patiḥ kathaṃ hy asminn abhiṣiktaḥ surāsuraiḥ
      tan me brūhi mahāprājña kuśalo hy asi sattama
[vai]
      śṛṇu rājann idaṃ citraṃ pūrvakalpe yathātatham
      ādau kṛtayuge tasmin vartamāne yathāvidhi
      varuṇaṃ devatāḥ sarvāḥ sametyedam athābruvan
yathāsmān surarāṭ śakro bhayebhyaḥ pāti sarvadā
      tathā tvam api sarvāsāṃ saritāṃ vai patir bhava
vāsaś ca te sadā devasāgare makarālaye
      samudro 'yaṃ tava vaśe bhaviṣyati nadīpatiḥ
somena sārdhaṃ ca tava hāni vṛddhī bhaviṣyataḥ
      evam astv iti tān devān varuṇo vākyam abravīt
samāgamya tataḥ sarve varuṇaṃ sāgarālayam
      apāṃ patiṃ pracakrur hi vidhidṛṣṭena karmaṇā
abhiṣicya tato devā varuṇaṃ yādasāṃ pati
     jagmuḥ svāny eva sthānāni pūjayitvā jaleśvaram
abhiṣiktas tato devair varuṇo 'pi mahāyaśāḥ
     saritaḥ sāgarāṃś caiva nadāṃś caiva sarāṃsi ca
     pālayām āsa vidhinā yathā devāñ śatakratuḥ
tatas tatrāpy upaspṛśya dattvā ca vividhaṃ vasu
     agnitīrthaṃ mahāprājñaḥ sa jagāma pralambahā
     naṣṭo na dṛśyate yatra śamī garbhe hutāśanaḥ
lokāloka vināśe ca prādurbhūte tadānagha
     upatasthur mahātmānaṃ sarvalokapitāmaham
agniḥ pranaṣṭo bhagavān kāraṇaṃ ca na vidmahe
     sarvalokakṣayo mā bhūt saṃpādayatu no 'nalam
[j]
     kimarthaṃ bhagavān agniḥ pranaṣṭo lokabhāvanaḥ
     vijñātaś ca kathaṃ devais tan mamācakṣva tattvataḥ
[vai]
     bhṛgoḥ śāpād bhṛśaṃ bhīto jātavedāḥ pratāpavān
     śamī garbham athāsādya nanāśa bhagavāṃs tataḥ
pranaṣṭe tu tadā vahnau devāḥ sarve savāsavāḥ
     anveṣanta tadā naṣṭaṃ jvalanaṃ bhṛśaduḥkhitāḥ
tato 'gnitīrtham āsādya śamī garbhastham eva hi
     dadṛśur jvalanaṃ tatra vasamānaṃ yathāvidhi
devāḥ sarve naravyāghra bṛhaspatipurogamāḥ
     jvalanaṃ taṃ samāsādya prītābhūvan savāsavāḥ
     punar yathāgataṃ jagmuḥ sarvabhakṣaś ca so 'bhavat
bhṛgoḥ śāpān mahīpāla yad uktaṃ brahmavādinā
     tatrāpy āplutya matimān brahmayoniṃ jagāma ha
sasarja bhagavān yatra sarvalokapitāmahaḥ
     tatrāplutya tato brahmā saha devaiḥ prabhuḥ purā
     sasarja cānnāni tathā devatānāṃ yathāvidhi
tatra snātvā ca dattvā ca vasūni vividhāni ca
     kauberaṃ prayayau tīrthaṃ tatra taptvā mahat tapaḥ
     dhanādhipatyaṃ saṃprāpto rājann ailabilaḥ prabhuḥ
tatrastham eva taṃ rājan dhanāni nidhayas tathā
     upatasthur naraśreṣṭha tat tīrthaṃ lāṅgalī tataḥ
     gatvā snātvā ca vidhivad brāhmaṇebhyo dhanaṃ dadau
dadṛśe tatra tat sthānaṃ kaubere kānanottame
     purā yatra tapas taptaṃ vipulaṃ sumahātmanā
yatra rājñā kubereṇa varā labdhāś ca puṣkalāḥ
     dhanādhipatyaṃ sakhyaṃ ca rudreṇāmita tejasā
suratvaṃ lokapālatvaṃ putraṃ ca nalakūbaram
     yatra lebhe mahābāho dhanādhipatir añjasā
abhiṣiktaś ca tatraiva samāgamya marudgaṇaiḥ
     vāhanaṃ cāsya tad dattaṃ haṃsayuktaṃ manoramam
     vimānaṃ puṣpakaṃ divyaṃ nairṛtaiśvaryam eva ca
tatrāplutya balo rājan dattvā dāyāṃś ca puṣkalān
     jagāma tvarito rāmas tīrthaṃ śvetānulepanaḥ
niṣevitaṃ sarvasattvair nāmnā badara pācanam
     nānartuka vanopetaṃ sadā puṣpaphalaṃ śubham
