[putra]
      kṛṣṇāyasasyeva ca te saṃhatya hṛdayaṃ kṛtam
      mama mātas tv akaruṇe vairaprajñe hy amarṣaṇe
aho kṣatrasamācāro yatra mām aparaṃ yathā
      īdṛśaṃ vacanaṃ brūyād bhavatī putram ekajam
kiṃ nu te mām apaśyantyāḥ pṛthivyā api sarvayā
      kim ābharaṇakṛtyaṃ te kiṃ bhogair jīvitena vā
sarvārambhā hi viduṣāṃ tāta dharmārthakāraṇāt
      tān evābhisamīkṣyāhaṃ saṃjaya tvām acūcudam
sa samīkṣya kramopeto mukhyaḥ kālo 'yam āgataḥ
      asmiṃś ced āgate kāle kāryaṃ na pratipadyase
      asaṃbhāvita rūpas tvaṃ sunṛśaṃsaṃ kariṣyasi
taṃ tvām ayaśasā spṛṣṭaṃ na brūyāṃ yadi saṃjaya
      kharī vātsalyam āhus tan niḥ sāmarthyam ahetukam
sadbhir vigarhitaṃ mārgaṃ tyaja mūrkha niṣevitam
      avidyā vai mahaty asti yām imāṃ saṃśritāḥ prajāḥ
tava syād yadi sadvṛttaṃ tena me tvaṃ priyo bhaveḥ
      dharmārthaguṇayuktena netareṇa kathaṃ cana
      daivamānuṣayuktena sadbhir ācaritena ca
yo hy evam avinītena ramate putra naptṛṇā
      anutthānavatā cāpi moghaṃ tasya prajā phalam
akurvanto hi karmāṇi kurvanto ninditāni ca
     sukhaṃ naiveha nāmutra labhante puruṣādhamāḥ
yuddhāya kṣatriyaḥ sṛṣṭaḥ saṃjayeha jayāya ca
     krūrāya karmaṇe nityaṃ prajānāṃ paripālane
     jayan vā vadhyamāno vā prāpnotīndra salokatām
na śakra bhavane puṇye divi tadvidyate sukham
     yad amitrān vaśe kṛtvā kṣatriyaḥ sukham aśnute
manyunā dahyamānena puruṣeṇa manasvinā
     nikṛteneha bahuśaḥ śatrūn pratijigīṣayā
ātmānaṃ vā parityajya śatrūn vā vinipātya vai
     ato 'nyena prakāreṇa śāntir asya kuto bhavet
iha prājñḍo hi puruṣaḥ svalpam apriyam icchati
     yasya svalpaṃ priyaṃ loke dhruvaṃ tasyālpam apriyam
priyābhāvāc ca puruṣo naiva prāpnoti śobhanam
     dhruvaṃ cābhāvam abhyeti gatvā gaṅgeva sāgaram
[putra]
     neyaṃ matis tvayā vācyā mātaḥ putre viśeṣataḥ
     kāruṇyam evātra paśya bhūtveha jaḍa mūkavat
ato me bhūyasī nandir yad evam anupaśyasi
     codyaṃ māṃ codayasy etad bhṛśaṃ vai codayāmi te
atha tvāṃ pūjayiṣyāmi hatvā vai sarvasaindhavān
     ahaṃ paśyāmi vijayaṃ kṛtsnaṃ bhāvinam eva te
akośasyāsahāyasya kutaḥ svid vijayo mama
     ity avasthāṃ viditvemām ātmanātmani dāruṇām
     rājyād bhāvo nivṛtto me tridivād iva duṣkṛteḥ
īdṛśaṃ bhavatī kaṃ cid upāyam anupaśyati
     tan me pariṇata prajñe samyak prabrūhi pṛcchate
     kariṣyāmi hi tat sarvaṃ yathāvad anuśāsanam
putrātmā nāvamantavyaḥ pūrvābhir asamṛddhibhiḥ
     abhūtvā hi bhavanty arthā bhūtvā naśyanti cāpare
amarṣeṇaiva cāpy arthā nārabdhavyāḥ subāliśaiḥ
     sarveṣāṃ karmaṇāṃ tāta phale nityam anityatā
anityam iti jānanto na bhavanti bhavanti ca
     atha ye naiva kurvanti naiva jātu bhavanti te
aikaguṇyam anīhāyām abhāvaḥ karmaṇāṃ phalam
     atha dvaiguṇyam īhāyāṃ phalaṃ bhavati vā na vā
yasya prāg eva viditā sarvārthānām anityatā
     nuded vṛddhisamṛddhī sa pratikūle nṛpātmaja
utthātavyaṃ jāgṛtavyaṃ yoktavyaṃ bhūtikarmasu
     bhaviṣyatīty eva manaḥ kṛtvā satatam avyathaiḥ
     maṅgalāni puraskṛtya brāhmaṇaiś ceśvaraiḥ saha
prājñasya nṛpater āśu vṛddhir bhavati putraka
     abhivartati lakṣmīs taṃ prācīm iva divākaraḥ
nidarśanāny upāyāṃś ca bahūny uddharṣaṇāni ca
     anudarśita rūpo 'si paśyāmi kuru pauruṣam
     puruṣārtham abhipretaṃ samāhartum ihārhasi
kruddhāṁl lubdhān parikṣīṇān avakṣiptān vimānitān
     spardhinaś caiva ye ke cit tān yukta upadhāraya
etena tvaṃ prakāreṇa mahato bhetsyase gaṇān
     mahāvega ivoddhūto mātariśvā balāhakān
teṣām agrapradāyī syāḥ kalyotthāyī priyaṃvadaḥ
     te tvāṃ priyaṃ kariṣyanti puro dhāsyanti ca dhruvam
yadaiva śatrur jānīyāt sapatnaṃ tyaktajīvitam
     tadaivāsmād udvijate sarpād veśma gatād iva
taṃ viditvā parākrāntaṃ vaśe na kurute yadi
     nirvādair nirvaded enam antatas tad bhaviṣyati
nirvādād āspadaṃ labdhvā dhanavṛddhir bhaviṣyati
     dhanavantaṃ hi mitrāṇi bhajante cāśrayanti ca
sphalitārthaṃ punas tāta saṃtyajanty api bāndhavāḥ
     apy asminn āśrayante ca jugupsanti ca tādṛśam
śatruṃ kṛtvā yaḥ sahāyaṃ viśvāsam upagacchati
     ataḥ saṃbhāvyam evaitad yad rājyaṃ prāpnuyād iti
