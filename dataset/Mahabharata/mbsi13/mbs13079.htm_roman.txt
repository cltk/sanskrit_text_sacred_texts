[v]
      ghṛtakṣīrapradā gāvo ghṛtayonyo ghṛtodbhavāḥ
      ghṛtanadyo ghṛtāvartās tā me santu sadā gṛhe
ghṛtaṃ me hṛdaye nityaṃ ghṛtaṃ nābhyāṃ pratiṣṭhitam
      ghṛtaṃ sarvṛṣu gātreṣu ghṛtaṃ me manasi sthitam
gāvo mamāgrato nityaṃ gāvaḥ pṛṣṭhata eva ca
      gāvo me sarvataś caiva gavāṃ madhye vasāmy aham
ity ācamya japet sāyaṃprātaś ca puruṣaḥ sadā
      yad ahnā kurute pāpaṃ tasmāt sa parimucyate
prāsādā yatra sauvarṇā vasor dhārā ca yatra sā
      gandharvāpsaraso yatra tatra yānti sahasradāḥ
nava nīta paṅkāḥ kṣīrodā dadhi śaivalasaṃkulāḥ
      vahanti yatra nadyo vai yatra yānti sahasradāḥ
gavāṃ śatasahasraṃ tu yaḥ prayacched yathāvidhi
      parām ṛddhim avāpyātha sa goloke mahīyate
daśa cobhayataḥ pretya mātāpitroḥ pitāmahān
      dadhāti sukṛtāṁl lokān punāti ca kulaṃ naraḥ
dhenvāḥ pramāṇena samapramāṇāṃ; dhenuṃ tilānām api ca pradāya
      pānīya dātā ca yamasya loke; na yātanāṃ kāṃ cid upaiti tatra
pavitram agryaṃ jagataḥ pratiṣṭhā; divaukasāṃ mātaro 'thāprameyāḥ
     anvālabhed dakṣiṇato vrajec ca; dadyāc ca pātre prasamīkṣya kālam
dhenuṃ sa vatsāṃ kapilāṃ bhūri śṛṅgāṃ; kāṃsyopadohāṃ vasanottarīyām
     pradāya tāṃ gāhati dur vigāhyāṃ; yāmyāṃ sabhāṃ vītabhayo manuṣyaḥ
surūpā bahurūpāś ca viśvarūpāś ca mātaraḥ
     gāvo mām upatiṣṭhantām iti nityaṃ prakīrtayet
nātaḥ puṇyataraṃ dānaṃ nātaḥ puṇyataraṃ phalam
     nāto viśiṣṭaṃ lokeṣu bhūtaṃ bhavitum arhati
tvacā lomnātha śṛṅgaiś ca vālaiḥ kṣīreṇa medasā
     yajñaṃ vahanti saṃbhūya kim asty abhyadhikaṃ tataḥ
yayā sarvam idaṃ vyāptaṃ jagat sthāvarajaṅgamam
     tāṃ dhenuṃ śirasā vande bhūtabhavyasya mātaram
guṇavacana samuccayaika deśo; nṛpava mayaiṣa gavāṃ prakīrtitas te
     na hi param iha dānam asti gobhyo; bhavanti na cāpi parāyaṇaṃ tathānyat
[bh]
     param idam iti bhūmipo vicintya; pravaram ṛṣer vacanaṃ tato mahātmā
     vyasṛjata niyatātmavān dvijebhyo; subahu ca godhanam āptavāṃś ca lokān
