[s]
      tāvakās tu samīkṣyaiva vṛṣṇyandhakakurūttamau
      prāg atvarañ jighāṃsantas tathaiva vijayaḥ parān
suvarṇacitrair vaiyāghraiḥ svanavadbhir mahārathaiḥ
      dīpayanto diśaḥ sarvā jvaladbhir iva pāvakaiḥ
rukmapṛṣṭhaiś ca duṣprekṣyaiḥ kārmukaiḥ pṛthivīpate
      kūjadbhir atulān nādān roṣitair uragair iva
bhūriśravāḥ śalaḥ karṇo vṛṣaseno jayadrathaḥ
      kṛpaś ca madrarājaś ca drauṇiś ca rathināṃ varaḥ
te pibanta ivākāśam aśvair aṣṭau mahārathāḥ
      vyarājayan daśa diśo vaiyāghrair hemacandrakaiḥ
te daṃśitāḥ susaṃrabdhā rathair meghaughanisvanaiḥ
      samāvṛṇvan diśaḥ sarvāḥ pārthaṃ ca viśikhaiḥ śitaiḥ
kaulūtakā hayāś citrā vahantas tān mahārathān
      vyaśobhanta tadā śīghrā dīpayanto diśo daśa
ājāneyair mahāvegair nānādeśasamutthitaiḥ
      pārvatīyair nadījaiś ca saindhavaiś ca hayottamaiḥ
kuru yodhavarā rājaṃs tava putraṃ parīpsavaḥ
      dhanaṃjayarathaṃ śīghraṃ sarvataḥ samupādravan
te pragṛhya mahāśaṅkhān dadhmuḥ puruṣasattamāḥ
     pūrayanto divaṃ rājan pṛthivīṃ ca sa sāragām
tathaiva dadhmatuḥ śaṅkhau vāsudevadhanaṃjayau
     pravarau sarvabhūtānāṃ sarvaśaṅkhavarau bhuvi
     devadattaṃ ca kaunteyaḥ pāñcajanyaṃ ca keśavaḥ
śabdas tu devadattasya dhanaṃjaya samīritaḥ
     pṛthivīṃ cāntarikṣaṃ ca diśaś caiva samāvṛṇot
tathaiva pāñcajanyo 'pi vāsudeva samīritaḥ
     sarvaśabdān atikramya pūrayām āsa rodasī
tasmiṃs tathā vartamāne dāruṇe nādasaṃkule
     bhīrūṇāṃ trāsajanane śūrāṇāṃ harṣavardhane
pravāditāsu bherīṣu jharjhareṣv ānakeṣu ca
     mṛdaṅgeṣu ca rājendra vādyamāneṣv anekaśaḥ
mahārathasamākhyāta duryodhanahitaiṣiṇaḥ
     amṛṣyamāṇās taṃ śabdaṃ kruddhāḥ paramadhanvinaḥ
     nānādeśyā mahīpālāḥ svasainyaparirakṣiṇaḥ
amarṣitā mahāśaṅkhān dadhmur vīrā mahārathāḥ
     kṛte pratikariṣyantaḥ keśavasyārjunasya ca
babhūva tava tat sainyaṃ śaṅkhaśabdasamīritam
     udvignarathanāgāśvam asvastham iva cābhibho
tat prayuktam ivākāśaṃ śūraiḥ śaṅkhanināditam
     babhūva bhṛśam udvignaṃ nirghātair iva nāditam
sa śabdaḥ sumahān rājan diśaḥ sarvā vyanādayat
     trāsayām āsa tat sainyaṃ yugānta iva saṃbhṛtaḥ
tato duryodhano 'ṣṭau ca rājānas te mahārathāḥ
     jayadrathasya rakṣārthaṃ pāṇḍavaṃ paryavārayan
tato drauṇis trisaptatyā vāsudevam atāḍayat
     arjunaṃ ca tribhir bhallair dhvajam aśvāṃś ca pañcabhiḥ
tam arjunaḥ pṛṣatkānāṃ śataiḥ ṣaḍbhir atāḍayat
     atyartham iva saṃkruddhaḥ pratividdhe janārdane
karṇaṃ dvādaśabhir viddhvā vṛṣasenaṃ tribhis tathā
     śalyasya sa śaraṃ cāpaṃ muṣṭau ciccheda vīryavān
gṛhītvā dhanur anyat tu śalyo vivyādha pāṇḍavam
     bhūriśravās tribhir bāṇair hemapuṅkhaiḥ śilāśitaiḥ
karṇo dvātriśatā caiva vṛṣasenaś ca pañcabhiḥ
     jayadrathas trisaptatyā kṛpaś ca daśabhiḥ śaraiḥ
     madrarājaś ca daśabhir vivyadhuḥ phalgunaṃ raṇe
tataḥ śarāṇāṃ ṣaṣṭyā tu drauṇiḥ pārtham avākirat
     vāsudevaṃ ca saptatyā punaḥ pārthaṃ ca pañcabhiḥ
prahasaṃs tu naravyāghraḥ śvetāśvaḥ kṛṣṇasārathiḥ
     pratyavidhyat sa tān sarvān darśayan pāṇilāghavam
karṇaṃ dvādaśabhir viddhvā vṛṣasenaṃ tribhiḥ śaraiḥ
     śalyasya samare cāpaṃ muṣṭideśe nyakṛntata
saumadattiṃ tribhir viddhvā śalyaṃ ca daśabhiḥ śaraiḥ
     śitair agniśikhākārair drauṇiṃ vivyādha cāṣabhiḥ
gautamaṃ pañcaviṃśatyā śaindhavaṃ ca śatena ha
     punar drauṇiṃ ca saptatyā śarāṇāṃ so 'bhyatāḍayat
bhūri śvarās tu saṃkruddhaḥ pratodaṃ cicchide hareḥ
     arjunaṃ ca trisaptatyā bāṇānām ājaghāna ha
tataḥ śaraśatais tīkṣṇais tān arīñ śvetavāhanaḥ
     pratyaṣedhad drutaṃ kruddho mahāvāto ghanān iva
