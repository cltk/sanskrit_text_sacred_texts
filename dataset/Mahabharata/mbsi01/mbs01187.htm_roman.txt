[vai]
      tata āhūya pāñcālyo rājaputraṃ yudhiṣṭhiram
      parigraheṇa brāhmeṇa parigṛhya mahādyutiḥ
paryapṛcchad adīnātmā kuntīputraṃ suvarcasam
      kathaṃ jānīma bhavataḥ kṣatriyān brāhmaṇān uta
vaiśyān vā guṇasaṃpannān uta vā śūdrayonijān
      māyām āsthāya vā siddhāṃś carataḥ sarvatodiśam
kṛṣṇā hetor anuprāptān divaḥ saṃdarśanārthinaḥ
      bravītu no bhavān satyaṃ saṃdeho hy atra no mahān
api naḥ saṃśayasyānte manastuṣṭir ihāviśet
      api no bhāgadheyāni śubhāni syuḥ paraṃtapa
kāmayā brūhi satyaṃ tvaṃ satyaṃ rājasu śobhate
      iṣṭāpūrtena ca tathā vaktavyam anṛtaṃ na tu
śrutvā hy amarasaṃkāśa tava vākyam ariṃdama
      dhruvaṃ vivāha karaṇam āsthāsyāmi vidhānataḥ
[y]
      mā rājan vimanā bhūs tvaṃ pāñcālya prītir astu te
      īpsitas te dhruvaḥ kāmaḥ saṃvṛtto 'yam asaṃśayam
vayaṃ hi kṣatriyā rājan pāṇḍoḥ putrā mahātmanaḥ
      jyeṣṭhaṃ māṃ viddhi kaunteyaṃ bhīmasenārjunāv imau
      yābhyāṃ tava sutā rājan nirjitā rājasaṃsadi
yamau tu tatra rājendra yatra kṛṣṇā pratiṣṭhitā
     vyetu te mānasaṃ duḥkhaṃ kṣatriyāḥ smo nararṣabha
     padminīva suteyaṃ te hradād anyaṃ hradaṃ gatā
iti tathyaṃ mahārāja sarvam etad bravīmi te
     bhavān hi gurur asmākaṃ paramaṃ ca parāyaṇam
[vai]
     tataḥ sa drupado rājā harṣavyākula locanaḥ
     prativaktuṃ tadā yuktaṃ nāśakat taṃ yudhiṣṭhiram
yatnena tu sa taṃ harṣaṃ saṃnigṛhya paraṃtapaḥ
     anurūpaṃ tato rājā pratyuvāca yudhiṣṭhiram
papraccha cainaṃ dharmātmā yathā te pradrutāḥ purā
     sa tasmai sarvam ācakhyāv ānupūrvyeṇa pāṇḍavaḥ
tac chrutvā drupado rājā kuntīputrasya bhāṣitam
     vigarhayām āsa tadā dhṛtarāṣṭraṃ janeśvaram
āśvāsayām āsa tadā dhṛtarāṣṭraṃ yudhiṣṭhiram
     pratijajñe ca rājyāya drupado vadatāṃ varaḥ
tataḥ kuntī ca kṛṣṇā ca bhīmasenārjunāv api
     yamau ca rājñā saṃdiṣṭau viviśur bhavanaṃ mahat
tatra te nyavasan rājan yajñasenena pūjitāḥ
     pratyāśvastāṃs tato rājā saha putrair uvāca tān
gṛhṇātu vidhivat pāṇim adyaiva kurunandanaḥ
     puṇye 'hani mahābāhur arjunaḥ kurutāṃ kṣaṇam
tatas tam abravīd rājā dharmaputro yudhiṣṭhiraḥ
     mamāpi dārasaṃbandhaḥ kāryas tāvad viśāṃ pate
[drupada]
     bhavān vā vidhivat pāṇiṃ gṛhṇātu duhitur mama
     yasya vā manyase vīra tasya kṛṣṇām upādiśa
[y]
     sarveṣāṃ draupadī rājan mahiṣī no bhaviṣyati
     evaṃ hi vyāhṛtaṃ pūrvaṃ mama mātrā viśāṃ pate
ahaṃ cāpy aniviṣṭo vai bhīmasenaś ca pāṇḍavaḥ
     pārthena vijitā caiṣā ratnabhūtā ca te sutā
eṣa naḥ samayo rājan ratnasya sahabhojanam
     na ca taṃ hātum icchāmaḥ samayaṃ rājasattama
sarveṣāṃ dharmataḥ kṛṣṇā mahiṣī no bhaviṣyati
     ānupūrvyeṇa sarveṣāṃ gṛhṇātu jvalane karam
[drupada]
     ekasya bahvyo vihitā mahiṣyaḥ kurunandana
     naikasyā bahavaḥ puṃso vidhīyante kadā cana
lokaveda viruddhaṃ tvaṃ nādharmaṃ dhārmikaḥ śuciḥ
     kartum arhasi kaunteya kasmāt te buddhir īdṛśī
[y]
     sūkṣmo dharmo mahārāja nāsya vidmo vayaṃ gatim
     pūrveṣām ānupūrvyeṇa yātuṃ vartmānuyāmahe
na me vāg anṛtaṃ prāha nādharme dhīyate matiḥ
     evaṃ caiva vadaty ambā mama caiva manogatam
eṣa dharmo dhruvo rājaṃś carainam avicārayan
     mā ca te 'tra viśaṅkā bhūt kathaṃ cid api pārthiva
[drupada]
     tvaṃ ca kuntī ca kaunteya dhṛṣṭadyumnaś ca me sutaḥ
     kathayantv itikartavyaṃ śvaḥkāle karavāmahe
[vai]
     te sametya tataḥ sarve kathayanti sma bhārata
     atha dvaipāyano rājann abhyāgacchad yadṛcchayā
