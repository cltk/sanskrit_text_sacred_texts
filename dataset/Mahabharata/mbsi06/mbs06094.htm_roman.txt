[s]
      vākśalyais tava putreṇa so 'tividdhaḥ pitāmahaḥ
      duḥkhena mahatāviṣṭo novācāpriyam aṇv api
sa dhyātvā suciraṃ kālaṃ duḥkharoṣasamanvitaḥ
      śvasamāno yathā nāgaḥ praṇunno vai śalākayā
udvṛtya cakṣuṣī kopān nirdahann iva bhārata
      sa devāsuragandharvaṃ lokaṃ lokavidāṃ varaḥ
      abravīt tava putraṃ tu sāmapūrvam idaṃ vacaḥ
kiṃ nu duryodhanaivaṃ māṃ vākśalyair upavidhyasi
      ghaṭamānaṃ yathāśakti kurvāṇaṃ ca tava priyam
      juhvānaṃ samare prāṇāṃs tavaiva hitakāmyayā
yadā tu pāṇḍavaḥ śūraḥ khāṇḍave 'gnim atarpayat
      parājitya raṇe śakraṃ paryāptaṃ tannidarśanam
yadā ca tvāṃ mahābāho gandharvair hṛtam ojasā
      amocayat pāṇḍusutaḥ paryāptaṃ tannidarśanam
dravamāṇeṣu śūreṣu sodareṣu tathābhibho
      sūtaputre ca rādheye paryāptaṃ tannidarśanam
yac ca naḥ sahitān sarvān virāṭanagare tadā
      eka eva samudyātaḥ paryāptaṃ tannidarśanam
droṇaṃ ca yudhi saṃrabdhaṃ māṃ ca nirjitya saṃyuge
      karṇaṃ ca tvāṃ ca drauṇiṃ ca kṛpaṃ ca sumahāratham
      vāsāṃsi sa samādatta paryāptaṃ tannidarśanam
nivātakavacān yuddhe vāsavenāpi durjayān
     jitavān samare pārthaḥ paryāptaṃ tannidarśanam
ko hi śakto raṇe jetuṃ pāṇḍavaṃ rabhasaṃ raṇe
     tvaṃ tu mohān na jānīṣe vācyāvācyaṃ suyodhana
mumūrṣur hi naraḥ sarvān vṛkṣān paśyati kāñcanān
     tathā tvam api gāndhāre viparītāni paśyasi
svayaṃ vairaṃ mahat kṛtvā pāṇḍavaiḥ saha sṛñjayaiḥ
     yudhyasva tān adya raṇe paśyāmaḥ puruṣo bhava
ahaṃ tu somakān sarvān sapāñcālān samāgatān
     nihaniṣye naravyāghra varjayitvā śikhaṇḍinam
tair vāhaṃ nihataḥ saṃkhye gamiṣye yamasādanam
     tān vā nihatya saṃgrāme prītiṃ dāsyāmi vai tava
pūrvaṃ hi strī samutpannā śikhaṇḍī rājaveśmani
     varadānāt pumāñ jātaḥ saiṣā vai strī śikhaṇḍinī
tām ahaṃ na haniṣyāmi prāṇatyāge 'pi bhārata
     yāsau prāṅ nirmitā dhātrā saiṣā vai strī śikhaṇḍinī
sukhaṃ svapihi gāndhāre śvo 'smi kartā mahāraṇam
     yaj janāḥ kathayiṣyanti yāvat sthāsyati medinī
evam uktas tava suto nirjagāma janeśvara
     abhivādya guruṃ mūrdhnā prayayau svaṃ niveśanam
āgamya tu tato rājā visṛjya ca mahājanam
     praviveśa tatas tūrṇaṃ kṣayaṃ śatrukṣayaṃ karaḥ
     praviṣṭaḥ sa niśāṃ tāṃ ca gamayām āsa pārthivaḥ
