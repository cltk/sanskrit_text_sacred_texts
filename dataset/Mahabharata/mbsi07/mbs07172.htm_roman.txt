[s]
      tat prabhagnaṃ balaṃ dṛṣṭvā kuntīputro dhanaṃjayaḥ
      nyavārayad ameyātmā droṇaputra vadhepsayā
tatas te sainikā rājan naiva tatrāvatasthire
      saṃsthāpyamānā yatnena govindenārjunena ca
eka eva tu bībhatsuḥ somakāvayavaiḥ saha
      matsyair anyaiś ca saṃdhāya kauravaiḥ saṃnyavartata
tato drutam atikramya siṃhalāṅgūla ketanam
      savyasācī maheṣvāsam aśvatthāmānam abravīt
yā śaktir yac ca te vīryaṃ yaj jñānaṃ yac ca pauruṣam
      dhārtarāṣṭreṣu yā prītiḥ pradveṣo 'smāsu yaś ca te
      yac ca bhūyo 'sti tejas tatparamaṃ mama darśaya
sa eva droṇa hantā te darpaṃ bhetsyati pārṣataḥ
      kālānalasamaprakhyo dviṣatām antako yudhi
      samāsādaya pāñcālyaṃ māṃ cāpi saha keśavam
[dhṛ]
      ācārya putro mānārho balavāṃś cāpi saṃjaya
      prītir dhanaṃjaye cāsya priyaś cāpi sa vāsaveḥ
na bhūtapūrvaṃ bībhatsor vākyaṃ paruṣam īdṛśam
      atha kasmāt sa kaunteyaḥ sakhāyaṃ rūkṣam abravīt
[s]
      yuvarāje hate caiva vṛddhakṣatre ca paurave
      iṣvastravidhisaṃpanne mālave ca sudarśane
dhṛṣṭadyumne sātyakau ca bhīme cāpi parājite
     yudhiṣṭhirasya tair vākyair marmaṇy api ca ghaṭṭite
antar bhede ca saṃjāte duḥkhaṃ saṃsmṛtya ca prabho
     abhūtapūrvo bībhatsor duḥkhān manyur ajāyata
tasmād anarham aślīlam apriyaṃ drauṇim uktavān
     mānyam ācārya tanayaṃ rūkṣaṃ kāpuruṣo yathā
evam uktaḥ śvasan krodhān maheṣvāsatamo nṛpa
     pārthena paruṣaṃ vākyaṃ sarvamarma ghnayā girā
     drauṇiś cukopa pārthāya kṛṣṇāya ca viśeṣataḥ
sa tu yatto rathe sthitvā vāry upaspṛśya vīryavān
     devair api sudurdharṣam astram āgneyam ādade
dṛśyād dṛśyān arigaṇān uddiśyācāryanandanaḥ
     so 'bhimantrya śaraṃ dīptaṃ vidhūmam iva pāvakam
     sarvataḥ krodham āviśya cikṣepa paravīrahā
tatas tumulam ākāśe śaravarṇam ajāyata
     vavuś ca śiśirā vātāḥ sūryo naiva tatāpa ca
cukruśur dānavāś cāpi dikṣu sarvāsu bhairavam
     rudhiraṃ cāpi varṣanto vinedus toyadāmbare
pakṣiṇaḥ paśavo gāvo munayaś cāpi suvratāḥ
     paramaṃ prayatātmāno na śāntim upalebhire
bhrāntasarvamahābhūtam āvarjitadivākaram
     trailokyam abhisaṃtaptaṃ jvarāviṣṭam ivāturam
śaratejo 'bhisaṃtaptā nāgā bhūmiśayās tathā
     niḥśvasantaḥ samutpetus tejo ghoraṃ mumukṣavaḥ
jalajāni ca sattvāni dahyamānāni bhārata
     na śāntim upajagmur hi tapyamānair jalāśayaiḥ
diśaḥ khaṃ pradiśaś caiva bhuvaṃ ca śaravṛṣṭayaḥ
     uccāvacā nipetur vai garuḍānilaraṃhasaḥ
taiḥ śarair droṇaputrasya vajravegasamāhitaiḥ
     pradagdhāḥ śatravaḥ petur agnidagdhā iva drumāḥ
dahyamānā mahānāgāḥ petur urvyāṃ samantataḥ
     nadanto bhairavān nādāñ jaladopama nisvanā
apare pradrutās tatra dahyamānā mahāgajāḥ
     tresus tathāpare ghore vane dāvāgnisaṃvṛtāḥ
drumāṇāṃ śikharāṇīva dāvadagdhāni māriṣa
     aśvavṛndāny adṛśyanta rathavṛndāni cābhibho
     apatanta rathaughāś ca tatra tatra sahasraśaḥ
tat sainyaṃ bhagavān agnir dadāha yudhi bhārata
     yugānte sarvabhūtāni saṃvartaka ivānakaḥ
dṛṣṭvā tu pāṇḍavīṃ senāṃ dahyamānāṃ mahāhave
     prahṛṣṭās tāvakā rājan siṃhanādān vinedire
tatas tūryasahasrāṇi nānā liṅgāni bhārata
     tūrṇam ājaghnire hṛṣṭās tāvakā jitakāśinaḥ
kṛtsnā hy akṣauhiṇī rājan savyasācī ca pāṇḍavaḥ
     tamasā saṃvṛte loke nādṛśyata mahāhave
naiva nas tādṛśaṃ rājan dṛṣṭapūrvaṃ na ca śrutam
     yādṛśaṃ droṇaputreṇa sṛṣṭam astram amarṣiṇā
arjunas tu mahārāja brāhmam astram udairayat
     sarvāstrapratighātāya vihitaṃ padmayoninā
tato muhūrtād iva tat tamo vyupaśaśāma ha
     pravavau cānilaḥ śīto diśaś ca vimalābhavan
tatrādbhutam apaśyāma kṛtsnām akṣauhiṇīṃ hatām
     anabhijñeya rūpāṃ ca pradagdhām astramāyayā
tato vīrau maheṣvāsau vimuktau keśavārjunau
     sahitau saṃpradṛśyetāṃ nabhasīva tamonudau
sa patāka dhvajahayaḥ sānukarṣa varāyudhaḥ
     prababhau sa ratho muktas tāvakānāṃ bhayaṃkaraḥ
tataḥ kilakilā śabdaḥ śaṅkhabherī ravaiḥ saha
     pāṇḍavānāṃ prahṛṣṭānāṃ kṣaṇena samajāyata
hatāv iti tayor āsīd enayor ubhayor matiḥ
     tarasābhyāgatau dṛṣṭvā vimuktau keśavārjunau
tāv akṣatau pramuditau dadhmatur vārijottamau
     dṛṣṭvā pramuditān pārthāṃs tvadīyā vyathitābhavan
vimuktau ca mahātmānau dṛṣṭvā drauṇiḥ suduḥkhitaḥ
     muhūrtaṃ cintayām āsa kiṃ tv etad iti māriṣa
cintayitvā tu rājendra dhyānaśokaparāyaṇaḥ
     niḥśvasan dīrgham uṣṇaṃ ca vimanāś cābhavat tadā
tato drauṇir dhanur nyasya rathāt praskandya vegitaḥ
     dhig dhik sarvam idaṃ mithyety uktvā saṃprādravad raṇāt
tataḥ snigdhāmbudābhāsaṃ veda vyāsam akalmaṣam
     āvāsaṃ ca sarasvatyāḥ sa vai vyāsaṃ dadarśa ha
taṃ drauṇir agrato dṛṣṭvā sthitaṃ kurukulodvaha
     sannakaṇṭho 'bravīd vākyam abhivādya sudīnavat
bho bho māyā yadṛcchā vā na vidmaḥ kim idaṃ bhavet
     astraṃ tv idaṃ kathaṃ mithyā mama kaś ca vyatikramaḥ
adharottaram etad vā lokānāṃ vā parābhavaḥ
     yad imau jīvataḥ kṛṣṇau kālo hi duratikramaḥ
nāsurāmara gandharvā na piśācā na rākṣasāḥ
     na sarpayakṣapatagā na manuṣyāḥ kathaṃ cana
utsahante 'nyathā kartum etad astraṃ mayeritam
     tad idaṃ kevalaṃ hatvā yuktām akṣauhiṇīṃ jvalat
kenemau martyadharmāṇau nāvadhīt keśavārjunau
     etat prabrūhi bhagavan mayā pṛṣṭo yathātatham
[v]
     mahāntam etadarthaṃ māṃ yaṃ tvaṃ pṛcchasi vismayāt
     tat pravakṣyāmi te sarvaṃ samādhāya manaḥ śṛṇu
yo 'sau nārāyaṇo nāma pūrveṣām api pūrvajaḥ
     ajāyata ca kāryārthaṃ putro dharmasya viśvakṛt
sa tapas tīvram ātasthe mainākaṃ girim āsthitaḥ
     ūrdhvabāhur mahātejā jvalanāditya saṃnibhaḥ
ṣaṣṭiṃ varṣasahasrāṇi tāvanty eva śatāni ca
     aśoṣayat tadātmānaṃ vāyubhakṣo 'mbujekṣaṇaḥ
athāparaṃ tapas taptvā dvis tato 'nyat punar mahat
     dyāvāpṛthivyor vivaraṃ tejasā samapūrayat
sa tena tapasā tāta brahmabhūto yadābhavat
     tato viśveśvaraṃ yoniṃ viśvasya jagataḥ patim
dadarśa bhṛśadurdarśaṃ sarvā devair apīśvaram
     aṇīyasām aṇīyāṃsaṃ bṛhadbhyaś ca bṛhattaram
rudram īśānam ṛṣabhaṃ cekitānam ajaṃ param
     gacchatas tiṣṭhato vāpi sarvabhūtahṛdi sthitam
durvāraṇaṃ durdṛśaṃ tigmamanyuṃ; mahātmānaṃ sarvaharaṃ pracetasam
     divyaṃ cāpam iṣudhī cādadānaṃ; hiraṇyavarmāṇam anantavīryam
pinākinaṃ vajriṇaṃ dīptaśūlaṃ; paraśvadhiṃ gadinaṃ svāyatāsim
     subhruṃ jaṭāmaṇḍalacandra mauliṃ; vyāghrājinam parighaṃ daṇḍapāṇim
śubhāṅgadaṃ nāgayajñopavītiṃ; viśvair gaṇaiḥ śobhitaṃ bhūtasaṃghaiḥ
     ekībhūtaṃ tapasāṃ saṃnidhānaṃ; vayo 'tigaiḥ suṣṭhutam iṣṭavāgbhiḥ
jalaṃ divaṃ khaṃ kṣitiṃ candrasūryau; tathā vāyvagnī pratimānaṃ jagac ca
     nālaṃ draṣṭuṃ yamajaṃ bhinnavṛttā; brahma dviṣaghnam amṛtasya yonim
yaṃ paśyanti brāhmaṇāḥ sādhuvṛttāḥ; kṣīṇe pāpe manasā ye viśokāḥ
     sa tanniṣṭhas tapasā dharmam īḍyaṃ; tad bhaktyā vai viśvarūpaṃ dadarśa
     dṛṣṭvā cainaṃ vān mano buddhidehaiḥ; saṃhṛṣṭātmā mumude devadevam
akṣamālā parikṣiptaṃ jyotiṣāṃ paramaṃ nidhim
     tato nārāyaṇo dṛṣṭvā vavande viśvasaṃbhavam
varadaṃ pṛthucārv aṅgyā pārvatyā sahitaṃ prabhum
     ajam īśānam avyagraṃ kāraṇātmānam acyutam
abhivādyātha rudrāya sadyo 'ndhakanipātine
     padmākṣas taṃ virūpākṣam abhituṣṭāva bhaktimān
tvat saṃbhūtā bhūtakṛto vareṇya; goptāro 'dya bhuvanaṃ pūrvadevāḥ
     āviśyemāṃ dharaṇīṃ ye 'bhyarakṣan; purā purāṇāṃ tava deva sṛṣṭim
surāsurān nāgarakṣaḥpiśācān; narān suparṇān atha gandharvayakṣān
     pṛthagvidhān bhūtasaṃghāṃś ca viśvāṃs; tvat saṃbhūtān vidma sarvāṃs tathaiva
     aindraṃ yāmyaṃ vāruṇaṃ vaittapālyaṃ; maitraṃ tvāṣṭraṃ karma saumyaṃ ca tubhyam
rūpaṃ jyotiḥ śabda ākāśavāyuḥ; sparśaḥ svādyaṃ salilaṃ gandha urvī
     kāmo brahmā brahma ca brāhmaṇāś ca; tvat saṃbhūtaṃ sthāsnu cariṣṇu cedam
adbhyaḥ stokā yānti yathā pṛthaktvaṃ; tābhiś caikyaṃ saṃkṣaye yānti bhūyaḥ
     evaṃ vidvān prabhavaṃ cāpy ayaṃ ca; hitvā bhūtānāṃ tatra sāyujyam eti
divyāv ṛtau mānasau dvau suparṇāv; avākśākhaḥ pippalaḥ sapta gopāḥ
     daśāpy anye ye puraṃ dhārayanti; tvayā sṛṣṭās te hi tebhyaḥ paras tvam
     bhūtaṃ bhavyaṃ bhavitā cāpy adhṛṣyaṃ; tvat saṃbhūtā bhuvanānīha viśvā
bhaktaṃ ca māṃ bhajamānaṃ bhajasva; mā rīriṣo mām ahitāhitena
     ātmānaṃ tvām ātmano 'nanyabhāvo; vidvān evaṃ gacchati brahma śukram
astauṣaṃ tvāṃ tava saṃmānam icchan; vicinvan vai savṛṣaṃ devavarya
     sudurlabhān dehi varān mameṣṭān; abhiṣṭutaḥ pratikārṣīś ca mā mām
tasmai varān acintyātmā nīlakaṇṭhaḥ pināka dhṛk
     arhate deva mukhyāya prāyacchad ṛṣisaṃstutaḥ
[nīlakaṇṭha]
     matprasādān manuṣyeṣu devagandharvayoniṣu
     aprameyabalātmā tvaṃ nārāyaṇa bhaviṣyasi
na ca tvā prasahiṣyanti devāsuramahoragāḥ
     na piśācā na gandharvā na ca viśve viyonijāḥ
na suparṇās tathā nāgā na ca viśve viyonijāḥ
     na kaś cit tvāṃ ca devo 'pi samareṣu vijeṣyati
na śastreṇa na vajreṇa nāgninā na ca vāyunā
     nārdreṇa na ca śuṣkeṇa trasena sthāvareṇa vā
kaś cit tava rujaṃ kartā matprasādāt kathaṃ cana
     api cet samaraṃ gatvā bhaviṣyasi mamādhikaḥ
[v]
     evam ete varā labdhāḥ purastād viddhi śauriṇā
     sa eṣa devaś carati māyayā mohayañ jagat
tasyaiva tapasā jātaṃ naraṃ nāma mahāmunim
     tulyam etena devena taṃ jānīhy arjunaṃ sadā
tāv etau pūrvadevānāṃ paramopacitāv ṛṣī
     lokayātrā vidhānārthaṃ saṃjāyete yuge yuge
tathaiva karmaṇaḥ kṛtsnaṃ mahatas tapaso 'pi ca
     tejo manyuś ca vidvaṃs tvaṃ jāto raudro mahāmate
sa bhavān devavat prājño jñātvā bhava mayaṃ jagat
     avākarṣas tvam ātmānaṃ niyamais tatpriyepsayā
śubham aurvaṃ navaṃ kṛtvā mahāpuruṣavigraham
     ījivāṃs tvaṃ japair homair upahāraiś ca mānada
sa tathā pūjyamānas te pūrvadevo 'py atūtuṣat
     puṣkalāṃś ca varān prādāt tava vidvan hṛdi sthitān
janma karma tapoyogās tayos tava ca puṣkalāḥ
     tābhyāṃ liṅge 'rcito devas tvayārcāyāṃ yuge yuge
sarvarūpaṃ bhavaṃ jñātvā liṅge yo 'rcayati prabhum
     ātmayogāś ca tasmin vai śāstrayogāś ca śāśvatāḥ
evaṃ devā yajanto hi siddhāś ca paramarṣayaḥ
     prārthayanti paraṃ loke sthānam eva ca śāśvatam
sa eṣa rudra bhaktaś ca keśavo rudra saṃbhavaḥ
     kṛṣṇa eva hi yaṣṭavyo yajñaiś caiṣa sanātanaḥ
sarvabhūtabhavaṃ jñātvā liṅge 'rcayati yaḥ prabhum
     tasminn abhyadhikāṃ prītiṃ karoti vṛṣabhadhvajaḥ
[s]
     tasya tad vacanaṃ śrutvā droṇaputro mahārathaḥ
     namaś cakāra rudrāya bahu mene ca keśavam
hṛṣṭalomā ca vaśyātmā namaskṛtya maharṣaye
     varūthinīm abhipretya avahāram akārayat
tataḥ pratyavahāro 'bhūt pāṇḍavānāṃ viśāṃ pate
     kauravāṇāṃ ca dīnānāṃ droṇe yudhi nipātite
yuddhaṃ kṛtvā dinān pañca droṇo hatvā varūthinīm
     brahmalokaṃ gato rājan brāhmaṇo vedapāragaḥ
