tataḥ sumantras tv āgamya rāghavaṃ vākyam abravīt
 ete nivāritā rājan dvāri tiṣṭhanti tāpasāḥ
bhārgavaṃ cyavanaṃ nāma puraskṛtya maharṣayaḥ
 darśanaṃ te mahārāja codayanti kṛtatvarāḥ
 prīyamāṇā naravyāghra yamunātīravāsinaḥ
tasya tadvacanaṃ śrutvā rāmaḥ provāca dharmavit
 praveśyantāṃ mahātmāno bhārgavapramukhā dvijāḥ
rājñas tv ājñāṃ puraskṛtya dvāḥstho mūrdhni kṛtāñjaliḥ
 praveśayām āsa tatas tāpasān saṃmatān bahūn
śataṃ samadhikaṃ tatra dīpyamānaṃ svatejasā
 praviṣṭaṃ rājabhavanaṃ tāpasānāṃ mahātmanām
te dvijāḥ pūrṇakalaśaiḥ sarvatīrthāmbusatkṛtam
 gṛhītvā phalamūlaṃ ca rāmasyābhyāharan bahu
pratigṛhya tu tat sarvaṃ rāmaḥ prītipuraskṛtaḥ
 tīrthodakāni sarvāṇi phalāni vividhāni ca
uvāca ca mahābāhuḥ sarvān eva mahāmunīn
 imāny āsanamukhyāni yathārham upaviśyatām
rāmasya bhāṣitaṃ śrutvā sarva eva maharṣayaḥ
 bṛsīṣu rucirākhyāsu niṣeduḥ kāñcanīṣu te
upaviṣṭān ṛṣīṃs tatra dṛṣṭvā parapuraṃjayaḥ
 prayataḥ prāñjalir bhūtvā rāghavo vākyam abravīt
kim āgamanakaryaṃ vaḥ kiṃ karomi tapodhanāḥ
 ājñāpyo 'haṃ maharṣīṇāṃ sarvakāmakaraḥ sukham
idaṃ rājyaṃ ca sakalaṃ jīvitaṃ ca hṛdi sthitam
 sarvam etad dvijārthaṃ me satyam etad bravīmi vaḥ
tasya tadvacanaṃ śrutvā sādhuvādo mahān abhūt
 ṛṣīṇām ugratapasāṃ yamunātīravāsinām
ūcuś ca te mahātmāno harṣeṇa mahatānvitāḥ
 upapannaṃ naraśreṣṭha tavaiva bhuvi nānyataḥ
bahavaḥ pārthivā rājann atikrāntā mahābalāḥ
 kāryagauravam aśrutvā pratijñāṃ nābhyarocayan
tvayā punar brāhmaṇa gauravād iyaṃ; kṛtvā pratijñā hy anavekṣya kāraṇam
 kuruṣva kartā hy asi nātra saṃśayo; mahābhayāt trātum ṛṣīṃs tvam arhasi
