[vai]
      sahadevo 'pi gopānāṃ kṛtvā veṣam anuttamam
      bhāṣāṃ caiṣāṃ samāsthāya virāṭam upayād atha
tam āyāntam abhiprekṣya bhrājamānaṃ nararṣabham
      samupasthāya vai rājā papraccha kurunandanam
kasya vā tvaṃ kuto vā tvaṃ kiṃ vā tāta cikīrṣasi
      na hi me dṛṣṭapūrvas tvaṃ tattvaṃ brūhi nararṣabha
sa prāpya rājānam amitratāpanas; tato 'bravīn meghamahaughaniḥsvanaḥ
      vaiśyo 'smi nāmnāham ariṣṭanemir; gosaṃkhya āsaṃ kurupuṃgavānām
vastuṃ tvayīcchāmi viśāṃ variṣṭha; tān rājasiṃhān na hi vedmi pārthān
      na śakyate jīvitum anyakarmaṇā; na ca tvadanyo mama rocate nṛpaḥ
[virāṭa]
      tvaṃ brāhmaṇo yadi vā kṣatriyo 'si; samudranemīśvara rūpavān asi
      ācakṣva me tattvam amitrakarśana; na vaiśyakarma tvayi vidyate samam
kasyāsi rājño viṣayād ihāgataḥ; kiṃ cāpi śilpaṃ tava vidyate kṛtam
      kathaṃ tvam asmāsu nivatsyase sadā; vadasva kiṃ cāpi taveha vetanam
[saha]
      pañcānāṃ pāṇḍuputrāṇāṃ jyeṣṭho rājā yudhiṣṭhiraḥ
      tasyāṣṭa śatasāhasrā gavāṃ vargāḥ śataṃ śatāḥ
apare daśasāhasrā dvis tāvantas tathāpare
      teṣāṃ gosaṃkhya āsaṃ vai tantipāleti māṃ viduḥ
bhūtaṃ bhavyaṃ bhaviṣyac ca yac ca saṃkhyā gataṃ kva cit
     na me 'sty aviditaṃ kiṃ cit samantād daśayojanam
guṇāḥ suviditā hy āsan mama tasya mahātmanaḥ
     āsīc ca sa mayā tuṣṭaḥ kururājo yudhiṣṭhiraḥ
kṣipraṃ hi gāvo bahulā bhavanti; na tāsu rogo bhavatīha kaś cit
     tais tair upāyair viditaṃ mayaitad; etāni śilpāni mayi sthitāni
vṛṣabhāṃś cāpi jānāmi rājan pūjita lakṣaṇān
     yeṣāṃ mūtram upāghrāya api vandhyā prasūyate
[virāṭa]
     śataṃ sahasrāṇi samāhitāni; varṇasya varṇasya viniścitā guṇaiḥ
     paśūn sapālān bhavate dadāmy ahaṃ; tvadāśrayā me paśavo bhavantv iha
[vai]
     tathā sa rājño 'vidito viśāṃ pate; uvāsa tatraiva sukhaṃ nareśvaraḥ
     na cainam anye 'pi viduḥ kathaṃ cana; prādāc ca tasmai bharaṇaṃ yathepsitam
