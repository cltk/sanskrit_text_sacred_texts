[v]
      evam uktvā kurūn sarvān bhīṣmaḥ śāṃtanavas tadā
      tūṣṇīṃ babhūva kauravyaḥ sa muhūrtam ariṃdama
dhārayām āsa cātmānaṃ dhāraṇāsu yathākramam
      tasyordhvam agaman prāṇāḥ saṃniruddhā mahātmanaḥ
idam āścaryam āsīc ca madhye teṣāṃ mahātmanām
      yad yan muñcati gātrāṇāṃ sa śaṃtanu sutas tadā
      tat tad viśalyaṃ bhavati yogayuktasya tasya vai
kṣaṇena prekṣatāṃ teṣāṃ viśalyaḥ so 'bhavat tadā
      taṃ dṛṣṭvā vismitāḥ sarve vāsudeva purogamāḥ
      saha tair munibhiḥ sarvais tadā vyāsādhibhir nṛpa
saṃniruddhas tu tenātmā sarveṣv āyataneṣu vai
      jagāma bhittvā mūrdhānaṃ divam abhyutpapāta ca
maholkena ca bhīṣmasya mūrdha deśāj janādhipa
      niḥsṛtyākāśam āviśya kṣaṇenāntar adhīyata
evaṃ sa nṛpaśārdūla nṛpaḥ śāṃtanavas tadā
      samayujyata lokaiḥ svair bharatānāṃ kulodvahaḥ
tatas tv ādāya dārūṇi gandhāṃś ca vividhān bahūn
      citāṃ cakrur mahātmānaḥ pāṇḍavā viduras tathā
      yuyutsuś cāpi kauravyaḥ prekṣakās tv itare 'bhavan
yudhiṣṭhiras tu gāṅgeyaṃ viduraś ca mahāmatiḥ
      chādayām āsatur ubhau kṣaumair mālyaiś ca kauravam
dhārayām āsa tasyātha yuyutsuś chatram uttamam
     cāmaravyajane śubhre bhīmasenārjunāv ubhau
     uṣṇīṣe paryagṛhṇītāṃ mādrīputrāv ubhau tadā
striyaḥ kaurava nāthasya bhīṣmaṃ kuru kulodbhavam
     tālavṛntāny upādāya paryavījan samantataḥ
tato 'sya vidhivac cakruḥ pitṛmedhaṃ mahātmanaḥ
     yājakā juhuvuś cāgniṃ jaguḥ sāmāni sāmagāḥ
tataś candanakāṣṭhaiś ca tathā kāleyakair api
     kālāgaruprabhṛtibhir gandhaiś coccāvacais tathā
samavacchādya gāṅgeyaṃ prajvālya ca hutāśanam
     apasavyam akurvanta dhṛtarāṣṭra mukhā nṛpāḥ
saṃskṛtya ca kuruśreṣṭhaṃ gāṅgeyaṃ kurusattamāḥ
     jagmur bhāgīrathī tīram ṛṣijuṣṭaṃ kurūdvahāḥ
anugamyamānā vyāsena nāradenāsitena ca
     kṛṣṇena bharata strībhir ye ca paurāḥ samāgatāḥ
udakaṃ cakrire caiva gāṅgeyasya mahātmanaḥ
     vidhivat kṣatriya śreṣṭhāḥ sa ca sarvo janas tadā
tato bhāgīrathī devī tanayasyodake kṛte
     utthāya salilāt tasmād rudatī śokalālasā
paridevayatī tatra kauravān abhyabhāṣata
     nibodhata yathāvṛttam ucyamānaṃ mayānaghāḥ
rājavṛttena saṃpannaḥ prajñayābhijanena ca
     satkartā kuruvṛddhānāṃ pitṛbhakto dṛḍhavrataḥ
jāmadagnyena rāmeṇa purā yo na parājitaḥ
     divyair astrair mahāvīryaḥ sa hato 'dya śikhaṇḍinā
aśmasāramayaṃ nūnaṃ hṛdayaṃ mama pārthivāḥ
     apaśyantyāḥ priyaṃ putraṃ yatra dīryati me 'dya vai
sametaṃ pārthivaṃ kṣatraṃ kāśipuryāṃ svayaṃvare
     vijityaika rathenājau kanyās tā yo jahāra ha
yasya nāsti bale tulyaḥ pṛthivyām api kaś cana
     hataṃ śikhaṇḍinā śrutvā yan na dīryati me manaḥ
jāmadagnyaḥ kurukṣetre yudhi yena mahātmanā
     pīḍito nātiyatnena nihataḥ sa śikhaṇḍinā
evaṃvidhaṃ bahu tadā vilapantīṃ mahānadīm
     āśvāsayām āsa tadā sāmnā dāmodaro vibhuḥ
samāśvasihi bhadre tvaṃ mā śucaḥ śubhadarśane
     gataḥ sa paramāṃ siddhiṃ tava putro na saṃśayaḥ
vasur eṣa mahātejāḥ śāpadoṣeṇa śobhane
     manuṣyatām anuprāpto nainaṃ śocitum arhasi
sa eṣa kṣatradharmeṇa yudhyamāno raṇājire
     dhanaṃjayena nihato naiṣa nunnaḥ śikhaṇḍinā
bhīṣmaṃ hi kuruśārdūlam udyateṣuṃ mahāraṇe
     na śaktaḥ saṃyuge hantuṃ sākṣād api śatakratuḥ
svacchandena sutas tubhyaṃ gataḥ svargaṃ śubhānane
     na śaktāḥ syur nihantuṃ hi raṇe taṃ sarvadevatāḥ
tasmān mā tvaṃ saricchreṣṭhe śocasva kurunandanam
     vasūn eṣa gato devi putras te vijvarā bhava
ity uktā sā tu kṛṣṇena vyāsena ca sarid varā
     tyaktvā śokaṃ mahārāja svaṃ vāry avatatāra ha
satkṛtya te tāṃ saritaṃ tataḥ kṛṣṇa mukhā nṛpāḥ
     anujñātās tayā sarve nyavartanta janādhipāḥ
