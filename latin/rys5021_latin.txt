ity uktvā maithilīṃ rājā rāvaṇaḥ śatrurāvaṇaḥ
 saṃdiśya ca tataḥ sarvā rākṣasīr nirjagāma ha
niṣkrānte rākṣasendre tu punar antaḥpuraṃ gate
 rākṣasyo bhīmarūpās tāḥ sītāṃ samabhidudruvuḥ
tataḥ sītām upāgamya rākṣasyaḥ krodhamūrchitāḥ
 paraṃ paruṣayā vācā vaidehīm idam abruvan
paulastyasya variṣṭhasya rāvaṇasya mahātmanaḥ
 daśagrīvasya bhāryātvaṃ sīte na bahu manyase
tatas tv ekajaṭā nāma rākṣasī vākyam abravīt
 āmantrya krodhatāmrākṣī sītāṃ karatalodarīm
prajāpatīnāṃ ṣaṇṇāṃ tu caturtho yaḥ prajāpatiḥ
 mānaso brahmaṇaḥ putraḥ pulastya iti viśrutaḥ
pulastyasya tu tejasvī maharṣir mānasaḥ sutaḥ
 nāmnā sa viśravā nāma prajāpatisamaprabhaḥ
tasya putro viśālākṣi rāvaṇaḥ śatrurāvaṇaḥ
 tasya tvaṃ rākṣasendrasya bhāryā bhavitum arhasi
 mayoktaṃ cārusarvāṅgi vākyaṃ kiṃ nānumanyase
tato harijaṭā nāma rākṣasī vākyam abravīt
 vivṛtya nayane kopān mārjārasadṛśekṣaṇā
yena devās trayastriṃśad devarājaś ca nirjitaḥ
 tasya tvaṃ rākṣasendrasya bhāryā bhavitum arhasi
vīryotsiktasya śūrasya saṃgrāmeṣv anivartinaḥ
 balino vīryayuktasyā bhāryātvaṃ kiṃ na lapsyase
priyāṃ bahumatāṃ bhāryāṃ tyaktvā rājā mahābalaḥ
 sarvāsāṃ ca mahābhāgāṃ tvām upaiṣyati rāvaṇaḥ
samṛddhaṃ strīsahasreṇa nānāratnopaśobhitam
 antaḥpuraṃ samutsṛjya tvām upaiṣyati rāvaṇaḥ
asakṛd devatā yuddhe nāgagandharvadānavāḥ
 nirjitāḥ samare yena sa te pārśvam upāgataḥ
tasya sarvasamṛddhasyā rāvaṇasya mahātmanaḥ
 kimarthaṃ rākṣasendrasya bhāryātvaṃ necchase 'dhame
yasya sūryo na tapati bhīto yasya ca mārutaḥ
 na vāti smāyatāpāṅge kiṃ tvaṃ tasya na tiṣṭhasi
puṣpavṛṣṭiṃ ca taravo mumucur yasya vai bhayāt
 śailāś ca subhru pānīyaṃ jaladāś ca yadecchati
tasya nairṛtarājasya rājarājasya bhāmini
 kiṃ tvaṃ na kuruṣe buddhiṃ bhāryārthe rāvaṇasya hi
sādhu te tattvato devi kathitaṃ sādhu bhāmini
 gṛhāṇa susmite vākyam anyathā na bhaviṣyasi
