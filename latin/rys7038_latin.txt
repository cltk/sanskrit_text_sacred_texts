te prayātā mahātmānaḥ pārthivāḥ sarvato diśam
 kampayanto mahīṃ vīrāḥ svapurāṇi prahṛṣṭavat
akṣauhiṇī sahasrais te samavetās tv anekaśaḥ
 hṛṣṭāḥ pratigatāḥ sarve rāghavārthe samāgatāḥ
ūcuś caiva mahīpālā baladarpasamanvitāḥ
 na nāma rāvaṇaṃ yuddhe paśyāmaḥ purataḥ sthitam
bharatena vayaṃ paścāt samānītā nirarthakam
 hatā hi rākṣasās tatra pārthivaiḥ syur na saṃśayaḥ
rāmasya bāhuvīryeṇa pālitā lakṣmaṇasya ca
 sukhaṃ pāre samudrasya yudhyema vigatajvarāḥ
etāś cānyāś ca rājānaḥ kathās tatra sahasraśaḥ
 kathayantaḥ svarāṣṭrāṇi viviśus te mahārathāḥ
yathāpurāṇi te gatvā ratnāni vividhāni ca
 rāmāya priyakāmārtham upahārān nṛpā daduḥ
aśvān ratnāni vastrāṇi hastinaś ca madotkaṭān
 candanāni ca divyāni divyāny ābharaṇāni ca
bharato lakṣmaṇaś caiva śatrughnaś ca mahārathaḥ
 ādāya tāni ratnāni ayodhyām agaman punaḥ
āgatāś ca purīṃ ramyām ayodhyāṃ puruṣarṣabhāḥ
 daduḥ sarvāṇi ratnāni rāghavāya mahātmane
pratigṛhya ca tat sarvaṃ prītiyuktaḥ sa rāghavaḥ
 sarvāṇi tāni pradadau sugrīvāya mahātmane
vibhīṣaṇāya ca dadau ye cānye ṛkṣavānarāḥ
 hanūmatpramukhā vīrā rākṣasāś ca mahābalāḥ
te sarve hṛṣṭamanaso rāmadattāni tāny atha
 śirobhir dhārayām āsur bāhubhiś ca mahābalāḥ
papuś caiva sugandhīni madhūni vividhāni ca
 māṃsāni ca sumṛṣṭāni phalāny āsvādayanti ca
evaṃ teṣāṃ nivasatāṃ māsaḥ sāgro gatas tadā
 muhūrtam iva tat sarvaṃ rāmabhaktyā samarthayan
reme rāmaḥ sa taiḥ sārdhaṃ vānaraiḥ kāmarūpibhiḥ
 rājabhiś ca mahāvīryai rākṣasaiś ca mahābalaiḥ
evaṃ teṣāṃ yayau māso dvitīyaḥ śaiśiraḥ sukham
 vānarāṇāṃ prahṛṣṭānāṃ rākṣasānāṃ ca sarvaśaḥ
