[bh]
      tataḥ sa rājā rātryante pratibuddho mahāmanāḥ
      kṛtapūrvāhṇikaḥ prāyāt sabhāryas tad vanaṃ prati
tato dadarśa nṛpatiḥ prāsādaṃ sarvakāñcanam
      maṇistambhasahasrāḍhyaṃ gandharvanagaropamam
      tatra divyān abhiprāyān dadarśa kuśikas tadā
parvatān ramyasānūṃś ca nalinīś ca sa paṅkajāḥ
      citraśālāś ca vividhās toraṇāni ca bhārata
      śādvalopacitāṃ bhūmiṃ tathā kāñcanakuṭṭimām
saha kārān praphullāṃś ca ketakoddālakān dhavān
      aśokān mucukundāṃś ca phullāṃś caivāti muktakān
campakāṃs tilakān bhāvyān panasān vañjulān api
      puṣpitān karṇikārāṃś ca tatra tatra dadarśa ha
śyāmāṃ vāraṇapuṣpīṃ ca tathāṣṭā padikāṃ latām
      tatra tatra parikḷptā dadarśa sa mahīpatiḥ
vṛkṣān padmotpaladharān sarvartukusumāṃs tathā
      vimānac chandakāṃś cāpi prāsādān padmasaṃnibhān
śītalāni ca toyāni kva cid uṣṇāni bhārata
      āsanāni vicitrāṇi śayanapravarāṇi ca
paryaṅkān sarvasauvarṇān parārdhyāstaraṇāstṛtān
      bhakṣyabhojyam anantaṃ ca tatra tatropakalpitam
vāṇī vādāñ śukāṃś cāpi śārikā bhṛṅgarājakān
     kokilāñ śatapatrāṃś ca koyaṣṭimaka kukkuṭān
mayūrān kukkuṭāṃś cāpi putrakāñ jīva jīvakān
     cakorān vānarān haṃsān sārasāṃś cakrasāhvayān
samantataḥ praṇaditān dadarśa sumanoharān
     kva cid apsarasāṃ saṃghān gandharvāṇāṃ ca pārthiva
kāntābhir aparāṃs tatra pariṣvaktān dadarśa ha
     na dadarśa ca tān bhūyo dadarśa ca punar nṛpaḥ
gītadhvaniṃ sumadhuraṃ tathaivādhyayana dhvanim
     haṃsān sumadhurāṃś cāpi tatra śuśrāva pārthivaḥ
taṃ dṛṣṭvātyadbhutaṃ rājā manasācintayat tadā
     svapno 'yaṃ cittavibhraṃśa utāho satyam eva tu
aho saha śarīreṇa prāpto 'smi paramāṃ gatim
     uttarān vā kurūn puṇyān atha vāpy amarāvatīm
kiṃ tv idaṃ mahad āścaryaṃ saṃpaśyāmīty acintayat
     evaṃ saṃcintayann eva dadarśa munipuṃgavam
tasmin vimāne sauvarṇe maṇistambhasamākule
     mahārhe śayane divye śayānaṃ bhṛgunandanam
tam abhyayāt praharṣeṇa narendraḥ saha bhāryayā
     antarhitas tato bhūyaś cyavanaḥ śayanaṃ ca tat
tato 'nyasmin vanoddeśe punar eva dadarśa tam
     kauśyāṃ bṛsyāṃ samāsīnaṃ japamānaṃ mahāvratam
     evaṃ yogabalād vipro mohayām āsa pārthivam
kṣaṇena tad vanaṃ caiva te caivāpsarasāṃ gaṇāḥ
     gandharvāḥ pādapāś caiva sarvam antaradhīyata
niḥśabdam abhavac cāpi gaṅgākūlaṃ punar nṛpa
     kuśa valmīka bhūyiṣṭhaṃ babhūva ca yathā purā
tataḥ sa rājā kuśikaḥ sabhāryas tena karmaṇā
     vismayaṃ paramaṃ prāptas tad dṛṣṭvā mahad adbhutam
tataḥ provāca kuśiko bhāryāṃ harṣasamanvitaḥ
     paśya bhadre yathā bhāvāś citrā dṛṣṭāḥ sudurlabhāḥ
prasādād bhṛgumukhyasya kim anyatra tapobalāt
     tapasā tad avāpyaṃ hi yan na śakyaṃ manorathaiḥ
trailokyarājyād api hi tapa eva viśiṣyate
     tapasā hi sutaptena krīḍaty eṣa tapodhanaḥ
aho prabhāvo brahmarṣeś cyavanasya mahātmanaḥ
     icchann eṣa tapo vīryād anyāṁl lokān sṛjed api
brāhmaṇā eva jāyeran puṇyavāg buddhikarmaṇaḥ
     utsahed iha kartuṃ hi ko 'nyo vai cyavanād ṛte
brāhmaṇyaṃ durlabhaṃ loke rājyaṃ hi sulabhaṃ naraiḥ
     brāhmaṇyasya prabhāvād dhi rathe yuktau svadhuryavat
ity evaṃ cintayānaḥ sa viditaś cyavanasya vai
     saṃprekṣyovāca sa nṛpaṃ kṣipram āgamyatām iti
ity uktaḥ saha bhāryas tam abhyagacchan mahāmunim
     śirasā vandanīyaṃ tam avandata sa pārthivaḥ
tasyāśiṣaḥ prayujyātha sa munis taṃ narādhipam
     niṣīdety abravīd dhīmān sāntvayan puruṣarṣabha
tataḥ prakṛtim āpanno bhārgavo nṛpate nṛpam
     uvāca ślakṣṇayā vācā tarpayann iva bhārata
rājan samyag jitānīha pañca pañcasu yat tvayā
     manaḥṣaṣṭhānīndriyāṇi kṛcchrān mukto 'si tena vai
samyag ārādhitaḥ putra tvayāhaṃ vadatāṃ vara
     na hi te vṛjinaṃ kiṃ cit susūkṣmam api vidyate
anujānīhi māṃ rājan gamiṣyāmi yathāgatam
     prīto 'smi tava rājendra varaś ca pratigṛhyatām
[kuṣika]
     agnimadhya gatenedaṃ bhagavan saṃnidhau mayā
     vartitaṃ bhṛguśārdūla yan na dagdho 'smi tad bahu
eṣa eva varo mukhyaḥ prāpto me bhṛgunandana
     yat prīto 'si samācārāt kulaṃ pūtaṃ mamānagha
eṣa me 'nugraho vipra jīvite ca prayojanam
     etad rājyaphalaṃ caiva tapaś caitat paraṃ mama
yadi tu prītimān vipra mayi tvaṃ bhṛgunandana
     asti me saṃśayaḥ kaś cit tan me vyākhyātum arhasi
