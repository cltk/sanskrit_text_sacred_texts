[s]
      duḥśāsana balaṃ hatvā savyasācī dhanaṃjayaḥ
      sindhurājaṃ parīpsan vai droṇānīkam upādravat
sa tu droṇaṃ samāsādya vyūhasya pramukhe sthitam
      kṛtāñjalir idaṃ vākyaṃ kṛṣṇasyānumate 'bravīt
śivena dhyāhi māṃ brahma svasti caiva vadasva me
      bhavatprasādād icchāmi praveṣṭuṃ durbhidāṃ camūm
bhavān pitṛsamo mahyaṃ dharmarāja samo 'pi ca
      tathā kṛṣṇa samaś caiva satyam etad bravīmi te
aśvatthāmā yathā tāta rakṣaṇīyas tavānagha
      tathāham api te rakṣyaḥ sadaiva dvijasattama
tava prasādād icchāmi sindhurājānam āhave
      nihantuṃ dvipadāṃ śreṣṭha pratijñāṃ rakṣa me vibho
evam uktas tadācāryaḥ pratyuvāca smayann iva
      mām ajitvā na bībhatso śakyo jetuṃ jayadrathaḥ
etāvad uktvā taṃ droṇaḥ śaravrātair avākirat
      sa rathāśvadhvajaṃ tīkṣṇaiḥ prahasan vai sa sārathim
tato 'rjunaḥ śaravrātān droṇasyāvārya sāyakaiḥ
      droṇam abhyardayad bāṇaghorarūpair mahattaraiḥ
vivyādha ca raṇe droṇam anumānya viśāṃ pate
     kṣatradharmaṃ samāsthāya navabhiḥ sāyakaiḥ punaḥ
tasyeṣūn iṣubhiś chittvā droṇo vivyādha tāv ubhau
     viṣāgnijvalanaprakhyair iṣubhiḥ kṛṣṇa pāṇḍavau
iyeṣa pāṇḍavas tasya bāṇaiś chettuṃ śarāsanam
     tasya cintayatas tv evaṃ phalgunasya mahātmanaḥ
     droṇaḥ śarair asaṃbhrānto jyāṃ cicchedāśu vīryavān
vivyādha ca hayān asya dhvajaṃ sārathim eva ca
     arjunaṃ ca śarair vīraṃ smayamāno 'bhyavākirat
etasminn antare pārthaḥ sajjaṃ kṛtvā mahad dhanuḥ
     viśeṣayiṣyann ācāryaṃ sarvāstraviduṣāṃ varam
     mumoca ṣaṭśatān bāṇān gṛhītvaikam iva drutam
punaḥ saptaśatān anyān sahasraṃ cānivartinām
     cikṣepāyutaśaś cānyāṃs te 'ghnan droṇasya tāṃ camūm
taiḥ samyag astair balinā kṛtinā citrayodhinā
     manuṣyavāji mātaṅgā viddhāḥ petur gatāsavaḥ
vidrutāś ca raṇe petuḥ saṃchinnāyudha jīvitāḥ
     rathino rathamukhyebhyaḥ sahayāḥ śarapīḍitāḥ
cūrṇitākṣipta dagdhānāṃ vajrānilahutāśanaiḥ
     tulyarūpā gajāḥ petur giryagrāmbuda veśmanām
petur aśvasahasrāṇi prahatāny arjuneṣubhiḥ
     haṃsā himavataḥ pṛṣṭhe vāri viprahatā iva
rathāśvadvipapattyoghāḥ salilaughā ivādbhutāḥ
     yugāntādityaraśmyābhaḥ pāṇḍavāsta śarair hatāḥ
taṃ pāṇḍavāditya śarāṃśu jālaṃ; kurupravīrān yudhi niṣṭapantam
     sa droṇa meghaḥ śaravarṣa vegaiḥ; prācchādayan megha ivārka raśmīn
athātyartha viṣṛṣṭtena dviṣatām asu bhojinā
     ājaghne vakṣasi droṇo nārācena dhanaṃjayam
sa vahvalita sarvāṅgaḥ kṣitikampe yathācalaḥ
     dhairyam ālambya bībhatsur droṇaṃ vivyādha patribhiḥ
droṇas tu pañcabhir bāṇair vāsudevam atāḍayat
     arjunaṃ ca trisaptatyā dhvajaṃ cāsya tribhiḥ śaraiḥ
viśeṣayiṣyañ śiṣyaṃ ca dromo rājan parākramī
     adṛśyam arjunaṃ cakre nimeṣāc charavṛṣṭibhiḥ
prasaktān aptato 'drākṣma bhāradvājasya sāyakān
     maṇḍalīkṛtam evāsya dhanuś cādṛśyatādbhutam
te 'bhyayuḥ samare rājan vāsudevadhanaṃjayau
     droṇa sṛṣṭāḥ subahavaḥ kaṅkapatra paricchadāḥ
tad dṛṣṭvā tādṛśaṃ yuddhaṃ droṇa pāṇḍavayos tadā
     vāsudevo mahābuddhiḥ kāryavattām acintayat
tato 'bravīd vāsudevo dhanaṃjayam idaṃ vacaḥ
     pārtha pārtha mahābāho na naḥ kālātyayo bhavet
droṇam utsṛjya gacchāmaḥ kṛtyam etan mahattaram
     pārthaś cāpy abravīt kṛṣṇaṃ yatheṣṭam iti keśava
tataḥ pradakṣiṇaṃ kṛtvā droṇaṃ prāyān mahābhujaḥ
     parivṛttaś ca bībhatsur agacchad visṛjañ śarān
tato 'bravīt smayan droṇaḥ kvedaṃ pāṇḍava gamyate
     nanu nāma raṇe śatrum ajitvā na nivartase
[arj]
     gurur bhavān an me śatruḥ śiṣyaḥ putrasamo 'smi te
     na cāsmi sa pumāṁl loke yas tvāṃ yudhi parājayet
[s]
     evaṃ bruvāṇo bībhatsur jayadrathavadhotsukaḥ
     tvarāyukto mahābāhus tat sainyaṃ samupādravat
taṃ cakrarakṣau pāñcālyau yudhāmanyūttamaujasau
     anvayātāṃ mahātmānau viśantaṃ tāvakaṃ balam
tato jayo mahārāja kṛtavarmā ca sāttvataḥ
     kāmbojaś ca śrutāyuś ca dhanaṃjayam avārayan
teṣāṃ daśasahasrāṇi rathānām anuyāyinām
     abhīṣāhāḥ śūrasenāḥ śibayo 'tha vasātayaḥ
mācellakā lalitthāś ca kekayā madrakās tathā
     nārāyaṇāś ca gopālāḥ kāmbojānāṃ ca ye gaṇāḥ
karṇena vijitāḥ pūrvaṃ saṃgrāme śūra saṃmatāḥ
     bhāradvājaṃ puraskṛtya tyaktātmāno 'rjunaṃ prati
putraśokābhisaṃtaptaṃ kruddhaṃ mṛtyum ivāntakam
     tyajantaṃ tumule prāṇān saṃnaddhaṃ citrayodhinam
gāhamānam anīkāni mātaṅgam iva yūthapam
     maheṣvāsaṃ parākrāntaṃ naravyāghram avārayan
tataḥ pravavṛte yuddhaṃ tumulaṃ lomaharṣaṇam
     anyonyaṃ vai prārthayatāṃ yodhānām arjunasya ca
jayadratha vadhaprepsum āyāntaṃ puruṣarṣabham
     nyavārayanta sahitāḥ kriyā vyādhim ivotthitam
