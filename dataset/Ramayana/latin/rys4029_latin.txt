guhāṃ praviṣṭe sugrīve vimukte gagane ghanaiḥ
 varṣarātroṣito rāmaḥ kāmaśokābhipīḍitaḥ
pāṇḍuraṃ gaganaṃ dṛṣṭvā vimalaṃ candramaṇḍalam
 śāradīṃ rajanīṃ caiva dṛṣṭvā jyotsnānulepanām
kāmavṛttaṃ ca sugrīvaṃ naṣṭāṃ ca janakātmajām
 buddhvā kālam atītaṃ ca mumoha paramāturaḥ
sa tu saṃjñām upāgamya muhūrtān matimān punaḥ
 manaḥsthām api vaidehīṃ cintayām āsa rāghavaḥ
āsīnaḥ parvatasyāgre hemadhātuvibhūṣite
 śāradaṃ gaganaṃ dṛṣṭva jagāma manasā priyām
dṛṣṭvā ca vimalaṃ vyoma gatavidyudbalāhakam
 sārasāravasaṃghuṣṭaṃ vilalāpārtayā girā
sārasāravasaṃnādaiḥ sārasāravanādinī
 yāśrame ramate bālā sādya me ramate katham
puṣpitāṃś cāsanān dṛṣṭvā kāñcanān iva nirmalān
 kathaṃ sa ramate bālā paśyantī mām apaśyatī
yā purā kalahaṃsānāṃ svareṇa kalabhāṣiṇī
 budhyate cārusarvāṅgī sādya me budhyate katham
niḥsvanaṃ cakravākānāṃ niśamya sahacāriṇām
 puṇḍarīkaviśālākṣī katham eṣā bhaviṣyati
sarāṃsi sarito vāpīḥ kānanāni vanāni ca
 tāṃ vinā mṛgaśāvākṣīṃ caran nādya sukhaṃ labhe
api tāṃ madviyogāc ca saukumāryāc ca bhāminīm
 na dūraṃ pīḍayet kāmaḥ śaradguṇanirantaraḥ
evamādi naraśreṣṭho vilalāpa nṛpātmajaḥ
 vihaṃga iva sāraṅgaḥ salilaṃ tridaśeśvarāt
tataś cañcūrya ramyeṣu phalārthī girisānuṣu
 dadarśa paryupāvṛtto lakṣmīvāṁl lakṣmaṇo 'grajam
taṃ cintayā duḥsahayā parītaṃ; visaṃjñam ekaṃ vijane manasvī
 bhrātur viṣādāt paritāpadīnaḥ; samīkṣya saumitrir uvāca rāmam
kim ārya kāmasya vaśaṃgatena; kim ātmapauruṣyaparābhavena
 ayaṃ sadā saṃhṛiyate samādhiḥ; kim atra yogena nivartitena
kriyābhiyogaṃ manasaḥ prasādaṃ; samādhiyogānugataṃ ca kālam
 sahāyasāmarthyam adīnasattva; svakarmahetuṃ ca kuruṣva hetum
na jānakī mānavavaṃśanātha; tvayā sanāthā sulabhā pareṇa
 na cāgnicūḍāṃ jvalitām upetya; na dahyate vīravarārha kaś cit
salakṣmaṇaṃ lakṣmaṇam apradhṛṣyaṃ; svabhāvajaṃ vākyam uvāca rāmaḥ
 hitaṃ ca pathyaṃ ca nayaprasaktaṃ; sasāmadharmārthasamāhitaṃ ca
niḥsaṃśayaṃ kāryam avekṣitavyaṃ; kriyāviśeṣo hy anuvartitavyaḥ
 nanu pravṛttasya durāsadasya; kumārakāryasya phalaṃ na cintyam
atha padmapalāśākṣīṃ maithilīm anucintayan
 uvāca lakṣmaṇaṃ rāmo mukhena pariśuṣyatā
tarpayitvā sahasrākṣaḥ salilena vasuṃdharām
 nirvartayitvā sasyāni kṛtakarmā vyavasthitaḥ
snigdhagambhīranirghoṣāḥ śailadrumapurogamāḥ
 visṛjya salilaṃ meghāḥ pariśrāntā nṛpātmaja
nīlotpaladalaśyāmaḥ śyāmīkṛtvā diśo daśa
 vimadā iva mātaṅgāḥ śāntavegāḥ payodharāḥ
jalagarbhā mahāvegāḥ kuṭajārjunagandhinaḥ
 caritvā viratāḥ saumya vṛṣṭivātāḥ samudyatāḥ
ghanānāṃ vāraṇānāṃ ca mayūrāṇāṃ ca lakṣmaṇa
 nādaḥ prasravaṇānāṃ ca praśāntaḥ sahasānagha
abhivṛṣṭā mahāmeghair nirmalāś citrasānavaḥ
 anuliptā ivābhānti girayaś candraraśmibhiḥ
darśayanti śarannadyaḥ pulināni śanaiḥ śanaiḥ
 navasaṃgamasavrīḍā jaghanānīva yoṣitaḥ
prasannasalilāḥ saumya kurarībhir vināditāḥ
 cakravākagaṇākīrṇā vibhānti salilāśayāḥ
anyonyabaddhavairāṇāṃ jigīṣūṇāṃ nṛpātmaja
 udyogasamayaḥ saumya pārthivānām upasthitaḥ
iyaṃ sā prathamā yātrā pārthivānāṃ nṛpātmaja
 na ca paśyāmi sugrīvam udyogaṃ vā tathāvidham
catvāro vārṣikā māsā gatā varṣaśatopamāḥ
 mama śokābhitaptasya saumya sītām apaśyataḥ
priyāvihīne duḥkhārte hṛtarājye vivāsite
 kṛpāṃ na kurute rājā sugrīvo mayi lakṣmaṇa
anātho hṛtarājyo 'yaṃ rāvaṇena ca dharṣitaḥ
 dīno dūragṛhaḥ kāmī māṃ caiva śaraṇaṃ gataḥ
ity etaiḥ kāraṇaiḥ saumya sugrīvasya durātmanaḥ
 ahaṃ vānararājasya paribhūtaḥ paraṃtapa
sa kālaṃ parisaṃkhyāya sītāyāḥ parimārgaṇe
 kṛtārthaḥ samayaṃ kṛtvā durmatir nāvabudhyate
tvaṃ praviśya ca kiṣkindhāṃ brūhi vānarapuṃgavam
 mūrkhaṃ grāmya sukhe saktaṃ sugrīvaṃ vacanān mama
arthinām upapannānāṃ pūrvaṃ cāpy upakāriṇām
 āśāṃ saṃśrutya yo hanti sa loke puruṣādhamaḥ
śubhaṃ vā yadi vā pāpaṃ yo hi vākyam udīritam
 satyena parigṛhṇāti sa vīraḥ puruṣottamaḥ
kṛtārthā hy akṛtārthānāṃ mitrāṇāṃ na bhavanti ye
 tān mṛtān api kravyādaḥ kṛtaghnān nopabhuñjate
nūnaṃ kāñcanapṛṣṭhasya vikṛṣṭasya mayā raṇe
 draṣṭum icchanti cāpasya rūpaṃ vidyudgaṇopamam
ghoraṃ jyātalanirghoṣaṃ kruddhasya mama saṃyuge
 nirghoṣam iva vajrasya punaḥ saṃśrotum icchati
kāmam evaṃ gate 'py asya parijñāte parākrame
 tvatsahāyasya me vīra na cintā syān nṛpātmaja
yadartham ayam ārambhaḥ kṛtaḥ parapuraṃjaya
 samayaṃ nābhijānāti kṛtārthaḥ plavageśvaraḥ
varṣāsamayakālaṃ tu pratijñāya harīśvaraḥ
 vyatītāṃś caturo māsān viharan nāvabudhyate
sāmātyapariṣat krīḍan pānam evopasevate
 śokadīneṣu nāsmāsu sugrīvaḥ kurute dayām
ucyatāṃ gaccha sugrīvas tvayā vatsa mahābala
 mama roṣasya yadrūpaṃ brūyāś cainam idaṃ vacaḥ
na ca saṃkucitaḥ panthā yena vālī hato gataḥ
 samaye tiṣṭha sugrīvamā vālipatham anvagāḥ
eka eva raṇe vālī śareṇa nihato mayā
 tvāṃ tu satyād atikrāntaṃ haniṣyāmi sabāndhavam
tad evaṃ vihite kārye yad dhitaṃ puruṣarṣabha
 tat tad brūhi naraśreṣṭha tvara kālavyatikramaḥ
kuruṣva satyaṃ mayi vānareśvara; pratiśrutaṃ dharmam avekṣya śāśvatam
 mā vālinaṃ pretya gato yamakṣayaṃ; tvam adya paśyer mama coditaiḥ śaraiḥ
sa pūrvajaṃ tīvravivṛddhakopaṃ; lālapyamānaṃ prasamīkṣya dīnam
 cakāra tīvrāṃ matim ugratejā; harīśvaramānavavaṃśanāthaḥ
