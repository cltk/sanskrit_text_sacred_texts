bhūya eva mahātejā hanūmān mārutātmajaḥ
 abravīt praśritaṃ vākyaṃ sītāpratyayakāraṇāt
vānaro 'haṃ mahābhāge dūto rāmasya dhīmataḥ
 rāmanāmāṅkitaṃ cedaṃ paśya devy aṅgulīyakam
 samāśvasihi bhadraṃ te kṣīṇaduḥkhaphalā hy asi
gṛhītvā prekṣamāṇā sā bhartuḥ karavibhūṣaṇam
 bhartāram iva saṃprāptā jānakī muditābhavat
cāru tad vadanaṃ tasyās tāmraśuklāyatekṣaṇam
 babhūva praharṣodagraṃ rāhumukta ivoḍurāṭ
tataḥ sā hrīmatī bālā bhartuḥ saṃdeśaharṣitā
 parituṭṣā priyaṃ śrutvā prāśaṃsata mahākapim
vikrāntas tvaṃ samarthas tvaṃ prājñas tvaṃ vānarottama
 yenedaṃ rākṣasapadaṃ tvayaikena pradharṣitam
śatayojanavistīrṇaḥ sāgaro makarālayaḥ
 vikramaślāghanīyena kramatā goṣpadīkṛtaḥ
na hi tvāṃ prākṛtaṃ manye vanaraṃ vanararṣabha
 yasya te nāsti saṃtrāso rāvaṇān nāpi saṃbhramaḥ
arhase ca kapiśreṣṭha mayā samabhibhāṣitum
 yady asi preṣitas tena rāmeṇa viditātmanā
preṣayiṣyati durdharṣo rāmo na hy aparīkṣitam
 parākramam avijñāya matsakāśaṃ viśeṣataḥ
diṣṭyā ca kuśalī rāmo dharmātmā dharmavatsalaḥ
 lakṣmaṇaś ca mahātejāḥ sumitrānandavardhanaḥ
kuśalī yadi kākutsthaḥ kiṃ nu sāgaramekhalām
 mahīṃ dahati kopena yugāntāgnir ivotthitaḥ
atha vā śaktimantau tau surāṇām api nigrahe
 mamaiva tu na duḥkhānām asti manye viparyayaḥ
kac cic ca vyathate rāmaḥ kac cin na paripatyate
 uttarāṇi ca kāryāṇi kurute puruṣottamaḥ
kac cin na dīnaḥ saṃbhrāntaḥ kāryeṣu ca na muhyati
 kac cin puruṣakāryāṇi kurute nṛpateḥ sutaḥ
dvividhaṃ trividhopāyam upāyam api sevate
 vijigīṣuḥ suhṛt kac cin mitreṣu ca paraṃtapaḥ
kac cin mitrāṇi labhate mitraiś cāpy abhigamyate
 kac cit kalyāṇamitraś ca mitraiś cāpi puraskṛtaḥ
kac cid āśāsti devānāṃ prasādaṃ pārthivātmajaḥ
 kac cit puruṣakāraṃ ca daivaṃ ca pratipadyate
kac cin na vigatasneho vivāsān mayi rāghavaḥ
 kac cin māṃ vyasanād asmān mokṣayiṣyati vānaraḥ
sukhānām ucito nityam asukhānām anūcitaḥ
 duḥkham uttaram āsādya kac cid rāmo na sīdati
kausalyāyās tathā kac cit sumitrāyās tathaiva ca
 abhīkṣṇaṃ śrūyate kac cit kuśalaṃ bharatasya ca
mannimittena mānārhaḥ kac cic chokena rāghavaḥ
 kac cin nānyamanā rāmaḥ kac cin māṃ tārayiṣyati
kac cid akṣāuhiṇīṃ bhīmāṃ bharato bhrātṛvatsalaḥ
 dhvajinīṃ mantribhir guptāṃ preṣayiṣyati matkṛte
vānarādhipatiḥ śrīmān sugrīvaḥ kac cid eṣyati
 matkṛte haribhir vīrair vṛto dantanakhāyudhaiḥ
kac cic ca lakṣmaṇaḥ śūraḥ sumitrānandavardhanaḥ
 astravic charajālena rākṣasān vidhamiṣyati
raudreṇa kac cid astreṇa rāmeṇa nihataṃ raṇe
 drakṣyāmy alpena kālena rāvaṇaṃ sasuhṛjjanam
kac cin na tad dhemasamānavarṇaṃ; tasyānanaṃ padmasamānagandhi
 mayā vinā śuṣyati śokadīnaṃ; jalakṣaye padmam ivātapena
dharmāpadeśāt tyajataś ca rājyāṃ; māṃ cāpy araṇyaṃ nayataḥ padātim
 nāsīd vyathā yasya na bhīr na śokaḥ; kac cit sa dhairyaṃ hṛdaye karoti
na cāsya mātā na pitā na cānyaḥ; snehād viśiṣṭo 'sti mayā samo vā
 tāvad dhy ahaṃ dūtajijīviṣeyaṃ; yāvat pravṛttiṃ śṛṇuyāṃ priyasya
itīva devī vacanaṃ mahārthaṃ; taṃ vānarendraṃ madhurārtham uktvā
 śrotuṃ punas tasya vaco 'bhirāmaṃ; rāmārthayuktaṃ virarāma rāmā
sītāyā vacanaṃ śrutvā mārutir bhīmavikramaḥ
 śirasy añjalim ādhāya vākyam uttaram abravīt
na tvām ihasthāṃ jānīte rāmaḥ kamalalocanaḥ
 śrutvaiva tu vaco mahyaṃ kṣipram eṣyati rāghavaḥ
camūṃ prakarṣan mahatīṃ haryṛṣkagaṇasaṃkulām
 viṣṭambhayitvā bāṇaughair akṣobhyaṃ varuṇālayam
 kariṣyati purīṃ laṅkāṃ kākutsthaḥ śāntarākṣasām
tatra yady antarā mṛtyur yadi devāḥ sahāsurāḥ
 sthāsyanti pathi rāmasya sa tān api vadhiṣyati
tavādarśanajenārye śokena sa pariplutaḥ
 na śarma labhate rāmaḥ siṃhārdita iva dvipaḥ
dardareṇa ca te devi śape mūlaphalena ca
 malayena ca vindhyena meruṇā mandareṇa ca
yathā sunayanaṃ valgu bimbauṣṭhaṃ cārukuṇḍalam
 mukhaṃ drakṣyasi rāmasya pūrṇacandram ivoditam
kṣipraṃ drakṣyasi vaidehi rāmaṃ prasravaṇe girau
 śatakratum ivāsīnaṃ nākapṛṣṭhasya mūrdhani
na māṃsaṃ rāghavo bhuṅkte na cāpi madhusevate
 vanyaṃ suvihitaṃ nityaṃ bhaktam aśnāti pañcamam
naiva daṃśān na maśakān na kīṭān na sarīsṛpān
 rāghavo 'panayed gatrāt tvadgatenāntarātmanā
nityaṃ dhyānaparo rāmo nityaṃ śokaparāyaṇaḥ
 nānyac cintayate kiṃ cit sa tu kāmavaśaṃ gataḥ
anidraḥ satataṃ rāmaḥ supto 'pi ca narottamaḥ
 sīteti madhurāṃ vāṇīṃ vyāharan pratibudhyate
dṛṣṭvā phalaṃ vā puṣpaṃ vā yac cānyat strīmanoharam
 bahuśo hā priyety evaṃ śvasaṃs tvām abhibhāṣate
sa devi nityaṃ paritapyamānas; tvām eva sītety abhibhāṣamāṇaḥ
 dhṛtavrato rājasuto mahātmā; tavaiva lābhāya kṛtaprayatnaḥ
sā rāmasaṃkīrtanavītaśokā; rāmasya śokena samānaśokā
 śaranmukhenāmbudaśeṣacandrā; niśeva vaidehasutā babhūva
