[bhīsma]
      samudyato 'yaṃ bhāro me sumahān sāgaropamaḥ
      dhārtarāṣṭrasya saṃgrāme varṣapūgābhicintitaḥ
tasminn abhyāgate kāle pratapte lomaharṣaṇe
      mitho bhedo na me kāryas tena jīvasi sūtaja
na hy ahaṃ nādya vikramya sthaviro 'pi śiśos tava
      yuddhaśraddhāṃ raṇe chindyāṃ jīvitasya ca sūtaja
jāmadagnyena rāmeṇa mahāstrāṇi pramuñcatā
      na me vyathābhavat kā cit tvaṃ tu me kiṃ kariṣyasi
kāmaṃ naitat praśaṃsanti santo ''tmabalasaṃstavam
      vakṣyāmi tu tvāṃ saṃtapto nihīna kulapāṃsana
sametaṃ pārthivaṃ kṣatraṃ kāśirājñaḥ svayaṃvare
      nirjityaika rathenaiva yat kanyās tarasā hṛtāḥ
īdṛśānāṃ sahasrāṇi viśiṣṭānām atho punaḥ
      mayaikena nirastāni sasainyāni raṇājire
tvāṃ prāpya vairapuruṣaṃ kurūṇām anayo mahān
      upasthito vināśāya yatasva puruṣo bhava
yudhyasva pārthaṃ samare yena vispardhase saha
      drakṣyāmi tvāṃ vinirmuktam asmād yuddhāt sudurmate
tam uvāca tato rājā dhārtarāṣṭro mahāmanāḥ
     mām avekṣasva gāṅgeya kāryaṃ hi mahad udyatam
cintyatām idam evāgre mama niḥśreyasaṃ param
     ubhāv api bhavantau me mahat karma kariṣyataḥ
bhūyaś ca śrotum icchāmi pareṣāṃ rathasattamān
     ye caivātirathās tatra tathaiva rathayūthapāḥ
balābalam amitrāṇāṃ śrotum icchāmi kaurava
     prabhātāyāṃ rajanyāṃ vai idaṃ yuddhaṃ bhaviṣyati
ete rathās te saṃkhyātās tathaivātirathā nṛpa
     ya cāpy ardharathā rājan pāṇḍavānām ataḥ śṛṇu
yadi kautūhalaṃ te 'dya pāṇḍavānāṃ bale nṛpa
     rathasaṃkhyāṃ mahābāho sahaibhir vasudhādhipaiḥ
svayaṃ rājā rathodāraḥ pāṇḍavaḥ kuntinandanaḥ
     agnivat samare tāta cariṣyati na saṃśayaḥ
bhīmasenas tu rājendra ratho 'ṣṭa guṇasaṃmitaḥ
     nāgāyuta balo mānī tejasā na sa mānuṣaḥ
mādrīputrau tu rathinau dvāv eva puruṣarṣabhau
     aśvināv iva rūpeṇa tejasā ca samanvitau
ete camūmukhagatāḥ smarantaḥ kleśam ātmanaḥ
     rudravat pracariṣyanti tatra me nāsti saṃśayaḥ
sarva eva mahātmānaḥ śālaskandhā ivodgatāḥ
     prādeśenādhikāḥ pumbhir anyais te ca pramāṇataḥ
siṃhasaṃhananāḥ sarve pāṇḍuputrā mahābalāḥ
     caritabrahma caryāś ca sarve cātitapasvinaḥ
hrīmantaḥ puruṣavyāghrā vyāghrā iva balotkaṭāḥ
     jave prahāre saṃmarde sarva evātimānuṣāḥ
     sarve jitamahīpālā dig jaye bharatarṣabha
na caiṣāṃ puruṣāḥ ke cid āyudhāni gadāḥ śarān
     viṣahanti sadā kartum adhijyāny api kaurava
     udyantuṃ vā gadāṃ gurvīṃ śarān vāpi prakarṣitum
jave lakṣyasya haraṇe bhojye pāṃsuvikarṣaṇe
     balair api bhavantas taiḥ sarva eva viśeṣitāḥ
te te sainyaṃ samāsādya vyāghrā iva balotkaṭāḥ
     vidhvaṃsayiṣyanti raṇe mā sma taiḥ saha saṃgamaḥ
ekaikaśas te saṃgrāme hanyuḥ sarvān mahīkṣitaḥ
     pratyakṣaṃ tava rājendra rājasūye yathābhavat
draupadyāś ca parikleśaṃ dyūte ca paruṣā giraḥ
     te saṃsmarantaḥ saṃgrāme vicariṣyanti kālavat
lohitākṣo guḍā keśo nārāyaṇa sahāyavān
     ubhayoḥ senayor vīra ratho nāstīha tādṛśaḥ
na hi deveṣu vā pūrvaṃ dānaveṣūrageṣu vā
     rākṣaseṣv atha yakṣeṣu nareṣu kuta eva tu
bhūto 'tha va bhaviṣyo vā rathaḥ kaś cin mayā śrutaḥ
     samāyukto mahārāja yathā pārthasya dhīmataḥ
vāsudevaś ca saṃyantā yodhā caiva dhanaṃjayaḥ
     gāṇḍīvaṃ ca dhanur divyaṃ te cāśvā vātaraṃhasaḥ
abhedyaṃ kavacaṃ divyam akṣayyau ca maheṣudhī
     astragrāmaś ca māhendro raudraḥ kaubera eva ca
yāmyaś ca vāruṇaś caiva gadāś cograpradarśanāḥ
     vajrādīni ca mukhyāni nānāpraharaṇāni vai
dānavānāṃ sahasrāṇi hiraṇyapuravāsinām
     hatāny ekarathenājau kas tasya sadṛśo rathaḥ
eṣa hanyād dhi saṃrambhī balavān satyavikramaḥ
     tava senāṃ mahābāhuḥ svāṃ caiva paripālayan
ahaṃ cainaṃ patyudiyāmācāryo vā dhanaṃjayam
     na tṛtīyo 'sti rājendra senayor ubhayor api
     ya enaṃ śaravarṣāṇi varṣantam udiyād rathī
jīmūta iva gharmānte mahāvātasamīritaḥ
     samāyuktas tu kaunteyo vāsudevasahāyavān
     taruṇaś ca kṛtī caiva jīrṇāv āvām ubhāv api
etac chrutvā tu bhīṣmasya rājñāṃ dadhvaṃsire tadā
     kāñcanāṅgadinaḥ pīnā bhujāś candanarūṣitāḥ
manobhiḥ saha sāvegaiḥ saṃsmṛtya ca purātanam
     sāmarthyaṃ pāṇḍaveyānāṃ yathā pratyakṣadarśanāt
