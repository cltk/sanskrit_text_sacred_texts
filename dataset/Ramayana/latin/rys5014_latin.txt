praśasya tu praśastavyāṃ sītāṃ tāṃ haripuṃgavaḥ
 guṇābhirāmaṃ rāmaṃ ca punaś cintāparo 'bhavat
sa muhūrtam iva dhyātvā bāṣpaparyākulekṣaṇaḥ
 sītām āśritya tejasvī hanumān vilalāpa ha
mānyā guruvinītasya lakṣmaṇasya gurupriyā
 yadi sītāpi duḥkhārtā kālo hi duratikramaḥ
rāmasya vyavasāyajñā lakṣmaṇasya ca dhīmataḥ
 nātyarthaṃ kṣubhyate devī gaṅgeva jaladāgame
tulyaśīlavayovṛttāṃ tulyābhijanalakṣaṇām
 rāghavo 'rhati vaidehīṃ taṃ ceyam asitekṣaṇā
tāṃ dṛṣṭvā navahemābhāṃ lokakāntām iva śriyam
 jagāma manasā rāmaṃ vacanaṃ cedam abravīt
asyā hetor viśālākṣyā hato vālī mahābalaḥ
 rāvaṇapratimo vīrye kabandhaś ca nipātitaḥ
virādhaś ca hataḥ saṃkhye rākṣaso bhīmavikramaḥ
 vane rāmeṇa vikramya mahendreṇeva śambaraḥ
caturdaśasahasrāṇi rakṣasāṃ bhīmakarmaṇām
 nihatāni janasthāne śarair agniśikhopamaiḥ
kharaś ca nihataḥ saṃkhye triśirāś ca nipātitaḥ
 dūṣaṇaś ca mahātejā rāmeṇa viditātmanā
aiśvaryaṃ vānarāṇāṃ ca durlabhaṃ vālipālitam
 asyā nimitte sugrīvaḥ prāptavāṁl lokasatkṛtam
sāgaraś ca mayā krāntaḥ śrīmān nadanadīpatiḥ
 asyā hetor viśālākṣyāḥ purī ceyaṃ nirīkṣitā
yadi rāmaḥ samudrāntāṃ medinīṃ parivartayet
 asyāḥ kṛte jagac cāpi yuktam ity eva me matiḥ
rājyaṃ vā triṣu lokeṣu sītā vā janakātmajā
 trailokyarājyaṃ sakalaṃ sītāyā nāpnuyāt kalām
iyaṃ sā dharmaśīlasya maithilasya mahātmanaḥ
 sutā janakarājasya sītā bhartṛdṛḍhavratā
utthitā medinīṃ bhittvā kṣetre halamukhakṣate
 padmareṇunibhaiḥ kīrṇā śubhaiḥ kedārapāṃsubhiḥ
vikrāntasyāryaśīlasya saṃyugeṣv anivartinaḥ
 snuṣā daśarathasyaiṣā jyeṣṭhā rājño yaśasvinī
dharmajñasya kṛtajñasya rāmasya viditātmanaḥ
 iyaṃ sā dayitā bhāryā rākṣasī vaśam āgatā
sarvān bhogān parityajya bhartṛsnehabalāt kṛtā
 acintayitvā duḥkhāni praviṣṭā nirjanaṃ vanam
saṃtuṣṭā phalamūlena bhartṛśuśrūṣaṇe ratā
 yā parāṃ bhajate prītiṃ vane 'pi bhavane yathā
seyaṃ kanakavarṇāṅgī nityaṃ susmitabhāṣiṇī
 sahate yātanām etām anarthānām abhāginī
imāṃ tu śīlasaṃpannāṃ draṣṭum icchati rāghavaḥ
 rāvaṇena pramathitāṃ prapām iva pipāsitaḥ
asyā nūnaṃ punar lābhād rāghavaḥ prītim eṣyati
 rājā rājyaparibhraṣṭaḥ punaḥ prāpyeva medinīm
kāmabhogaiḥ parityaktā hīnā bandhujanena ca
 dhārayaty ātmano dehaṃ tatsamāgamakāṅkṣiṇī
naiṣā paśyati rākṣasyo nemān puṣpaphaladrumān
 ekasthahṛdayā nūnaṃ rāmam evānupaśyati
bhartā nāma paraṃ nāryā bhūṣaṇaṃ bhūṣaṇād api
 eṣā hi rahitā tena śobhanārhā na śobhate
duṣkaraṃ kurute rāmo hīno yad anayā prabhuḥ
 dhārayaty ātmano dehaṃ na duḥkhenāvasīdati
imām asitakeśāntāṃ śatapatranibhekṣaṇām
 sukhārhāṃ duḥkhitāṃ dṛṣṭvā mamāpi vyathitaṃ manaḥ
kṣitikṣamā puṣkarasaṃnibhākṣī; yā rakṣitā rāghavalakṣmaṇābhyām
 sā rākṣasībhir vikṛtekṣaṇābhiḥ; saṃrakṣyate saṃprati vṛkṣamūle
himahatanalinīva naṣṭaśobhā; vyasanaparamparayā nipīḍyamānā
 sahacararahiteva cakravākī; janakasutā kṛpaṇāṃ daśāṃ prapannā
asyā hi puṣpāvanatāgraśākhāḥ; śokaṃ dṛḍhaṃ vai janayaty aśokāḥ
 himavyapāyena ca mandaraśmir; abhyutthito naikasahasraraśmiḥ
ity evam arthaṃ kapir anvavekṣya; sīteyam ity eva niviṣṭabuddhiḥ
 saṃśritya tasmin niṣasāda vṛkṣe; balī harīṇām ṛṣabhas tarasvī
