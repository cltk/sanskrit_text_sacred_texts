upaviṣṭās tu te sarve yasmin prāyaṃ giristhale
 harayo gṛdhrarājaś ca taṃ deśam upacakrame
sāmpātir nāma nāmnā tu cirajīvī vihaṃgamaḥ
 bhrātā jaṭāyuṣaḥ śrīmān prakhyātabalapauruṣaḥ
kandarād abhiniṣkramya sa vindhyasya mahāgireḥ
 upaviṣṭān harīn dṛṣṭvā hṛṣṭātmā giram abravīt
vidhiḥ kila naraṃ loke vidhānenānuvartate
 yathāyaṃ vihito bhakṣyaś cirān mahyam upāgataḥ
paramparāṇāṃ bhakṣiṣye vānarāṇāṃ mṛtaṃ mṛtam
 uvācaivaṃ vacaḥ pakṣī tān nirīkṣya plavaṃgamān
tasya tadvacanaṃ śrutvā bhakṣalubdhasya pakṣiṇaḥ
 aṅgadaḥ param āyasto hanūmantam athābravīt
paśya sītāpadeśena sākṣād vaivasvato yamaḥ
 imaṃ deśam anuprāpto vānarāṇāṃ vipattaye
rāmasya na kṛtaṃ kāryaṃ rājño na ca vacaḥ kṛtam
 harīṇām iyam ajñātā vipattiḥ sahasāgatā
vaidehyāḥ priyakāmena kṛtaṃ karma jaṭāyuṣā
 gṛdhrarājena yat tatra śrutaṃ vas tad aśeṣataḥ
tathā sarvāṇi bhūtāni tiryagyonigatāny api
 priyaṃ kurvanti rāmasya tyaktvā prāṇān yathā vayam
rāghavārthe pariśrāntā vayaṃ saṃtyaktajīvitāḥ
 kāntārāṇi prapannāḥ sma na ca paśyāma maithilīm
sa sukhī gṛdhrarājas tu rāvaṇena hato raṇe
 muktaś ca sugrīvabhayād gataś ca paramāṃ gatim
jaṭāyuṣo vināśena rājño daśarathasya ca
 haraṇena ca vaidehyāḥ saṃśayaṃ harayo gatāḥ
rāmalakṣmaṇayor vāsām araṇye saha sītayā
 rāghavasya ca bāṇena vālinaś ca tathā vadhaḥ
rāmakopād aśeṣāṇāṃ rākṣasānāṃ tathā vadhaḥ
 kaikeyyā varadānena idaṃ hi vikṛtaṃ kṛtam
tat tu śrutvā tadā vākyam aṅgadasya mukhodgatam
 abravīd vacanaṃ gṛdhras tīkṣṇatuṇḍo mahāsvanaḥ
ko 'yaṃ girā ghoṣayati prāṇaiḥ priyatarasya me
 jaṭāyuṣo vadhaṃ bhrātuḥ kampayann iva me manaḥ
katham āsīj janasthāne yuddhaṃ rākṣasagṛdhrayoḥ
 nāmadheyam idaṃ bhrātuś cirasyādya mayā śrutam
yavīyaso guṇajñasya ślāghanīyasya vikramaiḥ
 tad iccheyam ahaṃ śrotuṃ vināśaṃ vānararṣabhāḥ
bhrātur jaṭāyuṣas tasya janasthānanivāsinaḥ
 tasyaiva ca mama bhrātuḥ sakhā daśarathaḥ katham
 yasya rāmaḥ priyaḥ putro jyeṣṭho gurujanapriyaḥ
sūryāṃśudagdhapakṣatvān na śaknomi visarpitum
 iccheyaṃ parvatād asmād avatartum ariṃdamāḥ
