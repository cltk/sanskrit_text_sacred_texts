[vaiṣr]
      yudhiṣṭhira dhṛtir dākṣyaṃ deśakālau parākramaḥ
      lokatantravidhānānām eṣa pañcavidho vidhiḥ
dhṛtimantaś ca dakṣāś ca sve sve karmaṇi bhārata
      parākramavidhānajñā narāḥ kṛtayuge 'bhavan
dhṛtimān deśakālajñaḥ sarvadharmavidhānavit
      kṣatriyaḥ kṣatriya śreṣṭha pṛthivīm anuśāsti vai
ya evaṃ vartate pārtha puruṣaḥ sarvakarmasu
      sa loke labhate vīra yaśo pretya ca sadgatim
deśakālāntara prepsuḥ kṛtvā śakraḥ parākramam
      saṃprāptas tridive rājyaṃ vṛtrahā vasubhiḥ saha
pāpātmā pāpabuddhir yaḥ pāpam evānuvartate
      karmaṇām avibhāgajñaḥ pretya ceha ca naśyati
akālajñaḥ sudurmedhāḥ kāryāṇām aviśeṣavit
      vṛthācāra samārambhaḥ pretya ceha ca naśyati
sāhase vartamānānāṃ nikṛtīnāṃ durātmanām
      sarvasāmarthya lipsūnāṃ pāpo bhavati niścayaḥ
adharmajño 'valiptaś ca bāla buddhir amarṣaṇaḥ
      nirbhayo bhīmaseno 'yaṃ taṃ śādhi puruṣarṣabha
ārṣṭiṣeṇasya rājarṣeḥ prāpya bhūyas tvam āśramam
     tāmisraṃ prathamaṃ pakṣaṃ vītaśokabhayo vasa
alakāḥ saha gandharvair yakṣaiś ca saha rākṣasaiḥ
     man niyuktā manuṣyendra sarve ca girivāsinaḥ
     rakṣantu tvā mahābāho sahitaṃ dvijasattamaiḥ
sāhaseṣu ca saṃtiṣṭhann iha śaile vṛkodaraḥ
     vāryatāṃ sādhv ayaṃ rājaṃs tvayā dharmabhṛtāṃ vara
itaḥ paraṃ ca rājendra drakṣyanti vanagocarāḥ
     upasthāsyanti ca sadā rakṣiṣyanti ca sarvaśaḥ
tathaiva cānna pānāni svādūni ca bahūni ca
     upasthāsyanti vo gṛhya mat preṣyāḥ puruṣarṣabha
yathā jiṣṇur mahendrasya yathā vāyor vṛkodaraḥ
     dharmasya tvaṃ yathā tāta yogotpanno nijaḥ sutaḥ
ātmajāv ātmasaṃpannau yamau cobhau yathāśvinoḥ
     rakṣyās tadvan mamāpīha yūyaṃ sarve yudhiṣṭhira
arthatattvavibhāgajñaḥ sarvadharmaviśeṣavit
     bhīmasenād avarajaḥ phalgunaḥ kuśalī divi
yāḥ kāś cana matā lokeṣv agryāḥ paramasaṃpadaḥ
     janmaprabhṛti tāḥ sarvāḥ sthitās tāta dhanaṃjaye
damo dānaṃ balaṃ buddhir hrīr dhṛtir teja uttamam
     etāny api mahāsattve sthitāny amitatejasi
na mohāt kurute jiṣṇuḥ karma pāṇḍava garhitam
     na pārthasya mṛṣoktāni kathayanti narā nṛṣu
sa deva pitṛgandharvaiḥ kurūṇāṃ kīrtivardhanaḥ
     mānitaḥ kurute 'strāṇi śakra sadmani bhārata
yo 'sau sarvān mahīpālān dharmeṇa vaśam ānayat
     sa śaṃtanur mahātejā pitus tava pitāmahaḥ
     prīyate pārtha pārthena divi gāṇḍīvadhanvanā
samyak cāsau mahāvīryaḥ kuladhurya iva sthitaḥ
     pitṝn devāṃs tathā viprān pūjayitvā mahāyaśaḥ
     sapta mukhyān mahāmedhān āharad yamunāṃ prati
adhirājaḥ sa rājaṃs tvāṃ śaṃtanuḥ prapitāmahaḥ
     svargajic chakra lokasthaḥ kuśalaṃ paripṛcchati
[vai]
     tataḥ śaktiṃ gadāṃ khaḍgaṃ dhanuś ca bharatarṣabha
     prādhvaṃ kṛtvā namaś cakre kuberāya vṛkodaraḥ
tato 'bravīd dhanādhyakṣaḥ śaraṇyaḥ śaraṇāgatam
     mānahā bhava śatrūṇāṃ suhṛdāṃ nandivardhanaḥ
sveṣu veśmasu ramyeṣu vasatāmitra tāpanāḥ
     kāmān upahariṣyanti yakṣā vo bharatarṣabhāḥ
śīghram eva guḍākeśaḥ kṛtāstraḥ puruṣarṣabhaḥ
     sākṣān maghavatā sṛṣṭaḥ saṃprāpsyati dhanaṃjayaḥ
evam uttamakarmāṇam anuśiṣya yudhiṣṭhiram
     astaṃ girivaraśreṣṭhaṃ prayayau guhyakādhipaḥ
taṃ paristoma saṃkīrṇair nānāratnavibhūṣitaiḥ
     yānair anuyayur yakṣā rākṣasāś ca sahasraśaḥ
pakṣiṇām iva nirghoṣaḥ kubera sadanaṃ prati
     babhūva paramāśvānām airāvata pathe yatām
te jagmus tūrṇam ākāśaṃ dhanādhipati vājinaḥ
     prakarṣanta ivābhrāṇi pibanta iva mārutam
tatas tāni śarīrāṇi gatasattvāni rakṣasām
     apākṛṣyanta śailāgrād dhanādhipati śāsanāt
teṣāṃ hi śāpakālo 'sau kṛto 'gastyena dhīmatā
     samare nihatās tasmāt sarve maṇimatā saha
pāṇḍavās tu mahātmānas teṣu veśmasu tāṃ kṣapām
     sukham ūṣur gatodvegāḥ pūjitāḥ sarvarākṣasaiḥ
