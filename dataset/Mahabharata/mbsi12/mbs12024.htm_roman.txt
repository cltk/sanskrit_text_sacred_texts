[yudhisṭhira]
      bhagavan karmaṇā kena sudyumno vasudhādhipaḥ
      saṃsiddhiṃ paramāṃ prāptaḥ śrotum icchāmi taṃ nṛpam
[vyāsa]
      atrāpy udāharantīmam itihāsaṃ purātanam
      śaṅkhaś ca likhitaś cāstāṃ bhrātarau saṃyata vratau
tayor āvasathāv āstāṃ ramaṇīyau pṛthak pṛthak
      nityapuṣpaphalair vṛkṣair upetau bāhudām anu
tatas tadācil likhitaḥ śaṅkhasyāśramam āgamat
      yadṛcchayāpi śaṅkho 'tha niṣkrānto 'bhavad āśramāt
so 'bhigamyāśramaṃ bhrātuḥ śaṅkhasya likhitas tadā
      phalāni śātayām āsa samyak pariṇatāny uta
tāny upādāya visrabdho bhakṣayām āsa sa dvijaḥ
      tasmiṃś ca bhakṣayaty eva śaṅkho 'py āśramam āgamat
bhakṣayantaṃ tu taṃ dṛṣṭvā śaṅkho bhrātaram abravīt
      kutaḥ phalāny avāptāni hetunā kena khādasi
so 'bravīd bhrātaraṃ jyeṣṭham upaspṛśyābhivādya ca
      ita eva gṛhītāni mayeti prahasann iva
tam abravīt tadā śaṅkhas tīvrakopasamanvitaḥ
      steyaṃ tvayā kṛtam idaṃ phalāny ādadatā svayam
      gaccha rājānam āsādya svakarma prathayasva vai
adattādānam evedaṃ kṛtaṃ pārthiva sattama
     stenaṃ māṃ tvaṃ viditvā ca svadharmam anupālaya
     śīghraṃ dhāraya caurasya mama daṇḍaṃ narādhipa
ity uktas tasya vacanāt sudyumnaṃ vasudhādhipam
     abhyagacchan mahābāho likhitaḥ saṃśitavrataḥ
sudyumnas tvānta pālaibhyaḥ śrutvā likhitam āgatam
     abhyagacchat sahāmātyaḥ padbhyām eva nareśvaraḥ
tam abravīt samāgatya sa rājā brahma vittamam
     kim āgamanam ācakṣva bhagavan kṛtam eva tat
evam uktaḥ sa viprarṣiḥ sudyumnam idam abravīt
     pratiśrauṣi kariṣyeti śrutvā tat kartum arhasi
anisṛṣṭāni guruṇā phalāni puruṣarṣabha
     bhakṣitāni mayā rājaṃs tatra māṃ śādhi māciram
[sudyumna]
     pramāṇaṃ cen mato rājā bhavato daṇḍadhāraṇe
     anujñāyām api tathā hetuḥ syād brāhmaṇarṣabha
sa bhavān abhyanujñātaḥ śuci karmā mahāvrataḥ
     brūhi kāmān ato 'nyāṃs tvaṃ kariṣyāmi hi te vacaḥ
[vyāsa]
     chandyamāno 'pi brahmarṣiḥ pārthivena mahātmanā
     nānyaṃ vai varayām āsa tasmād daṇḍād ṛte varam
tataḥ sa pṛthivīpālo likhitasya mahātmanaḥ
     karau pracchedayām āsa dhṛtadaṇḍo jagāma saḥ
sa gatvā bhrātaraṃ śaṅkham ārtarūpo 'bravīd idam
     dhṛtadaṇḍasya durbhuddher bhagavan kṣantum arhasi
[ṣankha]
     na kupye tava dharmajña na ca dūṣayase mama
     dharmo tu te vyatikrāntas tatas te niṣkṛtiḥ kṛtā
sa gatvā bāhudāṃ śīghraṃ tarpayasva yathāvidhi
     devān pitṝn ṛṣīṃś caiva mā cādharme mano kṛthāḥ
[vyāsa]
     tasya tad vacanaṃ śrutvā śaṅkhasya likhitas tadā
     avagāhyāpagāṃ puṇyām udakārdhaṃ pracakrame
prādurāstāṃ tatas tasya karau jalaja saṃnibhau
     tataḥ sa vismito bhrātur darśayām āsa tau karau
tatas tam abravīc chaṅkhas tapasedaṃ kṛtaṃ mayā
     mā ca te 'tra vi śaṅkā bhūd daivam eva vidhīyate
[lihita]
     kiṃ nu nāhaṃ tvayā pūtaḥ pūrvam eva mahādyute
     yasya te tapaso vīryam īdṛśaṃ dvijasattama
[ṣankha]
     evam etan mayā kāryaṃ nāhaṃ daṇḍadharas tava
     sa ca pūto narapatis tvaṃ cāpi pitṛbhiḥ saha
[vyāsa]
     sa rājā pāṇḍavaśreṣṭha śreṣṭho vai tena karmaṇā
     prāptavān paramāṃ siddhiṃ dakṣaḥ prācetaso yathā
eṣa dharmaḥ kṣatriyāṇāṃ prajānāṃ paripālanam
     utpathe 'smin mahārāja mā ca śoke mano kṛthāḥ
bhrātur asya hitaṃ vākyaṃ śṛṇu dharmajña sattama
     daṇḍa eva hi rājendra kṣatradharmo na muṇḍanam
