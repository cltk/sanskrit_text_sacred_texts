[bh]
      vānaprasthāḥ khalv ṛṣidharmam anusarantaḥ puṇyāni tīrthāni nadīprasravaṇāni suvivikteṣv araṇyeṣu mṛgamahiṣa varāhasṛmara gajākīrṇeṣu tapasyanto 'nusaṃcaranti
      tyaktagrāmya vastrāhāropabhogā vanyauṣadhi mūlaphalaparṇaparimita vicitraniyatāhārāḥ sthānāsanino bhūmipāsānasikatā śarkarā vālukā bhasmaśāyinaḥ kāśakuśa carma valkalasaṃvṛtāṅgāḥ keśaśmaśrunakharomadhāriṇo niyatakālopasparśanāskanna homabalikālānuṣṭhāyinaḥ samit kuśa kusumopahāra homārjana labdhaviśrāmāḥ śītosna pavananiṣṭapta vibhinnasarvatvaco vividhaniyama yogacaryā vihita dharmānuṣṭhāna hṛtamāṃsa śonitās tvag asthi bhūtā dhṛtiparāḥ sattvayogāc charīrāṇy udvahanti
yas tv etāṃ niyataś caryāṃ brahmarṣivihitāṃ caret
      sa dahed agnivad doṣāñ jayel lokāṃś ca durjayān
parivrājakānāṃ punar ācāras tad yathā
      vimucyāgnidhanakalatra paribarha saṅgān ātmanaḥ snehapāśān avadhūya parivrajanti samalostāśma kāñcanās trivargapravṛtteṣv ārambheṣv asaktabuddhayo 'rimitrodāsīneṣu tulyavṛttayaḥ sthāvarajarāyu jāndaja svedajodbhijjānāṃ bhūtānāṃ vāṅmanaḥ karmabhir anabhidrohiṇo 'niketāḥ parvata pulinavṛkṣamūladevatāyatanāny anucaranto vāsārtham upeyur nagaraṃ grāmaṃ vā nagare pañcarātrikā grāmaika rātrikāḥ
      praviśya ca prāṇa dhāraṇa mātrārthaṃ dvijātīnāṃ bhavanāny asaṃkīrṇa karmaṇām upatiṣṭheyuḥ pātrapatitāyācita bhaikṣāḥ kāmakrodhadarpa mohalobha kārpaṇyadambhaparivādābhimāna hiṃsā nivṛttā iti
bhavati cātra ślokaḥ
      abhayaṃ sarvabhūtebhyo dattvā carati yo muniḥ
      na tasya sarvabhūtebhyo bhayam utpadyate kva cit
kṛtvāgnihotraṃ svaśarīrasaṃsthaṃ; śārīram agniṃ svamukhe juhoti
      yo bhaikṣa caryopagatair havirbhiś; citāgnināṃ sa vyatiyāti lokān
mokṣāśramaṃ yaḥ kurute yathoktaṃ; śuciḥ susaṃkalpita buddhiyuktaḥ
      anindhanaṃ jyotir iva praśāntaṃ; sa brahmalokaṃ śrayate dvijātiḥ
[bha]
      asmāl lokāt paro lokaḥ śrūyate nopalabhyate
      tam ahaṃ jñātum icchāmi tad bhavān vaktum arhati
[bh]
      uttare himavatpārśve puṇye sarvaguṇānvite
      puṇyaḥ kṣemyaś ca kāmyaś ca sa varo loka ucyate
tatra hy apāpakarmāṇaḥ śucayo 'tyantanirmalāḥ
      lobhamohaparityaktā mānavā nirupadravāḥ
sasvargasadṛśo deśas tatra hy uktāḥ śubhā guṇāḥ
     kāle mṛtyuḥ prabhavati spṛśanti vyādhayo na ca
na lobhaḥ paradāreṣu svadāranirato janaḥ
     na cānyonya vadhas tatra dravyeṣu na ca vismayaḥ
     parokṣadharmo naivāsti saṃdeho nāpi jāyate
kṛtasya tu phalaṃ tatra pratyakṣam upakabhyate
     śayyā yānāsanopetāḥ prāsādabhavanāśrayāḥ
     sarvakāmair vṛtāḥ ke cid dhemābharaṇa bhīsitāḥ
prāṇa dhāraṇa mātraṃ tu keṣāṃ cid upapadyate
     śrameṇa mahatā ke cit kurvanti prāṇadhāraṇam
iha dharmaparāḥ ke cit ke cin naikṛtikā narāḥ
     sukhitā duḥkhitāḥ ke cin nirdhanā dhanino 'pare
iha śramo bhayaṃ mohaḥ kṣudhā tīvrā ca jāyate
     lobhaś cārthakṛto nṝṇāṃ yena muhyanti paṇḍitāḥ
iha cintā bahuvidhā dharmādharmasya karmaṇaḥ
     yas tad vedobhayaṃ prājñaḥ pāpnamā na sa lipyate
sopadhaṃ nikṛtiḥ steyaṃ parivādo 'bhyasūyatā
     paropadhāto hiṃsā ca paiśunyam anṛtaṃ tathā
etān āsevate yas tu tapas tasya prahīyate
     yas tv etān nācared vidvāṃs tapas tasyābhivardhate
karmabhūmir iyaṃ loka iha kṛtvā śubhāśubham
     śubhaiḥ śubham avāpnoti kṛtvāśubham ato 'nyathā
iha prajāpatiḥ pūrvaṃ devāḥ sarṣigaṇās tathā
     iṣṭveṣṭa tapasaḥ pūtā brahmalokam upāśritāḥ
uttaraḥ pṛthivī bhāgaḥ sarvapuṇyatamaḥ śubhaḥ
     ihatyās tatra jāyante ye vai puṇyakṛto janāḥ
asat karmāṇi kurvantas tiryagyoniṣu cāpare
     kṣīṇāyuṣas tathaivānye naśyanti pṛthivītale
anyonyabhakṣaṇe saktā lobhamohasamanvitāḥ
     ihaiva parivartante na te yānty uttarāṃ diśam
ye gurūn upasevante niyatā brahmacāriṇaḥ
     panthānaṃ sarvalokānāṃ te jānanti manīsinaḥ
ity ukto 'yaṃ mayā dharmaḥ saṃkṣepād brahmanirmitaḥ
     dharmādharmau hi lokasya yo vai vetti sa buddhimān
[bhīsma]
     ity ukto bhṛguṇā rājan bharadvājaḥ pratāpavān
     bhṛguṃ paramadharmātmā vismitaḥ pratyapūjayat
eṣa te prabhavo rājañ jagataḥ saṃprakīrtitaḥ
     nikhilena mahāprājña kiṃ bhūyaḥ śrotum icchasi
