[y]
      krodho hantā manuṣyāṇāṃ krodho bhāvayitā punaḥ
      iti viddhi mahāprājñe krodhamūlau bhavābhavau
yo hi saṃharate krodhaṃ bhāvas tasya suśobhane
      yaḥ punaḥ puruṣaḥ krodhaṃ nityāṃ na sahate śubhe
      tasyābhāvāya bhavati krodhaḥ paramadāruṇaḥ
krodhamūlo vināśo hi prajānām iha dṛśyate
      tat kathaṃ mādṛśaḥ krodham utsṛjel lokanāśanam
kruddhaḥ pāpaṃ naraḥ kuryāt kruddho hanyād gurūn api
      kruddhaḥ paruṣayā vācā śreyaso 'py avamanyate
vācyāvācye hi kupito na prajānāti karhi cit
      nākāryam asti kruddhasya nāvācyaṃ vidyate tathā
hiṃsyāt krodhād avadhyāṃś ca vadhyān saṃpūjayed api
      ātmānam api ca kruddhaḥ preṣayed yamasādanam
etān doṣān prapaśyadbhir jitaḥ krodho manīṣibhiḥ
      icchadbhiḥ paramaṃ śreya iha cāmutra cottamam
taṃ krodhaṃ varjitaṃ dhīraiḥ katham asmadvidhaś caret
      etad draupadi saṃdhāya na me manyuḥ pravardhate
ātmānaṃ ca paraṃ caiva trāyate mahato bhayāt
      krudhyantam apratikrudhyan dvayor eṣa cikitsakaḥ
mūḍho yadi kliśyamānaḥ krudhyate 'śaktimān naraḥ
     balīyasāṃ manuṣyāṇāṃ tyajaty ātmānam antataḥ
tasyātmānaṃ saṃtyajato lokā naśyanty anātmanaḥ
     tasmād draupady aśaktasya manyor niyamanaṃ smṛtam
vidvāṃs tathaiva yaḥ śaktaḥ kliśyamāno na kupyati
     sa nāśayitvā kleṣṭāraṃ paraloke ca nandati
tasmād balavatā caiva durbalena ca nityadā
     kṣantavyaṃ puruṣeṇāhur āpatsv api vijānatā
manyor hi vijayaṃ kṛṣṇe praśaṃsantīha sādhavaḥ
     kṣamāvato jayo nityaṃ sādhor iha satāṃ matam
satyaṃ cānṛtataḥ śreyo nṛśaṃsāc cānṛśaṃsatā
     tam evaṃ bahudoṣaṃ tu krodhaṃ sādhu vivarjitam
     mādṛśaḥ prasṛjet kasmāt suyodhana vadhād api
tejasvīti yam āhur vai paṇḍitā dīrghadarśinaḥ
     na krodho 'bhyantaras tasya bhavatīti viniścitam
yas tu krodhaṃ samutpannaṃ prajñayā pratibādhate
     tejasvinaṃ taṃ vidvāṃso manyante tattvadarśinaḥ
kruddho hi kāyaṃ suśroṇi na yathāvat prapaśyati
     na kāryaṃ na ca maryādāṃ naraḥ kruddho 'nupaśyati
hanty avadhyān api kruddho gurūn rūkṣais tudaty api
     tasmāt tejasi kartavye krodho dūrāt pratiṣṭhitaḥ
dākṣyaṃ hy amarṣaḥ śauryaṃ ca śīghratvam iti tejasaḥ
     guṇāḥ krodhābhibhūtena na śakyāḥ prāptum añjasā
krodhaṃ tyaktvā tu puruṣaḥ samyak tejo 'bhipadyate
     kālayuktaṃ mahāprājñe kruddhais tejaḥ suduḥsaham
krodhas tv apaṇḍitaiḥ śaśvat teja ity abhidhīyate
     rajas tal lokanāśāya vihitaṃ mānuṣān prati
tasmāc chaśvat tyajet krodhaṃ puruṣaḥ samyag ācaran
     śreyān svadharmānapago na kruddha iti niścitam
yadi sarvam abuddhīnām atikrāntam amedhasām
     atikramo madvidhasya kathaṃ svit syād anindite
yadi na syur manuṣyeṣu kṣamiṇaḥ pṛthivīsamāḥ
     na syāt saṃdhir manuṣyāṇāṃ krodhamūlo hi vigrahaḥ
abhiṣakto hy abhiṣajed āhanyād guruṇā hataḥ
     evaṃ vināśo bhūtānām adharmaḥ prathito bhavet
ākruṣṭaḥ puruṣaḥ sarvaḥ pratyākrośed anantaram
     pratihanyād dhataś caiva tathā hiṃsyāc ca hiṃsitaḥ
hanyur hi pitaraḥ putrān putrāś cāpi tathā pitṝn
     hanyuś ca patayo bhāryāḥ patīn bhāryās tathaiva ca
evaṃ saṃkupite loke janma kṛṣṇe na vidyate
     prajānāṃ saṃdhimūlaṃ hi janma viddhi śubhānane
tāḥ kṣīyeran prajāḥ sarvāḥ kṣipraṃ draupadi tādṛśe
     tasmān manyur vināśāya prajānām abhavāya ca
yasmāt tu loke dṛśyante kṣamiṇaḥ pṛthivīsamāḥ
     tasmāj janma ca bhūtānāṃ bhavaś ca pratipadyate
kṣantavyaṃ puruṣeṇeha sarvāsv āpatsu śobhane
     kṣamā bhavo hi bhūtānāṃ janma caiva prakīrtitam
ākruṣṭas tāḍitaḥ kruddhaḥ kṣamate yo balīyasā
     yaś ca nityaṃ jitakrodho vidvān uttamapūruṣaḥ
prabhāvavān api naras tasya lokāḥ sanātanāḥ
     krodhanas tv alpavijñānaḥ pretya ceha ca naśyati
atrāpy udāharantīmā gāthā nityaṃ kṣamāvatām
     gītāḥ kṣamāvatā kṛṣṇe kāśyapena mahātmanā
kṣamā dharmaḥ kṣamā yajñaḥ kṣamā vedāḥ kṣamā śrutam
     yas tām evaṃ vijānāti sa sarvaṃ kṣantum arhati
kṣamā brahma kṣamā satyaṃ kṣamā bhūtaṃ ca bhāvi ca
     kṣamā tapaḥ kṣamā śaucaṃ kṣamayā coddhṛtaṃ jagat
ati brahmavidāṃ lokān ati cāpi tapasvinām
     ati yajñavidāṃ caiva kṣamiṇaḥ prāpnuvanti tān
kṣamā tejasvināṃ tejaḥ kṣamā brahma tapasvinām
     kṣamā satyaṃ satyavatāṃ kṣamā dānaṃ kṣamāyaśaḥ
tāṃ kṣamām īdṛśīṃ kṛṣṇe katham asmadvidhas tyajet
     yasyāṃ brahma ca satyaṃ ca yajñā lokāś ca viṣṭhitāḥ
     bhujyante yajvanāṃ lokāḥ kṣamiṇām apare tathā
kṣantavyam eva satataṃ puruṣeṇa vijānatā
     yadā hi kṣamate sarvaṃ brahma saṃpadyate tadā
kṣamāvatām ayaṃ lokaḥ paraś caiva kṣamāvatām
     iha saṃmānam ṛcchanti paratra ca śubhāṃ gatim
yeṣāṃ manyur manuṣyāṇāṃ kṣamayā nihitas tadā
     teṣāṃ paratare lokās tasmāt kṣāntiḥ parā matā
iti gītāḥ kāśyapena gāthā nityaṃ kṣamāvatām
     śrutvā gāthāḥ kṣamāyās tvaṃ tuṣya draupadi mā krudhaḥ
pitāmahaḥ śāṃtanavaḥ śamaṃ saṃpūjayiṣyati
     ācāryo viduraḥ kṣattā śamam eva vadiṣyataḥ
     kṛpaś ca saṃjayaś caiva śamam eva vadiṣyataḥ
somadatto yuyutsuś ca droṇaputras tathaiva ca
     pitāmahaś ca no vyāsaḥ śamaṃ vadati nityaśaḥ
etair hi rājā niyataṃ codyamānaṃ śamaṃ prati
     rājyaṃ dāteti me buddhir na cel lobhān naśiṣyati
kālo 'yaṃ dāruṇaḥ prāpto bharatānām abhūtaye
     niścitaṃ me sadaivaitat purastād api bhāmini
suyodhano nārhatīti kṣamām evaṃ na vindati
     arhas tasyāham ity eva tasmān māṃ vindate kṣamā
etad ātmavatāṃ vṛttam eṣa dharmaḥ sanātanaḥ
     kṣamā caivānṛśaṃsyaṃ ca tat kartāsmy aham añjasā
