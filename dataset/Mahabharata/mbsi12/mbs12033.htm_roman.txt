[yudhisṭhira]
      hatāḥ putrāś ca pautrāś ca bhrātaraḥ pitaras tathā
      śvaśurā guravaś caiva mātulāḥ sapitāmahāḥ
kṣatriyāś ca mahātmānaḥ saṃbandhisuhṛdas tathā
      vayasyā jñātayaś caiva bhrātaraś ca pitāmaha
bahavaś ca manuṣyendrā nānādeśasamāgatāḥ
      ghātitā rājyalubdhena mayaikena pitāmaha
tāṃs tādṛśān ahaṃ hatvā dharmanityān mahīkṣitaḥ
      asakṛt somapān vīrān kiṃ prāpsyāmi tapodhana
dahyāmy aniśam adyāhaṃ cintayānaḥ punaḥ punaḥ
      hīnāṃ pārthiva siṃhais taiḥ śrīmadbhiḥ pṛthivīm imām
dṛṣṭvā jñātivadhaṃ ghoraṃ hatāṃś ca śataśaḥ parān
      koṭiśaś ca narān anyān paritapye pitāmaha
kā nu tāsāṃ varastrīṇām avasthādya bhaviṣyati
      vihīnānāṃ svatanayaiḥ patibhir bhrātṛbhis tathā
asmān antakarān ghorān pāṇḍavān vṛṣṇisaṃhitān
      ākrośantyaḥ kṛśā dīnā nipatantyaś ca bhūtale
apaśyantyaḥ pitṝn bhrātṝn patīn putrāṃś ca yoṣitaḥ
      tyaktvā prāṇān priyān sarvā gamiṣyanti yamakṣayam
vatsalatvād dvijaśreṣṭha tatra me nāsti saṃśayaḥ
     vyaktaṃ saukṣmyāc ca dharmasya prāpsyāmaḥ strīvadhaṃ vayam
te vayaṃ suhṛdo hatvā kṛtvā pāpam anantakam
     narake nipatiṣyāmo hy adhaḥśirasa eva ca
śarīrāṇi vimokṣyāmas tapasogreṇa sattama
     āśramāṃś ca viśeṣāṃs tvaṃ mamācakṣva pitāmaha
