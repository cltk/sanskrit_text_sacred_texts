[s]
      tataḥ karṇo maheṣvāsaḥ pāṇḍavānām anīkinīm
      jaghāna samare śūraḥ śaraiḥ saṃnataparvabhiḥ
tathaiva pāṇḍavā rājaṃs tava putrasya vāhinīm
      karṇasya pramukhe kruddhā vinijaghnur mahārathāḥ
karṇo rājan mahābāhur nyavadhīt pāṇḍavīṃ camūm
      nārācair arkaraśmy ābhaiḥ karmāra parimārjitaiḥ
tatra bhārata karṇena nārācais tāḍitā gajāḥ
      neduḥ seduś ca mamluś ca babhramuś ca diśo daśa
vadhyamāne bale tasmin sūtaputreṇa māriṣa
      nakulo 'bhyadravat tūrṇaṃ sūtaputraṃ mahāraṇe
bhīmasenas tathā drauṇiṃ kurvāṇaṃ karma duṣkaram
      vindānuvindau kaikeyau sātyakiḥ samavārayat
śrutakarmāṇam āyāntaṃ citraseno mahīpatiḥ
      prativindhyaṃ tathā citraś citraketana kārmukaḥ
duryodhanas tu rājānaṃ dharmaputraṃ yudhiṣṭhiram
      saṃśaptaka gaṇān kruddho abhyadhāvad dhanaṃjayaḥ
dhṛṣṭadyumnaḥ kṛpaṃ cātha tasmin vīravarakṣaye
      śikhaṇḍī kṛtavarmāṇaṃ samāsādayad acyutam
śrutakīrtis tathā śalyaṃ mādrīputraḥ sutaṃ tava
     duḥśāsanaṃ mahārāja sahadevaḥ pratāpavān
kekayau sātyakiṃ yuddhe śaravarṣeṇa bhāsvatā
     sātyakiḥ kekayau caiva chādayām āsa bhārata
tāv enaṃ bhāratau vīraṃ jaghnatur hṛdaye bhṛśam
     viṣāṇābhyāṃ yathā nāgau pratināgaṃ mahāhave
śarasaṃbhinna varmāṇau tāv ubhau bhrātarau raṇe
     sātyakiṃ satyakarmāṇaṃ rājan vivyadhatuḥ śaraiḥ
tau sātyakir mahārāja prahasan sarvatodiśam
     chādayañ śaravarṣeṇa vārayām āsa bhārata
vāryamāṇo tatas tau tu śaineya śaravṛṣṭibhiḥ
     śaineyasya rathaṃ tūrṇaṃ chādayām āsatuḥ śaraiḥ
tayos tu dhanuṣī citre chittvā śaurir mahāhave
     atha tau sāyakais tīkṣṇaiś chādayām āsa duḥsahaiḥ
athānye dhanuṣī mṛṣṭe pragṛhya ca mahāśarān
     sātyakiṃ pūrayantau tau ceratur laghu suṣṭhu ca
tābhyāṃ muktā mahābāṇāḥ kaṅkabarhiṇa vāsasaḥ
     dyotayanto diśaḥ sarvāḥ saṃpetuḥ svarṇabhūṣaṇāḥ
bāṇāndha kāram abhavat tayo rājan mahāhave
     anyonyasya dhanuś caiva cicchidus te mahārathāḥ
tataḥ kruddho mahārāja sātvato yuddhadurmadaḥ
     dhanur anyat samādāya sa jyaṃ kṛtvā ca saṃyuge
     kṣurapreṇa sutīkṣṇena anuvinda śiro 'harat
tacchiro nyapatad bhūmau kuṇḍalotpīḍitaṃ mahat
     śambarasya śiro yadvan nihatasya mahāraṇe
     śoṣayan kekayān sarvāñ jagāmāśu vasuṃdharām
taṃ dṛṣṭvā nihataṃ śūraṃ bhrātā tasya mahārathaḥ
     sa jyam anyad dhanuḥ kṛtvā śaineyaṃ pratyavārayat
sa śaktyā sātyakiṃ viddhvā svarṇapuṅkhaiḥ śilāśitaiḥ
     nanāda balavan nādaṃ tiṣṭha tiṣṭheti cābravīt
sa sātyakiṃ punaḥ kruddhaḥ kekayānāṃ mahārathaḥ
     śarair agniśikhākārair bāhvor urasi cārdayat
sa śaraiḥ kṣatasarvāṅgaḥ sātvataḥ sattvakovidaḥ
     rarāja samare rājan sa patra iva kiṃśukaḥ
sātyakiḥ samare viddhaḥ kekayena mahātmanā
     kekayaṃ pañcaviṃśatyā vivyādha prahasann iva
śatacandra cite gṛhya carmaṇī subhujau tu tau
     vyarocetāṃ mahāraṅge nistriṃśavaradhāriṇau
     yathā devāsure yuddhe jambha śakrau mahābalau
maṇḍalāni tatas tau ca vicarantau mahāraṇe
     anyonyam asibhis tūrṇaṃ samājaghnatur āhave
kekayasya tataś carma dvidhā ciccheda sātvataḥ
     sātyakeś ca tathaivāsau carma ciccheda pārthivaḥ
carma chittvā tu kaikeyas tārāgaṇaśatair vṛtam
     cacāra maṇḍalāny eva gatapratyāgatāni ca
taṃ carantaṃ mahāraṅge nistriṃśavaradhāriṇam
     apahastena ciccheda śaineyas tvarayānvitaḥ
sa varmā kekayo rājan dvidhā chinno mahāhave
     nipapāta maheṣvāso vajranunna ivācalaḥ
taṃ nihatya raṇe śūraḥ śaineyo rathasattamaḥ
     yudhāmanyo rathaṃ tūrṇam āruroha paraṃtapaḥ
tato 'nyaṃ ratham āsthāya vidhivat kalpitaṃ punaḥ
     kekayānāṃ mahat sainyaṃ vyadhamat sātyakiḥ śaraiḥ
sā vadhyamānā samare kekayasya mahācamūḥ
     tam utsṛjya rathaṃ śatruṃ pradudrāva diśo daśa
