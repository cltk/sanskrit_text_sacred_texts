[sūta]
      etac chrutva nṛpo vidvān hṛṣṭo 'bhūj janamejayaḥ
      pitāmahānāṃ sarveṣāṃ gamanāgamanaṃ tadā
abravīc ca mudā yuktaḥ punarāgamanaṃ prati
      kathaṃ nu tyaktadehānāṃ punas tad rūpadarśanam
ity uktaḥ sa dvijaśreṣṭho vyāsa śiṣyaḥ pratāpavān
      provāca vadatāṃ śreṣṭhas taṃ nṛpaṃ janamejayam
avipraṇāśaḥ sarveṣāṃ karmaṇām iti niścayaḥ
      karmajāni śarīrāṇi tathaivākṛtayo nṛpa
mahābhūtāni nityāni bhūtādhipati saṃśrayāt
      teṣāṃ ca nityasaṃvāso na vināśo viyujyatām
anāśāya kṛtaṃ karma tasya ceṣṭaḥ phalāgamaḥ
      ātmā caibhiḥ samāyuktaḥ sukhaduḥkham upāśnute
avināśī tathā nityaṃ kṣetrajña iti niścayaḥ
      bhūtānām ātmabhāvo yo dhruvo 'sau saṃvijānatām
yāvan na kṣīyate karma tāvad asya svarūpatā
      saṃkṣīṇa karmā puruṣo rūpānyatvaṃ niyacchati
nānābhāvās tathaikatvaṃ śarīraṃ prāpya saṃhatāḥ
      bhavanti te tathā nityāḥ pṛthagbhāvaṃ vijānatām
aśvamedhe śrutiś ceyam aśvasaṃjñapanaṃ prati
     lokāntara gatā nityaṃ prāṇā nityā hi vājinaḥ
ahaṃ hitaṃ vadāmy etat priyaṃ cet tava pārthiva
     deva yānā hi panthānaḥ śrutās te yajñasaṃstare
sukṛto yatra te yajñas tatra devā hitās tava
     yadā samanvitā devāḥ paśūnāṃ gamaneśvarāḥ
     gatimantaś ca teneṣṭvā nānye nityā bhavanti te
nitye 'smin pañcake varge nitye cātmani yo naraḥ
     asya nānā samāyogaṃ yaḥ paśyati vṛthā matiḥ
     viyoge śocate 'tyarthaṃ sa bāla iti me matiḥ
viyoge doṣadarśī yaḥ saṃyogam iha varjayet
     asaṃge saṃgamo nāsti duḥkhaṃ bhuvi viyogajam
parāparajñas tu naro nābhimānād udīritaḥ
     aparajñaḥ parāṃ buddhiṃ spṛṣṭvā mohād vimucyate
adarśanād āpatitaḥ punaś cādarśanaṃ gataḥ
     nāhaṃ taṃ vedmi nāsau māṃ na ca me 'sti virāgatā
yena yena śarīreṇa karoty ayam anīśvaraḥ
     tena tena śarīreṇa tad avaśyam upāśnute
     mānasaṃ manasāpnoti śārīraṃ ca śarīravān
