[y]
      kim āhur bharataśreṣṭha pātraṃ viprāḥ sanātanam
      brāhmaṇaṃ liṅginaṃ caiva brāhmaṇaṃ vāpy aliṅginam
[bh]
      svavṛttim abhipannāya liṅgine vetarāya vā
      deyam āhur mahārāja ubhāv etau tapasvinau
[y]
      śraddhayā parayā pūto yaḥ prayacched dvijātaye
      havyaṃ kavyaṃ tathā dānaṃ ko doṣaḥ syāt pitāmaha
[bh]
      śraddhā pūto naras tāta durdānto 'pi na saṃśayaḥ
      pūto bhavati sarvatra kiṃ punas tvaṃ mahīpate
[y]
      na brāhmaṇaṃ parīkṣeta daiveṣu satataṃ naraḥ
      kavya pradāne tu budhāḥ parīkṣyaṃ brāhmaṇaṃ viduḥ
[bh]
      na brāhmaṇaḥ sādhayate havyaṃ daivāt prasidhyati
      devaprasādād ijyante yajamānā na saṃśayaḥ
brāhmaṇā bharataśreṣṭha satataṃ brahmavādinaḥ
      mārkaṇḍeyaḥ purā prāha iha lokeṣu buddhimān
[y]
      apūrvo 'py atha vā vidvān saṃbandhī vātha yo bhavet
      tapasvī yajñaśīlo vā kathaṃ pātraṃ bhavet tu saḥ
[bh]
      kulīnaḥ karma kṛd vaidyas tathā cāpy ānṛśaṃsyavān
      hrīmān ṛjuḥ satyavādī pātraṃ pūrve ca te trayaḥ
tatredaṃ śṛṇu me pārtha caturṇāṃ tejasāṃ matam
     pṛthivyāḥ kāśyapasyāgner mārkaṇḍeyasya caiva hi
[pṛthivī]
     yathā mahārṇave kṣiptaḥ kṣipraṃ loṣṭo vinaśyati
     tathā duścaritaṃ sarvaṃ trayy āvṛttyā vinaśyati
[k]
     sarve ca vedāḥ saha ṣadbhir aṅgaiḥ; sāṃkhyaṃ purāṇaṃ ca kule ca janma
     naitāni sarvāṇi gatir bhavanti; śīlavyapetasya narasya rājan
[agni]
     adhīyānaḥ paṇḍitaṃ manyamāno; yo vidyayā hanti yaśaḥ pareṣām
     brahman sa tenācarate brahmahatyāṃ; lokās tasya hy antavanto bhavanti
[m]
     aśvamedha sahasraṃ ca satyaṃ ca tulayā dhṛtam
     nābhijānāmi yady asya satyasyārdham avāpnuyāt
[bh]
     ity uktvā te jagmur āśu catvāro 'mitatejasaḥ
     pṛthivī kāśyapo 'gniś ca prakṛṣṭāyuś ca bhārgavaḥ
[y]
     yad idaṃ brāhmaṇā loke vratino bhuñjate haviḥ
     bhuktaṃ brāhmaṇa kāmāya kathaṃ tat sukṛtaṃ bhavet
[bh]
     ādiṣṭino ye rājendra brāhmaṇā vedapāragāḥ
     bhuñjate brahma kāmāya vrataluptā bhavanti te
[y]
     anekāntaṃ bahu dvāraṃ dharmam āhur manīṣiṇaḥ
     kiṃ niścitaṃ bhavet tatra tan me brūhi pitāmaha
[bh]
     ahiṃsā satyam akrodha ānṛśaṃsyaṃ damas tathā
     ārjavaṃ caiva rājendra niścitaṃ dharmalakṣaṇam
ye tu dharmaṃ praśaṃsantaś caranti pṛthivīm imām
     anācarantas tad dharmaṃ saṃkare niratāḥ prabho
tebhyo ratnaṃ hiraṇyaṃ vā gām aśvān vā dadāti yaḥ
     daśavarṣāṇi viṣṭhāṃ sa bhuṅkte nirayam āśritaḥ
medānāṃ pulkasānāṃ ca tathaivāntāvasāyinām
     kṛtaṃ karmākṛtaṃ cāpi rāgamohena jalpatām
vaiśvadevaṃ ca ye mūḍhā viprāya brahmacāriṇe
     dadatīha na rājendra te lokān bhuñjate 'śubhān
[y]
     kiṃ paraṃ brahmacaryasya kiṃ paraṃ dharmalakṣaṇam
     kiṃ ca śreṣṭhatamaṃ śaucaṃ tan me brūhi pitāmaha
[bh]
     brahmacaryaṃ paraṃ tāta madhu māṃsasya varjanam
     maryādāyāṃ sthito dharmaḥ śamaḥ śaucasya lakṣaṇam
[y]
     kasmān kāle cared dharmaṃ kasmin kāle 'rtham ācaret
     kasiṃ kāle sukhī ca syāt tan me brūhi pitāmaha
[bh]
     kālyam arthaṃ niṣeveta tato dharmam anantaram
     paścāt kāmaṃ niṣeveta na ca gacchet prasaṅgitām
brāhmaṇāṃś cābhimanyeta gurūṃś cāpy abhipūjayet
     sarvabhūtānulomaś ca mṛdu śīlaḥ priyaṃvadaḥ
adhikāre yad anṛtaṃ rājagāmi ca paiśunam
     puroś cālīka karaṇaṃ samaṃ tad brahmahatyayā
praharen na narendreṣu na gāṃ hanyāt tathaiva ca
     bhrūṇa hatyā samaṃ caitad ubhayaṃ yo niṣevate
nāgniṃ parityajej jātu na ca vedān parityajet
     na ca brāhmaṇam ākrośet samaṃ tad brahmahatyayā
[y]
     kīdṛśāḥ sādhavo viprāḥ kebhyo dattaṃ mahāphalam
     kīdṛśānāṃ ca bhoktavyaṃ tan me brūhi pitāmaha
[bh]
     akrodhanā dharmaparāḥ satyanityā dame ratāḥ
     tādṛśāḥ sādhavo viprās tebhyo dattaṃ mahāphalam
amāninaḥ sarvasahā dṛṣṭārthā vijitendriyāḥ
     sarvabhūtahitā maitrās tebhyo dattaṃ mahāphalam
alubdhāḥ śucayo vaidyā hrīmantaḥ satyavādinaḥ
     svakarmaniratā ye ca tebhyo dattaṃ mahāphalam
sāṅgāṃś ca caturo vedān yo 'dhīyīta dvijarśabhaḥ
     ṣadbhyo nivṛttaḥ karmabhyas taṃ pātram ṛṣayo viduḥ
ye tv evaṃguṇajātīyās tebhyo dattaṃ mahāphalam
     sahasraguṇam āpnoti guṇārhāya pradāyakaḥ
prajñā śrutābhyāṃ vṛttena śīlena ca samanvitaḥ
     tārayeta kulaṃ kṛtsnam eko 'pīha dvijarṣabhaḥ
gām aśvaṃ vittam annaṃ vā tad vidhe pratipādayet
     dravyāṇi cānyani tathā pretya bhāve na śocati
tārayeta kulaṃ kṛtsnam eko 'pīha dvijottamaḥ
     kim aṅgapunar ekaṃ vai tasmāt pātraṃ samācaret
niśamya ca guṇopetaṃ brāhmaṇaṃ sādhu saṃmatam
     dūrād ānāyayet kṛtye sarvataś cābhipūjayet
