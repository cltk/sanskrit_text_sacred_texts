tato nīlāmbudanibhaḥ prahasto nāma rākṣasaḥ
 abravīt prāñjalir vākyaṃ śūraḥ senāpatis tadā
devadānavagandharvāḥ piśācapatagoragāḥ
 na tvāṃ dharṣayituṃ śaktāḥ kiṃ punar vānarā raṇe
sarve pramattā viśvastā vañcitāḥ sma hanūmatā
 na hi me jīvato gacchej jīvan sa vanagocaraḥ
sarvāṃ sāgaraparyantāṃ saśailavanakānanām
 karomy avānarāṃ bhūmim ājñāpayatu māṃ bhavān
rakṣāṃ caiva vidhāsyāmi vānarād rajanīcara
 nāgamiṣyati te duḥkhaṃ kiṃ cid ātmāparādhajam
abravīc ca susaṃkruddho durmukho nāma rākṣasaḥ
 idaṃ na kṣamaṇīyaṃ hi sarveṣāṃ naḥ pradharṣaṇam
ayaṃ paribhavo bhūyaḥ purasyāntaḥpurasya ca
 śrīmato rākṣasendrasya vānarendrapradharṣaṇam
asmin muhūrte hatvaiko nivartiṣyāmi vānarān
 praviṣṭān sāgaraṃ bhīmam ambaraṃ vā rasātalam
tato 'bravīt susaṃkruddho vajradaṃṣṭro mahābalaḥ
 pragṛhya parighaṃ ghoraṃ māṃsaśoṇitarūpitam
kiṃ vo hanumatā kāryaṃ kṛpaṇena tapasvinā
 rāme tiṣṭhati durdharṣe sugrīve sahalakṣmaṇe
adya rāmaṃ sasugrīvaṃ parigheṇa salakṣmaṇam
 āgamiṣyāmi hatvaiko vikṣobhya harivāhinīm
kaumbhakarṇis tato vīro nikumbho nāma vīryavān
 abravīt paramakurddho rāvaṇaṃ lokarāvaṇam
sarve bhavantas tiṣṭhantu mahārājena saṃgatāḥ
 aham eko haniṣyāmi rāghavaṃ sahalakṣmaṇam
tato vajrahanur nāma rākṣasaḥ parvatopamaḥ
 kruddhaḥ parilihan vaktraṃ jihvayā vākyam abravīt
svairaṃ kurvantu kāryāṇi bhavanto vigatajvarāḥ
 eko 'haṃ bhakṣayiṣyāmi tān sarvān hariyūthapān
svasthāḥ krīḍantu niścintāḥ pibantu madhuvāruṇīm
 aham eko haniṣyāmi sugrīvaṃ sahalakṣmaṇam
 sāṅgadaṃ ca hanūmantaṃ rāmaṃ ca raṇakuñjaram
