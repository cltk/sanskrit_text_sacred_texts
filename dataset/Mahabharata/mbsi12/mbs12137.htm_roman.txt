[y]
      ukto mantro mahābāho na viśvāso 'sti śatruṣu
      kathaṃ hi rājā varteta yadi sarvatra nāśvaset
viśvāsād dhi paraṃ rājño rājann utpadyate bhayam
      kathaṃ vai nāśvasan rājā śatrūñ jayati pārthiva
etan me saṃśayaṃ chindhi mano me saṃpramuhyati
      aviśvāsa kathām etām upaśrutya pitāmaha
[bh]
      śṛṇu kaunteya yo vṛtto brahmadattaniveśane
      pūjan yā saha saṃvādo brahmadattasya pārthiva
kāmpilye brahmadattasya antaḥpuranivāsinī
      pūjanī nāma śakunī dīrghakālaṃ sahoṣitā
rutajñā sarvabhūtānāṃ yathā vai jīva jīvakaḥ
      sarvajñā sarvadharmajñā tiryagyonigatāpi sā
abhiprajātā sā tatra putram ekaṃ suvarcasam
      samakālaṃ ca rājño 'pi devyāḥ putro vyajāyata
samudratīraṃ gatvā sā tv ājahāra phaladvayam
      puṣṭy arthaṃ ca svaputrasya rājaputrasya caiva ha
phalam ekaṃ sutāyādād rājaputrāya cāparam
      amṛtāsvāda sadṛśaṃ balatejo vivardhanam
      tatrāgacchat parāṃ vṛddhiṃ rājaputraḥ phalāśanāt
dhātryā hastagataś cāpi tenākrīḍata pakṣiṇā
     śūnye tu tam upādāya pakṣiṇaṃ samajātakam
     hatvā tataḥ sa rājendra dhātryā hastam upāgamat
atha sā śakunī rājann āgamat phalahārikā
     apaśyan nihataṃ putraṃ tena bālena bhūtale
bāṣpapūrṇamukhī dīnā dṛṣṭvā sā tu hataṃ sutam
     pūjanī duḥkhasaṃtaptā rudatī vākyam abravīt
kṣatriye saṃgataṃ nāsti na prītir na ca sauhṛdam
     kāraṇe saṃbhajantīha kṛtārthāḥ saṃtyajanti ca
kṣatriyeṣu na viśvāsaḥ kāryaḥ sarvopaghātiṣu
     apakṛtyāpi satataṃ sāntvayanti nirarthakam
aham asya karomy adya sadṛśīṃ vairayātanām
     kṛtaghnasya nṛśaṃsasya bhṛśaṃ viśvāsaghātinaḥ
saha saṃjātavṛddhasya tathaiva saha bhojinaḥ
     śaraṇā gatasya ca vadhas trividhaṃ hy asya kilbiṣam
ity uktvā caraṇābhyāṃ tu netre nṛpasutasya sā
     bhittvā svasthā tata idaṃ pūjanī vākyam abravīt
icchayaiva kṛtaṃ pāpaṃ sadya evopasarpati
     kṛtapratikriyaṃ teṣāṃ na naśyati śubhāśubham
pāpaṃ karmakṛtaṃ kiṃ cin na tasmin yadi vidyate
     nipātyate 'sya putreṣu na cet pautreṣu naptṛṣu
[b]
     asti vai kṛtam asmābhir asti pratikṛtaṃ tvayā
     ubhayaṃ tat samībhūtaṃ vasa pūjani mā gamaḥ
[p]
     sakṛt kṛtāparādhasya tatraiva parilambataḥ
     na tad budhāḥ praśaṃsanti śreyas tatrāpasarpaṇam
sāntve prayukte nṛpate kṛtavaire na viśvaset
     kṣipraṃ prabadhyate mūḍho na hi vairaṃ praśāmyati
anyonyaṃ kṛtavairāṇāṃ putrapautraṃ nigacchati
     putrapautre vinaṣṭe tu paralokaṃ nigacchati
sarveṣāṃ kṛtavairāṇām aviśvāsaḥ sukhāvahaḥ
     ekāntato na viśvāsaḥ kāryo viśvāsaghātakaḥ
na viśvased aviśvaste viśvaste 'pi na viśvaset
     kāmaṃ viśvāsayed anyān pareṣāṃ tu na viśvaset
mātā pitā bāndhavānāṃ pariṣṭhau; bhāryā jarā bījamātraṃ tu putraḥ
     bhrātā śatruḥ klinnapāṇir vayasya; ātmā hy ekaḥ sukhaduḥkhasya vettā
anyonyakṛtavairāṇāṃ na saṃdhir upapadyate
     sa ca hetur atikrānto yadartham aham āvasam
pūjitasyārtha mānābhyāṃ jantoḥ pūrvāpakāriṇaḥ
     ceto bhavaty aviśvastaṃ pūrvaṃ trāsayate balāt
pūrvaṃ saṃmānanā yatra paścāc caiva vimānanā
     jahyāt taṃ sattvavān vāsaṃ saṃmānita vimānitaḥ
uṣitāsmi tavāgāre dīrghakālam ahiṃsitā
     tad idaṃ vairam utpannaṃ sukham āssva vrajāmy aham
[b]
     yatkṛte pratikuryād vai na sa tatrāparādhnuyāt
     anṛṇas tena bhavati vasa pūjāni mā gamaḥ
[p]
     na kṛtasya na kartuś ca sakhyaṃ saṃdhīyate punaḥ
     hṛdayaṃ tatra jānāti kartuś caiva kṛtasya ca
[b]
     kṛtasya caiva kartuś ca sakhyaṃ saṃdhīyate punaḥ
     vairasyopaśamo dṛṣṭaḥ pāpaṃ nopāśnute punaḥ
[p]
     nāsti vairam upakrāntaṃ sāntvito 'smīti nāśvaset
     viśvāsād badhyate bālas tasmāc chreyo hy adarśanam
tarasā ye na śakyante śastraiḥ suniśitair api
     sāmnā te vinigṛhyante gajā iva kareṇubhiḥ
[b]
     saṃvāsāj jāyate sneho jīvitāntakareṣv api
     anyonyasya ca viśvāsaḥ śvapacena śuno yathā
anyonyakṛtavairāṇāṃ saṃvāsān mṛdutāṃ gatam
     naiva tiṣṭhati tad vairaṃ puṣkarastham ivodakam
[p]
     vairaṃ pañca samutthānaṃ tac ca budhyanti paṇḍitāḥ
     strīkṛtaṃ vāstujaṃ vāgjaṃ sasapatnāparādhajam
tatra dātā nihantavyaḥ kṣatriyeṇa viśeṣataḥ
     prakāśaṃ vāprakāśaṃ vā buddhvā deśabalādikam
kṛtavaire na viśvāsaḥ kāryas tv iha suhṛdy api
     channaṃ saṃtiṣṭhate vairaṃ gūḍho 'gnir iva dāruṣu
na vittena na pāruṣyair na sāntvena na ca śrutaiḥ
     vairāgniḥ śāmyate rājann aurvāgnir iva sāgare
na hi vairāgnir udbhūtaḥ karma vāpy aparādhajam
     śāmyaty adagdhvā nṛpate vinā hy ekatara kṣayāt
satkṛtasyārtha mānābhyāṃ syāt tu pūrvāpakāriṇaḥ
     naiva śāntir na viśvāsaḥ karma trāsayate balāt
naivāpakāre kasmiṃś cid ahaṃ tvayi tathā bhavān
     viśvāsād uṣitā pūrvaṃ nedānīṃ viśvasāmy aham
[b]
     kālena kriyate kāryaṃ tathaiva vividhāḥ kriyāḥ
     kālenaiva pravartante kaḥ kasyehāparādhyati
tulyaṃ cobhe pravartete maraṇaṃ janma caiva ha
     kāryate caiva kālena tannimittaṃ hi jīvati
badhyante yugapat ke cid ekaikasya na cāpare
     kālo dahati pūtāni saṃprāpyāgnir ivendhanam
nāhaṃ pramāṇaṃ naiva tvam anyonyakaraṇe śubhe
     kālo nityam upādhatte sukhaṃ duḥkhaṃ ca dehinām
evaṃ vaseha sa snehā yathākālam ahiṃsitā
     yatkṛtaṃ tac ca me kṣāntaṃ tvaṃ caiva kṣama pūjani
[p]
     yadi kālaḥ pramāṇaṃ te na vairaṃ kasya cid bhavet
     kasmāt tv apacitiṃ yānti bāndhavā bāndhave hate
kasmād devāsurāḥ pūrvam anyonyam abhijaghnire
     yadi kālena niryāṇaṃ sukhaduḥkhe bhavābhavau
bhiṣajo bheṣajaṃ kartuṃ kasmād icchanti rogiṇe
     yadi kālena pacyante bheṣajaiḥ kiṃ prayojanam
pralāpaḥ kriyate kasmāt sumahāñ śokamūrchitaiḥ
     yadi kālaḥ pramāṇaṃ te kasmād dharmo 'sti kartṛṣu
tava putro mamāpatyaṃ hatavān hiṃsito mayā
     anantaraṃ tvayā cāhaṃ bandhanīyā mahīpate
ahaṃ hi putraśokena kṛtapāpā tavātmaje
     tathā tvayā prahartavyaṃ mayi tattvaṃ ca me śṛṇu
bhakṣārthaṃ krīḍanārthaṃ vā narā vāñchanti pakṣiṇaḥ
     tṛtīyo nāsti saṃyogo vadhabandhād ṛte kṣamaḥ
vadhabandhabhayād eke mokṣatantram upāgatāḥ
     maraṇotpātajaṃ duḥkham āhur dharmavido janāḥ
sarvasya dayitāḥ prāṇāḥ sarvasya dayitāḥ sutāḥ
     duḥkhād udvijate sarvaḥ sarvasya sukham īpsitam
duḥkhaṃ jarā brahmadattaduḥkham arthaviparyayaḥ
     duḥkhaṃ cāniṣṭa saṃvāso duḥkham iṣṭaviyogajam
vairabandhakṛtaṃ duḥkhaṃ hiṃsājaṃ strīkṛtaṃ tathā
     duḥkhaṃ sukhena satataṃ janād viparivartate
na duḥkhaṃ paraduḥkhe vai ke cid āhur abuddhayaḥ
     yo duḥkhaṃ nābhijānāti sa jalpati mahājane
yas tu śocati duḥkhārtaḥ sa kathaṃ vaktum utsahet
     rasajñaḥ sarvaduḥkhasya yathātmani tathā pare
yatkṛtaṃ te mayā rājaṃs tvayā ca mama yatkṛtam
     na tad varṣaśataiḥ śakyaṃ vyapohitum ariṃdama
āvayoḥ kṛtam anyonyaṃ tatra saṃdhir na vidyate
     smṛtvā smṛtvā hi te putraṃ navaṃ vairaṃ bhaviṣyati
vairam antikam āsajya yaḥ prītiṃ kartum icchati
     mṛnmayasyeva bhagnasya tasya saṃdhir na vidyate
niścitaś cārthaśāstrajñair aviśvāsaḥ sukhodayaḥ
     uśanāś cātha gāthe dve prahrādāyābravīt purā
ye vairiṇaḥ śraddadhate satye satyetare 'pi vā
     te śraddadhānā vadhyante madhu śuṣkakṛṇair yathā
na hi vairāṇi śāmyanti kuleṣv ā daśamād yugāt
     ākhyātāraś ca vidyante kule ced vidyate pumān
upaguhya hi vairāṇi sāntvayanti narādhipāḥ
     athainaṃ pratipiṃṣanti pūrṇaṃ ghaṭam ivāśmani
sadā na viśvased rājan pāpaṃ kṛtveha kasya cit
     apakṛtya pareṣāṃ hi viśvāsād duḥkham aśnute
[b]
     nāviśvāsāc cinvate 'rhān nehante cāpi kiṃ cana
     bhayād ekatarān nityaṃ mṛtakalpā bhavanti ca
[p]
     yasyeha vraṇinau pādau padbhyāṃ ca parisarpati
     kṣaṇyete tasya tau pādau suguptam abhidhāvataḥ
netrābhyāṃ sa rujābhyāṃ yaḥ prativātam udīkṣate
     tasya vāyurujātyarthaṃ netrayor bhavati dhruvam
duṣṭaṃ panthānam āśritya yo mohād abhipadyate
     ātmano balam ajñatvā tad antaṃ tasya jīvitam
yas tu varṣam avijñāya kṣetraṃ kṛṣati mānavaḥ
     hīnaṃ puruṣakāreṇa sasyaṃ naivāpnute punaḥ
yaś ca tiktaṃ kaṣāyaṃ vāpy āsvāda vidhuraṃ hitam
     āhāraṃ kurute nityaṃ so 'mṛtatvāya kalpate
pathyaṃ bhuktvā naro lobhād yo 'nyad aśnāti bhojanam
     pariṇāmam avijñāya tad antaṃ tasya jīvitam
daivaṃ puruṣakāraś ca sthitāv anyonyasaṃśrayāt
     udāttānāṃ karma tantraṃ daivaṃ klībā upāsate
karma cātmahitaṃ kāryaṃ tīkṣṇaṃ vā yadi vā mṛdu
     grasyate 'karma śīlas tu sadānarthair akiṃcanaḥ
tasmāt saṃśayite 'py arthe kārya eva parākramaḥ
     sarvasvam api saṃtyajya kāryam ātmahitaṃ naraiḥ
vidyā śauryaṃ ca dākṣyaṃ ca balaṃ dhairyaṃ ca pañcakam
     mitrāṇi sahajāny āhur vartayantīha yair budhāḥ
niveśanaṃ ca kupyaṃ ca kṣetraṃ bhāryā suhṛjjanaḥ
     etāny upacitāny āhuḥ sarvatra labhate pumān
sarvatra ramate prājñaḥ sarvatra ca virocate
     na vibhīṣayate kaṃ cid bhīṣito na bibheti ca
nityaṃ buddhimato hy arthaḥ svalpako 'pi vivardhate
     dākṣyeṇa kurute karma saṃyamāt pratitiṣṭhati
gṛhasnehāvabaddhānāṃ narāṇām alpamedhasām
     kustrī khādati māṃsāni māghamā segavām iva
gṛhaṃ kṣetrāṇi mitrāṇi svadeśa iti cāpare
     ity evam avasīdanti narā buddhiviparyaye
utpatet sarujād deśād vyādhidurbhikṣa pīḍitāt
     anyatra vastuṃ gacched vā vased vā nityamānitaḥ
tasmād anyatra yāsyāmi vastuṃ nāham ihotsahe
     kṛtam etad anāhāryaṃ tava putreṇa pārthiva
kubhāryāṃ ca kuputraṃ ca kurājānaṃ kusauhṛdam
     kusaṃbandhaṃ kudeśaṃ ca dūrataḥ parivarjayet
kumitre nāsti viśvāsaḥ kubhāryāyāṃ kuto ratiḥ
     kurājye nirvṛtir nāsti kudeśe na prajīvyate
kumitre saṃgataṃ nāsti nityam asthirasauhṛde
     avamānaḥ kusaṃbandhe bhavaty arthaviparyaye
sā bhāryā yā priyaṃ brūte saputro yatra nirvṛtiḥ
     tan mitraṃ yatra viśvāsaḥ sa deśo yatra jīvyate
yatra nāsti balāt kāraḥ sa rājā tīvraśāsanaḥ
     na caiva hy abhisaṃbandho daridraṃ yo bubhūṣati
bhāryā deśo 'tha mitrāṇi putra saṃbandhibāndhavāḥ
     etat sarvaṃ guṇavati dharmanetre mahīpatau
adharmajñasya vilayaṃ prajā gacchanty anigrahāt
     rājā mūlaṃ trivargasya apramatto 'nupālayan
baliṣaḍ bhāgam uddhṛtya baliṃ tam upayojayet
     na rakṣati prajāḥ samyag yaḥ sa pārthiva taskaraḥ
dattvābhayaṃ yaḥ svayam eva rājā; na tat pramāṇaṃ kurute yathāvat
     sa sarvalokād upalabhya pāpam; adharmabuddhir nirayaṃ prayāti
dattvābhayaṃ yaḥ sma rājā pramāṇaṃ kurute sadā
     sa sarvasukhakṛj jñeyaḥ prajā dharmeṇa pālayan
pitā mātā gurur goptā vahnir vaiśravaṇo yamaḥ
     sapta rājño guṇān etān manur āha prajāpatiḥ
pitā hi rājā rāṣṭrasya prajānāṃ yo 'nukampakaḥ
    tasmin mithyā praṇīte hi tiryag gacchati mānavaḥ
saṃbhāvayati māteva dīnam abhyavapadyate
    dahaty agnir ivāniṣṭān yamayan bhavate yamaḥ
iṣṭeṣu visṛjaty arthān kubera iva kāmadaḥ
    gurur dharmopadeśena goptā ca paripālanāt
yas tu rañjayate rājā paurajānapadān guṇaiḥ
    na tasya bhraśyate rājyaṃ guṇadharmānupālanāt
svayaṃ samupajānan hi paurajānapada kriyāḥ
    sa sukhaṃ modate bhūpa iha loke paratra ca
nityodvignāḥ prajā yasya karabhāra prapīḍitāḥ
    anarthair vipralupyante sa gacchati parābhavam
prajā yasya vivardhante sarasīva mahotpalam
    sa sarvayajñaphalabhāg rājā loke mahīyate
balinā vigraho rājan na kathaṃ cit praśasyate
    balinā vigṛhītasya kuto rājyaṃ kutaḥ sukham
[bh]
    saivam uktvā śakunikā brahmadattaṃ narādhipam
    rājānaṃ samanujñāpya jagāmāthepsitāṃ diśam
etat te brahmadattasya pūjanyā saha bhāṣitam
    mayoktaṃ bharataśreṣṭha kim anyac chrotum icchasi
