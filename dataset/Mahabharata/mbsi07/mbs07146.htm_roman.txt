[s]
      tatas te prādravan sarve tvaritā yuddhadurmadāḥ
      amṛṣyamāṇāḥ saṃrabdhā yuyudhāna rathaṃ prati
te rathaiḥ kalpitai rājan hemarūpya vibhūṣitaiḥ
      sādibhiś ca gajaiś caiva parivavruḥ sma sātvatam
athainaṃ koṣṭhakī kṛtyasarvatas te mahārathāḥ
      siṃhanādāṃs tadā cakrus tarjayantaḥ sma sātyakim
te 'bhyavarṣañ śarais tīkṣṇaiḥ sātyakiṃ satyavikramam
      tvaramāṇā mahāvīryā mādhavasya vadhaiṣiṇaḥ
tān dṛṣṭvā patatas tūrkaṃ śaineyaḥ paravīharāḥ
      pratyagṛhṇān mahābāhuḥ pramuñcan viśikhān bahūn
tatra vīro maheṣvāsaḥ sātyakir yuddhadurmadaḥ
      nicakarta śirāṃsy ugraiḥ śaraiḥ saṃnataparvabhiḥ
hastihastān hayagrīvān bāhūn api ca sāyudhān
      kṣurapraiḥ pātayām āsa tāvakānāṃ sa mādhavaḥ
patitaiś cāmaraiś caiva śvetac chatraiś ca bhārata
      babhūva dharaṇī pūrṇā nakṣatrair dyaur iva prabho
teṣāṃ tu yuyudhānena yudhyatāṃ yudhi bhārata
      babhūva tumulaḥ śabdaḥ pretānām iva krandatām
tena śabdena mahatā pūritāsīd vasuṃdharā
     rātriḥ samabhavac caiva tīvrarūpā bhayāvahā
dīryamāṇaṃ balaṃ dṛṣṭvā yuyudhāna śarāhatam
     śrutvā ca vipulaṃ nādaṃ niśīthe lomaharṣaṇam
sutas tavābravīd rājan sārathiṃ rathināṃ varaḥ
     yatraiṣa śabdas tatrāśvāṃś codayeti punaḥ punaḥ
tena saṃcodyamānas tu tata tāṃs turagottamān
     sūtaḥ saṃcodayām āsa yuyudhāna rathaṃ prathi
tato duryodhanaḥ kruddho dṛḍhadhanvā jitaklamaḥ
     śīghrahastaś citrayodhī yuyudhānam upādravat
tataḥ pūrṇāyatotsṛṣṭair māṃsaśoṇitabhojanaiḥ
     duryodhanaṃ dvādaśabhir mādhavaḥ patyavidhyata
duryodhanas tena tathā pūrvam evārditaḥ śaraiḥ
     śaineyaṃ daśabhir bāṇaiḥ pratyavidhyad amarṣitaḥ
tataḥ samabhavad yuddham ākulaṃ bharatarṣabha
     pāñcālānāṃ ca sarveṣāṃ bhāratānāṃ ca dāruṇam
śaineyas tu raṇe kruddhas tava putraṃ mahāratham
     sāyakānām aśītyā tu vivyādhorasi bhārata
tato 'sya vāhān samare śarair ninye yamakṣayam
     sārathiṃ ca rathāt tūrṇaṃ pātayām āsa patriṇā
hatāśve tu rathe tiṣṭhan putras tava viśāṃ pate
     mumoca niśitān bāṇāñ śaineyasya rathaṃ prati
śarān pañcāśatas tāṃs tu śaineyaḥ kṛtahastavat
     ciccheda samare rājan preṣitāṃs tanayena te
athāpareṇa bhallena muṣṭideśe mahad dhanuḥ
     ciccheda rabhaso yuddhe tava putrasya māriṣa
viratho vidhanuṣkaś ca sarvalokeśvaraḥ prabhuḥ
     āruroha rathaṃ tūrṇaṃ bhāsvaraṃ kṛtavarmaṇaḥ
duryodhane parāvṛtte śaineyas tava vāhinīm
     drāvayām āsa viśikhair niśā madhye viśāṃ pate
śakuniś cārjunaṃ rājan parivārya samantatha
     rathair anekasāhasrair gajaiś caiva sahasraśaḥ
     tathā hayasahasraiś ca tumulaṃ sarvato 'karot
te mahāstrāṇi divyāni vikiranto 'rjunaṃ prati
     arjunaṃ yodhayanti sma kṣatriyāḥ kālacoditāḥ
tāny arjunaḥ sahasrāṇi rathavāraṇavājinām
     pratyavārayad āyastaḥ prakurvan vipulaṃ kṣayam
tatas tu samare śūraḥ śakuniḥ saubalas tadā
     vivyādha niśitair bāṇair arjunaṃ prahasann iva
punaś caiva śatenāsya saṃrurodha mahāratham
     tam arjunas tu viṃśatyā vivyādha yudhi bhārata
athetarān maheṣvāsāṃs tribhis tribhir avidhyata
     saṃvārya tān bāṇagaṇair yudhi rājan dhanaṃjayaḥ
     avadhīt tāvakān yodhān vajrapāṇir ivāsurān
bhujaiś chinnair mahārāja śarīraiś ca sahasraśaḥ
     samāstīrṇā dharā tatra babhau puṣpair ivācitāḥ
sa viddhvā śakuniṃ bhūyaḥ pañcabhir nataparvabhiḥ
     ulūkaṃ tribhir ājaghne tribhir eva mahāyasaiḥ
tam ulūkas tathā viddhvā vāsudevam atāḍayat
     nanāda ca mahānādaṃ pūrayan vasudhātalam
arjunas tu drutaṃ gatvā śakuner dhanur ācchinat
     ninye ca caturo vāhān yamasya sadanaṃ prati
tato rathād avaplutya saubalo bharatarṣabha
     ulūkasya rathaṃ tūrṇam āruroha viśāṃ pate
tāv ekaratham ārūḍhau pitā putrau mahārathau
     pārthaṃ siṣicatur bāṇair giriṃ meghāv ivotthitau
tau tu viddhvā mahārāja pāṇḍavo niśitaiḥ śaraiḥ
     vidrāvayaṃs tava camūṃ śataśo vyadhamac charaiḥ
anilena yathābhrāṇi vicchinnāni samantataḥ
     vicchinnāni tathā rājan balāny āsan viśāṃ pate
tad balaṃ bharataśreṣṭha vadhyamānaṃ tathā niśi
     pradudrāva diśaḥ sarvā vīkṣamāṇaṃ bhayārditam
utsṛjya vāhān samare codayantas tathāpare
     saṃbhrāntāḥ paryadhāvanta tasmiṃs tamasi dāruṇe
vijitya samare yodhāṃs tāvakān bharatarṣabha
     dadhmatur muditau śaṅkhau vāsudevadhanaṃjayau
dhṛṣṭadyumno mahārāja droṇaṃ viddhvā tribhiḥ śaraiḥ
     ciccheda dhanuṣas tūrṇaṃ jyāṃ śareṇa śitena ha
tan nidhāya dhanur nīḍe droṇaḥ kṣatriya mardanaḥ
     ādade 'nyad dhanuḥ śūro vegavat sāravattaram
dhṛṣṭadyumnaṃ tato droṇo viddhvā saptabhir āśugaiḥ
     sārathiṃ pañcabhir bāṇai rājan vivyādha saṃyuge
taṃ nivārya śarais tūrṇaṃ dhṛṣṭadyumno mahārathaḥ
     vyadhamat kauravīṃ senāṃ śataśo 'tha sahasraśaḥ
vadhyamāne bale tasmiṃs tava putrasya māriṣa
     prāvartata nadī ghorā śoṇitaughataraṅgiṇī
ubhayoḥ senayor madhye narāśvadvipavāhinī
     yathā vaitaraṇī rājan yama rāṣṭrapuraṃ prati
dravayitvā tu tat sainyaṃ dhṛṣṭadyumnaḥ pratāpavān
     atyarājata tejasvī śakro devagaṇeṣv iva
atha dadhmur mahāśaṅkhān dhṛṣṭadyumna śikhaṇḍinau
     yamau ca yuyudhānaś ca pāṇḍavaś ca vṛkodaraḥ
jitvā rathasahasrāṇi tāvakānāṃ mahārathāḥ
     siṃhanāda ravāṃś cakruḥ pāṇḍavā jitakāśinaḥ
paśyatas tava putrasya karṇasya ca madotkaṭāḥ
     tathā droṇasya śūrasya drauṇeś caiva viśāṃ pate
