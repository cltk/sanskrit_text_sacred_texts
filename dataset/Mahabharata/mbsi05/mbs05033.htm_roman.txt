[v]
      dvāḥsthaṃ prāha mahāprājño dhṛtarāṣṭro mahīpatiḥ
      viduraṃ draṣṭum icchāmi tam ihānaya māciram
prahito dhṛtarāṣṭreṇa dūtaḥ kṣattāram abravīt
      īśvaras tvāṃ mahārājo mahāprājña didṛkṣati
evam uktas tu viduraḥ prāpya rājaniveśanam
      abravīd dhṛtarāṣṭrāya dvāḥstha māṃ prativedaya
viduro 'yam anuprāpto rājendra tava śāsanāt
      draṣṭum icchati te pādau kiṃ karotu praśādhi mām
praveśaya mahāprājñaṃ viduraṃ dīrghadarśinam
      ahaṃ hi vidurasyāsya nākālyo jātu darśane
praviśāntaḥ puraṃ kṣattar mahārājasya dhīmataḥ
      na hi te darśane 'kālyo jātu rājā bravīti mām
[v]
      tataḥ praviśya viduro dhṛtarāṣṭra niveśanam
      abravīt prāñjalir vākyaṃ cintayānaṃ narādhipam
viduro 'haṃ mahāprājña saṃprāptas tava śāsanāt
      yadi kiṃ cana kartavyam ayam asmi praśādhi mām
saṃjayo vidura prāpto garhayitvā ca māṃ gataḥ
      ajātaśatroḥ śvo vākyaṃ sabhāmadhye sa vakṣyati
tasyādya kuruvīrasya na vijñātaṃ vaco mayā
     tan me dahati gātrāṇi tad akārṣīt prajāgaram
jāgrato dahyamānasya śreyo yad iha paśyasi
     tad brūhi tvaṃ hi nas tāta dharmārthakuśalo hy asi
yataḥ prāptaḥ saṃjayaḥ pāṇḍavebhyo; na me yathāvan manasaḥ praśāntiḥ
     savendriyāṇy aprakṛtiṃ gatāni; kiṃ vakṣyatīty eva hi me 'dya cintā
abhiyuktaṃ balavatā durbalaṃ hīnasādhanam
     hṛtasvaṃ kāminaṃ coram āviśanti prajāgarāḥ
kac cid etair mahādoṣair na spṛṣṭo 'si narādhipa
     kac cin na paravitteṣu gṛdhyan viparitapyase
śrotum icchāmi te dharmyaṃ paraṃ naiḥśreyasaṃ vacaḥ
     asmin rājarṣivaṃśe hi tvam ekaḥ prājñasaṃmataḥ
niṣevate praśastāni ninditāni na sevate
     anāstikaḥ śraddadhāna etat paṇḍita lakṣaṇam
krodho harṣaś ca darpaś ca hrīstambho mānyamānitā
     yam arthān nāpakarṣanti sa vai paṇḍita ucyate
yasya kṛtyaṃ na jānanti mantraṃ vā mantritaṃ pare
     kṛtam evāsya jānanti sa vai paṇḍita ucyate
yasya kṛtyaṃ na vighnanti śītam uṣṇaṃ bhayaṃ ratiḥ
     samṛddhir asamṛddhir vā sa vai paṇḍita ucyate
yasya saṃsāriṇī prajñā dharmārthāv anuvartate
     kāmād arthaṃ vṛṇīte yaḥ sa vai paṇḍita ucyate
yathāśakti cikīrṣanti yathāśakti ca kurvate
     na kiṃ cid avamanyante paṇḍitā bharatarṣabha
kṣipraṃ vijānāti ciraṃ śṛṇoti; vijñāya cārthaṃ bhajate na kāmāt
     nāsaṃpṛṣṭo vyaupayuṅkte parārthe; tat prajñānaṃ prathamaṃ paṇḍitasya
nāprāpyam abhivāñchanti naṣṭaṃ necchanti śocitum
     āpatsu ca na muhyanti narāḥ paṇḍita buddhayaḥ
niścitya yaḥ prakramate nāntar vasati karmaṇaḥ
     avandhya kālo vaśyātmā sa vai paṇḍita ucyate
ārya karmaṇi rājyante bhūtikarmāṇi kurvate
     hitaṃ ca nābhyasūyanti paṇḍitā bharatarṣabha
na hṛṣyaty ātmasaṃmāne nāvamānena tapyate
     gāṅgo hrada ivākṣobhyo yaḥ sa paṇḍita ucyate
tattvajñaḥ sarvabhūtānāṃ yogajñaḥ sarvakarmaṇām
     upāyajño manuṣyāṇāṃ naraḥ paṇḍita ucyate
pravṛtta vāk citrakatha ūhavān pratibhānavān
     āśu granthasya vaktā ca sa vai paṇḍita ucyate
śrutaṃ prajñānugaṃ yasya prajñā caiva śrutānugā
     asaṃbhinnārya maryādaḥ paṇḍitākhyāṃ labheta saḥ
aśrutaś ca samunnaddho daridraś ca mahāmanāḥ
     arthāṃś cākarmaṇā prepsur mūḍha ity ucyate budhaiḥ
svam arthaṃ yaḥ parityajya parārtham anutiṣṭhati
     mithyā carati mitrārthe yaś ca mūḍhaḥ sa ucyate
akāmān kāmayati yaḥ kāmayānān paridviṣan
     balavantaṃ ca yo dveṣṭi tam āhur mūḍhacetasam
amitraṃ kurute mitraṃ mitraṃ dveṣṭi hinasti ca
     karma cārabhate duṣṭaṃ tam āhur mūḍhacetasam
saṃsārayati kṛtyāni sarvatra vicikitsate
     ciraṃ karoti kṣiprārthe sa mūḍho bharatarṣabha
anāhūtaḥ praviśati apṛṣṭo bahu bhāṣate
     viśvasaty apramatteṣu mūḍha cetā narādhamaḥ
paraṃ kṣipati doṣeṇa vartamānaḥ svayaṃ tathā
     yaś ca krudhyaty anīśaḥ san sa ca mūḍhatamo naraḥ
ātmano balam ājñāya dharmārthaparivarjitam
     alabhyam icchan naiṣkarmyān mūḍha buddhir ihocyate
aśiṣyaṃ śāsti yo rājanyaś ca śūnyam upāsate
     kadaryaṃ bhajate yaś ca tam āhur mūḍhacetasam
arthaṃ mahāntam āsādya vidyām aiśvaryam eva vā
     vicaraty asamunnaddho yaḥ sa paṇḍita ucyate
ekaḥ saṃpannam aśnāti vas te vāsaś ca śobhanam
     yo 'saṃvibhajya bhṛtyebhyaḥ ko nṛśaṃsataras tataḥ
ekaḥ pāpāni kurute phalaṃ bhuṅkte mahājanaḥ
     bhoktāro vipramucyante kartā doṣeṇa lipyate
ekaṃ hanyān na vāhanyād iṣur mukto dhanuṣmatā
     buddhir buddhimatotsṛṣṭā hanyād rāṣṭraṃ sarājakam
ekayā dve viniścitya trīṃś caturbhir vaśe kuru
     pañca jitvā viditvā ṣaṭ sapta hitvā sukhī bhava
ekaṃ viṣaraso hanti śastreṇaikaś ca vadhyate
     sarāṣṭraṃ sa prajaṃ hanti rājānaṃ mantravisravaḥ
ekaḥ svādu na bhuñjīta ekaś cārthān na cintayet
     eko na gacched adhvānaṃ naikaḥ supteṣu jāgṛyāt
ekam evādvitīyaṃ tad yad rājan nāvabudhyase
     satyaṃ svargasya sopānaṃ pārāvārasya naur iva
ekaḥ kṣamāvatāṃ doṣo dvitīyo nopalabhyate
     yad enaṃ kṣamayā yuktam aśaktaṃ manyate janaḥ
eko dharmaḥ paraṃ śreyaḥ kṣamaikā śāntir uttamā
     vidyaikā paramā dṛṣṭir ahiṃsaikā sukhāvahā
dvāv imau grasate bhūmiḥ sarpo bilaśayān iva
     rājānaṃ cāviroddhāraṃ brāhmaṇaṃ cāpravāsinam
dve karmaṇī naraḥ kurvann asmiṁl loke virocate
     abruvan paruṣaṃ kiṃ cid asato nārthayaṃs tathā
dvāv imau puruṣavyāghra parapratyaya kāriṇau
     striyaḥ kāmita kāminyo lokaḥ pūjita pūjakaḥ
dvāv imau kaṇṭakau tīkṣṇau śarīrapariśoṣaṇau
     yaś cādhanaḥ kāmayate yaś ca kupyaty anīśvaraḥ
dvāv imau puruṣau rājan svargasya pari tiṣṭhataḥ
     prabhuś ca kṣamayā yukto daridraś ca pradānavān
nyāyāgatasya dravyasya boddhavyau dvāv atikramau
     apātre pratipattiś ca pātre cāpratipādanam
trayo nyāyā manuṣyāṇāṃ śrūyante bharatarṣabha
     kanīyān madhyamaḥ śreṣṭha iti vedavido viduḥ
trividhāḥ puruṣā rājann uttamādhamamadhyamāḥ
     niyojayed yathāvat tāṃs trividheṣv eva karmasu
traya evādhanā rājan bhāryā dāsas tathā sutaḥ
     yat te samadhigacchanti yasya te tasya tad dhanam
catvāri rājñā tu mahābalena; varjyāny āhuḥ paṇḍitas tāni vidyāt
     alpaprajñaiḥ saha mantraṃ na kuryān; na dīrghasūtrair alasaiś cāraṇaiś ca
catvāri te tāta gṛhe vasantu; śriyābhijuṣṭasya gṛhastha dharme
     vṛddho jñātir avasannaḥ kulīnaḥ; sakhā daridro bhaginī cānapatyā
catvāry āha mahārāja sadyaskāni bṛhaspatiḥ
     pṛcchate tridaśendrāya tānīmāni nibodha me
devatānāṃ ca saṃkalpam anubhāvaṃ ca dhīmatām
     vinayaṃ kṛtavidyānāṃ vināśaṃ pāpakarmaṇām
pañcāgnayo manuṣyeṇa paricaryāḥ prayatnataḥ
     pitā mātāgnir ātmā ca guruś ca bharatarṣabha
pañcaiva pūjayaṁl loke yaśaḥ prāpnoti kevalam
     devān pitṝn manuṣyāṃś ca bhikṣūn atithipañcamān
pañca tvānugamiṣyanti yatra yatra gamiṣyasi
     mitrāṇy amitrā madhyasthā upajīvyopajīvinaḥ
pañcendriyasya martyasya chidraṃ ced ekam indriyam
     tato 'sya sravati prajñā dṛteḥ pādād ivodakam
ṣaḍ doṣāḥ puruṣeṇeha hātavyā bhūtim icchatā
     nidrā tandrī bhayaṃ krodha ālasyaṃ dīrghasūtratā
ṣaḍ imān puruṣo jahyād bhinnāṃ nāvam ivārṇave
     apravaktāram ācāryam anadhīyānam ṛtvijam
arakṣitāraṃ rājānaṃ bhāryāṃ cāpriya vādinīm
     grāmakāraṃ ca gopālaṃ vanakāmaṃ ca nāpitam
ṣaḍ eva tu guṇāḥ puṃsā na hātavyāḥ kadā cana
     satyaṃ dānam anālasyam anasūyā kṣamā dhṛtiḥ
ṣaṇṇām ātmani nityānām aiśvaryaṃ yo 'dhigacchati
     na sa pāpaiḥ kuto 'narthair yujyate vijitendriyaḥ
ṣaḍ ime ṣaṭsu jīvanti saptamo nopalabhyate
     corāḥ pramatte jīvanti vyādhiteṣu cikitsakāḥ
pramadāḥ kāmayāneṣu yajamāneṣu yājakāḥ
     rājā vivadamāneṣu nityaṃ mūrkheṣu paṇḍitāḥ
sapta doṣāḥ sadā rājñā hātavyā vyasanodayāḥ
     prāyaśo yair vinaśyanti kṛtamūlāś ca pārthivāḥ
striyo 'kṣā mṛgayā pānaṃ vāk pāruṣyaṃ ca pañcamam
     mahac ca daṇḍapāruṣyam arthadūṣaṇam eva ca
aṣṭau pūrvanimittāni narasya vinaśiṣyataḥ
     brāhmaṇān prathamaṃ dveṣṭi brāhmaṇaiś ca virudhyate
brāhmaṇa svāni cādatte brāhmaṇāṃś ca jighāṃsati
     ramate nindayā caiṣāṃ praśaṃsāṃ nābhinandati
naitān smarati kṛtyeṣu yācitaś cābhyasūyati
     etān doṣān naraḥ prājño buddhyā buddhvā vivarjayet
aṣṭāv imāni harṣasya nava nītāni bhārata
     vartamānāni dṛśyante tāny eva susukhāny api
samāgamaś ca sakhibhir mahāṃś caiva dhanāgamaḥ
     putreṇa ca pariṣvaṅgaḥ saṃnipātaś ca maithune
samaye ca priyālāpaḥ svayūtheṣu ca saṃnatiḥ
     abhipretasya lābhaś ca pūjā ca janasaṃsadi
navadvāram idaṃ veśma tristhūṇaṃ pañca sākṣikam
     kṣetrajñādhiṣṭhitaṃ vidvān yo veda sa paraḥ kaviḥ
daśa dharmaṃ na jānanti dhṛtarāṣṭra nibodha tān
     mattaḥ pramatta unmattaḥ śrāntaḥ kruddho bubhukṣitaḥ
tvaramāṇaś ca bhīruś ca lubdhaḥ kāmī ca te daśa
     tasmād eteṣu bhāveṣu na prasajjeta paṇḍitaḥ
atraivodāharantīmam itihāsaṃ purātanam
     putrārtham asurendreṇa gītaṃ caiva sudhanvanā
yaḥ kāmamanyū prajahāti rājā; pātre pratiṣṭhāpayate dhanaṃ ca
     viśeṣavic chrutavān kṣiprakārī; taṃ sarvalokaḥ kurute pramāṇam
jānāti viśvāsayituṃ manuṣyān; vijñāta doṣeṣu dadhāti daṇḍam
     jānāti mātrāṃ ca tathā kṣamāṃ ca; taṃ tādṛśaṃ śrīr juṣate samagrā
sudurbalaṃ nāvajānāti kaṃ cid; yukto ripuṃ sevate buddhipūrvam
     na vigrahaṃ rocayate balasthaiḥ; kāle ca yo vikramate sa dhīraḥ
prāpyāpadaṃ na vyathate kadā cid; udyogam anvicchati cāpramattaḥ
     duḥkhaṃ ca kāle sahate jitātmā; dhuraṃdharas tasya jitāḥ sapatnāḥ
anarthakaṃ vipra vāsaṃ gṛhebhyaḥ; pāpaiḥ saṃdhiṃ paradārābhimarśam
     dambhaṃ stainyaṃ paiśunaṃ madya pānaṃ; na sevate yaḥ sa sukhī sadaiva
na saṃrambheṇārabhate 'rthavargam; ākāritaḥ śaṃsati tathyam eva
     na mātrārthe rocayate vivādaṃ; nāpūjitaḥ kupyati cāpy amūḍhaḥ
na yo 'bhyasūyaty anukampate ca; na durbalaḥ prātibhāvyaṃ karoti
     nātyāha kiṃ cit kṣamate vivādaṃ; sarvatra tādṛg labhate praśaṃsām
yo noddhataṃ kurute jātu veṣaṃ; na pauruṣeṇāpi vikatthate 'nyān
     na mūrcchitaḥ kaṭukāny āha kiṃ cit; priyaṃ sadā taṃ kurute jano 'pi
na vairam uddīpayati praśāntaṃ; na darmam ārohati nāstam eti
     na durgato 'smīti karoti manyuṃ; tam ārya śīlaṃ param āhur agryam
na sve sukhe vai kurute praharṣaṃ; nānyasya duḥkhe bhavati pratītaḥ
     dattvā na paścāt kurute 'nutāpaṃ; na katthate satpuruṣārya śīlaḥ
deśācārān samayāñ jātidharmān; bubhūṣate yas tu parāvarajñaḥ
     sa tatra tatrādhigataḥ sadaiva; mahājanasyādhipatyaṃ karoti
dambhaṃ mohaṃ matsaraṃ pāpakṛtyaṃ; rājadviṣṭaṃ paiśunaṃ pūgavairam
     mattonmattair durjanaiś cāpi vādaṃ; yaḥ prajñāvān varjayet sa pradhānaḥ
damaṃ śaucaṃ daivataṃ maṅgalāni; prāyaścittaṃ vividhāṁl lokavādān
     etāni yaḥ kurute naityakāni; tasyotthānaṃ devatā rādhayanti
samair vivāhaṃ kurute na hīnaiḥ; samaiḥ sakhyaṃ vyavahāraṃ kathāś ca
     guṇair viśiṣṭāṃś ca puro dadhāti; vipaścitas tasya nayāḥ sunītāḥ
mitaṃ bhuṅkte saṃvibhajyāśritebhyo; mitaṃ svapity amitaṃ karmakṛtvā
     dadāty amitreṣv api yācitaḥ saṃs; tam ātmavantaṃ prajahāty anarthāḥ
cikīrṣitaṃ viprakṛtaṃ ca yasya; nānye janāḥ karma jānanti kiṃ cit
    mantre gupte samyag anuṣṭhite ca; svalpo nāsya vyathate kaś cid arthaḥ
yaḥ sarvabhūtapraśame niviṣṭaḥ; satyo mṛdur dānakṛc chuddha bhāvaḥ
    atīva saṃjñāyate jñātimadhye; mahāmaṇir jātya iva prasannaḥ
ya ātmanāpatrapate bhṛśaṃ naraḥ; sa sarvalokasya gurur bhavaty uta
    ananta tejāḥ sumanāḥ samāhitaḥ; svatejasā sūrya ivāvabhāsate
vane jātāḥ śāpadagdhasya rājñaḥ; pāṇḍoḥ putrāḥ pañca pañcendra kalpāḥ
    tvayaiva bālā vardhitāḥ śikṣitāś ca; tavādeśaṃ pālayanty āmbikeya
pradāyaiṣām ucitaṃ tāta rājyaṃ; sukhī putraiḥ sahito modamānaḥ
    na devānāṃ nāpi ca mānuṣāṇāṃ; bhaviṣyasi tvaṃ tarkaṇīyo narendra
