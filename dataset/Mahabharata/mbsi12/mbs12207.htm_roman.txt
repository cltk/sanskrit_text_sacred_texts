[guru]
      atropāyaṃ pravakṣyāmi yathāvac chāstra cakṣuṣā
      tad vijñānāc caran prājñaḥ prāpnuyāt paramāṃ gatim
sarveṣām eva bhūtānāṃ puruṣaḥ śreṣṭha ucyate
      puruṣebhyo dvijān āhur dvijebhyo mantravādinaḥ
sarvabhūtaviśiṣṭās te sarvajñāḥ sarvadarśinaḥ
      brāhmaṇā veda tattvajñās tattvārtham atiniścayāḥ
netrahīno yathā hy ekaḥ kṛcchrāṇi labhate 'dhvani
      jñānahīnas tathā loke tasmāj jñānavido 'dhikāḥ
tāṃs tān upāsate dharmān dharmakāmā yathāgamam
      na tv eṣām arthasāmānyam antareṇa guṇān imān
vāg dehamanasāṃ śaucaṃ kṣamā satyaṃ dhṛtiḥ smṛtiḥ
      sarvadharmeṣu dharmajñā jñālpayanti guṇān imān
yad idaṃ brahmaṇo rūpaṃ brahmacaryam iti smṛtam
      paraṃ tat sarvabhūtebhyas tena yānti parāṃ gatim
liṅgasaṃyogahīnaṃ yac charīra sparśavarjitam
      śrotreṇa śravaṇaṃ caiva cakṣuṣā caiva darśanam
jihvayā rasanaṃ yac ca tad eva parivarjitam
      buddhyā ca vyavasāyena brahmacaryam akalmasam
samyagvṛttir brahmalokaṃ prāpnuyān madhyamaḥ surān
     dvijāgryo jāyate vidvān kanyasīṃ vṛttim āsthitaḥ
suduṣkaraṃ brahmacaryam upāyaṃ tatra me śṛṇu
     saṃpravṛttam udīrṇaṃ ca nigṛhṇīyād dvijo manaḥ
yoṣitāṃ na kathāḥ śrāvyā na nirīkṣyā nirambarāḥ
     kadā cid darśanād āsāṃ durbalān āviśed rajaḥ
rāgotpattau caret kṛcchram ahnas trir praviśed apaḥ
     magnaḥ svapne ca manasā trir japed agha marṣaṇam
pāpmānaṃ nirdahed evam antarbhūtaṃ rajo mayam
     jñānayuktena manasā saṃtatena vicakṣaṇaḥ
kunapāmedhya saṃyuktaṃ yadvad achidra bandhanam
     tadvad dehagataṃ vidyād ātmānaṃ dehabandhanam
vātapitta kaphān raktaṃ tvaṅ māṃsaṃ snāyum asthi ca
     majjāṃ caiva sirā jālais tarpayanti rasā nṛṇām
daśavidyād dhamanyo 'tra pañcendriya guṇāvahāḥ
     yābhiḥ sūkṣmāḥ pratāyante dhamanyo 'nyāḥ sahasraśaḥ
evam etāḥ sirā nadyo rasodā dehasāgaram
     tarpayanti yathākālam āpagā iva sāgaram
madhye ca hṛdayasyaikā sirā tv atra manovahā
     śukraṃ saṃkalpajaṃ nṝṇāṃ sarvagātrair vimuñcati
sarvagātrapratāyinyas tasyā hy anugatāḥ sirāḥ
     netrayoḥ pratipadyante vahantyas taijasaṃ guṇam
payasy antarhitaṃ sarpir yadvan nirmathyate khajaiḥ
     śukraṃ nirmathyate tadvad dehasaṃkalpajaiḥ khajaiḥ
svapne 'py evaṃ yathābhyeti manaḥsaṃkalpajaṃ rajaḥ
     śukram asparśajaṃ dehāt sṛjanty asya manovahā
maharṣir bhagavān atrir veda tac chukra saṃbhavam
     tribījam indra daivatyaṃ tasmād indriyam ucyate
ye vai śukragatiṃ vidyur bhūtasaṃkarakārikām
     virāgā dagdhadoṣās te nāpnuyur dehasaṃbhavam
guṇānāṃ sāmyam āgamya manasaiva manovaham
     dehakarma nudan prānān antakāle vimucyate
bhavitā manaso jñānaṃ mana eva pratāyate
     jyotiṣmad virajo divyam atra siddhaṃ mahātmanām
tasmāt tad avighātāya karma kuryād akalmasam
     rajas tamaś ca hitveha na tiryaggatim āpnuyāt
taruṇādhigataṃ jñānaṃ jārā durbalatāṃ gatam
     paripakva buddhiḥ kālena ādatte mānasaṃ balam
sudurgam iva panthānam atītya guṇabandhanam
     yadā paśyet tadā doṣān atītyāmṛtam aśnute
