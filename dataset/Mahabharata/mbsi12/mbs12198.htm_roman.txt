[manu]
      jñānaṃ jñeyābhinirvṛttaṃ viddhi jñānaguṇaṃ manaḥ
      prajñā karaṇa saṃyuktaṃ tato buddhiḥ pravartate
yadā karma guṇopetā buddhir manasi vartate
      tadā prajñāyate brahma dhyānayogasamādhinā
seyaṃ guṇavatī buddhir guṇeṣv evābhivartate
      avatārābhiniḥsrotaṃ gireḥ śṛṅgād ivodakam
yadā nirguṇam āpnoti dhyānaṃ manasi pūrvajam
      tadā prajñāyate brahma nikasyaṃ nikase yathā
manas tv apahṛtaṃ buddhim indriyārtha nidarśanam
      na samakṣaṃ guṇāvekṣi nirguṇasya nidarśanam
sarvāṇy etāni saṃvārya dvārāṇi manasi sthitaḥ
      manasy ekāgratāṃ kṛtvā tatparaṃ pradipadyate
yathā mahānti bhūtāni nivartante guṇakṣaye
      tathendriyāṇy upādāya buddhir manasi vartate
yadā manasi sā buddhir vartate 'ntaracāriṇī
      vyavasāyaguṇopetā tadā saṃpadyate manaḥ
guṇavadbhir guṇopetaṃ yadā dhyānaguṇaṃ manaḥ
      tadā sarvaguṇān hitvā nirguṇaṃ pratipadyate
avyaktasyeha vijñāne nāsti tulyaṃ nidarśanam
     yatha nāsti padanyāsaḥ kas taṃ viṣayam āpnuyāt
tapasā cānumānena guṇair jātyā śrutena ca
     ninīset tatparaṃ brahma viśūdhenāntarātmanā
guṇahīno hi taṃ mārgaṃ bahir samanuvartate
     guṇābhāvāt prakṛtyā ca nistarkyaṃ jñeya saṃmitam
nairguṇyād brahma cāpnoti saguṇatvān nivartate
     guṇaprasāriṇī buddhir hutāśana ivendhane
yathā pañca vimuktāni indriyāṇi svakarmabhiḥ
     tathā tatparamaṃ brahma vimuktaṃ prakṛteḥ param
evaṃ prakṛtitaḥ sarve prabhavanti śarīriṇaḥ
     nivartante nivṛttau ca sarvaṃ naivopayānti ca
puruṣaḥ prakṛtir buddhir viśeṣāś cendriyāṇi ca
     ahaṃkāro 'bhimānaś ca saṃbhūto bhūtasaṃjñakaḥ
ekasyādyā pravṛttis tu pradhānāt saṃpravartate
     dvitīyā mithuna vyaktim aviśeṣān niyacchati
dharmād utkṛṣyate śreyas tathāśreyo 'py adharmataḥ
     rāgavān prakṛtiṃ hy eti virakto jñānavān bhavet
