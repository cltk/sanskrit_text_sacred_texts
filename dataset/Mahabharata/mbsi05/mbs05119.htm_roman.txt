[n]
      atha pracalitaḥ sthānād āsanāc ca paricyutaḥ
      kampitenaiva manasā dharṣitaḥ śokavahninā
mlānasrag bhraṣṭavijñānaḥ prabhraṣṭa mukuṭāṅgadaḥ
      vighūrṇan srastasarvāṅgaḥ prabhraṣṭābharaṇāmbaraḥ
adṛśyamānas tān paśyann apaśyaṃś ca punaḥ punaḥ
      śūnyaḥ śūnyena manasā prapatiṣyan mahītalam
kiṃ mayā manasā dhyātam aśubhaṃ dharmadūṣaṇam
      yenāhaṃ calitaḥ sthānād iti rājā vyacintayat
te tu tatraiva rājānaḥ siddhāś cāpsarasas tathā
      apaśyanta nirālambaṃ yayātiṃ taṃ paricyutam
athaitya puruṣaḥ kaś cit kṣīṇapuṇyanipātakaḥ
      yayātim abravīd rājan devarājasya śāsanāt
atīva madamattas tvaṃ na kaṃ cin nāvamanyase
      mānena bhraṣṭaḥ svargas te nārhas tvaṃ pārthivātmaja
      na ca prajñāyase gaccha patasveti tam abravīt
pateyaṃ satsv iti vacas trir uktvā nahuṣātmajaḥ
      patiṣyaṃś cintayām āsa gatiṃ gatimatāṃ varaḥ
etasminn eva kāle tu naimiṣe pārthivarṣabhān
      caturo 'paśyata nṛpas teṣāṃ madhye papāta saḥ
pratardano vasu manāḥ śibirauśīnaro 'ṣṭakaḥ
     vājapeyena yajñena tarpayanti sureśvaram
teṣām adhvarajaṃ dhūmaṃ svargadvāram upasthitam
     yayātir upajighran vai nipapāta mahīṃ prati
bhūmau svarge ca saṃbaddhāṃ nadīṃ dhūmamayīṃ nṛpaḥ
     sa gaṅgām iva gacchantīm ālambya jagatīpatiḥ
śrīmatsv avabhṛthāgryeṣu caturṣu pratibandhuṣu
     madhye nipatito rājā lokapālopameṣu ca
caturṣu hutakalpeṣu rājasiṃhamahāgniṣu
     papāta madhye rājarṣir yayātiḥ puṇyasaṃkṣaye
tam āhuḥ pārthivāḥ sarve pratimānam iva śriyaḥ
     ko bhavān kasya vā bandhur deśasya nagarasya vā
yakṣo vāpy atha vā devo gandharvo rākṣaso 'pi vā
     na hi mānuṣarūpo 'si ko vārthaḥ kāṅkṣitas tvayā
yayātir asmi rājarṣiḥ kṣīṇapuṇyaś cyuto divaḥ
     pateyaṃ satsv iti dhyāyan bhavatsu patitas tataḥ
satyam etad bhavatu te kāṅkṣitaṃ puruṣarṣabha
     sarveṣāṃ naḥ kratuphalaṃ dharmaś ca pratigṛhyatām
nāhaṃ pratigraha dhano brāhmaṇaḥ kṣatriyo hy aham
     na ca me pravaṇā buddhiḥ parapuṇyavināśane
etasminn eva kāle tu mṛgacaryā kramāgatām
     mādhavīṃ prekṣya rājānas te 'bhivādyedam abruvan
kim āgamanakṛtyaṃ te kiṃ kurvaḥ śāsanaṃ tava
     ājñāpyā hi vayaṃ sarve tava putrās tapodhane
teṣāṃ tad bhāṣitaṃ śrutvā mādhavī parayā mudā
     pitaraṃ samupāgacchad yayātiṃ sā vavanda ca
dṛṣṭvā mūrdhnā natān putrāṃs tāpasī vākyam abravīt
     dauhitrās tava rājendra mama putrā na te parāḥ
     ime tvāṃ tārayiṣyanti diṣṭam etat purātanam
ahaṃ te duhitā rājan mādhavī mṛgacāriṇī
     mayāpy upacito dharmas tato 'rdhaṃ pratigṛhyatām
yasmād rājan narāḥ sarve apatyaphalabhāginaḥ
     tasmād icchanti dauhitrān yathā tvaṃ vasudhādhipa
tatas te pārthivāḥ sarve śirasā jananīṃ tadā
     abhivādya namaskṛtya mātāmaham athābruvan
uccair anupamaiḥ snigdhaiḥ svarair āpūya medinīm
     mātāmahaṃ nṛpatayas tārayanto divaś cyutam
atha tasmād upagato gālavo 'py āha pārthivam
     tapaso me 'ṣṭa bhāgena svargam ārohatāṃ bhavān
