[vai]
      tato mṛgasahasrāṇi hatvā vipulavāhanaḥ
      rājā mṛgaprasaṅgena vanam anyad viveśa ha
eka evottama balaḥ kṣutpipāsā samanvitaḥ
      sa vanasyāntam āsādya mahad īriṇam āsadat
tac cāpy atītya nṛpatir uttamāśramasaṃyutam
      manaḥ prahlāda jananaṃ dṛṣṭikāntam atīva ca
      śītamāruta saṃyuktaṃ jagāmānyan mahad vanam
puṣpitaiḥ pādapaiḥ kīrṇam atīva sukhaśādvalam
      vipulaṃ madhurārāvair nāditaṃ vihagais tathā
pravṛddhaviṭapair vṛkṣaiḥ sukhac chāyaiḥ samāvṛtam
      ṣaṭ padāghūrṇita lataṃ lakṣmyā paramayā yutam
nāpuṣpaḥ pādapaḥ kaś cin nāphalo nāpi kaṇṭakī
      ṣaṭ padair vāpy anākīrṇas tasmin vai kānane 'bhavat
vihagair nāditaṃ puṣpair alaṃkṛtam atīva ca
      sarvartukusumair vṛkṣair atīva sukhaśādvalam
      manoramaṃ maheṣvāso viveśa vanam uttamam
mārutāgalitās tatra drumāḥ kusumaśālinaḥ
      puṣpavṛṣṭiṃ vicitrāṃ sma vyasṛjaṃs te punaḥ punaḥ
divaspṛśo 'tha saṃghuṣṭāḥ pakṣibhir madhurasvaraiḥ
      virejuḥ pādapās tatra vicitrakusumāmbarāḥ
teṣāṃ tatra pravāleṣu puṣpabhārāvanāmiṣu
     ruvanti rāvaṃ vihagāḥ ṣaṭ padaiḥ sahitā mṛdu
tatra pradeśāṃś ca bahūn kusumotkara maṇḍitān
     latāgṛhaparikṣiptān manasaḥ prītivardhanān
     saṃpaśyan sa mahātejā babhūva muditas tadā
parasparāśiṣṭa śākhaiḥ pādapaiḥ kusumācitaiḥ
     aśobhata vanaṃ tat tair mahendradhvajasaṃnibhaiḥ
sukhaśītaḥ sugandhī ca puṣpareṇu vaho 'nilaḥ
     parikrāman vane vṛkṣān upaitīva riraṃsayā
evaṃguṇasamāyuktaṃ dadarśa sa vanaṃ nṛpaḥ
     nadī kacchodbhavaṃ kāntam ucchritadhvajasaṃnibham
prekṣamāṇo vanaṃ tat tu suprahṛṣṭa vihaṃgamam
     āśramapravaraṃ ramyaṃ dadarśa ca manoramam
nānāvṛkṣasamākīrṇaṃ saṃprajvalita pāvakam
     yatibhir vālakhilyaiś ca vṛtaṃ munigaṇānvitam
agnyāgāraiś ca bahubhiḥ puṣpasaṃstara saṃstṛtam
     mahākacchair bṛhadbhiś ca vibhrājitam atīva ca
mālinīm abhito rājan nadīṃ puṇyāṃ sukhodakām
     naikapakṣigaṇākīrṇāṃ tapovanamanoramām
     tatra vyālamṛgān saumyān paśyan prītim avāpa saḥ
taṃ cāpy atirathaḥ śrīmān āśramaṃ pratyapadyata
     devalokapratīkāśaṃ sarvataḥ sumanoharam
nadīm āśramasaṃśliṣṭāṃ puṇyatoyāṃ dadarśa saḥ
     sarvaprāṇabhṛtāṃ tatra jananīm iva viṣṭhitām
sacakravākapulināṃ puṣpaphena pravāhinīm
     sakiṃnaragaṇāvāsāṃ vānararkṣa niṣevitām
puṇyasvākhyāya saṃghuṣṭāṃ pulinair upaśobhitām
     mattavāraṇaśārdūla bhujagendraniṣevitām
nadīm āśramasaṃbaddhāṃ dṛṣṭvāśramapadaṃ tathā
     cakārābhipraveśāya matiṃ sa nṛpatis tadā
alaṃkṛtaṃ dvīpavatyā mālinyā ramyatīrayā
     naranārāyaṇa sthānaṃ gaṅgayevopaśobhitam
     mattabarhiṇa saṃghuṣṭaṃ praviveśa mahad vanam
tat sa caitrarathaprakhyaṃ samupetya nareśvaraḥ
     atīva guṇasaṃpannam anirdeśyaṃ ca varcasā
     maharṣiṃ kāśyapaṃ draṣṭum atha kaṇvaṃ tapodhanam
rathinīm aśvasaṃbādhāṃ padātigaṇasaṃkulām
     avasthāpya vanadvāri senām idam uvāca saḥ
muniṃ virajasaṃ draṣṭuṃ gamiṣyāmi tapodhanam
     kāśyapaṃ sthīyatām atra yāvadāgamanaṃ mama
tad vanaṃ nandanaprakhyam āsādya manujeśvaraḥ
     kṣutpipāse jahau rājā harṣaṃ cāvāpa puṣkalam
sāmātyo rājaliṅgāni so 'panīya narādhipaḥ
     purohita sahāyaś ca jagāmāśramam uttamam
     didṛkṣus tatra tam ṛṣiṃ tapo rāśim athāvyayam
brahmalokapratīkāśam āśramaṃ so 'bhivīkṣya ca
     ṣaṭpadodgīta saṃghuṣṭaṃ nānādvija gaṇāyutam
ṛco bahvṛca mukhyaiś ca preryamāṇāḥ padakramaiḥ
     śuśrāva manujavyāghro vitateṣv iha karmasu
yajñavidyāṅgavidbhiś ca kramadbhiś ca kramān api
     amitātmabhiḥ suniyataiḥ śuśubhe sa tadāśramaḥ
atharvaveda pravarāḥ pūgayājñika saṃmatāḥ
     saṃhitām īrayanti sma padakramayutāṃ tu te
śabdasaṃskāra saṃyuktaṃ bruvadbhiś cāparair dvijaiḥ
     nāditaḥ sa babhau śrīmān brahmaloka ivāśramaḥ
yajñasaṃskāra vidbhiś ca kramaśikṣā viśāradaiḥ
     nyāyatattvārtha vijñānasaṃpannair vedapāragaiḥ
nānā vākyasamāhāra samavāya viśāradaiḥ
     viśeṣakāryavidbhiś ca mokṣadharmaparāyaṇaiḥ
sthāpanākṣepa siddhānta paramārthajñatāṃ gataiḥ
     lokāyatika mukhyaiś ca samantād anunāditam
tatra tatra ca viprendrān niyatān saṃśitavratā
     japahomaparān siddhān dadarśa paravīra hā
āsanāni vicitrāṇi puṣpavanti mahāpatiḥ
     prayatnopahitāni sma dṛṣṭvā vismayam āgamat
devatāyatanānāṃ ca pūjāṃ prekṣya kṛtāṃ dvijaḥ
     brahmalokastham ātmānaṃ mene sa nṛpasattamaḥ
sa kāśyapa tapo guptam āśramapravaraṃ śubham
     nātṛpyat prekṣamāṇo vai tapodhanagaṇair yutam
sā kāśyapasyāyatanaṃ mahāvratair; vṛtaṃ samantād ṛṣibhis tapodhanaiḥ
     viveśa sāmātyapurohito 'rihā; viviktam atyartha mano rahaṃ śivam
