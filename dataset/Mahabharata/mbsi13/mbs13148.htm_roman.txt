[y]
      ye ca dharmam asūyanti ye cainaṃ paryupāsate
      bravītu bhagavān etat kva te gacchanti tādṛśāḥ
[bh]
      rajasā tamasā caiva samavastīrṇa cetasaḥ
      narakaṃ pratipadyante dharmavidveṣiṇo narāḥ
ye tu dharmaṃ mahārāja satataṃ paryupāsate
      satyārjava parāḥ santas te vai svargabhujo narāḥ
dharma eva ratis teṣām ācāryopāsanād bhavet
      devalokaṃ prapadyante ye dharmaṃ paryupāsate
manuṣyā yadi vā devāḥ śarīram upatāpya vai
      dharmiṇaḥ sukham edhante lobhadveṣavivarjitāḥ
prathamaṃ brahmaṇaḥ putraṃ dharmam āhur manīṣiṇaḥ
      dharmiṇaḥ paryupāsante phalaṃ pakvam ivāśayaḥ
[y]
      asitāṃ kīdṛśaṃ rūpaṃ sādhavaḥ kiṃ ca kurvate
      bravītu me bhavān etat santo 'santaś ca kīdṛśāḥ
[bh]
      durācārāś ca durdharṣā durmukhāś cāpy asādhavaḥ
      sādhavaḥ śīlasaṃpannāḥ śiṣṭācārasya lakṣaṇam
rājamārge gavāṃ madhye goṣṭhamadhye ca dharmiṇaḥ
      nopasevanti rājendra sargaṃ mūtra purīṣayoḥ
pañcānām aśanaṃ dattvā śeṣam aśnanti sādhavaḥ
     na jalpanti ca bhuñjānā na nidrānty ārdra pāṇayaḥ
citrabhānum anaḍvāhaṃ devaṃ goṣṭhaṃ catuṣpatham
     brāhmaṇaṃ dhārmikaṃ caityaṃ te kurvanti pradakṣiṇam
vṛddhānāṃ bhārataptānāṃ strīṇāṃ bālāturasya ca
     brāhmaṇānāṃ gavāṃ rājñāṃ panthānaṃ dadate ca te
atithīnāṃ ca sarveṣāṃ preṣyāṇāṃ svajanasya ca
     tathā śaraṇa kāmānāṃ goptā styāt svāgata pradaḥ
sāyaṃprātar manuṣyāṇām aśanaṃ devanirmitam
     nāntarā bhojanaṃ dṛṣṭam upavāsavidhir hi saḥ
loma kāle yathā vahniḥ kālam eva pratīkṣate
     ṛtukāle tathā nārī ṛtam eva pratīkṣate
     na cānyāṃ gacchate yas tu brahmacaryaṃ hi tat smṛtam
amṛtaṃ brāhmaṇā gāva ity etat trayam ekataḥ
     tasmād gobrāhmaṇaṃ nityam arcayeta yathāvidhi
yajuṣā saṃskṛtaṃ māṃsam upabhuñjan na duṣyati
     pṛṣṭhamāṃsaṃ vṛthā māṃsaṃ putramāṃsaṃ ca tat samam
svadeśe paradeśe vāpy atithiṃ nopavāsayet
     karma vai saphalaṃ kṛtvā gurūṇāṃ pratipādayet
gurubhya āsanaṃ deyam abhivādyābhipūjya ca
     gurūn abhyarcya vardhante āyuṣā yaśasā śriyā
vṛddhān nātivadej jātu na ca saṃpreṣayed api
     nāsīnaḥ syāt sthiteṣv evam āyur asya na riṣyate
na nagnām īkṣate nārīṃ na vidvān puruṣān api
     maithunaṃ satataṃ guptam āhāraṃ ca samācaret
tīrthānāṃ guraras tīrthaṃ śucīnāṃ hṛdayaṃ śuci
     darśanānāṃ paraṃ jñānaṃ saṃtoṣaḥ paramaṃ sukham
sāyaṃprātaś ca vṛddhānāṃ śṛṇuyāt puṣkalā giraḥ
     śrutam āpnoti hi naraḥ satataṃ vṛddhasevayā
svādhyāye bhojane caiva dakṣiṇaṃ pāṇim uddharet
     yacched vān manasī nityam indriyāṇāṃ ca vibhramam
saṃskṛtaṃ pāyasaṃ nityaṃ yavāgūṃ kṛsaraṃ haviḥ
     aṣṭakāḥ pitṛdaivatyā vṛddhānām abhipūjanam
śmaśrukarmaṇi maṅgalyaṃ kṣutānām abhinandanam
     vyādhitānāṃ ca sarveṣām āyuṣaḥ pratinandanam
na jātu tvam iti brūyād āpanno 'pi mahattaram
     tvaṃ kāro vā vadho veti vidvatsu na viśiṣyate
     avarāṇāṃ samānānāṃ śiṣyāṇāṃ ca samācaret
pāpam ācakṣate nityaṃ hṛdayaṃ pāpakarmiṇām
     jñānapūrvaṃ vinaśyanti gūhamānā mahājane
jñānapūrvaṃ kṛtaṃ karmac chādayante hy asādhavaḥ
     na māṃ manuṣyāḥ paśyanti na māṃ paśyanti devatāḥ
     pāpenābhihataḥ pāpaḥ pāpam evābhijāyate
yathā vārdhuṣiko vṛddhiṃ dehabhede pratīkṣate
     dharmeṇāpihitaṃ pāpaṃ dharmam evābhivardhayet
yathā lavaṇam ambhobhir āplutaṃ pravilīyate
     prāyaścitta hataṃ pāpaṃ tathā sadyaḥ praṇaśyati
tasmāt pāpaṃ na gūheta gūhamānaṃ vivardhate
     kṛtvā tu sādhuṣv ākhyeyaṃ te tat praśamayanty uta
āśayā saṃcitaṃ dravyaṃ yat kāle nopabhujyate
     anye caitat prapadyante viyoge tasya dehinaḥ
mānasaṃ sarvabhūtānāṃ dharmam āhur manīṣiṇaḥ
     tasmāt sarvāṇi bhūtāni dharmam eva samāsate
eka eva cared dharmaṃ na dharmadhvajiko bhavet
     dharmavāṇijakā hy ete ye dharmam upabhuñjate
arced devān adambhena sevetāmāyayā gurūn
     nidhiṃ nidadhyāt pāratryaṃ yātrārthaṃ dānaśabditam
