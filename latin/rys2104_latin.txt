tam apratimatejobhyāṃ bhrātṛbhyāṃ romaharṣaṇam
 vismitāḥ saṃgamaṃ prekṣya samavetā maharṣayaḥ
antarhitās tv ṛṣigaṇāḥ siddhāś ca paramarṣayaḥ
 tau bhrātarau mahātmānau kākutsthau praśaśaṃsire
sa dhanyo yasya putrau dvau dharmajñau dharmavikramau
 śrutvā vayaṃ hi saṃbhāṣām ubhayoḥ spṛhayāmahe
tatas tv ṛṣigaṇāḥ kṣipraṃ daśagrīvavadhaiṣiṇaḥ
 bharataṃ rājaśārdūlam ity ūcuḥ saṃgatā vacaḥ
kule jāta mahāprājña mahāvṛtta mahāyaśaḥ
 grāhyaṃ rāmasya vākyaṃ te pitaraṃ yady avekṣase
sadānṛṇam imaṃ rāmaṃ vayam icchāmahe pituḥ
 anṛṇatvāc ca kaikeyyāḥ svargaṃ daśaratho gataḥ
etāvad uktvā vacanaṃ gandharvāḥ samaharṣayaḥ
 rājarṣayaś caiva tathā sarve svāṃ svāṃ gatiṃ gatāḥ
hlāditas tena vākyena śubhena śubhadarśanaḥ
 rāmaḥ saṃhṛṣṭavadanas tān ṛṣīn abhyapūjayat
srastagātras tu bharataḥ sa vācā sajjamānayā
 kṛtāñjalir idaṃ vākyaṃ rāghavaṃ punar abravīt
rājadharmam anuprekṣya kuladharmānusaṃtatim
 kartum arhasi kākutstha mama mātuś ca yācanām
rakṣituṃ sumahad rājyam aham ekas tu notsahe
 paurajānapadāṃś cāpi raktān rañjayituṃ tathā
jñātayaś ca hi yodhāś ca mitrāṇi suhṛdaś ca naḥ
 tvām eva pratikāṅkṣante parjanyam iva karṣakāḥ
idaṃ rājyaṃ mahāprājña sthāpaya pratipadya hi
 śaktimān asi kākutstha lokasya paripālane
ity uktvā nyapatad bhrātuḥ pādayor bharatas tadā
 bhṛśaṃ saṃprārthayām āsa rāmam evaṃ priyaṃ vadaḥ
tam aṅke bhrātaraṃ kṛtvā rāmo vacanam abravīt
 śyāmaṃ nalinapatrākṣaṃ mattahaṃsasvaraḥ svayam
āgatā tvām iyaṃ buddhiḥ svajā vainayikī ca yā
 bhṛśam utsahase tāta rakṣituṃ pṛthivīm api
amātyaiś ca suhṛdbhiś ca buddhimadbhiś ca mantribhiḥ
 sarvakāryāṇi saṃmantrya sumahānty api kāraya
lakṣmīś candrād apeyād vā himavān vā himaṃ tyajet
 atīyāt sāgaro velāṃ na pratijñām ahaṃ pituḥ
kāmād vā tāta lobhād vā mātrā tubhyam idaṃ kṛtam
 na tan manasi kartavyaṃ vartitavyaṃ ca mātṛvat
evaṃ bruvāṇaṃ bharataḥ kausalyāsutam abravīt
 tejasādityasaṃkāśaṃ pratipaccandradarśanam
adhirohārya pādābhyāṃ pāduke hemabhūṣite
 ete hi sarvalokasya yogakṣemaṃ vidhāsyataḥ
so 'dhiruhya naravyāghraḥ pāduke hy avaruhya ca
 prāyacchat sumahātejā bharatāya mahātmane
sa pāduke te bharataḥ pratāpavān; svalaṃkṛte saṃparigṛhya dharmavit
 pradakṣiṇaṃ caiva cakāra rāghavaṃ; cakāra caivottamanāgamūrdhani
athānupūrvyāt pratipūjya taṃ janaṃ; gurūṃś ca mantriprakṛtīs tathānujau
 vyasarjayad rāghavavaṃśavardhanaḥ; sthitaḥ svadharme himavān ivācalaḥ
taṃ mātaro bāṣpagṛhītakaṇṭho; duḥkhena nāmantrayituṃ hi śekuḥ
 sa tv eva mātṝr abhivādya sarvā; rudan kuṭīṃ svāṃ praviveśa rāmaḥ
