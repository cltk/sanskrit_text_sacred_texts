[s]
      kṛtavarmā kṛpo drauṇiḥ sūtaputraś ca māriṣa
      ulūkaḥ saubalaś caiva rājā ca saha sodaraiḥ
sīdamānāṃ camūṃ dṛṣṭvā pāṇḍuputra bhayārditām
      samujjihīrṣur vegena bhinnāṃ nāvam ivārṇave
tato yuddham atīvāsīn muhūrtam iva bhārata
      bhīrūṇāṃ trāsajananaṃ śūrāṇāṃ harṣavardhanam
kṛpeṇa śaravarṣāṇi vipra muktāni saṃyuge
      sṛñjayāḥ śātayām āsuḥ śalabhānāṃ vrajā iva
śikhaṇḍī tu tataḥ kruddho gautamaṃ tvarito yayau
      vavarṣa śaravarṣāṇi samantād eva brāhmaṇe
kṛpas tu śaravarṣaṃ tad vinihatya mahāstravit
      śikhaṇḍinaṃ raṇe kruddho vivyādha daśabhiḥ śaraiḥ
tataḥ śikhaṇḍī kupītaḥ śaraiḥ saptabhir āhave
      kṛpaṃ vivyādha subhṛśaṃ kaṅkapatrair ajihmagaiḥ
tataḥ kṛpaḥ śarais tīkṣṇaiḥ so 'tividdho mahārathaḥ
      vyaśva sūta rathaṃ cakre pārṣataṃ tu dvijottamaḥ
hatāśvāt tu tato yānād avaplutya mahārathaḥ
      carmakhaḍge ca saṃgṛhya satvaraṃ brāhmaṇaṃ yayau
tam āpatantaṃ sahasā śaraiḥ saṃnataparvabhiḥ
     chādayām āsa samare tad adbhutam ivābhavat
tatrādbhutam apaśyāma śilānāṃ plavanaṃ yathā
     niśceṣṭo yad raṇe rājañ śikhaṇḍī samatiṣṭhata
kṛpeṇa chāditaṃ dṛṣṭvā nṛpottama śikhaṇḍinam
     pratyudyayau kṛpaṃ tūrṇaṃ dhṛṣṭadyumno mahāratha
dhṛṣṭadyumnaṃ tato yāntaṃ śāradvata rathaṃ prati
     pratijagrāha vegena kṛtavarmā mahārathaḥ
yudhiṣṭhiram athāyāntaṃ śāradvata rathaṃ prati
     saputraṃ sahasenaṃ ca droṇaputro nyavārayat
nakulaṃ sahadevaṃ ca tvaramāṇau mahārathau
     pratijagrāha te putraḥ śaravarṣeṇa vārayan
bhīmasenaṃ karūṣāṃś ca kekayān sahasṛñjayān
     karṇo vaikartano yuddhe vārayām āsa bhārata
śikhaṇḍinas tato bāṇān kṛpaḥ śāradvato yudhi
     prāhiṇot tvarayā yukto didhakṣur iva māriṣa
tāñ śarān preṣitāṃs tena samantād dhemabhūṣaṇān
     ciccheda khaḍgam āvidhya bhrāmayaṃś ca punaḥ punaḥ
śatacandraṃ tataś carma gautamaḥ pārṣatasya ha
     vyadhamat sāyakais tūrṇaṃ tata uccukruśur janāḥ
sa vicarmā mahārāja khaḍgapāṇir upādravat
     kṛpasya vaśam āpanno mṛtyor āsyam ivāturaḥ
śāradvata śarair grastaṃ kliśyamānaṃ mahābalam
     citraketusuto rājan suketus tvarito yayau
vikiran brāhmaṇaṃ yuddhe bahubhir niśitaiḥ śaraiḥ
     abhyāpatad ameyātmā gautamasya rathaṃ prati
dṛṣṭvāviṣahyaṃ taṃ yuddhe brāhmaṇaṃ caritavratam
     apayātas tatas tūrṇaṃ śikhaṇḍī rājasattama
suketus tu tato rājan gautamaṃ navabhiḥ śaraiḥ
     viddhvā vivyādha saptatyā punaś cainaṃ tribhiḥ śaraiḥ
athāsya saśaraṃ cāpaṃ punaś ciccheda māriṣa
     sārathiṃ ca śareṇāsya bhṛśaṃ marmaṇy atāḍayat
gautamas tu tataḥ kruddho dhanur gṛhya navaṃ dṛḍham
     suketuṃ triṃśatā bāṇaiḥ sarvamarmasv atāḍayat
sa vihvalitasarvāṅgaḥ pracacāla rathottame
     bhūmicāle yathā vṛkṣaś calaty ākampito bhṛśam
calatas tasya kāyāt tu śiro jvalitakuṇḍalam
     soṣṇīṣaṃ saśirastrāṇaṃ kṣurapreṇānvapātayat
tacchiraḥ prāpatad bhūmau śyenāhṛtam ivāmiṣam
     tato 'sya kāyo vasudhāṃ paścāt prāpa tadā cyutaḥ
tasmin hate mahārāja trastās tasya padānugāḥ
     gautamaṃ samare tyaktvā dudruvus te diśo daśa
dhṛṣṭadyumnaṃ tu samare saṃnivārya mahābalaḥ
     kṛtavarmābravīd dhṛṣṭas tiṣṭha tiṣṭheti pārṣatam
tad abhūt tumulaṃ yuddhaṃ vṛṣṇipārṣatayo raṇe
     āmiṣārthe yathā yuddhaṃ śyenayor gṛddhayor nṛpa
dhṛṣṭadyumnas tu samare hārdikyaṃ navabhiḥ śaraiḥ
     ājaghānorasi kruddhaḥ pīḍayan hṛdikātmajam
kṛtavarmā tu samare pārṣatena dṛḍhāhataḥ
     pārṣataṃ sarathaṃ sāśvaṃ chādayām āsa sāyakaiḥ
sarathaś chādito rājan dhṛṣṭadyumno na dṛśyate
     meghair iva paricchanno bhāskaro jaladāgame
vidhūya taṃ bāṇagaṇaṃ śaraiḥ kanakabhūṣaṇaiḥ
     vyarocata raṇe rājan dhṛṣṭadyumnaḥ kṛtavraṇaḥ
tatas tu pārṣataḥ kruddhaḥ śastravṛṣṭiṃ sudāruṇām
     kṛtavarmāṇam āsādya vyasṛjat pṛtanā patiḥ
tām āpatantīṃ sahasā śastravṛṣṭiṃ nirantarām
     śarair anekasāhasrair hārdikyo vyadhamad yudhi
dṛṣṭvā tu dāritāṃ yuddhe śastravṛṣṭiṃ duruttarām
     kṛtavarmāṇam abhyetya vārayām āsa pārṣataḥ
sārathiṃ cāsya tarasā prāhiṇod yamasādanam
     bhallena śitadhāreṇa sa hataḥ prāpatad rathāt
dhṛṣṭadyumnas tu balavāñ jitvā śatruṃ mahāratham
     kauravān samare tūrṇaṃ vārayām āsa sāyakaiḥ
tatas te tāvakā yodhā dhṛṣṭadyumnam upādravan
     siṃhanāda ravaṃ kṛtvā tato yuddham avartata
