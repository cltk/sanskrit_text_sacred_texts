[y]
      arthāśrayād vā kāmād vā varṇānāṃ vāpy aniścayāt
      ajñānād vāpi varṇānāṃ jāyate varṇasaṃkaraḥ
teṣām etena vidhinā jātānāṃ varṇasaṃkare
      ko dharmaḥ kāni karmāṇi tan me brūhi pitāmaha
[bh]
      cāturvarṇyasya karmāṇi cāturvarṇyaṃ ca kevalam
      asṛjat sa ha yajñārthe pūrvam eva prajāpatiḥ
bhāryāś catasro viprasya dvayor ātmāsya jāyate
      ānupūrvyād dvayor hīnau mātṛjātyau prasūyataḥ
paraṃ śavād brāhmaṇasyaiṣa putraḥ; śūdrā putraṃ pāraśavaṃ tam āhuḥ
      śuśrūṣakaḥ svasya kulasya sa syāt; svaṃ cāritraṃ nityam atho na jahyāt
sarvān upāyān api saṃpradhārya; samuddharet svasya kulasya tantum
      jyeṣṭho yavīyān api yo dvijasya; śuśrūṣavān dānaparāyaṇaḥ syāt
tisraḥ kṣatriya saṃbandhād dvayor ātmāsya jāyate
      hīnavarṇas tṛtīyāyāṃ śūdra ugra iti smṛtaḥ
dve cāpi bhārye vaiśyasya dvayor ātmāsya jāyate
      śudrā śūdrasya cāpy ekā śūdram eva prajāyate
ato viśiṣṭas tv adhamo guru dārapradharṣakaḥ
      bāhyaṃ varṇaṃ janayati cāturvarṇyavigarhitam
ayājyaṃ kṣatriyo vrātyaṃ sūtaṃ stoka kriyāparam
     vaiśyo vaidehakaṃ cāpi maudgalyam apavarjitam
śūdraś caṇḍālam atyugraṃ vadhyaghnaṃ bāhyavāsinam
     brāhmaṇyāṃ saṃprajāyanta ity ete kulapāṃsanāḥ
     ete matimatāṃ śreṣṭha varṣasaṃkarajāḥ prabho
bandī tu jāyate vaiśyān māghadho vākyajīvanaḥ
     śūdrān niṣādo matsyaghnaḥ kṣatriyāyāṃ vyatikramāt
śūdrād āyogavaś cāpi vaiśyāyāṃ grāmadharmiṇaḥ
     brāhmaṇair apratigrāhyas takṣā sa vanajīvanaḥ
ete 'pi sadṛśaṃ varṇaṃ janayanti svayoniṣu
     mātṛjātyāṃ prasūyante pravarā hīnayoniṣu
yathā caturṣu varṇeṣu dvayor ātmāsya jāyate
     ānantaryāt tu jāyante tathā bāhyāḥ pradhānataḥ
te cāpi sadṛśaṃ varṇaṃ janayanti svayoniṣu
     parasparasya vartanto janayanti vigarhitān
yathā ca śūdro brāhmaṇyāṃ jantuṃ bāhyaṃ prasūyate
     evaṃ bāhyatarād bāhyaś cāturvarṇyāt prasūyate
pratilomaṃ tu vartanto bāhyād bāhyataraṃ punaḥ
     hīnā hīnāt prasūyante varṇāḥ pañcadaśaiva te
agamyā gamanāc caiva vartate varṇasaṃkaraḥ
     vrātyānām atra jāyante sairandhrā māgadheṣu ca
     prasādhanopacārajñam adāsaṃ dāsajīvanam
ataś cāyogavaṃ sūte vāgurā vanajīvanam
     maireyakaṃ ca vaidehaḥ saṃprasūte 'tha mādhukam
niṣādo mudgaraṃ sūte dāśaṃ nāvopajīvinam
     mṛtapaṃ cāpi caṇḍālaḥ śvapākam atikutsitam
caturo māgadhī sūte krūrān māyopajīvinaḥ
     māṃsasvādu karaṃ sūdaṃ saugandham iti saṃjñitam
vaidehakāc ca pāpiṣṭhaṃ krūraṃ bhāryopajīvinam
     niṣādān madranābhaṃ ca kharayānaprayāyinam
caṇḍālāt pulkasaṃ cāpi kharāśvagajabhojinam
     mṛtacela praticchannaṃ bhinnabhājana bhojinam
āyogavīṣu jāyante hīnavarṇāsu te trayaḥ
     kṣudro vaidehakād andhro bahir grāmapratiśrayaḥ
kārāvaro niṣādyāṃ tu carma kārāt prajāyate
     caṇḍālāt pāṇḍusaupākas tvak sāravyavahāravān
āhiṇḍiko niṣādena vaidehyāṃ saṃprajāyate
     caṇḍālena tu saupāko maudgalya samavṛttimān
niṣādī cāpi caṇḍālāt putram antāvasāyinam
     śmaśānagocaro sūto bāhyair api bahiṣkṛtam
ity etāḥ saṃkare jātyaḥ pitṛmātṛvyatikramāt
     pracchannā vā prakāśā vā veditavyāḥ svakarmabhiḥ
caturṇām eva varṇānāṃ dharmo nānyasya vidyate
     varṇānāṃ dharmahīneṣu saṃjñā nāstīha kasya cit
yadṛcchayopasaṃpannair yajñasādhu bahiṣkṛtaiḥ
     bāhyā bāhyais tu jāyante yathāvṛtti yathāśrayam
catuṣpatha śmaśānāni śailāṃś cānyān vanaspatīn
     yuñjante cāpy alaṃkārāṃs tathopakaraṇāni ca
gobrāhmaṇārthe sāhāyyaṃ kurvāṇā vai na saṃśayaḥ
     ānṛśaṃsyam anukrośaḥ satyavākyam atha kṣamā
svaśarīraiḥ paritrāṇaṃ bāhyānāṃ siddhikārakam
     manujavyāghrabhavati tatra me nāsti saṃśayaḥ
yathopadeśaṃ parikīrtitāsu; naraḥ prajāyeta vicārya buddhimān
     vihīnayonir hi suto 'vasādayet; titīrṣamāṇaṃ salile yathopalam
avidvāṃsam alaṃ loke vidvāmam api vā punaḥ
     nayante hy utpathaṃ nāryaḥ kāmakrodhavaśānugam
svabhāvaś caiva nārīṇāṃ narāṇām iha dūṣaṇam
     ity arthaṃ na prasajjante pramadāsu vipaścitaḥ
[y]
     varṇāpetam avijñātaṃ naraṃ kaluṣa yonijam
     ārya rūpam ivānāryaṃ kathaṃ vidyāmahe nṛpa
[bh]
     yonisaṃkaluṣe jātaṃ nānācāra samāhitam
     karmabhiḥ sajjanācīrṇair vijñeyā yoniśuddhatā
anāryatvam anācāraḥ krūratvaṃ niṣkriyātmatā
     puruṣaṃ vyañjayantīha loke kaluṣa yonijam
pitryaṃ vā bhajate śīlaṃ mātṛjaṃ vā tathobhayam
     na kathaṃ cana saṃkīrṇaḥ prakṛtiṃ svāṃ niyacchati
yathaiva sadṛśo rūpe mātāpitror hi jāyate
     vyāghraś citrais tathā yoniṃ puruṣaḥ svāṃ niyacchati
kulasrotasi saṃcchanne yasya syād yonisaṃkaraḥ
     saṃśrayaty eva tac chīlaṃ naro 'lpam api vā bahu
ārya rūpasamācāraṃ carantaṃ kṛtake pathi
     svavarṇam anyavarṇaṃ vā svaśīlaṃ śāsti niścaye
nānā vṛtteṣu bhūteṣu nānā karma rateṣu ca
     janma vṛttasamaṃ loke suśliṣṭaṃ na virajyate
śarīram iha sattvena narasya parikṛṣyate
     jyeṣṭhamadhyāvaraṃ sattvaṃ tulyasattvaṃ pramodate
jyāyāṃsam api śīlena vihīnaṃ naiva pūjayet
     api śūdraṃ tu sadvṛttaṃ dharmajñam abhipūjayet
ātmānam ākhyāti hi karmabhir naraḥ; svaśīlacāritrakṛtaiḥ śubhāśubhaiḥ
     pranaṣṭam apy ātmakulaṃ tathā naraḥ; punaḥ prakāśaṃ kurute svakarmabhiḥ
yoniṣv etāsu sarvāsu saṃkīrṇāsv itarāsu ca
     yatrātmānaṃ na janayed budhas tāḥ parivarjayet
