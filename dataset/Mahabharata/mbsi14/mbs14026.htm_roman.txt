[br]
      ekaḥ śāstā na dvitīyo 'sti śāstā; yathā niyukto 'smi tathā carāmi
      hṛdy eṣa tiṣṭhan puruṣaḥ śāsti śāstā; tenaiva yuktaḥ pravaṇād ivodakam
eko gurur nāsti tato dvitīyo; yo hṛcchayas tam aham anubravīmi
      tenānuśiṣṭā guruṇā sadaiva; parābhūtā dānavāḥ sarva eva
eko bandhur nāsti tato dvitīyo; yo hṛcchayas tam aham anubravīmi
      tenānuśiṣṭā bāndhavā bandhumantaḥ; saptarṣayaḥ sapta divi prabhānti
ekaḥ śrotā nāsti tato dvitīyo; yo hṛcchayas tam aham anubravīmi
      tasmin gurau guru vāsaṃ niruṣya; śakro gataḥ sarvalokāmaratvam
eko dveṣṭā nāsti tato dvitīyo; yo hṛcchayas tam aham anubravīmi
      tenānuśiṣṭā guruṇā sadaiva; lokadviṣṭāḥ pannagāḥ sarva eva
atrāpy udāharantīmam itihāsaṃ purātanam
      prajāpatau pannagānāṃ devarṣīṇāṃ ca saṃvidam
devarṣayaś ca nāgāś ca asurāś ca prajāpatim
      paryapṛcchann upāsīnāḥ śreyo naḥ procyatām iti
teṣāṃ provāca bhagavāñ śreyaḥ samanupṛcchatām
      om ity ekākṣaraṃ brahma te śrutvā prādravan diśaḥ
teṣāṃ prādravamāṇānām upadeśārtham ātmanaḥ
      sarpāṇāṃ daśane bhāvaḥ pravṛttaḥ pūrvam eva tu
asurāṇāṃ pravṛttas tu dambhabhāvaḥ svabhāvajaḥ
     dānaṃ devā vyavasitā damam eva maharṣayaḥ
ekaṃ śāstāram āsādya śabdenaikena saṃskṛtāḥ
     nānā vyavasitāḥ sarve sarpadevarṣidānavāḥ
śṛṇoty ayaṃ procyamānaṃ gṛhṇāti ca yathātatham
     pṛcchatas tāvato bhūyo gurur anyo 'numanyate
tasya cānumate karma tataḥ paścāt pravartate
     gurur boddhā ca śatruś ca dveṣṭā ca hṛdi saṃśritaḥ
pāpena vicaraṁl loke pāpacārī bhavaty ayam
     śubhena vicaraṁl loke śubhacārī bhavaty uta
kāmacārī tu kāmena ya indriyasukhe rataḥ
     vratavārī sadaivaiṣa ya indriyajaye rataḥ
apetavratakarmā tu kevalaṃ brahmaṇi śritaḥ
     brahmabhūtaś caraṁl loke brahma cārī bhavaty ayam
brahmaiva samidhas tasya brahmāgnir brahma saṃstaraḥ
     āpo brahma gurur brahma sa brahmaṇi samāhitaḥ
etad etādṛśaṃ sūkṣmaṃ brahmacaryaṃ vidur budhāḥ
     viditvā cānvapadyanta kṣetrajñenānudarśinaḥ
