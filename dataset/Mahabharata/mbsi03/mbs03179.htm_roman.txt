[vai]
      nidāghāntakaraḥ kālaḥ sarvabhūtasukhāvahaḥ
      tatraiva vasatāṃ teṣāṃ prāvṛṭ samabhipadyata
chādayanto mahāghoṣāḥ khaṃ diśaś ca balāhakāḥ
      pravavarṣur divārātram asitāḥ satataṃ tadā
tapātyaya niketāś ca śataśo 'tha sahasraśaḥ
      apetārka prabhā jālāḥ savidyudvimalaprabhāḥ
virūḍha śaṣpā pṛthivī mattadaṃśa sarīsṛpā
      babhūva payasā siktā śāntadhūmarajo 'ruṇā
na sma prajñāyate kiṃ cid ambhasā samavastṛte
      samaṃ vā viṣamaṃ vāpi nadyo vā sthāvarāṇi vā
kṣubdhatoyā mahāghoṣāḥ śvasamānā ivāśugāḥ
      sindhavaḥ śobhayāṃ cakruḥ kānanāni tapātyaye
nadatāṃ kānanānteṣu śrūyante vividhāḥ svanāḥ
      vṛṣṭibhis tāḍyamānānāṃ varāhamṛgapakṣiṇām
stokatāḥ śikhinaś caiva puṃskokila gaṇaiḥ saha
      mattāḥ paripatanti sma dardurāś caiva darpitāḥ
tathā bahuvidhākārā prāvṛṣ meghānunāditā
      abhyatītā śivā teṣāṃ caratāṃ marudhanvasu
krauñca haṃsagaṇākīrṇā śarat praṇihitābhavat
     rūḍdha kakṣavanaprasthā prasannajalanimnagā
vimalākāśa nakṣatrā śarat teṣāṃ śivābhavat
     mṛgadvijasamākīrṇā pāṇḍavānāṃ mahātmanām
paśyantaḥ śāntarajasaḥ kṣapā jaladaśītalāḥ
     grahanakṣatrasaṃghaiś ca somena ca virājitāḥ
kumudaiḥ puṇḍarīkaiś ca śītavāri dharāḥ śivāḥ
     nadīḥ puṣkariṇīś caiva dadṛśuḥ samalaṃkṛtāḥ
ākāśanīkāśa taṭāṃ nīpa nīvāra saṃkulām
     babhūva caratāṃ harṣaḥ puṇyatīrthāṃ sarasvatīm
te vai mumudire vīrāḥ prasannasalilāṃ śivām
     paśyanto dṛḍhadhanvānaḥ paripūrṇāṃ sarasvatīm
teṣāṃ puṇyatamā rātriḥ parva saṃdhau sma śāradī
     tatraiva vasatām āsīt kārtikī janamejaya
puṇyakṛdbhir mahāsattvais tāpasaiḥ saha pāṇḍavāḥ
     tat sarvaṃ bharataśreṣṭhāḥ samūhur yogam uttamam
tamisrābhyudite tasmin dhaumyena saha pāṇḍavāḥ
     sūtaiḥ paurogavaiś caiva kāmyakaṃ prayayur vanam
