[bh]
      ity uktas tv arjunas tūṣṇīm abhūd vāyus tam abravīt
      śṛṇu me haihaya śreṣṭha karmātreḥ sumahātmanaḥ
ghore tamasy ayudhyanta sahitā devadānavāḥ
      avidhyata śarais tatra svar bhanuḥ somabhāskarau
atha te tamasā grastā nihanyante sma dānavaiḥ
      devā nṛpatiśārdūla sahaiva balibhis tadā
asurair vadhyamānās te kṣīṇaprāṇā divaukasaḥ
      apaśyanta tapasyantam atriṃ vipraṃ mahāvane
athainam abruvan devāḥ śāntakrodhaṃ jitendriyam
      asurair iṣubhir viddhau candrādityāv imāv ubhau
vayaṃ vadhyāmahe cāpi śatrubhis tamasāvṛte
      nādhigacchāma śāntiṃ ca bhayāt trāyasva naḥ prabho
kathaṃ rakṣāmi bhavatas te 'bruvaṃś candramā bhava
      timiraghnaś ca savitā dasyuhā caiva no bhava
evam uktas tadātris tu somavat priyadarśanaḥ
      apaśyat saumya bhāvaṃ ca sūryasya pratidarśanam
dṛṣṭvā nātiprabhaṃ somaṃ tathā sūryaṃ ca pārthiva
      prakāśam akarod atris tapasā svena saṃyuge
jagad vitimiraṃ cāpi pradīptam akarot tadā
     vyajayac chatrusaṃghāṃś ca devānāṃ svena tejasā
atriṇā dahyamānāṃs tān dṛṣṭvā devā mahāsurān
     parākramais te 'pi tadā vyatyaghnann atrirakṣitāḥ
udbhāsitaś ca savitā devās trātā hatāsurāḥ
     atriṇā tv atha somatvaṃ kṛtam uttamatejasā
advitīyena muninā japatā carma vāsasā
     phalabhakṣeṇa rājarṣe paśya karmātriṇā kṛtam
tasyāpi vistareṇoktaṃ karmātreḥ sumahātmanaḥ
     bravīmy ahaṃ brūhi vā tvam atritaḥ kṣatriyaṃ varam
ity uktas tv arjunas tūṣṇīm abhūd vāyus tam abravīt
     śṛṇu rājan mahat karma cyavanasya mahātmanaḥ
aśvinoḥ pratisaṃśrutya cyavanaḥ pākaśāsanam
     provāca sahitaṃ devaiḥ somapāv aśvinau kuru
[indra]
     asmābhir varjitāv etau bhavetāṃ somapau katham
     devair na saṃmitāv etau tasmān maivaṃ vadasva naḥ
aśvibhyāṃ saha necchāmaḥ pātuṃ somaṃ mahāvrata
     pibanty anye yathākāmaṃ nāhaṃ pātum ihotsahe
[cyavana]
     na cet kariṣyasi vaco mayoktaṃ balasūdana
     mayā pramathitaḥ sadyaḥ somaṃ pāsyasi vai makhe
tataḥ karma samārabdhaṃ hitāya sahasāśvinoḥ
     cyavanena tatomantrair abhibhūtāḥ surābhavan
tat tu karma samārabdhaṃ dṛṣṭvendraḥ krodhamūrchitaḥ
     udyamya vipulaṃ śailaṃ cyavanaṃ samupādravat
     tathā vajreṇa bhagavān amarṣākula locanaḥ
tam āpatantaṃ dṛṣṭvaiva cyavanas tapasānvitaḥ
     adbhiḥ siktvāstambhayat taṃ sa varjaṃ saha parvatam
athendrasya mahāghoraṃ so 'sṛjac chatrum eva ha
     madaṃ mantrāhuti mayaṃ vyāditāsyaṃ mahāmuniḥ
tasya dantasahasraṃ tu babhūva śatayojanam
     dviyojanaśatās tasya daṃṣṭrāḥ paramadāruṇāḥ
     hanus tasyābhavad bhūmāv ekaś cāsyāspṛśad divam
jihvā mūle sthitās tasya sarve devāḥ sa vāsavāḥ
     timer āsyam anuprāptā yathāmatsyā mahārṇave
te saṃmantrya tato devā madasyāsya gatās tadā
     abruvan sahitāḥ śakraṃ praṇamāsmai dvijātaye
     aśvibhyāṃ saha somaṃ ca pibāmo vigatajvarāḥ
tataḥ sa praṇataḥ śakraś cakāra cyavanasya tat
     cyavanaḥ kṛtavāṃs tau cāpy aśvinau somapīthinau
tataḥ partyāharat karma madaṃ ca vyabhajan muniḥ
     akṣeṣu mṛgayāyāṃ ca pāne strīṣu ca vīryavān
etair doṣair naro rājan kṣayaṃ yāti na saṃśayaḥ
     tasmād etān naro nityaṃ dūrataḥ parivarjayet
etat te cyavanasyāpi karma rājan prakīrtitam
     bravīmy ahaṃ brūhi vā tvaṃ cyavanāt kṣatriyaṃ varam
