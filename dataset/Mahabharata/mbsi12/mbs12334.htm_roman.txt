[vaiṣampāyana]
      śrutvaitan nārado vākyaṃ naranārāyaṇeritam
      atyantabhaktimān deve ekāntitvam upeyivān
proṣya varṣasahasraṃ tu naranārāyaṇāśrame
      śrutvā bhagavad ākhyānaṃ dṛṣṭvā ca harim avyayam
      himavantaṃ jagāmāśu yatrāsya svaka āśramaḥ
tāv api khyātatapasau naranārāyaṇāv ṛṣī
      tasminn evāśrame ramye tepatus tapa uttamam
tam apy amitavikrāntaḥ pāṇḍavānāṃ kulodvahaḥ
      pāvitātmādya saṃvṛttaḥ śrutvemām āditaḥ kathām
naiva tasya paro loko nāyaṃ pārthiva sattama
      karmaṇā manasā vācā yo dviṣyād viṣṇum avyayam
majjanti pitaras tasya narake śāśvatīḥ samāḥ
      yo dviṣyād vibudhaśreṣṭhaṃ devaṃ nārāyaṇaṃ harim
kathaṃ nāma bhaved dveṣya ātmā lokasya kasya cit
      ātmā hi puruṣavyāghra jñeyo viṣṇur iti sthitiḥ
ya eṣa gurur asmākam ṛṣir gandhavatī sutaḥ
      tenaitat kathitaṃ tāta māhātmyaṃ paramātmanaḥ
      tasmāc chrutaṃ mayā cedaṃ kathitaṃ ca tavānagha
kṛṣṇadvaipāyanaṃ vyāsaṃ viddhi nārāyaṇaṃ prabhum
      ko hy anyaḥ puruṣavyāghra mahābhārata kṛd bhavet
      dharmān nānāvidhāṃś caiva ko brūyāt tam ṛte prabhum
vartatāṃ te mahāyajño yathā saṃkalpitas tvayā
     saṃkalpitāśvamedhas tvaṃ śrutadharmaś ca tattvataḥ
etat tu mahad ākhyānaṃ śrutvā pārikṣito nṛpaḥ
     tato yajñasamāpty arthaṃ kriyāḥ sarvāḥ samārabhat
nārāyaṇīyam ākhyānam etat te kathitaṃ mayā
     nāradena purā rājan gurave me niveditam
     ṛṣīṇāṃ pāṇḍavānāṃ ca śṛṇvatoḥ kṛṣṇa bhīsmayoḥ
sa hi paramagurur bhuvanapatir; dharaṇidharaḥ śama niyamanidhiḥ
     śrutivinayanidhir dvija paramahitas; tava bhavatu gatir harir amara hitaḥ
tapasāṃ nidhiḥ sumahatāṃ mahato; yaśasaś ca bhājanam ariṣṭakahā
     ekāntināṃ śaraṇado 'bhayado gatido 'stu vaḥ; sa makhabhāgaharas triguṇātigaḥ
triguṇātigaś caturpañcadharaḥ; pūrteṣṭayoś ca phalabhāgaharaḥ
     vidadhāti nityam ajito 'tibalo; gatim ātmagā sukṛtinām ṛṣiṇām
taṃ lokasākṣiṇam ajaṃ puruṣaṃ; ravivarṇam īśvara gatiṃ bahuśaḥ
     pranamadhvam ekamatayo yatayaḥ; salilodbhavo 'pi tam ṛṣiṃ pranataḥ
sa hi lokayonir amṛtasya padaṃ; sūkṣmaṃ purāṇam acalaṃ paramam
     tat sāṃkhyayogibhir udāradhṛtaṃ; buddhyā yatātmabhir viditaṃ satatam
