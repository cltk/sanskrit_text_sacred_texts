[brahmā]
      śṛṇu putra yathā hy eṣa puruṣaḥ śāśvato 'vyayaḥ
      akṣayaś cāprameyaś ca sarvagaś ca nirucyate
na sa śakyas tvayā draṣṭuṃ mayānyair vāpi sattama
      saguṇo nirguṇo viśvo jñānadṛśyo hy asau smṛtaḥ
aśarīraḥ śarīreṣu sarveṣu nivasaty asau
      vasann api śarīreṣu na sa lipyati karmabhiḥ
mamāntar ātmā tava ca ye cānye dehasaṃjñitāḥ
      sarveṣāṃ sākṣibhūto 'sau na grāhyaḥ kena cit kva cit
viśvamūrdhā viśvabhujo viśvapādākṣi nāsikaḥ
      ekaś carati kṣetreṣu svairacārī yathāsukham
kṣetrāṇi hi śarīrāṇi bījāni ca śubhāśubhe
      tāni vetti sa yogātmā tataḥ kṣetrajña ucyate
nāgatir na gatis tasya jñeyā bhūtena kena cit
      sāṃkhyena vidhinā caiva yogena ca yathākramam
cintayāmi gatiṃ cāsya na gatiṃ vedmi cottamām
      yathā jñānaṃ tu vakṣyāmi puruṣaṃ taṃ sanātanam
tasyaikatvaṃ mahattvaṃ hi sa caikaḥ puruṣaḥ smṛtaḥ
      mahāpuruṣa śabdaṃ sa bibharty ekaḥ sanātanaḥ
eko hutāśo bahudhā samidhyate; ekaḥ sūryas tapasāṃ yonir ekā
     eko vāyur bahudhā vāti loke; mahodadhiś cāmbhasāṃ yonir ekaḥ
     puruṣaś caiko nirguṇo viśvarūpas; taṃ nirguṇaṃ puruṣaṃ cāviśanti
hitvā guṇamayaṃ sarvaṃ karma hitvā śubhāśubham
     ubhe satyānṛte tyaktvā evaṃ bhavati nirguṇaḥ
acintyaṃ cāpi taṃ jñātvā bhāvasūkṣmaṃ catuṣṭayam
     vicared yo yatir yattaḥ sa gacchet puruṣaṃ prabhum
evaṃ hi paramātmānaṃ ke cid icchanti paṇḍitāḥ
     ekātmānaṃ tathātmānam apare 'dhyātmacintakāḥ
tatra yaḥ paramātmā hi sa nityaṃ nirguṇaḥ smṛtaḥ
     sa hi nārāyaṇo jñeyaḥ sarvātmā puruṣo hi saḥ
     na lipyate phalaiś cāpi padmapatram ivāmbhasā
karmātmā tv aparo yo 'sau mokṣabandhaiḥ sa yujyate
     sasaptadaśakenāpi rāśinā yujyate hi saḥ
     evaṃ bahuvidhaḥ proktaḥ puruṣas te yathākramam
yat tat kṛtsnaṃ lokatantrasya dhāma; vedyaṃ paraṃ bodhanīyaṃ sabodhṛ
     mantā mantavyaṃ prāśitā prāśitavyaṃ; ghrātā ghreyaṃ sparśitā sparśanīyam
draṣṭā draṣṭavyaṃ śrāvitā śrāvaṇīyaṃ; jñātā jñeyaṃ saguṇaṃ nirguṇaṃ ca
     yad vai proktaṃ guṇasāmyaṃ pradhānaṃ; nityaṃ caitac chāśvataṃ cāvyayaṃ ca
yad vai sūte dhātur ādyaṃ nidhānaṃ; tad vai viprāḥ pravadante 'niruddham
     yad vai loke vaidikaṃ karma sādhu; āśīr yuktaṃ tad dhi tasyopabhojyam
devāḥ sarve munayaḥ sādhu dāntās; taṃ prāg yajñair yajñabhāgaṃ yajante
     ahaṃ brahmā ādya īśaḥ prajānāṃ; tasmāj jātas tvaṃ ca mattaḥ prasūtaḥ
     matto jagaj jaṅgamaṃ sthāvaraṃ ca; sarve vedāḥ sarahasyā hi putra
caturvibhaktaḥ puruṣaḥ sa krīdati yathecchati
     evaṃ sa eva bhagavāñ jñānena pratibodhitaḥ
etat te kathitaṃ putra yathāvad anupṛcchataḥ
     sāṃkhyajñāne tathā yoge yathāvad anuvarṇitam
