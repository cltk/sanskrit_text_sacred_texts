[vai]
      tato rātryāṃ vyatītāyām annam ādāya pāṇḍavaḥ
      bhīmaseno yayau tatra yatrāsau puruṣādakaḥ
āsādya tu vanaṃ tasya rakṣasaḥ pāṇḍavo balī
      ājuhāva tato nāmnā tadannam upayojayan
tataḥ sa rākṣasaḥ śrutvā bhīmasenasya tad vacaḥ
      ājagāma susaṃkruddho yatra bhīmo vyavasthitaḥ
mahākāyo mahāvego dārayann iva medinīm
      triśikhāṃ bhṛkuṭiṃ kṛtvā saṃdaśya daśanac chadam
bhuñjānam annaṃ taṃ dṛṣṭvā bhīmasenaṃ sa rākṣasaḥ
      vivṛtya nayane kruddha idaṃ vacanam abravīt
ko 'yam annam idaṃ bhuṅkte madartham upakalpitam
      paśyato mama durbuddhir yiyāsur yamasādanam
bhīmasenas tu tac chrutvā prahasann iva bhārata
      rākṣasaṃ tam anādṛtya bhuṅkta eva parāṅmukhaḥ
tataḥ sa bhairavaṃ kṛtvā samudyamya karāv ubhau
      abhyadravad bhīmasenaṃ jighāṃsuḥ puruṣādakaḥ
tathāpi paribhūyainaṃ nekṣamāṇo vṛkodaraḥ
      rākṣasaṃ bhuṅkta evānnaṃ pāṇḍavaḥ paravīrahā
amarṣeṇa tu saṃpūrṇaḥ kuntīputrasya rākṣasaḥ
     jaghāna pṛṣṭhaṃ pāṇibhyāṃm ubhābhyāṃ pṛṣṭhataḥ sthitaḥ
tathā balavatā bhīmaḥ pāṇibhyāṃ bhṛśam āhataḥ
     naivāvalokayām āsa rākṣasaṃ bhuṅkta eva saḥ
tataḥ sa bhūyaḥ saṃkruddho vṛkṣam ādāya rākṣasaḥ
     tāḍayiṣyaṃs tadā bhīmaṃ punar abhyadravad balī
tato bhīmaḥ śanair bhuktvā tadannaṃ puruṣarṣabhaḥ
     vāry upaspṛśya saṃhṛṣṭas tasthau yudhi mahābalaḥ
kṣiptaṃ kruddhena taṃ vṛkṣaṃ pratijagrāha vīryavān
     savyena pāṇinā bhīmaḥ prahasann iva bhārata
tataḥ sa punar udyamya vṛkṣān bahuvidhān balī
     prāhiṇod bhīmasenāya tasmai bhīmaś ca pāṇḍavaḥ
tad vṛkṣayuddham abhavan mahīruha vināśanam
     ghorarūpaṃ mahārāja bakapāṇḍavayor mahat
nāma viśrāvya tu bakaḥ samabhidrutya pāṇḍavam
     bhujābhyāṃ parijagrāha bhīmasenaṃ mahābalam
bhīmaseno 'pi tad rakṣaḥ parirabhya mahābhujaḥ
     visphurantaṃ mahāvegaṃ vicakarṣa balād balī
sa kṛṣyamāṇo bhīmena karṣamāṇaś ca pāṇḍavam
     samayujyata tīvreṇa śrameṇa puruṣādakaḥ
tayor vegena mahatā pṛthivīsamakampata
     pādapāṃś ca mahākāyāṃś cūrṇayām āsatus tadā
hīyamānaṃ tu tad rakṣaḥ samīkṣya bharatarṣabha
     niṣpiṣya bhūmau pāṇibhyāṃ samājaghne vṛkodaraḥ
tato 'sya jānunā pṛṣṭham avapīḍya balād iva
     bāhunā parijagrāha dakṣiṇena śirodharām
savyena ca kaṭī deśe gṛhya vāsasi pāṇḍavaḥ
     tad rakṣo dviguṇaṃ cakre nadantaṃ bhairavān ravān
tato 'sya rudhiraṃ vaktrāt prādurāsīd viśāṃ pate
     bhajyamānasya bhīmena tasya ghorasya rakṣasaḥ
