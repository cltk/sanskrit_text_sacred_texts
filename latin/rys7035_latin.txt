apṛcchata tato rāmo dakṣiṇāśālayaṃ munim
 prāñjalir vinayopeta idam āha vaco 'rthavat
atulaṃ balam etābhyāṃ vālino rāvaṇasya ca
 na tv etau hanumadvīryaiḥ samāv iti matir mama
śauryaṃ dākṣyaṃ balaṃ dhairyaṃ prājñatā nayasādhanam
 vikramaś ca prabhāvaś ca hanūmati kṛtālayāḥ
dṛṣṭvodadhiṃ viṣīdantīṃ tadaiṣa kapivāhinīm
 samāśvāsya kapīn bhūyo yojanānāṃ śataṃ plutaḥ
dharṣayitvā purīṃ laṅkāṃ rāvaṇāntaḥpuraṃ tathā
 dṛṣṭvā saṃbhāṣitā cāpi sītā viśvāsitā tathā
senāgragā mantrisutāḥ kiṃkarā rāvaṇātmajaḥ
 ete hanumatā tatra ekena vinipātitāḥ
bhūyo bandhād vimuktena saṃbhāṣitvā daśānanam
 laṅkā bhasmīkṛtā tena pāvakeneva medinī
na kālasya na śakrasya na viṣṇor vittapasya ca
 karmāṇi tāni śrūyante yāni yuddhe hanūmataḥ
etasya bāhuvīryeṇa laṅkā sītā ca lakṣmaṇaḥ
 prāpto mayā jayaś caiva rājyaṃ mitrāṇi bāndhavāḥ
hanūmān yadi me na syād vānarādhipateḥ sakhā
 pravṛttam api ko vettuṃ jānakyāḥ śaktimān bhavet
kimarthaṃ vālī caitena sugrīvapriyakāmyayā
 tadā vaire samutpanne na dagdho vīrudho yathā
na hi veditavān manye hanūmān ātmano balam
 yad dṛṣṭavāñ jīviteṣṭaṃ kliśyantaṃ vānarādhipam
etan me bhagavan sarvaṃ hanūmati mahāmune
 vistareṇa yathātattvaṃ kathayāmarapūjita
rāghavasya vacaḥ śrutvā hetuyuktam ṛṣis tataḥ
 hanūmataḥ samakṣaṃ tam idaṃ vacanam abravīt
satyam etad raghuśreṣṭha yad bravīṣi hanūmataḥ
 na bale vidyate tulyo na gatau na matau paraḥ
amoghaśāpaiḥ śāpas tu datto 'sya ṛṣibhiḥ purā
 na veditā balaṃ yena balī sann arimardanaḥ
bālye 'py etena yat karma kṛtaṃ rāma mahābala
 tan na varṇayituṃ śakyam atibālatayāsya te
yadi vāsti tv abhiprāyas tac chrotuṃ tava rāghava
 samādhāya matiṃ rāma niśāmaya vadāmy aham
sūryadattavarasvarṇaḥ sumerur nāma parvataḥ
 yatra rājyaṃ praśāsty asya keṣarī nāma vai pitā
tasya bhāryā babhūveṣṭā hy añjaneti pariśrutā
 janayām āsa tasyāṃ vai vāyur ātmajam uttamam
śāliśūkasamābhāsaṃ prāsūtemaṃ tadāñjanā
 phalāny āhartukāmā vai niṣkrāntā gahane carā
eṣa mātur viyogāc ca kṣudhayā ca bhṛśārditaḥ
 ruroda śiśur atyarthaṃ śiśuḥ śarabharāḍ iva
tatodyantaṃ vivasvantaṃ japā puṣpotkaropamam
 dadṛśe phalalobhāc ca utpapāta raviṃ prati
bālārkābhimukho bālo bālārka iva mūrtimān
 grahītukāmo bālārkaṃ plavate 'mbaramadhyagaḥ
etasmin plavanāne tu śiśubhāve hanūmati
 devadānavasiddhānāṃ vismayaḥ sumahān abhūt
nāpy evaṃ vegavān vāyur garuḍo na manas tathā
 yathāyaṃ vāyuputras tu kramate 'mbaram uttamam
yadi tāvac chiśor asya īdṛśau gativikramau
 yauvanaṃ balam āsādya kathaṃ vego bhaviṣyati
tam anuplavate vāyuḥ plavantaṃ putram ātmanaḥ
 sūryadāhabhayād rakṣaṃs tuṣāracayaśītalaḥ
bahuyojanasāhasraṃ kramaty eṣa tato 'mbaram
 pitur balāc ca bālyāc ca bhāskarābhyāśam āgataḥ
śiśur eṣa tv adoṣajña iti matvā divākaraḥ
 kāryaṃ cātra samāyattam ity evaṃ na dadāha saḥ
yam eva divasaṃ hy eṣa grahītuṃ bhāskaraṃ plutaḥ
 tam eva divasaṃ rāhur jighṛkṣati divākaram
anena ca parāmṛṣṭo rāma sūryarathopati
 apakrāntas tatas trasto rāhuś candrārkamardanaḥ
sa indrabhavanaṃ gatvā saroṣaḥ siṃhikāsutaḥ
 abravīd bhrukuṭīṃ kṛtvā devaṃ devagaṇair vṛtam
bubhukṣāpanayaṃ dattvā candrārkau mama vāsava
 kim idaṃ tat tvayā dattam anyasya balavṛtrahan
adyāhaṃ parvakāle tu jighṛkṣuḥ sūryam āgataḥ
 athānyo rāhur āsādya jagrāha sahasā ravim
sa rāhor vacanaṃ śrutvā vāsavaḥ saṃbhramānvitaḥ
 utpapātāsanaṃ hitvā udvahan kāñcanasrajam
tataḥ kailāsakūṭābhaṃ caturdantaṃ madasravam
 śṛṅgārakāriṇaṃ prāṃṣuṃ svarṇaghaṇṭāṭṭahāsinam
indraḥ karīndram āruhya rāhuṃ kṛtvā puraḥsaram
 prāyād yatrābhavat sūryaḥ sahānena hanūmatā
athātirabhasenāgād rāhur utsṛjya vāsavam
 anena ca sa vai dṛṣṭa ādhāvañ śailakūṭavat
tataḥ sūryaṃ samutsṛjya rāhum evam avekṣya ca
 utpapāta punar vyoma grahītuṃ siṃhikā sutam
utsṛjyārkam imaṃ rāma ādhāvantaṃ plavaṃgamam
 dṛṣṭvā rāhuḥ parāvṛtya mukhaśeṣaḥ parāṅmukhaḥ
indram āśaṃsamānas tu trātāraṃ siṃhikāsutaḥ
 indra indreti saṃtrāsān muhur muhur abhāṣata
rāhor vikrośamānasya prāg evālakṣitaḥ svaraḥ
 śrutvendrovāca māṃ bhaiṣīr ayam enaṃ nihanmy aham
airāvataṃ tato dṛṣṭvā mahat tad idam ity api
 phalaṃ taṃ hastirājānam abhidudrāva mārutiḥ
tadāsya dhāvato rūpam airāvatajighṛkṣayā
 muhūrtam abhavad ghoram indrāgnyor iva bhāsvaram
evam ādhāvamānaṃ tu nātikruddhaḥ śacīpatiḥ
 hastāntenātimuktena kuliśenābhyatāḍayat
tato girau papātaiṣa indravajrābhitāḍitaḥ
 patamānasya caitasya vāmo hanur abhajyata
tasmiṃs tu patite bāle vajratāḍanavihvale
 cukrodhendrāya pavanaḥ prajānām aśivāya ca
viṇmūtrāśayam āvṛtya prajāsv antargataḥ prabhuḥ
 rurodha sarvabhūtāni yathā varṣāṇi vāsavaḥ
vāyuprakopād bhūtāni nirucchvāsāni sarvataḥ
 saṃdhibhir bhajyamānāni kāṣṭhabhūtāni jajñire
niḥsvadhaṃ nirvaṣaṭkāraṃ niṣkriyaṃ dharmavarjitam
 vāyuprakopāt trailokyaṃ nirayastham ivābabhau
tataḥ prajāḥ sagandharvāḥ sadevāsuramānuṣāḥ
 prajāpatiṃ samādhāvann asukhārtāḥ sukhaiṣiṇaḥ
ūcuḥ prāñjalayo devā darodaranibhodarāḥ
 tvayā sma bhagavan sṛṣṭāḥ prajānātha caturvidhāḥ
tvayā datto 'yam asmākam āyuṣaḥ pavanaḥ patiḥ
 so 'smān prāṇeśvaro bhūtvā kasmād eṣo 'dya sattama
rurodha duḥkhaṃ janayann antaḥpura iva striyaḥ
 tasmāt tvāṃ śaraṇaṃ prāptā vāyunopahatā vibho
vāyusaṃrodhajaṃ duḥkham idaṃ no nuda śatruhan
etat prajānāṃ śrutvā tu prajānāthaḥ prajāpatiḥ
 kāraṇād iti tān uktvā prajāḥ punar abhāṣata
yasmin vaḥ kāraṇe vāyuś cukrodha ca rurodha ca
 prajāḥ śṛṇudhvaṃ tat sarvaṃ śrotavyaṃ cātmanaḥ kṣamam
putras tasyāmareśena indreṇādya nipātitaḥ
 rāhor vacanam ājñāya rājñā vaḥ kopito 'nilaḥ
aśarīraḥ śarīreṣu vāyuś carati pālayan
 śarīraṃ hi vinā vāyuṃ samatāṃ yāti reṇubhiḥ
vāyuḥ prāṇāḥ sukhaṃ vāyur vāyuḥ sarvam idaṃ jagat
 vāyunā saṃparityaktaṃ na sukhaṃ vindate jagat
adyaiva ca parityaktaṃ vāyunā jagad āyuṣā
 adyaiveme nirucchvāsāḥ kāṣṭhakuḍyopamāḥ sthitāḥ
tad yāmas tatra yatrāste māruto rukprado hi vaḥ
 mā vināśaṃ gamiṣyāma aprasādyāditeḥ sutam
tataḥ prajābhiḥ sahitaḥ prajāpatiḥ; sadevagandharvabhujaṃgaguhyakaḥ
 jagāma tatrāsyati yatra mārutaḥ; sutaṃ surendrābhihataṃ pragṛhya saḥ
tato 'rkavaiśvānarakāñcanaprabhaṃ; sutaṃ tadotsaṅgagataṃ sadā gateḥ
 caturmukho vīkṣya kṛpām athākarot; sadevasiddharṣibhujaṃgarākṣasaḥ
