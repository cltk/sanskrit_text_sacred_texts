[bhīsma]
      evaṃ stutaḥ sa bhagavān guhyais tathyaiś ca nāmabhiḥ
      taṃ muniṃ darśayām āsa nāradaṃ viśvarūpadhṛk
kiṃ cic candra viśuddhātmā kiṃ cic candrād viśeṣavān
      kṛśānu varṇaḥ kiṃ cic ca kiṃ cid dhiṣnyākṛtiḥ prabhuḥ
śukapatravarṇaḥ kiṃ cic ca kiṃ cit sphatika saprabhaḥ
      nīlāñjanacaya prakhyo jātarūpaprabhaḥ kva cit
pravālāṅkura varṇaś ca śvetavarṇaḥ kva cid babhau
      kva cit suvarṇavarṇābho vaidūryasadṛśaḥ kva cit
nīlavaidūrya sadṛśa indranīlanibhaḥ kva cit
      mayūragrīva varṇābho muktāhāra nibhaḥ kva cit
etān varṇān bahuvidhān rūpe bibhrat sanātanaḥ
      sahasranayanaḥ śrīmāñ śataśīrṣaḥ sahasrapāt
sahasrodara bāhuś ca avyakta iti ca kva cit
      oṃkāram udgiran vaktrāt sāvitrīṃ ca tad anvayām
śeṣebhyaś caiva vaktrebhyaś caturvedodgataṃ vasu
      āraṇyakaṃ jagau devo harir nārāyaṇo vaśī
vedīṃ kamandaluṃ darbhān mani rūpān athopalān
      ajinaṃ danda kāṣṭhaṃ ca jvalitaṃ ca hutāśanam
      dhārayām āsa deveśo hastair yajñapatis tadā
taṃ prasannaṃ prasannātmā nārado dvijasattamaḥ
     vāgyataḥ prayato bhūtvā vavande parameśvaram
     tam uvāca nataṃ mūrdhnā devānām ādir avyayaḥ
ekataś ca dvitaś caiva tritaś caiva maharṣayaḥ
     imaṃ deśam anuprāptā mama darśanalālasāḥ
na ca māṃ te dadṛśire na ca drakṣyati kaś cana
     ṛte hy ekāntika śreṣṭhāt tvaṃ caivaikāntiko mataḥ
mamaitās tanavaḥ śreṣṭhā jātā dharmagṛhe dvija
     tās tvaṃ bhajasva satataṃ sādhayasva yathāgatam
vṛṇīṣva ca varaṃ vipra mattas tvaṃ yam ihecchasi
     prasanno 'haṃ tavādyeha viśvamūrtir ihāvyayaḥ
[nārada]
     adya me tapaso deva yamasya niyamasya ca
     sadyaḥ phalam avāptaṃ vai dṛṣṭo yad bhagavān mayā
vara eṣa mamātyantaṃ dṛṣṭas tvaṃ yat sanātanaḥ
     bhagavān viśvadṛk siṃhaḥ sarvamūrtir mahāprabhuḥ
[bhīsma]
     evaṃ saṃdarśayitvā tu nāradaṃ parameṣṭhijam
     uvāca vacanaṃ bhūyo gaccha nārada māciram
ime hy anindriyāhārā madbhaktāś candra varcasaḥ
     ekāgrāś cintayeyur māṃ naiṣāṃ vighno bhaved iti
siddhāś caite mahābhāgāḥ purā hy ekāntino 'bhavan
     tamo rajo vinirmuktā māṃ pravekṣyanty asaṃśayam
na dṛśyaś cakṣuṣā yo 'sau na spṛśyaḥ sparśanena ca
     na ghreyaś caiva gandhena rasena ca vivarjitaḥ
sattvaṃ rajas tamaś caiva na guṇās taṃ bhajanti vai
     yaś ca sarvagataḥ sākṣī lokasyātmeti kathyate
bhūtagrāma śarīreṣu naśyatsu na vinaśyati
     ajo nityaḥ śāśvataś ca nirguṇo niṣkalas tathā
dvir dvādaśebhyas tattvebhyaḥ khyāto yaḥ pañcaviṃśakaḥ
     puruṣo niṣkriyaś caiva jñānadṛśyaś ca kathyate
yaṃ praviśya bhavantīha muktā vai dvijasattama
     sa vāsudevo vijñeyaḥ paramātmā sanātanaḥ
paśya devasya māhātmyaṃ mahimānaṃ ca nārada
     śubhāśubhaiḥ karmabhir yo na lipyati kadā cana
sattvaṃ rajas tamaś caiva guṇān etān pracakṣate
     ete sarvaśarīreṣu tiṣṭhanti vicaranti ca
etān guṇāṃs tu kṣetrajño bhuṅkte naibhiḥ sa bhujyate
     nirguṇo guṇabhuk caiva guṇasraṣṭā guṇādhikaḥ
jagat pratiṣṭhā devarṣe pṛthivy apsu pralīyate
     jyotiṣy āpaḥ pralīyante jyotir vāyau pralīyate
khe vāyuḥ pralayaṃ yāti manasy ākāśam eva ca
     mano hi paramaṃ bhūtaṃ tad avyakte pralīyate
avyaktaṃ puruṣe brahman niṣkriye saṃpralīyate
     nāsti tasmāt parataraṃ puruṣād vai sanātanāt
nityaṃ hi nāsti jagati bhūtaṃ sthāvarajaṅgamam
     ṛte tam ekaṃ puruṣaṃ vāsudevaṃ sanātanam
     sarvabhūtātmabhūto hi vāsudevo mahābalaḥ
pṛthivī vāyur ākāśam āpo jyotiś ca pañcamam
     te sametā mahātmānaḥ śarīram iti saṃjñitam
tad āviśati yo brahmann adṛśyo laghuvikramaḥ
     utpanna eva bhavati śarīraṃ ceṣṭayan prabhuḥ
na vinā dhātusaṃghātaṃ śarīraṃ bhavati kva cit
     na ca jīvaṃ vinā brahman dhātavaś ceṣṭayanty uta
sa jīvaḥ parisaṃkhyātaḥ śeṣaḥ saṃkarṣaṇaḥ prabhuḥ
     tasmāt sanatkumāratvaṃ yo labheta svakarmaṇā
yasmiṃś ca sarvabhūtāni pralayaṃ yānti saṃkṣaye
     sa manaḥ sarvabhūtānāṃ pradyumnaḥ paripathyate
tasmāt prasūto yaḥ kartā kāryaṃ kāraṇam eva ca
     yasmāt sarvaṃ prabhavati jagat sthāvarajaṅgamam
     so 'niruddhaḥ sa īśāno vyaktiḥ sā sarvakarmasu
yo vāsudevo bhagavān kṣetrajño nirguṇātmakaḥ
     jñeyaḥ sa eva bhagavāñ jīvaḥ saṃkarṣaṇaḥ prabhuḥ
saṃkarṣaṇāc ca pradyumno mano bhūtaḥ sa ucyate
     pradyumnād yo 'niruddhas tu so 'haṃkāro maheśvaraḥ
mattaḥ sarvaṃ saṃbhavati jagat sthāvarajaṅgamam
     akṣaraṃ ca kṣaraṃ caiva sac cāsac caiva nārada
māṃ praviśya bhavantīha muktā bhaktās tu ye mama
     ahaṃ hi puruṣo jñeyo niṣkriyaḥ pañcaviṃśakaḥ
nirguṇo niṣkalaś caiva nirdvandvo niṣparigrahaḥ
     etat tvayā na vijñeyaṃ rūpavān iti dṛśyate
     icchan muhūrtān naśyeyam īśo 'haṃ jagato guruḥ
māyā hy eṣā mayā sṛṣṭā yan māṃ paśyasi nārada
     sarvabhūtaguṇair yuktaṃ naivaṃ tvaṃ jñātum arhasi
     mayaitat kathitaṃ samyak tava mūrti catuṣṭayam
siddhā hy ete mahābhāgā narā hy ekāntino 'bhavan
     tamo rajo bhyāṃ nirmuktāḥ pravekṣyanti ca māṃ mune
ahaṃ kartā ca kāryaṃ ca kāraṇaṃ cāpi nārada
     ahaṃ hi jīva saṃjño vai mayi jīvaḥ samāhitaḥ
     maivaṃ te buddhir atrābhūd dṛṣṭo jīvo mayeti ca
ahaṃ sarvatrago brahman bhūtagrāmāntar ātmakaḥ
     bhūtagrāma śarīreṣu naśyatsu na naśāmy aham
hiraṇyagarbho lokādiś caturvaktro niruktagaḥ
     brahmā sanātano devo mama bahv arthacintakaḥ
paśyaikādaśa me rudrān dakṣiṇaṃ pārśvam āsthitān
     dvādaśaiva tathādityān vāmaṃ pārśvaṃ samāsthitān
agrataś caiva me paśya vasūn astau surottamān
     nāsatyaṃ caiva dasraṃ ca bhiṣajau paśya pṛṣṭhataḥ
sarvān prajāpatīn paśya paśya sapta ṛṣīn api
     vedān yajñāṃś ca śataśaḥ paśyāmṛtam athauṣadhīḥ
tapāṃsi niyamāṃś caiva yamān api pṛthagvidhān
     tathāsta guṇam aiśvaryam ekasthaṃ paśya mūrtimat
śriyaṃ lakṣmīṃ ca kīrtiṃ ca pṛthivīṃ ca kakudminīm
     vedānāṃ mātaraṃ paśya mat sthāṃ devīṃ sarasvatīm
dhruvaṃ ca jyotiṣāṃ śreṣṭhaṃ paśya nārada khecaram
     ambho dharān samudrāṃś ca sarāṃsi saritas tathā
mūrtimantaḥ pitṛgaṇāṃś caturaḥ paśya sattama
     trīṃś caivemān guṇān paśya matsthān mūrti vivarjitān
devakāryād api mune pitṛkāryaṃ viśiṣyate
     devānāṃ ca pitṝṇāṃ ca pitā hy eko 'ham āditaḥ
ahaṃ hayaśiro bhūtvā samudre paścimottare
     pibāmi suhutaṃ havyaṃ kavyaṃ ca śraddhayānvitam
mayā sṛṣṭaḥ purā brahmā mad yajñam ayajat svayam
     tatas tasmai varān prīto dadāv aham anuttamān
mat putratvaṃ ca kalpādau lokādhyakṣatvam eva ca
     ahaṃkārakṛtaṃ caiva nāma paryāya vācakam
tvayā kṛtāṃ ca maryādāṃ nātikrāmyati kaś cana
     tvaṃ caiva varado brahman varepsūnāṃ bhaviṣyasi
surāsuragaṇānāṃ ca ṛṣīṇāṃ ca tapodhana
     pitṝṇāṃ ca mahābhāga satataṃ saṃśitavrata
     vividhānāṃ ca bhūtānāṃ tvam upāsyo bhaviṣyasi
prādurbhāvagataś cāhaṃ surakāryeṣu nityadā
     anuśāsyas tvayā brahmaṇṇiyojyaś ca suto yathā
etāṃś cānyāṃś ca rucirān brahmaṇe 'mitatejase
     ahaṃ dattvā varān prīto nivṛtti paramo 'bhavam
nirvānaṃ sarvadharmāṇāṃ nivṛttiḥ paramā smṛtā
     tasmān nivṛttim āpannaś caret sarvāṅganirvṛtaḥ
vidyā sahāyavantaṃ mām ādityasthaṃ sanātanam
     kapilaṃ prāhur ācāryāḥ sāṃkhyaniścita niścayāḥ
hiraṇyagarbho bhagavān eṣa chandasi suṣṭutaḥ
     so 'haṃ yogagatir brahman yogaśāstreṣu śabditaḥ
eṣo 'haṃ vyaktim āgamya tiṣṭhāmi divi śāśvataḥ
     tato yugasahasrānte saṃhariṣye jagat punaḥ
     kṛtvātma sthāni bhūtāni sthāvarāṇi carāṇi ca
ekākī vidyayā sārdhaṃ vihariṣye dvijottama
     tato bhūyo jagat sarvaṃ kariṣyāmīha vidyayā
asman mūrtiś caturthī yā sāsṛjac cheṣam avyayam
     sa hi saṃkarṣaṇaḥ proktaḥ pradyumnaṃ so 'py ajījanat
pradyumnād aniruddho 'haṃ sargo mama punaḥ punaḥ
     aniruddhāt tathā brahmā tatrādi kamalodbhavaḥ
brahmaṇaḥ sarvabhūtāni carāṇi sthāvarāṇi ca
     etāṃ sṛṣṭiṃ vijānīhi kalpādiṣu punaḥ punaḥ
yathā sūryasya gaganād udayāsta mayāv iha
     nastau punar balāt kāla ānayaty amitadyutiḥ
     tathā balād ahaṃ pṛthvīṃ sarvabhūtahitāya vai
sattvair ākrānta sarvāṅgāṃ nastāṃ sāgaramekhalām
     ānayiṣyāmi svaṃ sthānaṃ vārāhaṃ rūpam āsthitaḥ
hiraṇyākṣaṃ haniṣyāmi daiteyaṃ balagarvitam
     nārasiṃhaṃ vapuḥ kṛtvā hiraṇyakaśipuṃ punaḥ
     surakārye haniṣyāmi yajñaghnaṃ ditinandanam
virocanasya balavān baliḥ putro mahāsuraḥ
     bhaviṣyati sa śakraṃ ca svarājyāc cyāvayiṣyati
trailokye 'pahṛte tena vimukhe ca śacīpatau
     adityāṃ dvādaśaḥ putraḥ saṃbhaviṣyāmi kaśyapāt
tato rājyaṃ pradāsyāmi śakrāyāmita tejase
     devatāḥ sthāpayiṣyāmi sveṣu sthāneṣu nārada
     baliṃ caiva kariṣyāmi pātālatalavāsinam
tretāyuge bhaviṣyāmi rāmo bhṛgukulodvahaḥ
     kṣatraṃ cotsādayiṣyāmi samṛddhabalavāhanam
saṃdhau tu samanuprāpte tretāyāṃ dvāparasya ca
     rāmo dāśarathir bhūtvā bhaviṣyāmi jagatpatiḥ
tritopaghātād vairūpyam ekato 'tha dvitas tathā
     prāpsyato vāraṇatvaṃ hi prajāpatisutāv ṛṣī
tayor ye tv anvaye jātā bhaviṣyanti vanaukasaḥ
     te sahāyā bhaviṣyanti surakārye mama dvija
tato rakṣaḥpatiṃ ghoraṃ pulastya kulapāṃsanam
     haniṣye rāvaṇaṃ saṃkhye sagaṇaṃ lokakantakam
dvāparasya kaleś caiva saṃdhau paryavasānike
     prādurbhāvaḥ kaṃsa hetor mathurāyāṃ bhaviṣyati
tatrāhaṃ dānavān hatvā subahūn devakantakān
     kuśasthalīṃ kariṣyāmi nivāsaṃ dvārakāṃ purīm
vasānas tatra vai puryām aditer vipriyaṃ karam
     haniṣye narakaṃ bhaumaṃ muraṃ pīthaṃ ca dānavam
prāgjyotiṣa puraṃ ramyaṃ nānā dhanasamanvitam
     kuśasthalīṃ nayiṣyāmi hatvā vai dānavottamān
śaṃkaraṃ ca mahāsenaṃ bāna priyahitaiṣiṇam
     parājeṣyāmy athodyuktau devalokanamaskṛtau
tataḥ sutaṃ baler jitvā bānaṃ bāhusahasriṇam
     vināśayiṣyāmi tataḥ sarvān saubhanivāsinaḥ
yaḥ kālayavanaḥ khyāto garga tejo 'bhisaṃvṛtaḥ
     bhaviṣyati vadhas tasya matta eva dvijottama
jarāsaṃdhaś ca balavān sarvarājavirodhakaḥ
     bhaviṣyaty asuraḥ sphīto bhūmipālo girivraje
     mama buddhiparispandād vadhas tasya bhaviṣyati
samāgateṣu baliṣu pṛthivyāṃ sarvarājasu
     vāsaviḥ susahāyo vai mama hy eko bhaviṣyati
evaṃ lokā vadiṣyanti naranārāyaṇāv ṛṣī
     udyuktau dahataḥ kṣatraṃ lokakāryārtham īśvarau
kṛtvā bhāvāvataraṇaṃ vasudhāyā yathepsitam
     sarvasātvata mukhyānāṃ dvārakāyāś ca sattama
     kariṣye pralayaṃ ghoram ātmajñāti vināśanam
karmāṇy aparimeyāni caturmūrti dharo hy aham
     kṛtvā lokān gamiṣyāmi svān ahaṃ brahma satkṛtān
haṃso hayaśirāś caiva prādurbhāvā dvijottama
     yadā vedaśrutir nastā mayā pratyāhṛtā tadā
     savedāḥ saśrutīkāś ca kṛtāḥ pūrvaṃ kṛte yuge
atikrāntāḥ purāṇeṣu śrutās te yadi vā kva cit
     atikrāntāś ca bahavaḥ prādurbhāvā mamottamāḥ
     lokakāryāṇi kṛtvā ca punaḥ svāṃ prakṛtiṃ gatāḥ
na hy etad brahmaṇā prāptam īdṛśaṃ mama darśanam
     yat tvayā prāptam adyeha ekāntagatabuddhinā
etat te sarvam ākhyātaṃ brahman bhaktimato mayā
     purāṇaṃ ca bhaviṣyaṃ ca sarahasyaṃ ca sattama
evaṃ sa bhagavān devo viśvamūrti dharo 'vyayaḥ
     etāvad uktvā vacanaṃ tatraivāntaradhīyata
nārado 'pi mahātejāḥ prāpyānugraham īpsitam
     naranārāyaṇau draṣṭuṃ prādravad badarāśramam
idaṃ mahopaniṣadaṃ caturveda samanvitam
    sāṃkhyayogakṛtaṃ tena pañcarātrānuśabditam
nārāyaṇa mukhodgītaṃ nārado 'śrāvayat punaḥ
    brahmaṇaḥ sadane tāta yathādṛṣṭaṃ yathā śrutam
[yudhisthira]
    etad āścaryabhūtaṃ hi māhātmyaṃ tasya dhīmataḥ
    kiṃ brahmā na vijānīte yataḥ śuśrāva nāradāt
pitāmaho hi bhagavāṃs tasmād devād anantaraḥ
    kathaṃ sa na vijānīyāt prabhāvam amitaujasaḥ
[bhīsma]
    mahākalpasahasrāṇi mahākalpaśatāni ca
    samatītāni rājendra sargāś ca pralayāś ca ha
sargasyādau smṛto brahmā prajā sarga karaḥ prabhuḥ
    jānāti devapravaraṃ bhūyaś cāto 'dhikaṃ nṛpa
    paramātmānam īśānam ātmanaḥ prabhavaṃ tathā
ye tv anye brahma sadane siddhasaṃghāḥ samāgatāḥ
    tebhyas tac chrāvayām āsa purāṇaṃ veda saṃmitam
teṣāṃ sakāśāt sūryaś ca śrutvā vai bhāvitātmanām
    ātmānugāmināṃ brahma śrāvayām āsa bhārata
ṣaṭ ṣaṣṭir hi sahasrāṇi ṛṣīṇāṃ bhāvitātmanām
    sūryasya tapato lokān nirmitā ye puraḥsarāḥ
    teṣām akathayat sūryaḥ sarveṣāṃ bhāvitātmanām
sūryānugāmibhis tāta ṛṣibhis tair mahātmabhiḥ
    merau samāgatā devāḥ śrāvitāś cedam uttamam
devānāṃ tu sakāśād vai tataḥ śrutvāsito dvijaḥ
    śrāvayām āsa rājendra pitṝṇāṃ munisattamaḥ
mama cāpi pitā tāta kathayām āsa śaṃtanuḥ
    tato mayaitac chrutvā ca kīrtitaṃ tava bhārata
surair vā munibhir vāpi purāṇaṃ yair idaṃ śrutam
    sarve te paramātmānaṃ pūjayanti punaḥ punaḥ
idam ākhyānam ārṣeyaṃ pāramparyāgataṃ nṛpa
    nāvāsudeva bhaktāya tvayā deyaṃ kathaṃ cana
matto 'nyāni ca te rājann upākhyāna śatāni vai
    yāni śrutāni dharmyāṇi teṣāṃ sāro 'yam uddhṛtaḥ
surāsurair yathā rājan nirmathyāmṛtam uddhṛtam
    evam etat purā vipraiḥ kathāmṛtam ihoddhṛtam
yaś cedaṃ pathate nityaṃ yaś cedaṃ śṛṇuyān naraḥ
    ekāntabhāvopagata ekānte susamāhitaḥ
prāpya śvetaṃ mahādvīpaṃ bhūtvā candraprabho naraḥ
    sa sahasrārciṣaṃ devaṃ praviśen nātra saṃśayaḥ
mucyetārtas tathā rogāc chrutvemām āditaḥ kathām
    jijñāsur labhate kāmān bhakto bhakta gatiṃ vrajet
tvayāpi satataṃ rājann abhyarcyaḥ puruṣottamaḥ
    sa hi mātā pitā caiva kṛtsnasya jagato guruḥ
brahmaṇya devo bhagavān prīyatāṃ te sanātanaḥ
    yudhiṣṭhira mahābāho mahābāhur janārdanaḥ
[vaiṣampāyana]
    śrutvaitad ākhyāna varaṃ dharmarāj janamejaya
    bhrātaraś cāsya te sarve nārāyaṇa parābhavan
jitaṃ bhagavatā tena puruṣeṇeti bhārata
    nityaṃ japyaparā bhūtvā sarasvatīm udīrayan
yo hy asmākaṃ guruḥ śreṣṭhaḥ kṛṣṇa dvaipayano muniḥ
    sa jagau paramaṃ japyaṃ nārāyaṇam udīrayan
gatvāntarikṣāt satataṃ kṣīrodam amṛtāśayam
    pūjayitvā ca deveśaṃ punar āyāt svam āśramam
