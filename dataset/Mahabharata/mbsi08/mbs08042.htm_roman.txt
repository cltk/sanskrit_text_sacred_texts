[s]
      tataḥ punaḥ samājagmur abhītāḥ kurusṛñjayāḥ
      yudhiṣṭhira mukhāḥ pārthā vaikartana mukhā vayam
tataḥ pravavṛte bhīmaḥ saṃgrāmo lomaharṣaṇaḥ
      karṇasya pāṇḍavānāṃ ca yama rāṣṭravivardhanaḥ
tasmin pravṛtte saṃgrāme tumule śoṇitodake
      saṃśaptakeṣu śūreṣu kiṃ cic chiṣṭeṣu bhārata
dhṛṣṭadyumno mahārāja sahitaḥ sarvarājabhiḥ
      karṇam evābhidudrāva pāṇḍavāś ca mahārathāḥ
āgacchamānāṃs tān saṃkhye prahṛṣṭān vijayaiṣiṇaḥ
      dadhāraiko raṇe karṇo jalaughān iva parvataḥ
tam āsādya tu te karṇaṃ vyaśīryanta mahārathaḥ
      yathācalaṃ samāsādya jalaughāḥ sarvatodiśam
      tayor āsīn mahārāja saṃgrāmo lomaharṣaṇaḥ
dhṛṣṭadyumnas tu rādheyaṃ śareṇa nataparvaṇā
      tāḍayām āsa saṃkruddhas tiṣṭha tiṣṭheti cābravīt
vijayaṃ tu dhanuḥśreṣṭhaṃ vidhunvāno mahārathaḥ
      pārṣatasya dhanuś chittvā śarān āśīviṣopamān
      tāḍayām āsa saṃkruddhaḥ pārṣataṃ navabhiḥ śaraiḥ
te varma hemavikṛtaṃ bhittvā tasya mahātmanaḥ
      śoṇitāktā vyarājanta śakra gopā ivānagha
tad apāsya dhanuś chinnaṃ dhṛṣṭadyumno mahārathaḥ
     anyad dhanur upādāya śarāṃś cāśīviṣopamān
     karṇaṃ vivyādha saptatyā śaraiḥ saṃnataparvabhiḥ
tathaiva rājan karṇo 'pi pārṣataṃ śatrutāpanam
     droṇa śatruṃ maheṣvāso vivyādha niśitaiḥ śaraiḥ
tasya karṇo mahārāja śaraṃ kanakabhūṣaṇam
     preṣayām āsa saṃkruddho mṛtyudaṇḍam ivāparam
tam āpatantaṃ sahasā ghorarūpaṃ viśāṃ pate
     ciccheda saptadhā rājañ śaineyaḥ kṛtahastavat
dṛṣṭvā vinihitaṃ bāṇaṃ śaraiḥ karṇo viśāṃ pate
     sātyakiṃ śaravarṣeṇa samantāt paryavārayat
vivyādha cainaṃ samare nārācais tatra saptabhiḥ
     taṃ pratyavidhyac chaineyaḥ śarair hemavibhūṣitaiḥ
tato yuddham atīvāsīc cakṣuḥ śrotrabhayāvaham
     rājan ghoraṃ ca citraṃ ca prekṣaṇīyaṃ samantataḥ
sarveṣāṃ tatra bhūtānāṃ loma harṣo vyajāyata
     tad dṛṣṭvā samare karma karṇa śaineyayor nṛpa
etasminn antare drauṇir abhyayāt sumahābalam
     pārṣataṃ śatrudamanaṃ śatruvīryāsu nāśanam
abhyabhāṣata saṃkruddho drauṇir dūre dhanaṃjaye
     tiṣṭha tiṣṭhādya brahmaghna na me jīvan vimokṣyase
ity uktvā subhṛśaṃ vīraḥ śīghrakṛn niśitaiḥ śaraiḥ
     pārṣataṃ chādayām āsa ghorarūpaiḥ sutejanaiḥ
     yatamānaṃ paraṃ śaktyā yatamāno mahārathaḥ
yathā hi samare drauṇiḥ pārṣataṃ vīkṣya māriṣa
     tathā drauṇiṃ raṇe dṛṣṭvā pārṣataḥ paravīrahā
     nātihṛṣṭamanā bhūtvā manyate mṛtyum ātmanaḥ
drauṇis tu dṛṣṭvā rājendra dhṛṣṭadyumnaṃ raṇe sthitam
     krodhena niḥśvasan vīraḥ pārṣataṃ samupādravat
     tāv anyonyaṃ tu dṛṣṭvaiva saṃrambhaṃ jagmatuḥ param
athābravīn mahārāja droṇaputraḥ pratāpavān
     dhṛṣṭadyumnaṃ samīpasthaṃ tvaramāṇo viśāṃ pate
     pāñcālāpasadādya tvāṃ preṣayiṣyāmi mṛtyave
pāpaṃ hi yat tvayā karma ghnatā droṇaṃ purā kṛtam
     adya tvā patsyate tad vai yathā hy akuśalaṃ tathā
arakṣyamāṇaḥ pārthena yadi tiṣṭhasi saṃyuge
     nāpakramasi vā mūḍha satyam etad bravīmi te
evam uktaḥ pratyuvāca dhṛṣṭadyumnaḥ pratāpavān
     prativākyaṃ sa evāsir māmako dāsyate tava
     yenaiva te pitur dattaṃ yatamānasya saṃyuge
yadi tāvan mayā droṇo nihato brāhmaṇa bruvaḥ
     tvām idānīṃ kathaṃ yuddhe na haniṣyāmi vikramāt
evam uktvā mahārāja senāpatir amarṣaṇaḥ
     niśitenātha bāṇena drauṇiṃ vivyādha pārṣata
tato droṇiḥ susaṃkruddhaḥ śaraiḥ saṃnataparvabhiḥ
     prācchādayad diśo rājan dhṛṣṭadyumnasya saṃyuge
naivāntarikṣaṃ na diśo naiva yodhāḥ samantataḥ
     dṛśyante vai mahārāja śaraiś channāḥ sahasraśaḥ
tathaiva pārṣato rājan drauṇim āhavaśobhinam
     śaraiḥ saṃchādayām āsa sūtaputrasya paśyataḥ
rādheyo 'pi mahārāja pāñcālān saha pāṇḍavaiḥ
     draupadeyān yudhāmanyuṃ sātyakiṃ ca mahāratham
     ekaḥ sa vārayām āsa prekṣaṇīyaḥ samantataḥ
dhṛṣṭadyumno 'pi samare drauṇeś ciccheda kārmukam
     tad apāsya dhanuś chinnam anyad ādatta kārmukam
     vegavat samare ghoraṃ śarāṃś cāśīviṣopamān
sa pārṣatasya rājendra dhanuḥ śaktiṃ gadāṃ dhvajam
     hayān sūtaṃ rathaṃ caiva nimeṣād vyadhamac charaiḥ
sa chinnadhanvā viratho hatāśvo hatasārathiḥ
     khaḍgam ādatta vipulaṃ śatacandraṃ ca bhānumat
drauṇis tad api rājendra bhallaiḥ kṣipraṃ mahārathaḥ
     ciccheda samare vīraḥ kṣiprahasto dṛḍhāyudhaḥ
     rathād anavarūḍhasya tad adbhutam ivābhavat
dhṛṣṭadyumnaṃ tu virathaṃ hatāśvaṃ chinnakārmukam
     śaraiś ca bahudhā viddham astraiś ca śakalīkṛtam
     nātarad bharataśreṣṭha yatamāno mahārathaḥ
tasyāntam iṣubhī rājan yadā drauṇir na jagmivān
     atha tyaktvā dhanur vīraḥ pārṣataṃ tvarito 'nvagāt
āsīd ādravato rājan vegas tasya mahātmanaḥ
     garuḍasyeva patato jighṛkṣoḥ pannagottamam
etasminn eva kāle tu mādhavo 'rjunam abravīt
     paśya pārtha yathā drauṇiḥ pārṣatasya vadhaṃ prati
     yatnaṃ karoti vipulaṃ hanyāc cainam asaṃśayam
taṃ mocaya mahābāho pārṣataṃ śatrutāpanam
     drauṇer āsyam anuprāptaṃ mṛtyor āsya gataṃ yathā
evam uktvā mahārāja vāsudevaḥ pratāpavān
     praiṣayat tatra turagān yatra drauṇir vyavasthitaḥ
te hayāś candrasaṃkāśāḥ keśavena pracoditāḥ
     pibanta iva tad vyoma jagmur drauṇi rathaṃ prathi
dṛṣṭvāyāntau mahāvīryāv ubhau kṛṣṇa dhanaṃjayau
     dhṛṣṭadyumna vadhe rājaṃś cakre yatnaṃ mahābalaḥ
vikṛṣyamāṇaṃ dṛṣṭvaiva dhṛṣṭadyumnaṃ janeśvara
     śarāṃś cikṣepa vai pārtho drauṇiṃ prati mahābalaḥ
te śarā hemavikṛtā gāṇḍīvapreṣitā bhṛśam
     drauṇim āsādya viviśur valmīkam iva pannagāḥ
sa viddhas taiḥ śarair ghorair droṇaputraḥ pratāpavān
     ratham āruruhe vīro dhanaṃjaya śarārditaḥ
     pragṛhya ca dhanuḥśreṣṭhaṃ pārthaṃ vivyādha sāyakaiḥ
etasminn antare vīraḥ sahadevo janādhipa
     apovāha rathenājau pārṣataṃ śatrutāpanam
arjuno 'pi mahārāja drauṇiṃ vivyādha patribhiḥ
     taṃ droṇaputraḥ saṃkruddho bāhvor urasi cārdayat
krodhitas tu raṇe pārtho nārācaṃ kālasaṃmitam
     droṇaputrāya cikṣepa kāladaṇḍam ivāparam
     sa brāhmaṇasyāṃsa deśe kāladaṇḍam ivāparam
sa vihvalo mahārāja śaravegena saṃyuge
     niṣasāda rathopasthe vyākṣipad vijayaṃ dhanuḥ
arjunaṃ samare kruddhaḥ prekṣamāṇo muhur muhuḥ
     dvairathaṃ cāpi pārthena kāmayāno mahāraṇe
taṃ tu hitvā hataṃ vīraṃ sārathiḥ śatrukarśanam
     apovāha rathenājau tvaramāṇo raṇājirāt
athotkruṣṭaṃ mahā rājapāñcālair jitakāśibhiḥ
     mokṣitaṃ pārṣataṃ dṛṣṭvā droṇaputraṃ ca pīḍitam
vāditrāṇi ca divyāni prāvādyanta sahasraśaḥ
     siṃhanādaś ca saṃjajñe dṛṣṭvā ghoraṃ mahādbhutam
evaṃ kṛtvābravīt pārtho vāsudevaṃ dhanaṃjayaḥ
     yāhi saṃśaptakān kṛṣṇa kāryam etat paraṃ mama
tataḥ prayāto dāśārhaḥ śrutvā pāṇḍava bhāṣitam
     rathenātipatākena manomārutaraṃhasā
