[ṣ]
      athaināṃ rupiṇīṃ sādhvīm upātiṣṭhad upaśrutiḥ
      tāṃ vayo rūppa saṃpannāṃ dṛṣṭvā devīm upasthitām
indrāṇī saṃprahṛṣṭā sā saṃpūjyainām apṛcchata
      icchāmi tvām ahaṃ jñātuṃ kā tvaṃ brūhi varānane
upaśrutir ahaṃ devi tavāntikam upāgatā
      darśanaṃ caiva saṃprāptā tava satyena toṣitā
pativratāsi yuktā ca yamena niyamena ca
      darśayiṣyāmi te śakraṃ devaṃ vṛtraniṣūdanam
      kṣipram anvehi bhadraṃ te drakṣyase surasattamam
tatas tāṃ prasthitāṃ devīm indrāṇī sā samanvagāt
      devāraṇyāny atikramya parvatāṃś ca bahūṃs tataḥ
      himavantam atikramya uttaraṃ pārśvam āgamat
samudraṃ ca samāsādya bahuyojanavistṛtam
      āsasāda mahādvīpaṃ nānādrumalatā vṛtam
tatrāpaśyat saro divyaṃ nānāśakunibhir vṛtam
      śatayojanavistīrṇaṃ tāvad evāyataṃ śubham
tatra divyāni padmāni pañca varṇāni bhārata
      ṣaṭpadair upagītāni praphullāni sahasraśaḥ
padmasya bhittvā nālaṃ ca viveśa sahitā tayā
      visa tantu praviṣṭaṃ ca tatrāpaśyac chatakratum
taṃ dṛṣṭvā ca susūkṣmeṇa rūpeṇāvasthitaṃ prabhum
     sūkṣmarūpadharā devī babhūvopaśrutiś ca sā
indraṃ tuṣṭāva cendrāṇī viśrutaiḥ pūrvakarmabhiḥ
     stūyamānas tato devaḥ śacīm āha puraṃdaraḥ
kimartham asi saṃprāptā vijñātaś ca kathaṃ tv aham
     tataḥ sā kathayām āsa nahuṣasya viceṣṭitam
indratvaṃ triṣu lokeṣu prāpya vīryamadānvitaḥ
     darpāviṣṭaś ca duṣṭātmā mām uvāca śatakrato
     upatiṣṭha mām iti krūraḥ kālaṃ ca kṛtavān mama
yadi na trāsyasi vibho kariṣyati sa māṃ vaśe
     etena cāhaṃ saṃtaptā prāptā śakra tavāntikam
     jahi raudraṃ mahābāho nahuṣaṃ pāpaniścayam
prakāśayasva cātmānaṃ daityadānava sūdana
     tejaḥ samāpnuhi vibho devarājyaṃ praśādhi ca
