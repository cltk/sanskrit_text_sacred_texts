[mārk]
      atraiva ca sarasvatyā gītaṃ parapuraṃjaya
      pṛṣṭayā muninā vīra śṛṇu tarkṣeṇa dhīmatā
[tārksya]
      kiṃ nu śreyo puruṣasyeha bhadre; kathaṃ kurvan na cyavate svadharmāt
      ācakṣva me cārusarvāṅgi sarvaṃ; tvayānuśiṣṭo na cyaveyaṃ svadharmāt
kathaṃ cāgniṃ juhuyāṃ pūjaye vā; kasmin kāle kena dharmo na naśyet
      etat sarvaṃ subhage prabravīhi; yathā lokān virajaḥ saṃcareyam
[mārk]
      evaṃ pṛṣṭā prītiyuktena tena; śuśrūṣum īkṣyottama buddhiyuktam
      tārkṣyaṃ vipraṃ dharmayuktaṃ hitaṃ ca; sarasvatī vākyam idaṃ babhāṣe
[saras]
      yo brahma jānāti yathāpradeśaṃ; svādhyāyanityaḥ śucir apramattaḥ
      sa vai puro devapurasya gantā; sahāmaraiḥ prāpnuyāt prītiyogam
tatra sma ramyā vipulā viśokāḥ; supuṣpitāḥ puṣkariṇyaḥ supuṇyāḥ
      akardamā mīnavatyaḥ sutīrthā; hiraṇmayair āvṛtāḥ puṇḍarīkaiḥ
tāsāṃ tīreṣv āsate puṇyakarmā; mahīyamānaḥ pṛthag apsarobhiḥ
      supuṇya gandhābhir alaṃkṛtābhir; hiraṇyavarṇābhir atīva hṛṣṭaḥ
paraṃ lokaṃ gopradās tv āpnuvanti; dattvānaḍvāhaṃ sūryalokaṃ vrajanti
      vāso dattvā candramasaḥ sa lokaṃ; dattvā hiraṇyam amṛtatvam eti
dhenuṃ dattva suvratāṃ sādhu dohāṃ; kalyāṇavat sāma palāyinīṃ ca
      yāvanti romāṇi bhavanti tasyās; tāvad varṣāṇy aśnute svargalokam
anaḍvāhaṃ suvrataṃ yo dadāti; halasya voḍdhāram anantavīryam
     dhuraṃ dhuraṃ balavantaṃ yuvānaṃ; prāpnoti lokān daśa dhenudasya
yaḥ sapta varṣāṇi juhoti tārkṣya; havyaṃ tv agnau suvrataḥ sādhu śīlaḥ
     saptāvarān sapta pūrvān punāti; pitāmahān ātmanaḥ karmabhiḥ svaiḥ
[tārksya]
     kim agnihotrasya vrataṃ purāṇam; ācakṣva me pṛcchataś cārurūpe
     tvayānuśiṣṭo 'ham ihādya vidyāṃ; yad agnihotrasya vrataṃ purāṇam
[saras]
     na cāśucir nāpy anirṇiktapāṇir; nābrahmavij juhuyān nāvipaścit
     bubhukṣavaḥ śuci kāmā hi devā; nāśraddadhānād dhi havir juṣanti
nāśrotriyaṃ deva havye niyuñjyān; moghaṃ parā siñcati tādṛśo hi
     apūrṇam aśrotriyam āha tārkṣya; na vai tādṛg juhuyād agnihotram
kṛśānuṃ ye juhvati śraddadhānāḥ; satyavratā hutaśiṣṭāśinaś ca
     gavāṃ lokaṃ prāpya te puṇyagandhaṃ; paśyanti devaṃ paramaṃ cāpi satyam
[tārksya]
     kṣetrajñabhūtāṃ paralokabhāve; karmodaye buddhim atipraviṣṭām
     prajñāṃ ca devīṃ subhage vimṛśya; pṛcchāmi tvāṃ kā hy asi cārurūpe
[saras]
     agnihotrād aham abhyāgatāsmi; viprarṣabhāṇāṃ saṃśaya cchedanāya
     tvat saṃyogād aham etad abruvaṃ; bhāve sthitā tathyam arthaṃ yathāvat
[tārksya]
     na hi tvayā sadṛśī kā cid asti; vibhrājase hy atimātraṃ yathā śrīḥ
     rūpaṃ ca te divyam atyantakāntaṃ; prajñāṃ ca devīṃ subhage bibharṣi
[saras]
     śreṣṭhāni yāni dvipadāṃ variṣṭha; yajñeṣu vidvann upapādayanti
     tair evāhaṃ saṃpravṛddhā bhavāmi; āpyāyitā rūpavatī ca vipra
yac cāpi dravyam upayujyate ha; vānaspatyam āyasaṃ pārthivaṃ vā
     divyena rūpeṇa ca prajñayā ca; tenaiva siddhir iti viddhi vidvan
[tārksya]
     idaṃ śreyo paramaṃ manyamānā; vyāyacchante munayaḥ saṃpratītāḥ
     ācakṣva me taṃ paramaṃ viśokaṃ; mokṣaṃ paraṃ yaṃ praviśanti dhīrāḥ
[saras]
     taṃ vai paraṃ vedavidaḥ prapannāḥ; paraṃ parebhyaḥ prathitaṃ purāṇam
     svādhyāyadānavratapuṇyayogais; tapodhanā vītaśokā vimuktāḥ
tasyātha madhye vetasaḥ puṇyagandhaḥ; sahasraśākho vimalo vibhāti
     tasya mūlāt saritaḥ prasravanti; madhūdaka prasravaṇā ramaṇyaḥ
śākhāṃ śākhāṃ mahānadyaḥ saṃyānti sikatā samāḥ
     dhānā pūpā māṃsaśākāḥ sadā pāyasakardamāḥ
yasminn agnimukhā devāḥ sendrāḥ saha marudgaṇaiḥ
     ījire kratubhiḥ śreṣṭhais tat padaṃ paramaṃ mune
