[dhṛ]
      duryodhana vijānīhi yat tvāṃ vakṣyāmi putraka
      utpathaṃ manyase mārgam anabhijña ivādhvagaḥ
pañcānāṃ pāṇḍuputrāṇāṃ yat tejaḥ pramimīṣasi
      pañcānām iva bhūtānāṃ mahatāṃ sumahātmanām
yudhiṣṭhiraṃ hi kaunteyaṃ paraṃ dharmam ihāsthitam
      parāṃ gatim asaṃprekṣya na tvaṃ vettum ihārhasi
bhīmasenaṃ ca kaunteyaṃ yasya nāsti samo bale
      raṇāntakaṃ tarkayase mahāvātam iva drumaḥ
sarvaśastrabhṛtāṃ śreṣṭhaṃ meruṃ śikhariṇām iva
      yudhi gāṇḍīvadhanvānaṃ ko nu yudhyeta buddhimān
dhṛṣṭadyumnaś ca pāñcālyaḥ kam ivādya na śātayet
      śatrumadhye śarān muñcan devarāḍ aśanīm iva
sātyakiś cāpi durdharṣaḥ saṃmato 'ndhakavṛṣṇiṣu
      dhvaṃsayiṣyati te senāṃ pāṇḍaveya hite rataḥ
yaḥ punaḥ pratimānena trīṁl lokān atiricyate
      taṃ kṛṣṇaṃ puṇḍarīkākṣaṃ ko nu yudhyeta buddhimān
ekato hy asya dārāś ca jñātayaś ca sa bāndhavāḥ
      ātmā ca pṛthivī ceyam ekataś ca dhanaṃjayaḥ
vāsudevo 'pi durdharṣo yatātmā yatra pāṇḍavaḥ
     aviṣahyaṃ pṛthivyāpi tad balaṃ yatra keśavaḥ
tiṣṭha tāta satāṃ vākye suhṛdām arthavādinām
     vṛddhaṃ śāṃtanavaṃ bhīṣmaṃ titikṣasva pitāmaham
māṃ ca bruvāṇaṃ śuśrūṣa kurūṇām arthavādinam
     droṇaṃ kṛpaṃ vikarṇaṃ ca mahārājaṃ ca bāhlikam
ete hy api yathaivāhaṃ mantum arhasi tāṃs tathā
     sarve dharmavido hy ete tulyasnehāś ca bhārata
yat tad virāṭanagare saha bhrātṛbhir agrataḥ
     utsṛjya gāḥ susaṃtrastaṃ balaṃ te samaśīryata
yac caiva tasmin nagare śrūyate mahad adbhutam
     ekasya ca bahūnāṃ ca paryāptaṃ tannidarśanam
arjunas tat tathākārṣīt kiṃ punaḥ sarva eva te
     sa bhrātṝn abhijānīhi vṛttyā ca pratipādaya
