bṛhadaśva uvāca
      tato vidarbhān saṃprāptaṃ sāyāhne satyavikramam
      ṛtuparṇaṃ janā rājñe bhīmāya pratyavedayan
sa bhīmavacanād rājā kuṇḍinaṃ prāviśat puram
      nādayan rathaghoṣeṇa sarvāḥ sopadiśo daśa
tatas taṃ rathanirghoṣaṃ nalāśvās tatra śuśruvuḥ
      śrutvā ca samahṛṣyanta pureva nalasaṃnidhau
damayantī ca śuśrāva rathaghoṣaṃ nalasya tam
      yathā meghasya nadato gambhīraṃ jaladāgame
nalena saṃgṛhīteṣu pureva nalavājiṣu
      sadṛśaṃ rathanirghoṣaṃ mene bhaimī tathā hayāḥ
prāsādasthāś ca śikhinaḥ śālāsthāś caiva vāraṇāḥ
      hayāś ca śuśruvus tatra rathaghoṣaṃ mahīpateḥ
te śrutvā rathanirghoṣaṃ vāraṇāḥ śikhinas tathā
      praṇedur unmukhā rājan meghodayam ivekṣya ha
damayanty uvāca
      yathāsau rathanirghoṣaḥ pūrayann iva medinīm
      mama hlādayate ceto nala eṣa mahīpatiḥ
adya candrābhavaktraṃ taṃ na paśyāmi nalaṃ yadi
      asaṃkhyeyaguṇaṃ vīraṃ vinaśiṣyāmy asaṃśayam
yadi vai tasya vīrasya bāhvor nādyāham antaram
     praviśāmi sukhasparśaṃ vinaśiṣyāmy asaṃśayam
yadi māṃ meghanirghoṣo nopagacchati naiṣadhaḥ
     adya cāmīkaraprakhyo vinaśiṣyāmy asaṃśayam
yadi māṃ siṃhavikrānto mattavāraṇavāraṇaḥ
     nābhigacchati rājendro vinaśiṣyāmy asaṃśayam
na smarāmy anṛtaṃ kiṃ cin na smarāmy anupākṛtam
     na ca paryuṣitaṃ vākyaṃ svaireṣv api mahātmanaḥ
prabhuḥ kṣamāvān vīraś ca mṛdur dānto jitendriyaḥ
     raho'nīcānuvartī ca klībavan mama naiṣadhaḥ
guṇāṃs tasya smarantyā me tatparāyā divāniśam
     hṛdayaṃ dīryata idaṃ śokāt priyavinākṛtam
bṛhadaśva uvāca
     evaṃ vilapamānā sā naṣṭasaṃjñeva bhārata
     āruroha mahad veśma puṇyaślokadidṛṣkayā
tato madhyamakakṣāyāṃ dadarśa ratham āsthitam
     ṛtuparṇaṃ mahīpālaṃ sahavārṣṇeyabāhukam
tato 'vatīrya vārṣṇeyo bāhukaś ca rathottamāt
     hayāṃs tān avamucyātha sthāpayām āsatū ratham
so 'vatīrya rathopasthād ṛtuparṇo narādhipaḥ
     upatasthe mahārāja bhīmaṃ bhīmaparākramam
taṃ bhīmaḥ pratijagrāha pūjayā parayā tataḥ
     akasmāt sahasā prāptaṃ strīmantraṃ na sma vindati
kiṃ kāryaṃ svāgataṃ te 'stu rājñā pṛṣṭaś ca bhārata
     nābhijajñe sa nṛpatir duhitrarthe samāgatam
ṛtuparṇo 'pi rājā sa dhīmān satyaparākramaḥ
     rājānaṃ rājaputraṃ vā na sma paśyati kaṃ cana
     naiva svayaṃvarakathāṃ na ca viprasamāgamam
tato vigaṇayan rājā manasā kosalādhipaḥ
     āgato 'smīty uvācainaṃ bhavantam abhivādakaḥ
rājāpi ca smayan bhīmo manasābhivicintayat
     adhikaṃ yojanaśataṃ tasyāgamanakāraṇam
grāmān bahūn atikramya nādhyagacchad yathātatham
     alpakāryaṃ vinirdiṣṭaṃ tasyāgamanakāraṇam
naitad evaṃ sa nṛpatis taṃ satkṛtya vyasarjayat
     viśrāmyatām iti vadan klānto 'sīti punaḥ punaḥ
sa satkṛtaḥ prahṛṣṭātmā prītaḥ prītena pārthivaḥ
     rājapreṣyair anugato diṣṭaṃ veśma samāviśat
ṛtuparṇe gate rājan vārṣṇeyasahite nṛpe
     bāhuko ratham āsthāya rathaśālām upāgamat
sa mocayitvā tān aśvān paricārya ca śāstrataḥ
     svayaṃ caitān samāśvāsya rathopastha upāviśat
damayantī tu śokārtā dṛṣṭvā bhāṅgasvariṃ nṛpam
     sūtaputraṃ ca vārṣṇeyaṃ bāhukaṃ ca tathāvidham
cintayām āsa vaidarbhī kasyaiṣa rathanisvanaḥ
     nalasyeva mahān āsīn na ca paśyāmi naiṣadham
vārṣṇeyena bhaven nūnaṃ vidyā saivopaśikṣitā
     tenāsya rathanirghoṣo nalasyeva mahān abhūt
āho svid ṛtuparṇo 'pi yathā rājā nalas tathā
     tato 'yaṃ rathanirghoṣo naiṣadhasyeva lakṣyate
evaṃ vitarkayitvā tu damayantī viśāṃ pate
     dūtīṃ prasthāpayām āsa naiṣadhānveṣaṇe nṛpa
