tena śaṅkhavimiśreṇa bherīśabdena rāghavaḥ
 upayato mahābāhū rāmaḥ parapuraṃjayaḥ
taṃ ninādaṃ niśamyātha rāvaṇo rākṣaseśvaraḥ
 muhūrtaṃ dhyānam āsthāya sacivān abhyudaikṣata
atha tān sacivāṃs tatra sarvān ābhāṣya rāvaṇaḥ
 sabhāṃ saṃnādayan sarvām ity uvāca mahābalaḥ
taraṇaṃ sāgarasyāpi vikramaṃ balasaṃcayam
 yad uktavanto rāmasya bhavantas tan mayā śrutam
 bhavataś cāpy ahaṃ vedmi yuddhe satyaparākramān
tatas tu sumahāprājño mālyavān nāma rākṣasaḥ
 rāvaṇasya vacaḥ śrutvā mātuḥ paitāmaho 'bravīt
vidyāsv abhivinīto yo rājā rājan nayānugaḥ
 sa śāsti ciram aiśvaryam arīṃś ca kurute vaśe
saṃdadhāno hi kālena vigṛhṇaṃś cāribhiḥ saha
 svapakṣavardhanaṃ kurvan mahad aiśvaryam aśnute
hīyamānena kartavyo rājñā saṃdhiḥ samena ca
 na śatrum avamanyeta jyāyān kurvīta vigraham
tan mahyaṃ rocate saṃdhiḥ saha rāmeṇa rāvaṇa
 yadartham abhiyuktāḥ sma sītā tasmai pradīyatām
tasya devarṣayaḥ sarve gandharvāś ca jayaiṣiṇaḥ
 virodhaṃ mā gamas tena saṃdhis te tena rocatām
asṛjad bhagavān pakṣau dvāv eva hi pitāmahaḥ
 surāṇām asurāṇāṃ ca dharmādharmau tadāśrayau
dharmo hi śrūyate pakṣaḥ surāṇāṃ ca mahātmanām
 adharmo rakṣasaṃ pakṣo hy asurāṇāṃ ca rāvaṇa
dharmo vai grasate 'dharmaṃ tataḥ kṛtam abhūd yugam
 adharmo grasate dharmaṃ tatas tiṣyaḥ pravartate
tat tvayā caratā lokān dharmo vinihato mahān
 adharmaḥ pragṛhītaś ca tenāsmadbalinaḥ pare
sa pramādād vivṛddhas te 'dharmo 'hir grasate hi naḥ
 vivardhayati pakṣaṃ ca surāṇāṃ surabhāvanaḥ
viṣayeṣu prasaktena yatkiṃcitkāriṇā tvayā
 ṛṣīṇām agnikalpānām udvego janito mahān
 teṣāṃ prabhāvo durdharṣaḥ pradīpta iva pāvakaḥ
tapasā bhāvitātmāno dharmasyānugrahe ratāḥ
 mukhyair yajñair yajanty ete nityaṃ tais tair dvijātayaḥ
juhvaty agnīṃś ca vidhivad vedāṃś coccair adhīyate
 abhibhūya ca rakṣāṃsi brahmaghoṣān udairayan
 diśo vipradrutāḥ sarve stanayitnur ivoṣṇage
ṛṣīṇām agnikalpānām agnihotrasamutthitaḥ
 ādatte rakṣasāṃ tejo dhūmo vyāpya diśo daśa
teṣu teṣu ca deśeṣu puṇyeṣu ca dṛḍhavrataiḥ
 caryamāṇaṃ tapas tīvraṃ saṃtāpayati rākṣasān
utpātān vividhān dṛṣṭvā ghorān bahuvidhāṃs tathā
 vināśam anupaśyāmi sarveṣāṃ rakṣasām aham
kharābhis tanitā ghorā meghāḥ pratibhayaṃkaraḥ
 śoṇitenābhivarṣanti laṅkām uṣṇena sarvataḥ
rudatāṃ vāhanānāṃ ca prapatanty asrabindavaḥ
 dhvajā dhvastā vivarṇāś ca na prabhānti yathāpuram
vyālā gomāyavo gṛdhrā vāśanti ca subhairavam
 praviśya laṅkām aniśaṃ samavāyāṃś ca kurvate
kālikāḥ pāṇḍurair dantaiḥ prahasanty agrataḥ sthitāḥ
 striyaḥ svapneṣu muṣṇantyo gṛhāṇi pratibhāṣya ca
gṛhāṇāṃ balikarmāṇi śvānaḥ paryupabhuñjate
 kharā goṣu prajāyante mūṣikā nakulaiḥ saha
mārjārā dvīpibhiḥ sārdhaṃ sūkarāḥ śunakaiḥ saha
 kiṃnarā rākṣasaiś cāpi sameyur mānuṣaiḥ saha
pāṇḍurā raktapādāś ca vihagāḥ kālacoditāḥ
 rākṣasānāṃ vināśāya kapotā vicaranti ca
cīkī kūcīti vāśantyaḥ śārikā veśmasu sthitāḥ
 patanti grathitāś cāpi nirjitāḥ kalahaiṣiṇaḥ
karālo vikaṭo muṇḍaḥ puruṣaḥ kṛṣṇapiṅgalaḥ
 kālo gṛhāṇi sarveṣāṃ kāle kāle 'nvavekṣate
 etāny anyāni duṣṭāni nimittāny utpatanti ca
viṣṇuṃ manyāmahe rāmaṃ mānuṣaṃ deham āsthitam
 na hi mānuṣamātro 'sau rāghavo dṛḍhavikramaḥ
yena baddhaḥ samudrasya sa setuḥ paramādbhutaḥ
 kuruṣva nararājena saṃdhiṃ rāmeṇa rāvaṇa
idaṃ vacas tatra nigadya mālyavan; parīkṣya rakṣo'dhipater manaḥ punaḥ
 anuttameṣūttamapauruṣo balī; babhūva tūṣṇīṃ samavekṣya rāvaṇam
