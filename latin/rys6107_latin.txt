etac chrutvā śubhaṃ vākyaṃ rāghaveṇa subhāṣitam
 idaṃ śubhataraṃ vākyaṃ vyājahāra maheśvaraḥ
puṣkarākṣa mahābāho mahāvakṣaḥ paraṃtapa
 diṣṭyā kṛtam idaṃ karma tvayā śastrabhṛtāṃ vara
diṣṭyā sarvasya lokasya pravṛddhaṃ dāruṇaṃ tamaḥ
 apāvṛttaṃ tvayā saṃkhye rāma rāvaṇajaṃ bhayam
āśvāsya bharataṃ dīnaṃ kausalyāṃ ca yaśasvinīm
 kaikeyīṃ ca sumitrāṃ ca dṛṣṭvā lakṣmaṇamātaram
prāpya rājyam ayodhyāyāṃ nandayitvā suhṛjjanam
 ikṣvākūṇāṃ kule vaṃśaṃ sthāpayitvā mahābala
iṣṭvā turagamedhena prāpya cānuttamaṃ yaśaḥ
 brāhmaṇebhyo dhanaṃ dattvā tridivaṃ gantum arhasi
eṣa rājā vimānasthaḥ pitā daśarathas tava
 kākutstha mānuṣe loke gurus tava mahāyaśāḥ
indralokaṃ gataḥ śrīmāṃs tvayā putreṇa tāritaḥ
 lakṣmaṇena saha bhrātrā tvam enam abhivādaya
mahādevavacaḥ śrutvā kākutsthaḥ sahalakṣmaṇaḥ
 vimānaśikharasthasya praṇāmam akarot pituḥ
dīpyamānaṃ svayāṃ lakṣmyā virajo'mbaradhāriṇam
 lakṣmaṇena saha bhrātrā dadarśa pitaraṃ prabhuḥ
harṣeṇa mahatāviṣṭo vimānastho mahīpatiḥ
 prāṇaiḥ priyataraṃ dṛṣṭvā putraṃ daśarathas tadā
āropyāṅkaṃ mahābāhur varāsanagataḥ prabhuḥ
 bāhubhyāṃ saṃpariṣvajya tato vākyaṃ samādade
na me svargo bahumataḥ saṃmānaś ca surarṣibhiḥ
 tvayā rāma vihīnasya satyaṃ pratiśṛṇomi te
kaikeyyā yāni coktāni vākyāni vadatāṃ vara
 tava pravrājanārthāni sthitāni hṛdaye mama
tvāṃ tu dṛṣṭvā kuśalinaṃ pariṣvajya salakṣmaṇam
 adya duḥkhād vimukto 'smi nīhārād iva bhāskaraḥ
tārito 'haṃ tvayā putra suputreṇa mahātmanā
 aṣṭāvakreṇa dharmātmā tārito brāhmaṇo yathā
idānīṃ ca vijānāmi yathā saumya sureśvaraiḥ
 vadhārthaṃ rāvaṇasyeha vihitaṃ puruṣottamam
siddhārthā khalu kausalyā yā tvāṃ rāma gṛhaṃ gatam
 vanān nivṛttaṃ saṃhṛṣṭā drakṣyate śatrusūdana
siddhārthāḥ khalu te rāma narā ye tvāṃ purīṃ gatam
 jalārdram abhiṣiktaṃ ca drakṣyanti vasudhādhipam
anuraktena balinā śucinā dharmacāriṇā
 iccheyaṃ tvām ahaṃ draṣṭuṃ bharatena samāgatam
caturdaśasamāḥ saumya vane niryāpitās tvayā
 vasatā sītayā sārdhaṃ lakṣmaṇena ca dhīmatā
nivṛttavanavāso 'si pratijñā saphalā kṛtā
 rāvaṇaṃ ca raṇe hatvā devās te paritoṣitāḥ
kṛtaṃ karma yaśaḥ ślāghyaṃ prāptaṃ te śatrusūdana
 bhrātṛbhiḥ saha rājyastho dīrgham āyur avāpnuhi
iti bruvāṇaṃ rājānaṃ rāmaḥ prāñjalir abravīt
 kuru prasādaṃ dharmajña kaikeyyā bharatasya ca
saputrāṃ tvāṃ tyajāmīti yad uktā kaikayī tvayā
 sa śāpaḥ kaikayīṃ ghoraḥ saputrāṃ na spṛśet prabho
sa tatheti mahārājo rāmam uktvā kṛtāñjalim
 lakṣmaṇaṃ ca pariṣvajya punar vākyam uvāca ha
rāmaṃ śuśrūṣatā bhaktyā vaidehyā saha sītayā
 kṛtā mama mahāprītiḥ prāptaṃ dharmaphalaṃ ca te
dharmaṃ prāpsyasi dharmajña yaśaś ca vipulaṃ bhuvi
 rāme prasanne svargaṃ ca mahimānaṃ tathaiva ca
rāmaṃ śuśrūṣa bhadraṃ te sumitrānandavardhana
 rāmaḥ sarvasya lokasya śubheṣv abhirataḥ sadā
ete sendrās trayo lokāḥ siddhāś ca paramarṣayaḥ
 abhigamya mahātmānam arcanti puruṣottamam
etat tad uktam avyaktam akṣaraṃ brahmanirmitam
 devānāṃ hṛdayaṃ saumya guhyaṃ rāmaḥ paraṃtapaḥ
avāptaṃ dharmacaraṇaṃ yaśaś ca vipulaṃ tvayā
 rāmaṃ śuśrūṣatā bhaktyā vaidehyā saha sītayā
sa tathoktvā mahābāhur lakṣmaṇaṃ prāñjaliṃ sthitam
 uvāca rājā dharmātmā vaidehīṃ vacanaṃ śubham
kartavyo na tu vaidehi manyus tyāgam imaṃ prati
 rāmeṇa tvadviśuddhyarthaṃ kṛtam etad dhitaiṣiṇā
na tvaṃ subhru samādheyā patiśuśrūvaṇaṃ prati
 avaśyaṃ tu mayā vācyam eṣa te daivataṃ param
iti pratisamādiśya putrau sītāṃ tathā snuṣām
 indralokaṃ vimānena yayau daśaratho jvalan
