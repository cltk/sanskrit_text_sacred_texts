tataḥ pakṣininādena vṛkṣabhaṅgasvanena ca
 babhūvus trāsasaṃbhrāntāḥ sarve laṅkānivāsinaḥ
vidrutāś ca bhayatrastā vinedur mṛgapakṣuṇaḥ
 rakṣasāṃ ca nimittāni krūrāṇi pratipedire
tato gatāyāṃ nidrāyāṃ rākṣasyo vikṛtānanāḥ
 tad vanaṃ dadṛśur bhagnaṃ taṃ ca vīraṃ mahākapim
sa tā dṛṣṭva mahābāhur mahāsattvo mahābalaḥ
 cakāra sumahad rūpaṃ rākṣasīnāṃ bhayāvaham
tatas taṃ girisaṃkāśam atikāyaṃ mahābalam
 rākṣasyo vānaraṃ dṛṣṭvā papracchur janakātmajām
ko 'yaṃ kasya kuto vāyaṃ kiṃnimittam ihāgataḥ
 kathaṃ tvayā sahānena saṃvādaḥ kṛta ity uta
ācakṣva no viśālākṣi mā bhūt te subhage bhayam
 saṃvādam asitāpāṅge tvayā kiṃ kṛtavān ayam
athābravīt tadā sādhvī sītā sarvāṅgaśobhanā
 rakṣasāṃ kāmarūpāṇāṃ vijñāne mama kā gatiḥ
yūyam evāsya jānīta yo 'yaṃ yad vā kariṣyati
 ahir eva aheḥ pādān vijānāti na saṃśayaḥ
aham apy asya bhītāsmi nainaṃ jānāmi ko 'nvayam
 vedmi rākṣasam evainaṃ kāmarūpiṇam āgatam
vaidehyā vacanaṃ śrutvā rākṣasyo vidrutā drutam
 sthitāḥ kāś cid gatāḥ kāś cid rāvaṇāya niveditum
rāvaṇasya samīpe tu rākṣasyo vikṛtānanāḥ
 virūpaṃ vānaraṃ bhīmam ākhyatum upacakramuḥ
aśokavanikā madhye rājan bhīmavapuḥ kapiḥ
 sītayā kṛtasaṃvādas tiṣṭhaty amitavikramaḥ
na ca taṃ jānakī sītā hariṃ hariṇalocaṇā
 asmābhir bahudhā pṛṣṭā nivedayitum icchati
vāsavasya bhaved dūto dūto vaiśravaṇasya vā
 preṣito vāpi rāmeṇa sītānveṣaṇakāṅkṣayā
tena tvadbhūtarūpeṇa yat tat tava manoharam
 nānāmṛgagaṇākīrṇaṃ pramṛṣṭaṃ pramadāvanam
na tatra kaś cid uddeśo yas tena na vināśitaḥ
 yatra sā jānakī sītā sa tena na vināśitaḥ
jānakīrakṣaṇārthaṃ vā śramād vā nopalabhyate
 atha vā kaḥ śramas tasya saiva tenābhirakṣitā
cārupallavapatrāḍhyaṃ yaṃ sītā svayam āsthitā
 pravṛddhaḥ śiṃśapāvṛkṣaḥ sa ca tenābhirakṣitaḥ
tasyograrūpasyograṃ tvaṃ daṇḍam ājñātum arhasi
 sītā saṃbhāṣitā yena tad vanaṃ ca vināśitam
manaḥparigṛhītāṃ tāṃ tava rakṣogaṇeśvara
 kaḥ sītām abhibhāṣeta yo na syāt tyaktajīvitaḥ
rākṣasīnāṃ vacaḥ śrutvā rāvaṇo rākṣaseśvaraḥ
 hutāgir iva jajvāla kopasaṃvartitekṣaṇaḥ
ātmanaḥ sadṛśāñ śūrān kiṃkarān nāma rākṣasān
 vyādideśa mahātejā nigrahārthaṃ hanūmataḥ
teṣām aśītisāhasraṃ kiṃkarāṇāṃ tarasvinām
 niryayur bhavanāt tasmāt kūṭamudgarapāṇayaḥ
mahodarā mahādaṃṣṭrā ghorarūpā mahābalāḥ
 yuddhābhimanasaḥ sarve hanūmadgrahaṇonmukhāḥ
te kapiṃ taṃ samāsādya toraṇastham avasthitam
 abhipetur mahāvegāḥ pataṅgā iva pāvakam
te gadābhir vicitrābhiḥ parighaiḥ kāñcanāṅgadaiḥ
 ājaghnur vānaraśreṣṭhaṃ śarair ādityasaṃnibhaiḥ
hanūmān api tejasvī śrīmān parvatasaṃnibhaḥ
 kṣitāv āvidhya lāṅgūlaṃ nanāda ca mahāsvanam
tasya saṃnādaśabdena te 'bhavan bhayaśaṅkitāḥ
 dadṛśuś ca hanūmantaṃ saṃdhyāmegham ivonnatam
svāmisaṃdeśaniḥśaṅkās tatas te rākṣasāḥ kapim
 citraiḥ praharaṇair bhīmair abhipetus tatas tataḥ
sa taiḥ parivṛtaḥ śūraiḥ sarvataḥ sa mahābalaḥ
 āsasādāyasaṃ bhīmaṃ parighaṃ toraṇāśritam
sa taṃ parigham ādāya jaghāna rajanīcarān
sa pannagam ivādāya sphurantaṃ vinatāsutaḥ
 vicacārāmbare vīraḥ parigṛhya ca mārutiḥ
sa hatvā rākṣasān vīraḥ kiṃkarān mārutātmajaḥ
 yuddhākāṅkṣī punar vīras toraṇaṃ samupasthitaḥ
tatas tasmād bhayān muktāḥ kati cit tatra rākṣasāḥ
 nihatān kiṃkarān sarvān rāvaṇāya nyavedayan
sa rākṣasānāṃ nihataṃ mahābalaṃ; niśamya rājā parivṛttalocanaḥ
 samādideśāpratimaṃ parākrame; prahastaputraṃ samare sudurjayam
