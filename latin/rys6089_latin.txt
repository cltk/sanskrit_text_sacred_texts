sa dattvā tumulaṃ yuddhaṃ rāvaṇasya durātmanaḥ
 visṛjan eva bāṇaughān suṣeṇaṃ vākyam abravīt
eṣa rāvaṇavegena lakṣmaṇaḥ patitaḥ kṣitau
 sarpavad veṣṭate vīro mama śokam udīrayan
śoṇitārdram imaṃ vīraṃ prāṇair iṣṭataraṃ mama
 paśyato mama kā śaktir yoddhuṃ paryākulātmanaḥ
ayaṃ sa samaraślāghī bhrātā me śubhalakṣaṇaḥ
 yadi pañcatvam āpannaḥ prāṇair me kiṃ sukhena vā
lajjatīva hi me vīryaṃ bhraśyatīva karād dhanuḥ
 sāyakā vyavasīdanti dṛṣṭir bāṣpavaśaṃ gatā
 cintā me vardhate tīvrā mumūrṣā copajāyate
bhrātaraṃ nihataṃ dṛṣṭvā rāvaṇena durātmanā
 paraṃ viṣādam āpanno vilalāpākulendriyaḥ
na hi yuddhena me kāryaṃ naiva prāṇair na sītayā
 bhrātaraṃ nihataṃ dṛṣṭvā lakṣmaṇaṃ raṇapāṃsuṣu
kiṃ me rājyena kiṃ prāṇair yuddhe kāryaṃ na vidyate
 yatrāyaṃ nihataḥ śete raṇamūrdhani lakṣmaṇaḥ
rāmam āśvāsayan vīraḥ suṣeṇo vākyam abravīt
 na mṛto 'yaṃ mahābāhur lakṣmaṇo lakṣmivardhanaḥ
na cāsya vikṛtaṃ vaktraṃ nāpi śyāmaṃ na niṣprabham
 suprabhaṃ ca prasannaṃ ca mukham asyābhilakṣyate
padmaraktatalau hastau suprasanne ca locane
 evaṃ na vidyate rūpaṃ gatāsūnāṃ viśāṃ pate
 māṃ viṣādaṃ kṛtvā vīra saprāṇo 'yam ariṃdama
ākhyāsyate prasuptasya srastagātrasya bhūtale
 socchvāsaṃ hṛdayaṃ vīra kampamānaṃ muhur muhuḥ
evam uktvā tu vākyajñaḥ suṣeṇo rāghavaṃ vacaḥ
 samīpastham uvācedaṃ hanūmantam abhitvaran
saumya śīghram ito gatvā śailam oṣadhiparvatam
 pūrvaṃ hi kathito yo 'sau vīra jāmbavatā śubhaḥ
dakṣiṇe śikhare tasya jātām oṣadhim ānaya
 viśalyakaraṇī nāma viśalyakaraṇīṃ śubhām
sauvarṇakaraṇīṃ cāpi tathā saṃjīvanīm api
 saṃdhānakaraṇīṃ cāpi gatvā śīghram ihānaya
 saṃjīvanārthaṃ vīrasya lakṣmaṇasya mahātmanaḥ
ity evam ukto hanumān gatvā cauṣadhiparvatam
 cintām abhyagamac chrīmān ajānaṃs tā mahauṣadhīḥ
tasya buddhiḥ samutpannā māruter amitaujasaḥ
 idam eva gamiṣyāmi gṛhītvā śikharaṃ gireḥ
agṛhya yadi gacchāmi viśalyakaraṇīm aham
 kālātyayena doṣaḥ syād vaiklavyaṃ ca mahad bhavet
iti saṃcintya hanumān gatvā kṣipraṃ mahābalaḥ
 utpapāta gṛhītvā tu hanūmāñ śikharaṃ gireḥ
oṣadhīr nāvagachāmi tā ahaṃ haripuṃgava
 tad idaṃ śikharaṃ kṛtsnaṃ gires tasyāhṛtaṃ mayā
evaṃ kathayamānaṃ taṃ praśasya pavanātmajam
 suṣeṇo vānaraśreṣṭho jagrāhotpāṭya cauṣadhīḥ
tataḥ saṃkṣodayitvā tām oṣadhiṃ vānarottamaḥ
 lakṣmaṇasya dadau nastaḥ suṣeṇaḥ sumahādyutiḥ
saśalyaḥ sa samāghrāya lakṣmaṇaḥ paravīrahā
 viśalyo virujaḥ śīghram udatiṣṭhan mahītalāt
samutthitaṃ te harayo bhūtalāt prekṣya lakṣmaṇam
 sādhu sādhv iti suprītāḥ suṣeṇaṃ pratyapūjayan
ehy ehīty abravīd rāmo lakṣmaṇaṃ paravīrahā
 sasvaje snehagāḍhaṃ ca bāṣpaparyākulekṣaṇaḥ
abravīc ca pariṣvajya saumitriṃ rāghavas tadā
 diṣṭyā tvāṃ vīra paśyāmi maraṇāt punar āgatam
na hi me jīvitenārthaḥ sītayā ca jayena vā
 ko hi me jīvitenārthas tvayi pañcatvam āgate
ity evaṃ vadatas tasya rāghavasya mahātmanaḥ
 khinnaḥ śithilayā vācā lakṣmaṇo vākyam abravīt
tāṃ pratijñāṃ pratijñāya purā satyaparākrama
 laghuḥ kaś cid ivāsattvo naivaṃ vaktum ihārhasi
na pratijñāṃ hi kurvanti vitathāṃ sādhavo 'nagha
 lakṣmaṇaṃ hi mahat tv asya pratijñāparipālanam
nairāśyam upagantuṃ te tad alaṃ matkṛte 'nagha
 vadhena rāvaṇasyādya pratijñām anupālaya
na jīvan yāsyate śatrus tava bāṇapathaṃ gataḥ
 nardatas tīkṣṇadaṃṣṭrasya siṃhasyeva mahāgajaḥ
ahaṃ tu vadham icchāmi śīghram asya durātmanaḥ
 yāvad astaṃ na yāty eṣa kṛtakarmā divākaraḥ
