[yudhisthira]
      īhamānaḥ samārambhān yadi nāsādayed dhanam
      dhanatṛṣṇābhibhūtaś ca kiṃ kurvan sukham āpnuyāt
[bhīsma]
      sarvasāmyam anāyāsaḥ satyavākyaṃ ca bhārata
      nirvedaś cāvivitsā ca yasya syāt sa sukhī naraḥ
etāny eva padāny āhuḥ pañca vṛddhāḥ praśāntaye
      eṣa svargaś ca dharmaś ca sukhaṃ cānuttamaṃ satām
atrāpy udāharantīmam itihāsaṃ purātanam
      nirvedān maṅkinā gītaṃ tan nibodha yudhiṣṭhira
īhamāno dhanaṃ maṅkir bhagnehaś ca punaḥ punaḥ
      kena cid dhanaśeṣeṇa krītavān damya goyugam
susaṃbaddhau tu tau damyau damanāyābhiniḥsṛtau
      āsīnam uṣṭraṃ madhyena sahasaivābhyadhāvatām
tayoḥ saṃprāptayor uṣṭraḥ skandhadeśam amarṣaṇaḥ
      utthāyotkṣipya tau damyau prasasāra mahājavaḥ
hriyamāṇau tu tau damyau tenoṣṭreṇa pramāthinā
      mriyamāṇau ca saṃprekṣya maṅkis tatrābravīd idam
na caivāvihitaṃ śakyaṃ dakṣeṇāpīhituṃ dhanam
      yuktena śraddhayā samyag īhāṃ samanutiṣṭhatā
kṛtasya pūrvaṃ cānarthair yuktasyāpy anutiṣṭhataḥ
     imaṃ paśyata saṃgatyā mama daivam upaplavam
udyamyodyamya me damyau viṣameneva gacchati
     utkṣipya kākatālīyam unmātheneva jambukaḥ
manī voṣṭrasya lambete priyau vatsatarau mama
     śuddhaṃ hi daivam evedam ato naivāsti pauruṣam
yadi vāpy upapadyeta pauruṣaṃ nāma karhi cit
     anviṣyamāṇaṃ tad api daivam evāvatiṣṭhate
tasmān nirveda eveha gantavyaḥ sukham īpsatā
     sukhaṃ svapiti nirviṇṇo nirāśaś cārthasādhane
aho samyak śukenoktaṃ sarvataḥ parimucyatā
     pratiṣṭhatā mahāraṇyaṃ janakasya niveśanāt
yaḥ kāmān prāpnuyāt sarvān yaś cainān kevalāṃs tyajet
     prāpanāt sarvakāmānāṃ parityāgo viśiṣyate
nāntaṃ sarvavivitsānāṃ gatapūrvo 'sti kaś cana
     śarīre jīvite caiva tṛṣṇā mandasya vardhate
nivartasva vivitsābhyaḥ śāmya nirvidya māmaka
     asakṛc cāsi nikṛto na ca nirvidyase tano
yadi nāhaṃ vināśyas te yady evaṃ ramase mayā
     mā māṃ yojaya lobhena vṛthā tvaṃ vittakāmuka
saṃcitaṃ saṃcitaṃ dravyaṃ naṣṭaṃ tava punaḥ punaḥ
     kadā vimokṣyase mūḍha dhanehāṃ dhanakāmuka
aho nu mama bāliśyaṃ yo 'haṃ krīdanakas tava
     kiṃ naiva jātu puruṣaḥ pareṣāṃ preṣyatām iyāt
na pūrve nāpare jātu kāmānām antam āpnuvan
     tyaktvā sarvasamārambhān pratibuddho 'smi jāgṛmi
nūnaṃ te hṛdayaṃ kāmavajra sāramayaṃ dṛdham
     yad anarthaśatāviṣṭaṃ śatadhā na vidīryate
tyajāmi kāmatvāṃ caiva yac ca kiṃ cit priyaṃ tava
     tavāhaṃ sukham anvicchann ātmany upalabhe sukham
kāmajānāmi te mūlaṃ saṃkalpāt kila jāyase
     na tvāṃ saṃkalpayiṣyāmi samūlo na bhaviṣyati
īhā dhanasya na sukhā labdhvā cintā ca bhūyasī
     labdhānāśo yathā mṛtyur labdhaṃ bhavati vā na vā
paretya yo na labhate tato duḥkhataraṃ nu kim
     na ca tuṣyati labdhena bhūya eva ca mārgati
anutarṣula evārthaḥ svādu gāṅgam ivodakam
     mad vilāpanam etat tu pratibuddho 'smi saṃtyaja
ya imaṃ māmakaṃ dehaṃ bhūtagrāmaḥ samāśritaḥ
     sa yātv ito yathākāmaṃ vasatāṃ vā yathāsukham
na yuṣmāsv iha me prītiḥ kāmalobhānusāriṣu
     tasmād utsṛjya sarvān vaḥ satyam evāśrayāmy aham
sarvabhūtāny ahaṃ dehe paśyan manasi cātmanaḥ
     yoge buddhiṃ śrute sattvaṃ mano brahmaṇi dhārayan
vihariṣyāmy anāsaktaḥ sukhī lokān nirāmayaḥ
     yathā mā tvaṃ punar naivaṃ duḥkheṣu pranidhāsyasi
tvayā hi me pranunnasya gatir anyā na vidyate
     tṛṣṇā śokaśramāṇāṃ hi tvaṃ kāmaprabhavaḥ sadā
dhananāśo 'dhikaṃ duḥkhaṃ manye sarvamahattaram
     jñātayo hy avamanyante mitrāṇi ca dhanacyutam
avajñāna sahasrais tu doṣāḥ kastatarādhane
     dhane sukhakalā yā ca sāpi duḥkhair vidhīyate
dhanam asyeti puruṣaṃ purā nighnanti dasyavaḥ
     kliśyanti vividhair dandair nityam udvejayanti ca
mandalolupatā duḥkham iti buddhiṃ cirān mayā
     yad yad ālambase kāmatat tad evānurudhyase
atattvajño 'si bālaś ca dustoṣo 'pūraṇo 'nalaḥ
     naiva tvaṃ vettha sulabhaṃ naiva tvaṃ vettha durlabham
pātālam iva duṣpūro māṃ duḥkhair yoktum icchasi
     nāham adya samāveṣṭuṃ śakyaḥ kāmapunas tvayā
nirvedam aham āsādya dravyanāśād yadṛcchayā
     nirvṛtiṃ paramāṃ prāpya nādya kāmān vicintaye
atikleśān sahāmīha nāhaṃ budhyāmy abuddhimān
     nikṛto dhananāśena śaye sarvāṅgavijvaraḥ
parityajāmi kāmatvāṃ hitvā sarvamanogatīḥ
     na tvaṃ mayā punaḥ kāmanasyoteneva raṃsyase
kṣamiṣye 'kṣamamāṇānāṃ na hiṃsiṣye ca hiṃsitaḥ
     dveṣya muktaḥ priyaṃ vakṣyāmy anādṛtya tad apriyam
tṛptaḥ svasthendriyo nityaṃ yathā labdhena vartayan
     na sakāmaṃ kariṣyāmi tvām ahaṃ śatrum ātmanaḥ
nirvedaṃ nirvṛtiṃ tṛptiṃ śāntiṃ satyaṃ damaṃ kṣamām
     sarvabhūtadayāṃ caiva viddhi māṃ śaraṇāgatam
tasmāt kāmaś ca lobhaś ca tṛṣṇā kārpaṇyam eva ca
     tyajantu māṃ pratiṣṭhantaṃ sattvastho hy asmi sāṃpratam
prahāya kāmaṃ lobhaṃ ca krodhaṃ pāruṣyam eva ca
     nādya lobhavaśaṃ prāpto duḥkhaṃ prāpsyāmy anātmavān
yad yat tyajati kāmānāṃ tat sukhasyābhipūryate
     kāmasya vaśago nityaṃ duḥkham eva prapadyate
kāmān vyudasya dhunute yat kiṃ cit puruṣo rajaḥ
     kāmakrodhodbhavaṃ duḥkham ahrīr aratir eva ca
eṣa brahma praviṣṭo 'haṃ grīsme śītam iva hradam
     śāmyāmi parinirvāmi sukham āse ca kevalam
yac ca kāmasukhaṃ loke yac ca divyaṃ mahat sukham
     tṛṣṇā kṣayasukhasyaite nārhataḥ sodaśīṃ kalām
ātmanā saptamaṃ kāmaṃ hatvā śatrum ivottamam
     prāpyāvadhyaṃ brahma puraṃ rājeva syām ahaṃ sukhī
etāṃ buddhiṃ samāsthāya maṅkir nirvedam āgataḥ
     sarvān kāmān parityajya prāpya brahma mahat sukham
damya nāśa kṛte maṅkir amaratvaṃ kilāgamat
     achinat kāmamūlaṃ sa tena prāpa mahat sukham
atrāpy udāharantīmam itihāsaṃ purātanam
     gītaṃ videharājena janakena praśāmyatā
anantaṃ bata me vittaṃ yasya me nāsti kiṃ cana
     mithilāyāṃ pradīptāyāṃ na me dahyati kiṃ cana
atraivodāharantīmaṃ bodhyasya padasaṃcayam
     nirvedaṃ prati vinyastaṃ pratibodha yudhiṣṭhira
bodhyaṃ dāntam ṛṣiṃ rājā nahuṣaḥ paryapṛcchata
     nirvedāc chāntim āpannaṃ śāntaṃ prajñāna tarpitam
upadeśaṃ mahāprājña śamasyopadiśasva me
     kāṃ buddhiṃ samanudhyāya śāntaś carasi nirvṛtaḥ
[bodhya]
     upadeśena vartāmi nānuśāsmīha kaṃ cana
     lakṣaṇaṃ tasya vakṣye 'haṃ tat svayaṃ pravimṛśyatām
piṅgalā kuraraḥ sarpaḥ sāraṅgānveṣaṇaṃ vane
     iṣukāraḥ kumārī ca sa ete guravo mama
