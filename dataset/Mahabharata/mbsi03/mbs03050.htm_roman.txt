bṛhadaśva uvāca
      āsīd rājā nalo nāma vīrasenasuto balī
      upapanno guṇair iṣṭai rūpavān aśvakovidaḥ
atiṣṭhan manujendrāṇāṃ mūrdhni devapatir yathā
      upary upari sarveṣām āditya iva tejasā
brahmaṇyo vedavic chūro niṣadheṣu mahīpatiḥ
      akṣapriyaḥ satyavādī mahān akṣauhiṇīpatiḥ
īpsito varanārīṇām udāraḥ saṃyatendriyaḥ
      rakṣitā dhanvināṃ śreṣṭhaḥ sākṣād iva manuḥ svayam
tathaivāsīd vidarbheṣu bhīmo bhīmaparākramaḥ
      śūraḥ sarvaguṇair yuktaḥ prajākāmaḥ sa cāprajaḥ
sa prajārthe paraṃ yatnam akarot susamāhitaḥ
      tam abhyagacchad brahmarṣir damano nāma bhārata
taṃ sa bhīmaḥ prajākāmas toṣayām āsa dharmavit
      mahiṣyā saha rājendra satkāreṇa suvarcasam
tasmai prasanno damanaḥ sabhāryāya varaṃ dadau
      kanyāratnaṃ kumārāṃś ca trīn udārān mahāyaśāḥ
damayantīṃ damaṃ dāntaṃ damanaṃ ca suvarcasam
      upapannān guṇaiḥ sarvair bhīmān bhīmaparākramān
damayantī tu rūpeṇa tejasā yaśasā śriyā
     saubhāgyena ca lokeṣu yaśaḥ prāpa sumadhyamā
atha tāṃ vayasi prāpte dāsīnāṃ samalaṃkṛtam
     śataṃ sakhīnāṃ ca tathā paryupāste śacīm iva
tatra sma bhrājate bhaimī sarvābharaṇabhūṣitā
     sakhīmadhye 'navadyāṅgī vidyut saudāminī yathā
     atīva rūpasaṃpannā śrīr ivāyatalocanā
na deveṣu na yakṣeṣu tādṛgrūpavatī kva cit
     mānuseṣv api cānyeṣu dṛṣṭapūrvā na ca śrutā
     cittapramāthinī bālā devānām api sundarī
nalaś ca naraśārdūlo rūpeṇāpratimo bhuvi
     kandarpa iva rūpeṇa mūrtimān abhavat svayam
tasyāḥ samīpe tu nalaṃ praśaśaṃsuḥ kutūhalāt
     naiṣadhasya samīpe tu damayantīṃ punaḥ punaḥ
tayor adṛṣṭakāmo 'bhūc chṛṇvatoḥ satataṃ guṇān
     anyonyaṃ prati kaunteya sa vyavardhata hṛcchayaḥ
aśaknuvan nalaḥ kāmaṃ tadā dhārayituṃ hṛdā
     antaḥpurasamīpasthe vana āste rahogataḥ
sa dadarśa tadā haṃsāñ jātarūpaparicchadān
     vane vicaratāṃ teṣām ekaṃ jagrāha pakṣiṇam
tato 'ntarikṣago vācaṃ vyājahāra tadā nalam
     na hantavyo 'smi te rājan kariṣyāmi hi te priyam
damayantīsakāśe tvāṃ kathayiṣyāmi naiṣadha
     yathā tvadanyaṃ puruṣaṃ na sā maṃsyati karhi cit
evam uktas tato haṃsam utsasarja mahīpatiḥ
     te tu haṃsāḥ samutpatya vidarbhān agamaṃs tataḥ
vidarbhanagarīṃ gatvā damayantyās tadāntike
     nipetus te garutmantaḥ sā dadarśātha tān khagān
sā tān adbhutarūpān vai dṛṣṭvā sakhigaṇāvṛtā
     hṛṣṭā grahītuṃ khagamāṃs tvaramāṇopacakrame
atha haṃsā visasṛpuḥ sarvataḥ pramadāvane
     ekaikaśas tataḥ kanyās tān haṃsān samupādravan
damayantī tu yaṃ haṃsaṃ samupādhāvad antike
     sa mānuṣīṃ giraṃ kṛtvā damayantīm athābravīt
damayanti nalo nāma niṣadheṣu mahīpatiḥ
     aśvinoḥ sadṛśo rūpe na samās tasya mānuṣāḥ
tasya vai yadi bhāryā tvaṃ bhavethā varavarṇini
     saphalaṃ te bhavej janma rūpaṃ cedaṃ sumadhyame
vayaṃ hi devagandharvamanuṣyoragarākṣasān
     dṛṣṭavanto na cāsmābhir dṛṣṭapūrvas tathāvidhaḥ
tvaṃ cāpi ratnaṃ nārīṇāṃ nareṣu ca nalo varaḥ
     viśiṣṭāyā viśiṣṭena saṃgamo guṇavān bhavet
evam uktā tu haṃsena damayantī viśāṃ pate
     abravīt tatra taṃ haṃsaṃ tam apy evaṃ nalaṃ vada
tathety uktvāṇḍajaḥ kanyāṃ vaidarbhasya viśāṃ pate
     punar āgamya niṣadhān nale sarvaṃ nyavedayat
