[vai]
      jayadrathas tu saṃprekṣya bhrātarāv udyatāyudhau
      prādravat tūrṇam avyagro jīvitepsuḥ suduḥkhitaḥ
taṃ bhīmaseno dhāvantam avatīrya rathād balī
      abhidrutya nijagrāha keśapakṣe 'tyamarṣaṇaḥ
samudyamya ca taṃ roṣān niṣpipeṣa mahītale
      gale gṛhītvā rājānaṃ tāḍayām āsa caiva ha
punaḥ saṃjīvamānasya tasyotpatitum icchataḥ
      padā mūrdhni mahābāhuḥ prāharad vilapiṣyataḥ
tasya jānuṃ dadau bhīmo jaghne cainam aratninā
      sa moham agamad rājā prahāra varapīḍitaḥ
viroṣaṃ bhīmasenaṃ tu vārayām āsa phalgunaḥ
      duḥśalāyāḥ kṛte rājā yat tad āheti kaurava
[bhīmasena]
      nāyaṃ pāpasamācāro matto jīvitum arhati
      draupadyās tad anarhāyāḥ parikleṣṭā narādhamaḥ
kiṃ nu śakyaṃ mayā kartuṃ yad rājā satataṃ ghṛṇī
      tvaṃ ca bāliśayā buddhyā sadaivāsmān prabādhase
evaṃ kutvā saṭās tasya pañca cakre vṛkodaraḥ
      ardhacandreṇa bāṇena kiṃ cid abruvatas tadā
vikalpayitvā rājānaṃ tataḥ prāha vṛkodaraḥ
     jīvituṃ cecchase mūḍha hetuṃ me gadataḥ śṛṇu
dāso 'smīti tvayā vācyaṃ saṃsatsu ca sabhāsu ca
     evaṃ te jīvitaṃ dadyām eṣa yuddhajito vidhiḥ
evam astv iti taṃ rājā kṛcchraprāṇo jayadrathaḥ
     provāca puruṣavyāghraṃ bhīmam āhavaśobhinam
tata enaṃ viceṣṭantaṃ baddhvā pārtho vṛkodaraḥ
     ratham āropayām āsa visaṃjñaṃ pāṃsuguṇṭhitam
tatas taṃ ratham āsthāya bhīmaḥ pārthānugas tadā
     abhyetyāśramamadhyastham abhyagacchad yudhiṣṭhiram
darśayām āsa bhīmas tu tadavasthaṃ jayadratham
     taṃ rājā prāhasad dṛṣṭvā mucyatām iti cābravīt
rājānaṃ cābravīd bhīmo draupadyai kathayeti vai
     dāsabhāvaṃ gato hy eṣa pāṇḍūnāṃ pāpacetanaḥ
tam uvāca tato jyeṣṭho bhrātā saṃpraṇayaṃ vacaḥ
     muñcainam adhamācāraṃ pramāṇaṃ yadi te vayam
draupadī cābravīd bhīmam abhiprekṣya yudhiṣṭhiram
     dāsāyaṃ mucyatāṃ rājñas tvayā pañca saṭaḥ kṛtaḥ
sa mukto 'bhyetya rājānam abhivādya yudhiṣṭhiram
     vavande vihvalo rājā tāṃś ca sarvān munīṃs tadā
tam uvāca ghṛṇī rājā dharmaputro yudhiṣṭhiraḥ
     tathā jayadrathaṃ dṛṣṭvā gṛhītaṃ savyasācinā
adāso gaccha mukto 'si maivaṃ kārṣīḥ punaḥ kva cit
     strī kāmuka dhig astu tvāṃ kṣudraḥ kṣudrasahāyavān
     evaṃvidhaṃ hi kaḥ kuryāt tvadanyaḥ puruṣādhamaḥ
gatasattvam iva jñātvā kartāram aśubhasya tam
     saṃprekṣya bharataśreṣṭhaḥ kṛpāṃ cakre narādhipaḥ
dharme te vardhatāṃ buddhir mā cādharme mano kṛthāḥ
     sāśvaḥ saratha pādātaḥ svasti gaccha jayadratha
evam uktas tu savrīḍaṃ tūṣṇīṃ kiṃ cid avāṅmukhaḥ
     jagāma rājā duḥkhārto gaṅgā dvārāya bhārata
sa devaṃ śaraṇaṃ gatvā virūpākṣam umāpatim
     tapo cacāra vipulaṃ tasya prīto vṛṣadhvajaḥ
baliṃ svayaṃ pratyagṛhṇāt prīyamāṇas trilocanaḥ
     varaṃ cāsmai dadau devaḥ sa ca jagrāha tac chṛṇu
samastān sarathān pañca jayeyaṃ yudhi pāṇḍavān
     iti rājābravīd devaṃ neti devas tam abravīt
ajayyāṃś cāpy avadhyāṃś ca vārayiṣyasi tān yudhi
     ṛte 'rjunaṃ mahābāhuṃ devair api durāsadam
yam āhur ajitaṃ devaṃ śaṅkhacakragadādharam
     pradhānaḥ so 'straviduṣāṃ tena kṛṣṇena rakṣyate
evam uktas tu nṛpatiḥ svam eva bhavanaṃ yayau
     pāṇḍavāś ca vane tasmin nyavasan kāmyake tadā
