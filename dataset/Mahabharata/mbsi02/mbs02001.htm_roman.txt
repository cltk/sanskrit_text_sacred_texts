[v]
      tato 'bravīn mayaḥ pārthaṃ vāsudevasya saṃnidhau
      prāñjaliḥ ślakṣṇayā vācā pūjayitvā punaḥ punaḥ
asmāc ca kṛṣṇāt saṃkruddhāt pāvakāc ca didhakṣataḥ
      tvayā trāto 'smi kaunteya brūhi kiṃ karavāṇi te
[ārj]
      kṛtam eva tvayā sarvaṃ svasti gaccha mahāsura
      prītimān bhava me nityaṃ prītimanto vayaṃ ca te
[maya]
      yuktam etat tvayi vibho yathāttha puruṣarṣabha
      prītipūrvam ahaṃ kiṃ cit kartum icchāmi bhārata
ahaṃ hi viśvakarmā vai dānavānāṃ mahākaviḥ
      so 'haṃ vai tvatkṛte kiṃ cit kartum icchāmi pāṇḍava
[ar]
      prāṇakṛcchrād vimuktaṃ tvam ātmānaṃ manyase mayā
      evaṃgate na śakṣyāmi kiṃ cit kārayituṃ tvayā
na cāpi tava saṃkalpaṃ mogham icchāmi dānava
      kṛṣṇasya kriyatāṃ kiṃ cit tathā pratikṛtaṃ mayi
[v]
      codito vāsudevas tu mayena bharatarṣabha
      muhūrtam iva saṃdadhyau kim ayaṃ codyatām iti
codayām āsa taṃ kṛṣṇaḥ sabhā vai kriyatām iti
      dharmarājasya daiteya yādṛśīm iha manyase
yāṃ kṛtāṃ nānukuryus te mānavāḥ prekṣya vismitāḥ
     manuṣyaloke kṛtsne 'smiṃs tādṛśīṃ kuru vai sabhām
yatra divyān abhiprāyān paśyema vihitāṃs tvayā
     āsurān mānuṣāṃś caiva tāṃ sabhāṃ kuru vai maya
pratigṛhya tu tad vākyaṃ saṃprahṛṣṭo mayas tadā
     vimānapratimāṃ cakre pāṇḍavasya sabhāṃ mudā
tataḥ kṛṣṇaś ca pārthaś ca dharmarāje yudhiṣṭhire
     sarvam etad yathāvedya darśayām āsatur mayam
tasmai yudhiṣṭhiraḥ pūjāṃ yathārham akarot tadā
     sa tu tāṃ pratijagrāha mayaḥ satkṛtya satkṛtaḥ
sa pūrvadeva caritaṃ tatra tatra viśāṃ pate
     kathayām āsa daiteyaḥ pāṇḍuputreṣu bhārata
sa kālaṃ kaṃ cid āśvasya viśvakarmā pracintya ca
     sabhāṃ pracakrame kartuṃ pāṇḍavānāṃ mahātmanām
abhiprāyeṇa pārthānāṃ kṛṣṇasya ca mahātmanaḥ
     puṇye 'hani mahātejāḥ kṛtakautuka maṅgalaḥ
tarpayitvā dvijaśreṣṭhān pāyasena sahasraśaḥ
     dhanaṃ bahuvidhaṃ dattvā tebhya eva ca vīryavān
sarvartuguṇasaṃpannāṃ divyarūpāṃ manoramām
     daśa kiṣku sahasrāṃ tāṃ māpayām āsa sarvataḥ
