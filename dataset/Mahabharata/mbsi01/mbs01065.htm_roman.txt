[v]
      tato gacchan mahābāhur eko 'mātyān visṛjya tān
      nāpaśyad āśrame tasmiṃs tam ṛṣiṃ saṃśitavratam
so 'paśyamānas tam ṛṣiṃ śūnyaṃ dṛṣṭvā tam āśramam
      uvāca ka ihety uccair vanaṃ saṃnādayann iva
śrutvātha tasya taṃ śabdaṃ kanyā śrīr iva rūpiṇī
      niścakrāmāśramāt tasmāt tāpasī veṣadhāriṇī
sā taṃ dṛṣṭvaiva rājānaṃ duḥṣantam asitekṣaṇā
      svāgataṃ ta iti kṣipram uvāca pratipūjya ca
āsanenārcayitvā ca pādyenārghyeṇa caiva hi
      papracchānāmayaṃ rājan kuśalaṃ ca narādhipam
yathāvad arcayitvā sā pṛṣṭvā cānāmayaṃ tadā
      uvāca smayamāneva kiṃ kāryaṃ kriyatām iti
tām abravīt tato rājā kanyāṃ madhurabhāṣiṇīm
      dṛṣṭvā sarvānavadyāṅgīṃ yathāvat pratipūjitaḥ
āgato 'haṃ mahābhāgam ṛṣiṃ kaṇvam upāsitum
      kva gato bhagavān bhadre tan mamācakṣva śobhane
[ṣak]
      gataḥ pitā me bhagavān phalāny āhartum āśramāt
      muhūrtaṃ saṃpratīkṣasva drakṣyasy enam ihāgatam
[v]
     apaśyamānas tam ṛṣiṃ tayā coktas tathā nṛpaḥ
     tāṃ ca dṛṣṭvā varārohāṃ śrīmatīṃ cāruhāsinīm
vibhrājamānāṃ vapuṣā tapasā ca damena ca
     rūpayauvana saṃpannām ity uvāca mahīpatiḥ
kāsi kasyāsi suśroṇi kimarthaṃ cāgatā vanam
     evaṃrūpaguṇopetā kutas tvam asi śobhane
darśanād eva hi śubhe tvayā me 'pahṛtaṃ manaḥ
     icchāmi tvām ahaṃ jñātuṃ tan mamācakṣva śobhane
evam uktā tadā kanyā tena rājñā tadāśrame
     uvāca hasatī vākyam idaṃ sumadhurākṣaram
kaṇvaṣyāhaṃ bhagavato duḥṣanta duhitā matā
     tapasvino dhṛtimato dharmajñasya yaśasvinaḥ
[du]
     ūrdhvaretā mahābhāgo bhagavāṁl lokapūjitaḥ
     caled dhi vṛttād dharmo 'pi na calet saṃśitavrataḥ
kathaṃ tvaṃ tasya duhitā saṃbhūtā varavarṇinī
     saṃśayo me mahān atra taṃ me chettum ihārhasi
[ṣak]
     yathāyam āgamo mahyaṃ yathā cedam abhūt purā
     śṛṇu rājan yathātattvaṃ yathāsmi duhitā muneḥ
ṛṣiḥ kaś cid ihāgamya mama janmābhyacodayat
     tasmai provāca bhagavān yathā tac chṛṇu pārthiva
tapyamānaḥ kila purā viśvāmitro mahat tapaḥ
     subhṛśaṃ tāpayām āsa śakraṃ suragaṇeśvaram
tapasā dīptavīryo 'yaṃ sthānān mā cyāvayed iti
     bhītaḥ puraṃdaras tasmān menakām idam abravīt
guṇair divyair apsarasāṃ menake tvaṃ viśiṣyase
     śreyo me kuru kalyāṇi yat tvāṃ vakṣyāmi tac chṛṇu
asāv ādityasaṃkāśo viśvāmitro mahātapāḥ
     tapyamānas tapo ghoraṃ mama kampayate manaḥ
menake tava bhāro 'yaṃ viśvāmitraḥ sumadhyame
     saṃśitātmā sudurdharṣa ugre tapasi vartate
sa māṃ na cyāvayet sthānāt taṃ vai gatvā pralobhaya
     cara tasya tapovighnaṃ kuru me priyam uttamam
rūpayauvana mādhuryaceṣṭita smitabhāṣitaiḥ
     lobhayitvā varārohe tapasaḥ saṃnivartaya
[m]
     mahātejāḥ sa bhagavān sadaiva ca mahātapāḥ
     kopanaś ca tathā hy enaṃ jānāti bhagavān api
tejasas tapasaś caiva kopasya ca mahātmanaḥ
     tvam apy udvijase yasya nodvijeyam ahaṃ katham
mahābhāgaṃ vasiṣṭhaṃ yaḥ putrair iṣṭair vyayojayat
     kṣatre jātaś ca yaḥ pūrvam abhavad brāhmaṇo balāt
śaucārthaṃ yo nadīṃ cakre durgamāṃ bahubhir jalaiḥ
     yāṃ tāṃ puṇyatamāṃ loke kauśikīti vidur janāḥ
babhāra yatrāsya purā kāle durge mahātmanaḥ
     dārān mataṅgo dharmātmā rājarṣir vyādhatāṃ gataḥ
atītakāle durbhakṣe yatraitya punar āśramam
     muniḥ pāreti nadyā vai nāma cakre tadā prabhuḥ
mataṅgaṃ yājayāṃ cakre yatra prītamanāḥ svayam
     tvaṃ ca somaṃ bhayād yasya gataḥ pātuṃ śureśvara
ati nakṣatravaṃśāṃś ca kruddho nakṣatrasaṃpadā
     prati śravaṇapūrvāṇi nakṣatrāṇi sasarja yaḥ
etāni yasya karmāṇi tasyāhaṃ bhṛśam udvije
     yathā māṃ na dahet kruddhas tathājñāpaya māṃ vibho
tejasā nirdahel lokān kampayed dharaṇīṃ padā
     saṃkṣipec ca mahāmeruṃ tūrṇam āvartayet tathā
tādṛśaṃ tapasā yuktaṃ pradīptam iva pāvakam
     katham asmadvidhā bālā jitendriyam abhispṛśet
hutāśanamukhaṃ dīptaṃ sūryacandrākṣi tārakam
     kālajihvaṃ suraśreṣṭha katham asmadvidhā spṛśet
yamaś ca somaś ca maharṣayaś ca; sādhyā viśve vālakhilyāś ca sarve
     ete 'pi yasyodvijante prabhāvāt; kasmāt tasmān mādṛśī nodvijeta
tvayaivam uktā ca kathaṃ samīpam; ṛṣer na gaccheyam ahaṃ surendra
     rakṣāṃ tu me cintaya devarāja; yathā tvadarthaṃ rakṣitāhaṃ careyam
kāmaṃ tu me mārutas tatra vāsaḥ; prakrīḍitāyā vivṛṇotu deva
     bhavec ca me manmathas tatra kārye; sahāyabhūtas tava devaprasādāt
vanāc ca vāyuḥ surabhiḥ pravāyet; tasmin kāle tam ṛṣiṃ lobhayantyāḥ
     tathety uktvā vihite caiva tasmiṃs; tato yayau sāśramaṃ kauśikasya
