[dhaumya]
      avantiṣu pratīcyāṃ vai kīrtayiṣyāmi te diśi
      yāni tatra pavitrāṇi puṇyāny āyatanāni ca
priyaṅgvāmravanopetā vānīra vanamālinī
      pratyaksrotā nadī puṇyā narmadā tatra bhārata
niketaḥ khyāyate puṇyo yatra viśravaso muneḥ
      jajñe dhanapatir yatra kubero naravāhanaḥ
vaiḍūrya śikharo nāma puṇyo girivaraḥ śubhaḥ
      divyapuṣpaphalās tatra pādapā haritachadāḥ
tasya śailasya śikhare saras tatra ca dhīmataḥ
      praphullanalinaṃ rājan devagandharvasevitam
bahvāścaryaṃ mahārāja dṛśyate tatra parvate
      puṇye svargopame divye nityaṃ devarṣisevite
hradinī puṇyatīrthā ca rājarṣes tatra vai sarit
      viśvā mitra nadī pārā puṇyā parapuraṃjaya
yasyās tīre satāṃ madhye yayātir nahuṣātmajaḥ
      papāta sa punar lokāṁl lebhe dharmān sanātanān
tatra puṇyahradas tāta mainākaś caiva parvataḥ
      bahumūlaphalo vīra asito nāma parvataḥ
āśramaḥ kakṣasenasya puṇyas tatra yudhiṣṭhira
     cyavanasyāśramaś caiva khyātaḥ sarvatra pāṇḍava
     tatrālpenaiva sidhyanti mānavās tapasā vibho
jambū mārgo mahārāja ṛṣīṇāṃ bhāvitātmanām
     āśramaḥ śāmyatāṃ śreṣṭha mṛgadvijagaṇāyutaḥ
tataḥ puṇyatamā rājan satataṃ tāpasāyutā
     ketumālā ca medhyā ca gaṅgāraṇyaṃ ca bhūmipa
khyātaṃ ca saindhavāraṇyaṃ puṇyaṃ dvijaniṣevitam
     pitā maha saraḥ puṇyaṃ puṣkaraṃ nāma bhārata
     vaikhānasānāṃ siddhānām ṛṣīṇām āśramaḥ priyaḥ
apy atra saṃstavārthāya prajāpatir atho jagau
     puṣkareṣu kuruśreṣṭha gāthāṃ sukṛtināṃ vara
manasāpy abhikāmasya puṣkarāṇi manasvinaḥ
     pāpāṇi vipraṇaśyanti nākapṛṣṭhe ca modate
