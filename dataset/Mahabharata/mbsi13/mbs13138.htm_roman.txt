[vāyu]
      śṛṇu mūḍha guṇān kāṃś cid brāhmaṇānāṃ mahātmanām
      ye tvayā kīrtitā rājaṃs tebhyo 'tha brāhmaṇo varaḥ
tyaktvā mahītvaṃ bhūmis tu spardhayāṅganṛpasya ha
      nāśaṃ jagāma tāṃ vipro vyaṣṭambhayata kaśyapaḥ
akṣayā brāhmaṇā rājan divi ceha ca nityadā
      apibat tejasā hy āpaḥ svayam evāṅgirāḥ purā
sa tāḥ piban kṣīram iva nātṛpyata mahātapāḥ
      apūrayan mahaughena mahīṃ sarvāṃ ca pārthiva
tasminn ahaṃ ca kruddhe vai jagat tyaktvā tato gataḥ
      vyatiṣṭham agnihotre ca ciram aṅgiraso bhayāt
abhiśaptaś ca bhagavān gautamena puraṃdaraḥ
      ahalyāṃ kāmayāno vai dharmārthaṃ ca na hiṃsitaḥ
tathā samudro nṛpate pūrṇo mṛṣṭena vāriṇā
      brāhmaṇair abhiśaptaḥ saṁl lavaṇodaḥ kṛto vibho
suvarṇavarṇo nirdhūmaḥ saṃhatordhva śikhaḥ kaviḥ
      kruddhenāṅgirasā śapto guṇair etair ivarjitaḥ
marutaś cūrṇitān paśya ye 'hasanta mahodadhim
      suvarṇadhāriṇā nityam avaśaptā dvijātinā
samo na tvaṃ dvijātibhyaḥ śreṣṭhaṃ viddhi narādhipa
     garbhasthān brāhmaṇān samyaṅ namasyati kila prabhuḥ
daṇḍakānāṃ mahad rājyaṃ brāhmaṇena vināśitam
     tālajaṅghaṃ mahat kṣatram aurveṇaikena nāśitam
tvayā ca vipulaṃ rājyaṃ balaṃ dharmaḥ śrutaṃ tathā
     dattātreya prasādena prāptaṃ paramadurlabham
agniṃ tvaṃ yajase nityaṃ kasmād arjuna brāhmaṇam
     sa hi sarvasya lokasya havyavāṭ kiṃ na vetsi tam
atha vā brāhmaṇaśreṣṭham anu bhūtānupālakam
     kartāraṃ jīvalokasya kasmāj jānan vimuhyase
tathā prajāpatir brahmā avyaktaḥ prabhavāpyayaḥ
     yenedaṃ nikhilaṃ viśvaṃ janitaṃ sthāvaraṃ caram
aṇḍa jātaṃ tu brahmāṇaṃ ke cid icchanty apaṇḍitāḥ
     aṇḍād bhinnād babhuḥ śailā diśo 'mbhaḥ pṛthivī divam
draṣṭavyaṃ naitad evaṃ hi kathaṃ jyāyastamo hi saḥ
     smṛtam ākāśam aṇḍaṃ tu tasmāj jātaḥ pitāmahaḥ
tiṣṭhet katham iti brūhi na kiṃ cid dhi tadā bhavet
     ahaṃ kāra iti proktaḥ sarvatejo gataḥ prabhuḥ
nāsty aṇḍam asti tu brahmā sa rājaṁl lokabhāvanaḥ
     ity uktaḥ sa tadā tūṣṇīm abhūd vāyus tam abravīt
