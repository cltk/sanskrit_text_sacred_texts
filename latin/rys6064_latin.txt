nikumbho bhrātaraṃ dṛṣṭvā sugrīveṇa nipātitam
 pradahann iva kopena vānarendram avaikṣata
tataḥ sragdāmasaṃnaddhaṃ dattapañcāṅgulaṃ śubham
 ādade parighaṃ vīro nagendraśikharopamam
hemapaṭṭaparikṣiptaṃ vajravidrumabhūṣitam
 yamadaṇḍopamaṃ bhīmaṃ rakṣasāṃ bhayanāśanam
tam āvidhya mahātejāḥ śakradhvajasamaṃ raṇe
 vinanāda vivṛttāsyo nikumbho bhīmavikramaḥ
urogatena niṣkeṇa bhujasthair aṅgadair api
 kuṇḍalābhyāṃ ca mṛṣṭābhyāṃ mālayā ca vicitrayā
nikumbho bhūṣaṇair bhāti tena sma parigheṇa ca
 yathendradhanuṣā meghaḥ savidyutstanayitnumān
parighāgreṇa pusphoṭa vātagranthir mahātmanaḥ
 prajajvāla saghoṣaś ca vidhūma iva pāvakaḥ
nagaryā viṭapāvatyā gandharvabhavanottamaiḥ
 saha caivāmarāvatyā sarvaiś ca bhavanaiḥ saha
satārāgaṇanakṣatraṃ sacandraṃ samahāgraham
 nikumbhaparighāghūrṇaṃ bhramatīva nabhastalam
durāsadaś ca saṃjajñe parighābharaṇaprabhaḥ
 krodhendhano nikumbhāgnir yugāntāgnir ivotthitaḥ
rākṣasā vānarāś cāpi na śekuḥ spandituṃ bhayāt
 hanūmaṃs tu vivṛtyoras tasthau pramukhato balī
parighopamabāhus tu parighaṃ bhāskaraprabham
 balī balavatas tasya pātayām āsa vakṣasi
sthire tasyorasi vyūḍhe parighaḥ śatadhā kṛtaḥ
 viśīryamāṇaḥ sahasā ulkā śatam ivāmbare
sa tu tena prahāreṇa cacāla ca mahākapiḥ
 parigheṇa samādhūto yathā bhūmicale 'calaḥ
sa tathābhihatas tena hanūmān plavagottamaḥ
 muṣṭiṃ saṃvartayām āsa balenātimahābalaḥ
tam udyamya mahātejā nikumbhorasi vīryavān
 abhicikṣepa vegena vegavān vāyuvikramaḥ
tataḥ pusphoṭa carmāsya prasusrāva ca śoṇitam
 muṣṭinā tena saṃjajñe jvālā vidyud ivotthitā
sa tu tena prahāreṇa nikumbho vicacāla ha
 svasthaś cāpi nijagrāha hanūmantaṃ mahābalam
vicukruśus tadā saṃkhye bhīmaṃ laṅkānivāsinaḥ
 nikumbhenoddhṛtaṃ dṛṣṭvā hanūmantaṃ mahābalam
sa tathā hriyamāṇo 'pi kumbhakarṇātmajena hi
 ājaghānānilasuto vajravegena muṣṭinā
ātmānaṃ mocayitvātha kṣitāv abhyavapadyata
 hanūmān unmamathāśu nikumbhaṃ mārutātmajaḥ
nikṣipya paramāyatto nikumbhaṃ niṣpipeṣa ca
 utpatya cāsya vegena papātorasi vīryavān
parigṛhya ca bāhubhyāṃ parivṛtya śirodharām
 utpāṭayām āsa śiro bhairavaṃ nadato mahat
atha vinadati sādite nikumbhe; pavanasutena raṇe babhūva yuddham
 daśarathasutarākṣasendracamvor; bhṛśataram āgataroṣayoḥ subhīmam
