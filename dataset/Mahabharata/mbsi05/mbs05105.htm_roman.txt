[n]
      evam uktas tadā tena viśvāmitreṇa dhīmatā
      nāste na śete nāhāraṃ kurute gālavas tadā
tvag asthi bhūto hariṇaś cintāśokaparāyaṇaḥ
      śocamāno 'timātraṃ sa dahyamānaś ca manyunā
kutaḥ puṣṭāni mitrāṇi kuto 'rthāḥ saṃcayaḥ kutaḥ
      hayānāṃ candra śubhrāṇāṃ śatāny aṣṭau kuto mama
kuto me bhojanaśraddhā sukhaśraddhā kutaś ca me
      śraddhā me jīvitasyāpi chinnā kiṃ jīvitena me
ahaṃ pāraṃ samudrasya pṛthivyā vā paraṃ parāt
      gatvātmānaṃ vimuñcāmi kiṃ phalaṃ jīvitena me
adhanasyākṛtārthasya tyaktasya vividhaiḥ phalaiḥ
      ṛṇaṃ dhārayamāṇasya kutaḥ sukham anīhayā
suhṛdāṃ hi dhanaṃ bhuktvā kṛtvā praṇayam īpsitam
      pratikartum aśaktasya jīvitān maraṇaṃ varam
pratiśrutya kariṣyeti kartavyaṃ tad akurvataḥ
      mithyāvacanadagdhasya iṣṭāpūrtaṃ praṇaśyati
na rūpam anṛtasyāsti nānṛtasyāsti saṃtatiḥ
      nānṛtasyādhipatyaṃ ca kuta eva gatiḥ śubhā
kutaḥ kṛtaghnasya yaśaḥ kutaḥ sthānaṃ kutaḥ sukham
     aśraddheyaḥ kṛtaghno hi kṛtaghne nāsti niṣkṛtiḥ
na jīvaty adhanaḥ pāpaḥ kutaḥ pāpasya tantraṇam
     pāpo dhruvam avāpnoti vināśaṃ nāśayan kṛtam
so 'haṃ pāpaḥ kṛtaghnaś ca kṛpaṇaś cānṛto 'pi ca
     guror yaḥ kṛtakāryaḥ saṃs tat karomi na bhāṣitam
     so 'haṃ prāṇān vimokṣyāmi kṛtvā yatnam anuttamam
arthanā ca mayā kā cit kṛtapūrvā divaukasām
     mānayanti ca māṃ sarve tridaśā yajñasaṃstare
ahaṃ tu vibudhaśreṣṭhaṃ devaṃ tribhuvaneśvaram
     viṣṇuṃ gacchāmy ahaṃ kṛṣṇaṃ gatiṃ gatimatāṃ varam
bhogā yasmāt pratiṣṭhante vyāpya sarvān surāsurān
     prayato draṣṭum icchāmi mahāyoginam avyayam
evam ukte sakhā tasya garuḍo vinatātmajaḥ
     darśayām āsa taṃ prāha saṃhṛṣṭaḥ priyakāmyayā
suhṛd bhavān mama mataḥ suhṛdāṃ ca mataḥ suhṛt
     īpsitenābhilāṣeṇa yoktavyo vibhave sati
vibhavaś cāsti me vipra vāsavāvarajo dvija
     pūrvam uktas tvadarthaṃ ca kṛtaḥ kāmaś ca tena me
sa bhavān etu gacchāva nayiṣye tvāṃ yathāsukham
     deśaṃ pāraṃ pṛthivyā vā gaccha gālava māciram
