[jājali]
      yathā pravartito dharmas tulāṃ dhārayatā tvayā
      svargadvāraṃ ca vṛttiṃ ca bhūtānām avarotsyate
kṛṣyā hy annaṃ prabhavati tatas tvam api jīvasi
      paśubhiś cauṣadhībhiś ca martyā jīvanti vānija
yato yajñaḥ prabhavati nāstikyam api jalpasi
      na hi varted ayaṃ loko vārtām utsṛjya kevalam
[tulā]
      vakṣyāmi jājale vṛttiṃ nāsmi brāhmaṇa nāstikaḥ
      na ca yajñaṃ vinindāmi yajñavit tu sudurlabhaḥ
namo brāhmaṇa yajñāya ye ca yajñavido janāḥ
      svayajñaṃ brāhmaṇā hitvā kṣātraṃ yajñam ihāsthitāḥ
lubdhair vittaparair brahman nāstikaiḥ saṃpravartitam
      vedavādān avijñāya satyābhāsam ivānṛtam
idaṃ deyam idaṃ deyam iti nāntaṃ cikīrṣati
      ataḥ stainyaṃ prabhavati vikarmāṇi ca jājale
      tad eva sukṛtaṃ havyaṃ yena tuṣyanti devatāḥ
namaḥ kāreṇa haviṣā svādhyāyair auṣadhais tathā
      pūjā syād devatānāṃ hi yathāśāstranidarśanam
iṣṭāpūrtād asādhūnāṃ viṣamā jāyate prajā
      lubdhebhyo jāyate lubdhaḥ samebhyo jāyate samaḥ
yajamāno yathātmānam ṛtvijaś ca tathā prajāḥ
     yajñāt prajā prabhavati nabhaso 'mbha ivāmalam
agnau prāstāhutir brahmann ādityam upatiṣṭhati
     ādityāj jāyate vṛṣṭir vṛṣṭer annaṃ tataḥ prajāḥ
tasmāt svanuṣṭhitāt pūrve sarvān kāmāṃś ca lebhire
     akṛṣṭapacyā pṛthiviy āśirbhir vīrudho bhavan
     na te yajñeṣv ātmasu vā phalaṃ paśyanti kiṃ cana
śaṅkamānāḥ phalaṃ yajñe ye yajeran kathaṃ cana
     jāyante 'sādhavo dhūrtā lubdhā vittaprayojanāḥ
sa sma pāpakṛtāṃ lokān gacched aśubha karmaṇā
     pramānam apramānena yaḥ kuryād aśubhaṃ naraḥ
     pāpātmā so 'kṛtaprajñaḥ sadaiveha dvijottama
kartavyam iti kartavyaṃ vetti yo brāhmaṇobhayam
     brahmaiva vartate loke naiti kartavyatāṃ punaḥ
viguṇaṃ ca punaḥ karma jyāya ity anuśuśruma
     sarvabhūtopaghātaś ca phalabhāve ca saṃyamaḥ
satyayajñā damayajñā alubdhāś cātmatṛptayaḥ
     utpanna tyāginaḥ sarve janā āsanna matsarāḥ
kṣetrakṣetrajñatattvajñāḥ svayajñapariniṣṭhitāḥ
     brāhmaṃ vedam adhīyantas toṣayanty amarān api
akhilaṃ daivataṃ sarvaṃ brahma brāhmaṇa saṃśritam
     tṛpyanti tṛpyato devās tṛptās tṛptasya jājale
yathā sarvarasais tṛpto nābhinandanti kiṃ cana
     tathā prajñāna tṛptastya nityaṃ tṛptiḥ sukhodayā
dharmārāmā dharmasukhāḥ kṛtsnavyavasitās tathā
     asti nas tattvato bhūya iti prajñā gaveṣiṇaḥ
jñānavijñāninaḥ ke cit paraṃ pāraṃ titīrṣavaḥ
     atīva tat sadā puṇyaṃ puṇyābhijana saṃhitam
yatra gatvā na śocanti na cyavanti vyathanti ca
     te tu tad brahmaṇaḥ sthānaṃ prāpnuvantīha sāttvikāḥ
naiva te svargam icchanti na yajanti yaśo dhanaiḥ
     satāṃ vartmānuvartante yathābalam ahiṃsayā
vanaspatīn oṣadhīś ca phalamūlaṃ ca te viduḥ
     na caitān ṛtvijo lubdhā yājayanti dhanārthinaḥ
svam eva cārthaṃ kurvāṇā yajñaṃ cakruḥ punar dvijāḥ
     pariniṣṭhita karmāṇaḥ prajānugraha kāmyayā
prāpayeyuḥ prajāḥ svargaṃ svadharmacaraṇena vai
     iti me vartate buddhiḥ samā sarvatra jājale
prayuñjate yāni yajñe sadā prājñā dvijarṣabha
     tena te deva yānena pathā yānti mahāmune
āvṛttis tatra caikasya nāsty āvṛttir manīsinām
     ubhau tau deva yānena gacchato jājale pathā
svayaṃ caiṣām anaduho yujyanti ca vahanti ca
     svayam usrāś ca duhyante manaḥsaṃkalpasiddhibhiḥ
svayaṃ yūpān upādāya yajante svāptadakṣiṇaiḥ
     yas tathā bhāvitātmā syāt sa gām ālabdhum arhati
oṣadhībhis tathā brahman yajeraṃs te na tādṛśaḥ
     buddhityāgaṃ puraskṛtya tādṛśaṃ prabravīmi te
nirāśiṣam anārambhaṃ nirnamaskāram astutim
     akṣīṇaṃ kṣīṇakarmāṇaṃ taṃ devā brāhmaṇaṃ viduḥ
nāśrāvayan na ca yajan na dadad brāhmaṇeṣu ca
     grāmyāṃ vṛttiṃ lipsamānaḥ kāṃ gatiṃ yāti jājale
     idaṃ tu daivataṃ kṛtvā yathā yajñam avāpnuyāt
[jā]
     na vai munīnāṃ śṛṇumaḥ sma tattvaṃ; pṛcchāmi tvā vānija kastam etat
     pūrve pūrve cāsya nāvekṣamāṇā; nātaḥ paraṃ tam ṛṣayaḥ sthāpayanti
asminn evātma tīrthe na paśavaḥ prāpnuyuḥ sukham
     atha svakarmaṇā kena vājina prāpnuyāt sukham
     śaṃsa me tan mahāprājña bhṛśaṃ vai śraddadhāmi te
[tulā]
     uta yajñā utāyajñā makhaṃ nārhanti te kva cit
     ājyena payasā dadhnā pūrṇāhutyā viśeṣataḥ
     vālaiḥ śṛṅgena pādena saṃbhavaty eva gaurmakham
patnīṃ cānena vidhinā prakaroti niyojayan
     purodāśo hi sarveṣāṃ paśūnāṃ medhya ucyate
sarvā nadyaḥ sarasvatyaḥ sarve puṇyāḥ śiloccayāḥ
     jājale tīrtham ātmaiva mā sma deśātithir bhava
etān īdṛśakān dharmān ācarann iha jājale
     kāraṇair dharmam anvicchann na lokān āpnute śubhān
[bhī]
     etān īdṛśakān dharmāṃs tulādhāraḥ praśaṃsati
     upapattyā hi saṃpannān nityaṃ sad bhir niṣevitān
