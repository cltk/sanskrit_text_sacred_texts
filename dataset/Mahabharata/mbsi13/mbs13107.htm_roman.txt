[y]
      śatāyur uktaḥ puruṣaḥ śatavīryaś ca vaidike
      kasmān mriyante puruṣā bālā api pitāmaha
āyuṣmān kena bhavati svalpāyur vāpi mānavaḥ
      kena vā labhate kīrtiṃ kena vā labhate śriyam
tapasā brahmacaryeṇa japair homais tathauṣadhaiḥ
      janmanā yadi vācārāt tan me brūhi pitāmaha
[bh]
      atra te vartayiṣyāmi yan māṃ tvam anupṛcchasi
      alpāyur yena bhavati dīrghāyur vāpi mānavaḥ
yena vā labhate kīrtiṃ yena vā labhate śriyam
      yathā ca vartan puruṣaḥ śreyasā saṃprayujyate
ācārāl labhate hyāyur ācārāl labhate śriyam
      ācārāt kīrtim āpnoti puruṣaḥ pretya ceha ca
durācāro hi puruṣo nehāyur vindate mahat
      trasanti yasmād bhūtāni tathā paribhavanti ca
tasmāt kuryād ihācāraṃ ya icched bhūtim ātmanaḥ
      api pāpaśarīrasya ācāro hanty alakṣaṇam
ācāra lakṣaṇo dharmaḥ santaś cācāra lakṣaṇāḥ
      sādhūnāṃ ca yathāvṛttam etad ācāra lakṣaṇam
apy adṛṣṭaṃ śrutaṃ vāpi puruṣaṃ dharmacāriṇam
     bhūtikarmāṇi kurvāṇaṃ taṃ janāḥ kurvate priyam
ye nāstikā niṣkriyāś ca guru śāstrātilaṅghinaḥ
     adharmajñā durācārās te bhavanti gatāyuṣaḥ
viśīlā bhinnamaryādā nityaṃ saṃkīrṇa maithunāḥ
     alpāyuṣo bhavantīha narā nirayagāminaḥ
sarvalakṣaṇahīno 'pi samudācāravān naraḥ
     śraddadhāno 'nasūyuś ca śataṃ varṣāṇi jīvati
akrodhanaḥ satyavādī bhūtānām avihiṃsakaḥ
     anasūyur ajihmaś ca śataṃ varṣāṇi jīvati
loṣṭa mardī tṛṇac chedī nakhakhādī ca yo naraḥ
     nityocchiṣṭaḥ saṃkusuko nehāyur vindate mahat
brāhme muhūrte budhyeta dharmārthau cānucintayet
     utthāyācamya tiṣṭheta pūrvāṃ saṃdhyāṃ kṛtāñjaliḥ
evam evāparāṃ saṃdhyāṃ samupāsīta vāgyataḥ
     nekṣetādityam udyantaṃ nāstaṃ yāntaṃ kadā cana
ṛṣayo dīrghasaṃdhyatvād dīrgham āyur avāpnuvan
     tasmāt tiṣṭhet sadā pūrvāṃ paścimāṃ caiva vāgyataḥ
ye ca pūrvām upāsante dvijāḥ saṃdhyāṃ na paścimām
     sarvāṃs tān dhārmiko rājā śūdra karmāṇi kārayet
paradārā na gantavyāḥ sarvavarṇeṣu karhi cit
     na hīdṛśam anāyuṣyaṃ loke kiṃ cana vidyate
     yādṛśaṃ puruṣasyeha paradāropasevanam
prasādhanaṃ ca keśānām añjanaṃ dantadhāvanam
     pūrvāhṇa eva kurvīta devatānāṃ ca pūjanam
purīṣa mūtre nodīkṣen nādhitiṣṭhet kadā cana
     udakyayā ca saṃbhāṣāṃ na kurvīta kadā cana
notsṛjeta purīṣaṃ ca kṣetre grāmasya cāntike
     ubhe mūtra purīṣe tu nāpsu kuryāt kadā cana
prāṅmukho nityam aśnīyād vāgyato 'nnam akutsayan
     praskandayec ca manasā bhuktvā cāgnim upaspṛśet
āyuṣyaṃ prāṅmukho bhuṅkte yaśasyaṃ dakṣiṇāmukhaḥ
     dhanyaṃ paścān mukho bhuṅkte ṛtaṃ bhuṅkte udaṅmukhaḥ
nādhitiṣṭhet tuṣāñ jātu keśabhasma kapālikāḥ
     anyasya cāpy upasthānaṃ dūrataḥ parivarjayet
śānti homāṃś ca kurvīta sāvitrāṇi ca kārayet
     niṣaṇṇaś cāpi khādeta na tu gacchan kathaṃ cana
mūtraṃ na tiṣṭhatā kāryaṃ na bhasmani na govraje
ārdra pādas tu bhuñjīta nārdra pādas tu saṃviśet
     ārdra pādas tu bhuñjāno varṣāṇāṃ jīvate śatam
trīṇi tejāṃsi nocchiṣṭa ālabheta kadā cana
     agiṃ gāṃ brāhmaṇaṃ caiva tathāsyāyur na riṣyate
trīṇi tejāṃsi nocchiṣṭa udīkṣeta kadā cana
     sūryā candramasau caiva nakṣatāṇi ca sarvaśaḥ
ūrdhvaṃ prāṇā hy utkrāmanti yūnaḥ sthavira āyati
     pratyutthānābhivādābhyāṃ punas tān pratipadyate
abhivādayeta vṛddhāṃś ca āsanaṃ caiva dāpayet
     kṛtāñjalir upāsīta gacchantaṃ pṛṣṭhato 'nviyāt
na cāsītāsane bhinne bhinnaṃ kāṃsyaṃ ca varjayet
     naikavastreṇa bhoktavyaṃ na nagnaḥ snātum arhati
     svaptavyaṃ naiva nagnena na cocchiṣṭo 'pi saṃviśet
ucchiṣṭo na spṛśec chīrṣaṃ sarve prāṇās tadāśrayāḥ
     keśagrahān prahārāṃś ca śirasy etān vivarjayet
na pāṇibhyām ubhābhyāṃ ca kaṇḍūyej jātu vaiś iraḥ
     na cābhīkṣṇaṃ śiraḥ snāyāt tathāsyāyur na riṣyate
śiraḥsnātaś ca tailena nāṅgaṃ kiṃ cid upaspṛśet
     tilapiṣṭaṃ na cāśnīyāt tathāyur vindate mahat
nādhyāpayet tathocchiṣṭo nādhīyīta kadā cana
     vāte ca pūti gandhe ca manasāpi na cintayet
atra gāthā yamodgītāḥ kīrtayanti purā vidaḥ
     āyur asya nikṛntāmi prajām asyādade tathā
ya ucchiṣṭaḥ pravadati svādhyāyaṃ cādhigacchati
     yaś cānadhyāya kāle 'pi mohād abhyasyati dvijaḥ
     tasmād yukto 'py anadhyāye nādhīyīta kadā cana
praty ādityaṃ praty anilaṃ prati gāṃ ca prati dvijān
     ye mehanti ca panthānaṃ te bhavanti gatāyuṣaḥ
ubhe mūtra purīṣe tu divā kuryād udaṅmukhaḥ
     dakṣiṇābhimukho rātrau tathāsyāyur na riṣyate
trīn kṛśān nāvajānīyād dīrgham āyur jijīviṣuḥ
     brāhmaṇaṃ kṣatriyaṃ sarpaṃ sarve hy āśīviṣās trayaḥ
dahaty āśīviṣaḥ kruddho yāvat paśyati cakṣuṣā
     kṣatriyo 'pi dahet kruddho yāvat spṛśati tejasā
brāhmaṇas tu kulaṃ hanyād dhyānenāvekṣitena ca
     tasmād etat trayaṃ yatnād upaseveta paṇḍitaḥ
guruṇā vairanirbandho na kartavyaḥ kadā cana
     anumānyaḥ prasādyaś ca guruḥ kruddho yudhiṣṭhira
samyaṅ mithyā pravṛtte 'pi vartitavyaṃ gurāv iha
     guru nindā dahaty āyur manuṣyāṇāṃ na saṃśayaḥ
dūrād āvasathān mūtraṃ dūrāt pādāvasecanam
     ucchiṣṭotsarjanaṃ caiva dūre kāryaṃ hitaiṣiṇā
nātikalpaṃ nātisāyaṃ na ca madhyaṃ dine sthite
     nājñātaiḥ saha gaccheta naiko na vṛṣalaiḥ saha
panthā deyo brāhmaṇāya gobhyo rājasya eva ca
     vṛddhāya bhārataptāya garbhiṇyai durbalāya ca
pradakṣiṇaṃ ca kurvīta parijñātān vanaspatīn
     catuṣpathān prakurvīta sarvān eva pradakṣiṇān
madhyaṃ dine niśākāle madhyarātre ca sarvadā
     catuṣpathān na seveta ubhe saṃdhye tathaiva ca
upānahau ca vastraṃ ca dhṛtam anyair na dhārayet
     brahma cārī ca nityaṃ syāt pādaṃ pādena nākramet
amāvāsyāṃ paurṇamāsyāṃ caturdaśyāṃ ca sarvaśaḥ
     aṣṭamyāṃ sarvapakṣāṇāṃ brahma cārī sadā bhavet
vṛthā māṃsaṃ na khādeta pṛṣṭhamāṃsaṃ tathaiva ca
     ākrośaṃ parivādaṃ ca paiśunyaṃ ca vivarjayet
nāruṃ tudaḥ syān na nṛśaṃsavādī; na hīnataḥ param abhyādadīta
     yayāsya vācā para udvijeta; na tāṃ vaded ruśatīṃ pāpalokyām
vāk sāyakā vadanān niṣpatanti; yair āhataḥ śocati rātryahāni
     parasya nāmarmasu te patanti; tān paṇḍito nāvasṛjet pareṣu
rohate sāyakair viddhaṃ vanaṃ paraśunā hatam
     vācā duruktaṃ bībhatsaṃ na saṃrohati vāk kṣatam
hīnāṅgān atiriktāṅgān vidyā hīnān vayo 'dhikān
     rūpadraviṇa hīnāṃś ca sattvahīnāṃś ca nākṣipet
nāstikyaṃ veda nindāṃ ca devatānāṃ ca kutsanam
     dveṣastambhābhimānāṃś ca taikṣṇyaṃ ca parivarjayet
parasya daṇḍaṃ nodyacchet kroddho nainaṃ nipātayet
     anyatra putrāc chiṣyād vā śikṣārthaṃ tāḍanaṃ smṛtam
na brāhmaṇān parivaden nakṣatrāṇi na nirdiśet
     tithiṃ pakṣasya na brūyāt tathāsyāyur na riṣyate
kṛtvā mūtra purīṣe tu rathyām ākramya vā punaḥ
     pādaprakṣālanaṃ kuryāt svādhyāye bhojane tathā
trīṇi devāḥ pavitrāṇi brāhmaṇānām akalpayan
     adṛṣṭam adbhir nirṇiktaṃ yac ca vācā praśasyate
saṃyāvaṃ kṛsaraṃ māṃsaṃ śaṣkulī pāyasaṃ tathā
     ātmārthaṃ na prakartavyaṃ devārthaṃ tu prakalpayet
nityam agniṃ paricared bhikṣāṃ dadyāc ca nityadā
     vāgyato dantakāṣṭhaṃ ca nityam eva samācaret
     na cābhyudita śāyī syāt prāyaścittī tathā bhavet
mātā pitaram utthāya pūrvam evābhivādayet
     ācāryam atha vāpy enaṃ tathāyur vindate mahat
varjayed dantakāṣṭāni varjanīyāni nityaśaḥ
     bhakṣayec chāstra dṛṣṭāni parvasv api ca varjayet
udaṅmukhaś ca satataṃ śaucaṃ kuryāt samāhitaḥ
akṛtvā devatā pūjāṃ nānyaṃ gacchet kadā cana
     anyatra tu guruṃ vṛddhaṃ dhārmikaṃ vā vicakṣaṇam
avalokyo na cādarśo malino buddhimattaraiḥ
     na cājñātāṃ striyaṃ gacched garbhiṇīṃ vā kadā cana
udakśirā na svapeta tathā pratyakśirā na ca
     prākśirās tu svaped vidvān atha vā dakṣiṇā śirāḥ
na bhagne nāvadīrṇe vā śayane prasvapeta ca
     nāntardhāne na saṃyukte na ca tiryak kadā cana
na nagnaḥ karhi cit snāyān na niśāyāṃ kadā cana
     snātvā ca nāvamṛjyeta gātrāṇi suvicakṣaṇaḥ
na cānulimped asnātvā snātvā vāso na nirdhunet
     ārdra eva tu vāsāṃsi nityaṃ seveta mānavaḥ
     srajaś ca nāvakarṣeta na bahir dhārayeta ca
raktamālyaṃ na dhāryaṃ syāc chuklaṃ dhāryaṃ tu paṇḍitaiḥ
     varjayitvā tu kamalaṃ tathā kuvalayaṃ vibho
raktaṃ śirasi dhāryaṃ tu tathā vāneyam ity api
     kāñcanī caiva yā mālā na sā duṣyati karhi cit
     snātasya varṇakaṃ nityam ārdraṃ dadyād viśāṃ pate
viparyayaṃ na kurvīta vāsaso buddhimān naraḥ
     tathā nānyadhṛtaṃ dhāryaṃ na cāpadaśam eva ca
anyad eva bhaved vāsaḥ śayanīye narottama
     anyad rathyāsu devānām arcāyām anyad eva hi
priyaṅgucandanābhyāṃ ca bilvena tagareṇa ca
     pṛthag evānulimpeta kesareṇa ca buddhimān
upavāsaṃ ca kurvīta snātaḥ śucir alaṃkṛtaḥ
     parvakāleṣu sarveṣu brahma cārī sadā bhavet
nālīḍhayā parihataṃ bhakṣayīta kadā cana
     tathā noddhṛta sārāṇi pekṣatāṃ nāpradāya ca
na saṃnikṛṣṭo medhāvī nāśucir na ca satsu ca
     pratiṣiddhān na dharmeṣu bhakṣān bhuñjīta pṛṣṭhataḥ
pippalaṃ ca vaṭaṃ caiva śaṇaśākaṃ tathaiva ca
     udumbaraṃ na khādec ca bhavārthī puruṣottamaḥ
ājaṃ gavyaṃ ca yan māṃsaṃ māyūraṃ caiva varjayet
     varjayec chuṣka māṃsaṃ ca tathā paryuṣitaṃ ca yat
na pāṇau lavaṇaṃ vidvān prāśnīyān na ca rātriṣu
     dadhi saktūn na bhuñjīta vṛthā māṃsaṃ ca varjayet
vālena tu na bhuñjīta paraśrāddhaṃ tathaiva ca
     sāyaṃprātaś ca bhuñjīta nāntarāle samāhitaḥ
vāgyato naikavastraś ca nāsaṃviṣṭaḥ kadā cana
     bhūmau sadaiva nāśnīyān nānāsīno na śabdavat
toyapūrvaṃ pradāyānnam atithibhyo viśāṃ pate
     paścād bhuñjīta medhāvī na cāpy anyamanā naraḥ
samānam ekapaṅktyāṃ tu bhojyam annaṃ nareśvara
     viṣaṃ hālāhalaṃ bhuṅkte yo 'pradāya suhṛjjane
pānīyaṃ pāyasaṃ sarpir dadhi saktu madhūny api
     nirasya śeṣam eteṣāṃ na pradeyaṃ tu kasya cit
bhuñjāno manujavyāghranaiva śaṅkāṃ samācaret
     dadhi cāpy anupānaṃ vai na kartavyaṃ bhavārthinā
ācamya caiva hastena parisrāvya tathodakam
     aṅguṣṭhaṃ caraṇasyātha dakṣiṇasyāvasecayet
pāṇiṃ mūrdhni samādhāya spṛṣṭvā cāgniṃ samāhitaḥ
     jñātiśraiṣṭhyam avāpnoti prayoga kuśalo naraḥ
adbhiḥ prāṇān samālabhya nābhiṃ pāṇitalena ca
     spṛśaṃś caiva pratiṣṭheta na cāpy ārdreṇa pāṇinā
aṅguṣṭhasyāntarāle ca brāhmaṃ tīrtham udāhṛtam
     kaniṣṭhikāyāḥpaścāt tu deva tīrtham ihocyate
aṅguṣṭhasya ca yan madhyaṃ pradeśinyāś ca bhārata
     tena pitryāṇi kurvīta spṛṣṭvāpo nyāyatas tathā
parāpavādaṃ na brūyān nāpriyaṃ ca kadā cana
     na manuḥ kaś cid utpādyaḥ puruṣeṇa bhavārthinā
patitais tu kathāṃ necched darśanaṃ cāpi varjayet
     saṃsargaṃ ca na gaccheta tathāyur vindate mahat
na divā maithunaṃ gacchen na kanyāṃ na ca bandhakīm
    na cāsnātāṃ striyaṃ gacchet tathāyur vindate mahat
sve sve tīrthe samācamya kārye samupakalpite
    triḥ pītvāpo dviḥ pramṛjya kṛtaśauco bhaven naraḥ
indriyāṇi sakṛt spṛśya trir abhyukṣya ca mānavaḥ
    kurvīta pitryaṃ daivaṃ ca veda dṛṣṭena karmaṇā
brāhmaṇārthe ca yac chaucaṃ tac ca me śṛṇu kaurava
    pravṛttaṃ ca hitaṃ coktvā bhojanādy antayos tathā
sarvaśauceṣu brāhmeṇa tīrthena samupaspṛśet
    niṣṭhīvya tu tathā kṣutvā spṛśyāpo hi śucir bhavet
vṛddho jñātis tathā mitraṃ daridro yo bhaved api
    gṛhe vāsayitavyās te dhanyam āyuṣyam eva ca
gṛhe pārāvatā dhanyāḥ śukāś ca sahasārikāḥ
    gṛheṣv ete na pāpāya tathā vai tailapāyikāḥ
uddīpakāś ca gṛdhrāś ca kapotā bhramarās tathā
    niviśeyur yadā tatra śāntim eva tadācaret
amaṅgalyāni caitāni tathākrośo mahātmanām
    mahātmanāṃ ca guhyāni na vaktavyāni karhi cit
agamyāś ca na gaccheta rājapatnīḥ sakhīs tathā
    vaidyānāṃ bālavṛddhānāṃ bhṛtyānāṃ ca yudhiṣṭhira
bandhūnāṃ brāhmaṇānāṃ ca tathā śāraṇikasya ca
    saṃbandhināṃ ca rājendra tathāyur vindate mahat
brāhmaṇa sthapatibhyāṃ ca nirmitaṃ yan niveśanam
    tad āvaset sadā prājño bhavārthī manujeśvara
saṃdhyāyāṃ na svaped rājan vidyāṃ na ca samācaret
    na bhuñjīta ca medhāvī tathāyur vindate mahat
naktaṃ na kuryāt pitryāṇi bhuktvā caiva prasādhanam
    pānīyasya kriyā naktaṃ na kāryā bhūtim icchatā
varjanīyāś ca vai nityaṃ saktavo niśi bhārata
    śeṣāṇi cāvadātāni pānīyaṃ caiva bhojane
sauhityaṃ ca na kartavyaṃ rātrau naiva samācaret
    dvijac chedaṃ na kurvīta bhuktvā naca samācaret
mahākulaprasūtāṃ ca praśastāṃ lakṣaṇais tathā
    vayaḥsthāṃ ca mahāprājña kanyām āvoḍhum arhati
apatyam utpādya tataḥ pratiṣṭhāpya kulaṃ tathā
    putrāḥ pradeyā jñāneṣu kuladharmeṣu bhārata
kanyā cotpādya dātavyā kulaputrāya dhīmate
    putrā niveśyāś ca kulād bhṛtyā labhyāś ca bhārata
śiraḥsnāto 'tha kurvīta daivaṃ pitryam athāpi ca
    nakṣatre na ca kurvīta yasmiñ jāto bhaven naraḥ
    na proṣṭhapadayoḥ kāryaṃ tathāgneye ca bhārata
dāruṇeṣu ca sarveṣu pratyahaṃ ca vivarjayet
    jyotiṣe yāni coktāni tāni sarvāṇi varjayet
prāṅmukhaḥ śmaśrukarmāṇi kārayeta samāhitaḥ
    udaṅmukho vā rājendra tathāyur vindate mahat
parivādaṃ na ca brūyāt pareṣām ātmanas tathā
    parivādo na dharmāya procyate bharatarṣabha
varjayed vyaṅginīṃ nārīṃ tathā kanyāṃ narottama
    samārṣāṃ vyaṅgitāṃ caiva mātuḥ svakulajāṃ tathā
vṛddhāṃ pravrajitāṃ caiva tathaiva ca pativratām
    tathātikṛṣṇa varṇāṃ ca varṇotkṛṣṭāṃ ca varjayet
ayoniṃ ca viyoniṃ ca na gaccheta vicakṣaṇaḥ
    piṅgalāṃ kuṣṭhinīṃ nārīṃ na tvam āvoḍhum arhasi
apasmāri kule jātāṃ nihīnāṃ caiva varjayet
    śvitriṇāṃ ca kule jātāṃ trayāṇāṃ manujeśvara
lakṣaṇair anvitā yā ca praśastā yā ca lakṣaṇaiḥ
    manojñā darśanīyā ca tāṃ bhavān voḍhum arhati
mahākule niveṣṭavyaṃ sadṛśe vā yudhiṣṭhira
    avarā patitā caiva na grāhyā bhūtim icchatā
agnīn utpādya yatnena kriyāḥ suvihitāś ca yāḥ
    vedeṣu brāhmaṇaiḥ proktās tāś ca sarvāḥ samācaret
na cerṣyā strīṣu kartavyā dārā rakṣyāś ca sarvaśaḥ
    anāyuṣyā bhaved īrṣyā tasmād īrṣyāṃ vivarjayet
anāyuṣyo divā svapnas tathābhyudita śāyitā
    prātar niśāyāṃ ca tathā ye cocchiṣṭāḥ svapanti vai
pāradāryam anāyuṣyaṃ nāpitoccchiṣṭatā tathā
    yatnato vai na kartavyam abhyāsaś caiva bhārata
saṃdhyāṃ na bhuñjen na snāyān na purīṣaṃ samutsṛjet
    prayataś ca bhavet tasyāṃ na ca kiṃ cit samācaret
brāhmaṇān pūjayec cāpi tathā snātvā narādhipa
    devāṃś ca praṇamet snāto gurūṃś cāpy abhivādayet
animantrito na gaccheta yajñaṃ gacchet tu darśakaḥ
    animantrite hy anāyuṣyaṃ gamanaṃ tatra bhārata
na caikena parivrājyaṃ na gantavya tathā niśi
    anāgatāyāṃ saṃdhyāyāṃ paścimāyāṃ gṛhe vaset
mātuḥ pitur gurūṇāṃ ca kāryam evānuśāsanam
    hitaṃ vāpy ahitaṃ vāpi na vicāryaṃ nararṣabha
dhanurvede ca vede ca yatnaḥ kāryo narādhipa
    hastipṛṣṭhe 'śvapṛṣṭhe ca rathacaryāsu caiva ha
    yatnavān bhava rājendra yatnavān sukham edhate
apradhṛṣyaś ca śatrūṇāṃ bhṛtyānāṃ svajanasya ca
    prajāpālanayuktaś ca na kṣatiṃ labhate kva cit
yuktiśāstraṃ ca te jñeyaṃ śabdaśāstraṃ ca bhārata
    gandharvaśāstraṃ ca kalāḥ parijñeyā narādhipa
purāṇam itihāsāś ca tathākhyānāni yāni ca
    mahātmanāṃ ca caritaṃ śrotavyaṃ nityam eva te
patnīṃ rajasvalāṃ caiva nābhigacchen na cāhvayet
    snātāṃ caturthe divase rātrau gacched vicakṣaṇaḥ
pañcame divase nārī ṣaṣṭhe 'hani pumān bhavet
    etena vidhinā patnīm upagaccheta paṇḍitaḥ
jñātisaṃbandhimitrāṇi pūjanīyāni nityaśaḥ
    yaṣṭavyaṃ ca yathāśakti yajñair vividhadakṣiṇaiḥ
    ata ūrdhvam araṇyaṃ ca sevitavyaṃ narādhipa
eṣa te lakṣaṇoddeśa āyuṣyāṇāṃ prakīrtitaḥ
    śeṣas traividya vṛddhebhyaḥ pratyāhāryo yudhiṣṭhira
ācāro bhūtijanana ācāraḥ kīrtivardhanaḥ
    ācārād vardhate hy āyur ācāro hanty alakṣaṇam
āgamānāṃ hi sarveṣām ācāraḥ śreṣṭha ucyate
    ācāra prabhavo dharmo dharmād āyur vivardhate
etad yaśasyam āyuṣyaṃ svargyaṃ svastyayanaṃ mahat
    anukampatā sarvavarṇān brahmaṇā samudāhṛtam
