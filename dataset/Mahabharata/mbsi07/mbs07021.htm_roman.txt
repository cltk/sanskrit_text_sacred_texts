[dhṛ]
      bhāradvājena bhagneṣu pāṇḍaveṣu mahāmṛdhe
      pāñcāleṣu ca sarveṣu kaś cid anyo 'bhyavartata
āryāṃ yuddhe matiṃ kṛtvā kṣatriyāṇāṃ yaśaskarīm
      asevitāṃ kāpuruṣaiḥ sevitāṃ puruṣarṣabhaiḥ
sa hi vīro naraḥ sūta yo bhagneṣu nivartate
      aho nāsīt pumān kaś cid dṛṣṭvā droṇaṃ vyavasthitam
jṛmbhamāṇam iva vyāghraṃ prabhinnam iva kuñjaram
      tyajantam āhave prāṇān saṃnaddhaṃ citrayodhinam
maheṣvāsaṃ naravyāghraṃ dviṣatām aghavardhanam
      kṛtajñaṃ satyanirataṃ duryodhanahitaiṣiṇam
bhāradvājaṃ tathānīke dṛṣṭvā śūram avasthitam
      ke vīrāḥ saṃnyavartanta tan mamācakṣva saṃjaya
[s]
      tān dṛṣṭvā calitān saṃkhye praṇunnān droṇa sāyakaiḥ
      pāñcālān pāṇḍavān matsyān sṛñjayāṃś cedikekayān
droṇa cāpavimuktena śaraugheṇāsu hāriṇā
      sindhor iva mahaughena hriyamāṇān yathā plavān
kauravāḥ siṃhanādena nānāvādya svanena ca
      rathadvipa narāśaiś ca sarvataḥ paryavārayan
tān paśyan sainyamadhyastho rājā svajanasaṃvṛtaḥ
     duryodhano 'bravīt karṇaṃ prahṛṣṭaḥ prahasann iva
paśya rādheya pāñcālān praṇunnān droṇa sāyakaiḥ
     siṃheneva mṛgān vanyāṃs trāsitān dṛḍhadhanvanā
naite jātu punar yuddham īheyur iti me matiḥ
     yathā tu bhagnā droṇena vāteneva mahādrumāḥ
ardyamānāḥ śarair ete rukmapuṅkhair mahātmanā
     pathā naikena gacchanti ghūrṇamānās tatas tataḥ
saṃniruddhāś ca kauravyair droṇena ca mahātmanā
     ete 'nye maṇḍalībhūtāḥ pāvakeneva kuñjarāḥ
bhramarair iva cāviṣṭā droṇasya niśitaiḥ śaraiḥ
     anyonyaṃ samalīyanta palāyanaparāyaṇāḥ
eṣa bhīmo dṛḍhakrodho hīnaḥ pāṇḍava sṛñjayaiḥ
     madīyair āvṛto yodhaiḥ karṇa tarjayatīva mām
vyaktaṃ droṇamayaṃ lokam adya paśyati durmatiḥ
     nirāśo jīvitān nūnam adya rājyāc ca pāṇḍavaḥ
[karṇa]
     naiṣa jātu mahābāhur jīvan nāhavam utsṛjet
     na cemān puruṣavyāghra siṃhanādān viśakṣyate
na cāpi pāṇḍavā yuddhe bhajyerann iti me matiḥ
     śūrāś ca balavantaś ca kṛtāstrā yuddhadurmadāḥ
viṣāgnidyūtasaṃkleśān vanavāsaṃ ca pāṇḍavāḥ
     smaramāṇā na hāsyanti saṃgrāmam iti me matiḥ
nikṛto hi mahābāhur amitaujā vṛkodaraḥ
     varān varān hi kaunteyo rathodārān haniṣyati
asinā dhanuṣā śaktyā hayair nāgair narai rathaiḥ
     āyasena ca daṇḍena vrātān vrātān haniṣyati
tam ete cānuvartante sātyakipramukhā rathāḥ
     pāñcālāḥ kekayā matsyāḥ pāṇḍavāś ca viśeṣataḥ
śūrāś ca balavantaś ca vikrāntāś ca mahārathāḥ
     viśeṣataś ca bhīmena saṃrabdhenābhicoditāḥ
te droṇam abhivartante sarvataḥ kurupuṃgavāḥ
     vṛkodaraṃ parīpsantaḥ sūryam abhragaṇā iva
ekāyanagatā hy ete pīḍayeyur yatavratam
     arakṣyamāṇaṃ śalabhā yathā dīpaṃ mumūrṣavaḥ
     asaṃśayaṃ kṛtāstrāś ca paryāptāś cāpi vāraṇe
atibhāraṃ tv ahaṃ manye bhāradvāje samāhitam
     te śīghram anugacchāmo yatra droṇo vyavasthitaḥ
     kākā iva mahānāgaṃ mā vai hanyur yatavratam
[s]
     rādheyasya vacaḥ śrutvā rājā duryodhanas tadā
     bhrātṛbhiḥ sahito rājan prāyād droṇa rathaṃ prati
tatrārāvo mahān āsīd ekaṃ droṇaṃ jighāṃsatām
     pāṇḍavānāṃ nivṛttānāṃ nānāvarṇair hayottamaiḥ
