vyākhyātā kṣatradharmeṇa vṛttir āpatsu bhārata
      kathaṃ cid vaiśya dharmeṇa jīved vā brāhmaṇo na vā
aśaktaḥ kṣatradharmeṇa vaiśya dharmeṇa vartayet
      kṛṣigorakṣam āsthāya vyasane vṛtti saṃkṣaye
kāni paṇyāni vikrīṇan svargalokān na hīyate
      brāhmaṇo vaiśya dharmeṇa vartayan bharatarṣabha
surā lavaṇam ity eva tilān keṣariṇaḥ paśūn
      ṛṣabhān madhu māṃsaṃ ca kṛtānnaṃ ca yudhiṣṭhira
sarvāsv avasthāsv etāni brāhmaṇaḥ parivarjayet
      eteṣāṃ vikrayāt tāta brāhmaṇo narakaṃ vrajet
ajo 'gnir varuṇo meṣaḥ sūryo 'śvaḥ pṛthivī virāṭ
      dhenur yajñaś ca somaś ca na vikreyāḥ kathaṃ cana
pakvenāmasya nimayaṃ na praśaṃsanti sādhavaḥ
      nimayet pakvam āmena bhojanārthāya bhārata
vayaṃ siddham aśiṣyāmo bhavān sādhayatām idam
      evaṃ samīkṣya nimayan nādharmo 'sti kadā cana
atra te vartayiṣyāmi yathā dharmaḥ purātanaḥ
      vyavahāra pravṛttānāṃ tan nibodha yudhiṣṭhira
bhavate 'haṃ dadānīdaṃ bhavān etat prayacchatu
     rucite vartate dharmo na balāt saṃpravartate
ity evaṃ saṃpravartanta vyavahārāḥ purātanāḥ
     ṛṣīṇām itareṣāṃ ca sādhu cedam asaṃśayam
yatha tāta yadā sarvāḥ śastram ādadate prajāḥ
     vyutkrāmanti svadharmebhyaḥ kṣatrasya kṣīyate balam
rājā trātā na loke syāt kiṃ tadā syāt parāyaṇam
     etan me saṃśayaṃ brūhi vistareṇa pitā maha
dānena tapasā yajñair adroheṇa damena ca
     brāhmaṇa pramukhā varṇāḥ kṣemam iccheyur ātmanaḥ
teṣāṃ ye vedabalinas ta utthāya samantataḥ
     rājño balaṃ vardhayeyur mahendrasyeva devatāḥ
rājño hi kṣīyamāṇasya brahmaivāhuḥ parāyaṇam
     tasmād brahmabalenaiva samuttheyaṃ vijānatā
yadā tu vijayī rājā kṣemaṃ rāṣṭre 'bhisaṃdadhet
     tadā varṇā yathādharmam āviśeyuḥ svakarmasu
unmaryāde pravṛtte tu dasyubhiḥ saṃkare kṛte
     sarve varṇā na duṣyeyuḥ śastravanto yudhiṣṭhira
atha cet sarvataḥ kṣatraṃ praduṣyed brāhmaṇān prati
     kas tasya brāhmaṇas trātā ko dharmaḥ kiṃ parāyaṇam
tapasā brahmacaryeṇa śastreṇa ca balena ca
     amāyayā māyayā ca niyantavyaṃ tadā bhavet
kṣatrasyābhipravṛddhasya brāhmaṇeṣu viśeṣataḥ
     brahmaiva saṃniyantṛ syāt kṣatraṃ hi brahma saṃbhavam
adbhyo 'gnir brahma taḥ kṣatram aśmano loham utthitam
     teṣāṃ sarvat tra gaṃ tejaḥ svāsu yoniṣu śāmyati
yadā chinatty ayo 'śmānam agniś cāpo 'bhipadyate
     kṣatraṃ ca brāhmaṇaṃ dveṣṭi tadā śāmyanti te trayaḥ
tasmād brahmaṇi śāmyanti kṣatriyāṇāṃ yudhiṣṭhira
     asmudīrṇāny ajeyāni tejāṃsi ca balāni ca
brahma vīrye mṛdū bhūte kṣatravīrye ca dur bale
     duṣṭeṣu sarvavarṇeṣu brāhmaṇān prati sarvaśaḥ
ye tatra yuddhaṃ kurvanti tyaktvā jīvitam ātmanaḥ
     brāhmaṇān parirakṣanto dharmam ātmānam eva ca
mano vino manyumantaḥ puṇyalokā bhavanti te
     brāhmaṇarthaṃ hi sarveṣāṃ śastragrahaṇam iṣyate
ati sviṣṭa svadhītānāṃ lokān ati tapasvinām
     anāśakāgnyor viśatāṃ śūrā yānti parāṃ gatim
     evam evātmanas tyāgān nānyaṃ dharmaṃ vidur janāḥ
tebhyo namaś ca bhadraṃ ca ye śarīrāṇi juhvati
     brahma dviṣo niyacchantas teṣāṃ no 'stu sa lokatā
     brahmalokajitaḥ svargyān vīrāṃs tān manur abravīt
yathāśvamedhāvabhṛthe snātāḥ pūtā bhavanty uta
     duṣkṛtaḥ sukṛtaś caiva tathā śastrahatā raṇe
bhavaty adharmo dharmo hi dharmādharmāv ubhāv api
     kāraṇād deśakālasya deśakālaḥ sa tādṛśaḥ
maitrāḥ krūrāṇi kurvanti jayanti svargam uttamam
     dharmyāḥ pāpāni kurvanto gacchanti paramāṃ gatim
brāhmaṇas triṣu kāleṣu śastraṃ gṛhṇan na duṣyati
     ātmatrāṇe varṇadoṣe durgasya niyameṣu ca
abhyutthite dasyu bale kṣatrārthe varṇasaṃkare
     saṃpramūḍheṣu varṇeṣu yady anyo 'bhibhaved balī
brāhmaṇo yadi vā vaiśyaḥ śūdro vā rājasattama
     dasyubhyo 'tha prajā rakṣed daṇḍaṃ dharmeṇa dhārayan
kāryaṃ kuryān na vā kuryāt saṃvāryo vā bhaven na vā
     na sma śastraṃ grahītavyam anyatra kṣatrabandhutaḥ
apāre yo bhavet pāram aplave yaḥ plavo bhavet
     śūdro vā yadi vāpy anyaḥ sarvathā mānam arhati
yam āśritya narā rājan vartayeyur yathāsukham
     anāthāḥ pālyamānā vai dasyubhiḥ paripīḍitāḥ
tam eva pūjayeraṃs te prītyā svam iva bāndhavam
     mahad dhyabhīkṣṇaṃ kauravya kartā san mānam arhati
kim ukṣṇāvahatā kṛtyaṃ kiṃ dhenvā cāpy adugdhayā
     vandhyayā bhāryayā ko 'rthaḥ ko 'rtho rājñāpy arakṣatā
yathā dāru mayo hastī yathā carmamayo mṛgaḥ
     yathā hy anetraḥ śakaṭaḥ pathi kṣetraṃ yathoṣaram
evaṃ brahmānadhīyānaṃ rājā yaś ca na rakṣitā
     na varṣati ca yo meghaḥ sarva ete nirarthakāḥ
nityaṃ yas tu sato rakṣed asataś ca nibarhayet
     sa eva rājā kartavyas tena sarvam idaṃ dhṛtam
