jite mahendre 'tibale rāvaṇasya sutena vai
 prajāpatiṃ puraskṛtya gatvā laṅkāṃ surās tadā
taṃ rāvaṇaṃ samāsādya putrabhrātṛbhir āvṛtam
 abravīd gagane tiṣṭhan sāntvapūrvaṃ prajāpatiḥ
vatsa rāvaṇa tuṣṭo 'smi tava putrasya saṃyuge
 aho 'sya vikramaudāryaṃ tava tulyo 'dhiko 'pi vā
jitaṃ hi bhavatā saraṃ trailokyaṃ svena tejasā
 kṛtā pratijñā saphalā prīto 'smi svasutena vai
ayaṃ ca putro 'tibalas tava rāvaṇarāvaṇiḥ
 indrajit tv iti vikhyāto jagaty eṣa bhaviṣyati
balavāñ śatrunirjetā bhaviṣyaty eṣa rākṣasaḥ
 yam āśritya tvayā rājan sthāpitās tridaśā vaśe
tan mucyatāṃ mahābāho mahendraḥ pākaśāsanaḥ
 kiṃ cāsya mokṣaṇārthāya prayacchanti divaukasaḥ
athābravīn mahātejā indrajit samitiṃjayaḥ
 amaratvam ahaṃ deva vṛṇomīhāsya mokṣaṇe
abravīt tu tadā devo rāvaṇiṃ kamalodbhavaḥ
 nāsti sarvāmaratvaṃ hi keṣāṃ cit prāṇināṃ bhuvi
athābravīt sa tatrastham indrajit padmasaṃbhavam
 śrūyatāṃ yā bhavet siddhiḥ śatakratuvimokṣaṇe
mameṣṭaṃ nityaśo deva havyaiḥ saṃpūjya pāvakaḥ
 saṃgrāmam avatartuṃ vai śatrunirjayakāṅkṣiṇaḥ
tasmiṃś ced asamāpte tu japyahome vibhāvasoḥ
 yudhyeyaṃ devaṃ saṃgrāme tadā me syād vināśanam
sarvo hi tapasā caiva vṛṇoty amaratāṃ pumān
 vikrameṇa mayā tv etad amaratvaṃ pravartitam
evam astv iti taṃ prāha vākyaṃ devaḥ prajāpatiḥ
 muktaś cen dravito śakro gatāś ca tridivaṃ surāḥ
etasminn antare śakro dīno bhraṣṭāmbarasrajaḥ
 rāma cintāparītātmā dhyānatatparatāṃ gataḥ
taṃ tu dṛṣṭvā tathābhūtaṃ prāha devaḥ prajāpatiḥ
 śakrakrato kim utkaṇṭhāṃ karoṣi smara duṣkṛtam
amarendra mayā bahvyaḥ prajāḥ sṛṣṭāḥ purā prabho
 ekavarṇāḥ samābhāṣā ekarūpāś ca sarvaśaḥ
tāsāṃ nāsti viśeṣo hi darśane lakṣaṇe 'pi vā
 tato 'ham ekāgramanās tāḥ prajāḥ paryacintayam
so 'haṃ tāsāṃ viśeṣārthaṃ striyam ekāṃ vinirmame
 yad yat prajānāṃ pratyaṅgaṃ viśiṣṭaṃ tat tad uddhṛtam
tato mayā rūpaguṇair ahalyā strī vinirmitā
 ahalyety eva ca mayā tasyā nāma pravartitam
nirmitāyā tu devendra tasyāṃ nāryāṃ surarṣabha
 bhaviṣyatīti kasyaiṣā mama cintā tato 'bhavat
tvaṃ tu śakra tadā nārīṃ jānīṣe manasā prabho
 sthānādhikatayā patnī mamaiṣeti puraṃdara
sā mayā nyāsabhūtā tu gautamasya mahātmanaḥ
 nyastā bahūni varṣāṇi tena niryātitā ca sā
tatas tasya parijñāya mayā sthairyaṃ mahāmuneḥ
 jñātvā tapasi siddhiṃ ca patnyarthaṃ sparśitā tadā
sa tayā saha dharmātmā ramate sma mahāmuniḥ
 āsan nirāśā devās tu gautame dattayā tayā
tvaṃ kruddhas tv iha kāmātmā gatvā tasyāśramaṃ muneḥ
 dṛṣṭavāṃś ca tadā tāṃ strīṃ dīptām agniśikhām iva
sā tvayā dharṣitā śakra kāmārtena samanyunā
 dṛṣṭas tvaṃ ca tadā tena āśrame paramarṣiṇā
tataḥ kruddhena tenāsi śaptaḥ paramatejasā
 gato 'si yena devendra daśābhāgaviparyayam
yasmān me dharṣitā patnī tvayā vāsava nirbhayam
 tasmāt tvaṃ samare rājañ śatruhastaṃ gamiṣyasi
ayaṃ tu bhāvo durbuddhe yas tvayeha pravartitaḥ
 mānuṣeṣv api sarveṣu bhaviṣyati na saṃśayaḥ
tatrādharmaḥ subalavān samutthāsyati yo mahān
 tatrārdhaṃ tasya yaḥ kartā tvayy ardhaṃ nipatiṣyati
na ca te sthāvaraṃ sthānaṃ bhaviṣyati puraṃdara
 etenādharmayogena yas tvayeha pravartitaḥ
yaś ca yaś ca surendraḥ syād dhruvaḥ sa na bhaviṣyati
 eṣa śāpo mayā mukta ity asau tvāṃ tadābravīt
tāṃ tu bhāryāṃ vinirbhartsya so 'bravīt sumahātapāḥ
 durvinīte vinidhvaṃsa mamāśramasamīpataḥ
rūpayauvanasaṃpannā yasmāt tvam anavasthitā
 tasmād rūpavatī loke na tvam ekā bhaviṣyasi
rūpaṃ ca tat prajāḥ sarvā gamiṣyanti sudurlabham
 yat tavedaṃ samāśritya vibhrame 'yam upasthitaḥ
tadā prabhṛti bhūyiṣṭhaṃ prajā rūpasamanvitāḥ
 śāpotsargād dhi tasyedaṃ muneḥ sarvam upāgatam
tat smara tvaṃ mahābāho duṣkṛtaṃ yat tvayā kṛtam
 yena tvaṃ grahaṇaṃ śatror gato nānyena vāsava
śīghraṃ yajasva yajñaṃ tvaṃ vaiṣṇavaṃ susamāhitaḥ
 pāvitas tena yajñena yāsyasi tridivaṃ tataḥ
putraś ca tava devendra na vinaṣṭo mahāraṇe
 nītaḥ saṃnihitaś caiva aryakeṇa mahodadhau
etac chrutvā mahendras tu yajñam iṣṭvā ca vaiṣṇavīm
 punas tridivam ākrāmad anvaśāsac ca devatāḥ
etad indrajito rāma balaṃ yat kīrtitaṃ mayā
 nirjitas tena devendraḥ prāṇino 'nye ca kiṃ punaḥ
