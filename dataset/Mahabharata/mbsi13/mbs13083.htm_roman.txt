[y]
      uktaṃ pitāmahenedaṃ gavāṃ dānam anuttamam
      viśeṣeṇa narendrāṇām iti dharmam avekṣatām
rājyaṃ hi satataṃ duḥkham āśramāś ca sudurvidāḥ
      parivāreṇa vai duḥkhaṃ durdharaṃ cākṛtātmabhiḥ
      bhūyiṣṭhaṃ ca narendrāṇāṃ vidyate na śubhā gatiḥ
pūyante te 'tra niyataṃ prayacchanto vasuṃdharām
      pūrvaṃ ca kathitā dharmās tvayā me kurunandana
evam eva gavām uktaṃ pradānaṃ te nṛgeṇṇa ha
      ṛṣiṇā nāciketena pūrvam eva nidarśitam
vedopaniṣade caiva sarvakarmasu dakṣiṇā
      sarvakratuṣu coddiṣṭaṃ bhūmir gāvo 'tha kāñcanam
tatra śrutis tu paramā suvarṇaṃ dakṣiṇeti vai
      etad icchāmy ahaṃ śrotuṃ pitāmaha yathātatham
kiṃ suvarṇaṃ kathaṃ jātaṃ kasmin kāle kim ātmakam
      kiṃ dānaṃ kiṃ phalaṃ caiva kasmāc ca param ucyate
kasmād dānaṃ suvarṇasya pūjayanti manīṣiṇaḥ
      kasmāc ca dakṣiṇārthaṃ tad yajñakarmasu śasyate
kasmāc ca pāvanaṃ śreṣṭhaṃ bhūmer gobhyaś ca kāñcanam
      paramaṃ dakṣiṇārthe ca tad bravīhi pitāmaha
[bh]
     śṛṇu rājann avahito bahu kāraṇavistaram
     jātarūpasamutpattim anubhūtaṃ ca yan mayā
pitā mama mahātejāḥ śaṃtanur nidhanaṃ gataḥ
     tasya ditsur ahaṃ śrāddhaṃ gaṅgā dvāram upāgamam
tatrāgamya pituḥ putra śrādha karma samārabham
     mātā me jāhnavī caiva sāhāyyam akarot tadā
tato 'gratas tapaḥsiddhān upaveśya bahūn ṛṣīn
     toyapradānāt prabhṛti kāryāṇy aham athārabham
tat samāpya yathoddiṣṭaṃ pūrvakarma samāhitaḥ
     dātuṃ nirvapaṇaṃ samyag yathāvad aham ārabham
tatas taṃ darbhavinyāsaṃ bhittvā surucirāṅgadaḥ
     pralambābharaṇo bāhur udatiṣṭhad viśāṃ pate
tam utthitam ahaṃ dṛṣṭvā paraṃ vismayam āgamam
     pratigrahītā sākṣān me piteti bharatarṣabha
tato me punar evāsīt saṃjñā saṃcintya śāstrataḥ
     nāyaṃ vedeṣu vihito vidhir hasta iti prabho
     piṇḍo deyo nareṇeha tato matir abhūn mama
sākṣān neha manuṣyasya pitaro 'ntarhitāḥ kva cit
     gṛhṇanti vihitaṃ tv evaṃ piṇḍo deyaḥ kuśeṣv api
tato 'haṃ tad anādṛtya pitur hastanidarśanam
     śāstrapramāṇāt sūkṣmaṃ tu vidhiṃ pārthiva saṃsmaran
tato darbheṣu tat sarvam adadaṃ bharatarṣabha
     śāstramārgānusāreṇa tad viddhi manujarṣabha
tataḥ so 'ntarhito bāhuḥ putur mama narādhipa
     tato māṃ darśayām āsuḥ svapnānte pitaras tadā
prīyamāṇās tu mām ūcuḥ prītāḥ sma bharatarṣabha
     vijñānena tavānena yan na muhyasi dharmataḥ
tvayā hi kurvatā śāstraṃ pramāṇam iha pārthiva
     ātmā dharmaḥ śrutaṃ vedāḥ pitaraś ca maharṣibhiḥ
sākṣāt pitāmaho brahmā guravo 'tha prajāpatiḥ
     pramāṇam upanītā vai sthitiś ca na vicālitā
tad idaṃ samyag ārabdhaṃ tvayādya bharatarṣabha
     kiṃ tu bhūmer gavāṃ cārthe suvarṇaṃ dīyatām iti
evaṃ vayaṃ ca dharmaś ca sarve cāsmat pitāmahāḥ
     pāvitā vai bhaviṣyanti pāvanaṃ paramaṃ hi tat
daśa pūrvān daśa parāṃs tathā saṃtārayanti te
     suvarṇaṃ ye prayacchanti evaṃ me pitaro 'bruvan
tato 'haṃ vismito rājan pratibuddho viśāṃ pate
     suvarṇadāne 'karavaṃ matiṃ bharatasattama
itihāsam imaṃ cāpi śṛṇu rājan purātanam
     jāmadagnyaṃ prati vibho dhānyam āyuṣyam eva ca
jāmadagnyena rāmeṇa tīvraroṣānvitena vai
     triḥ saptakṛtvaḥ pṛthivī kṛtā niḥ kṣatriyā purā
tato jitvā mahīṃ kṛtsnāṃ rāmo rājīvalocanaḥ
     ājahāra kratuṃ vīro brahmakṣatreṇa pūjitam
vājimedhaṃ mahārāja sarvakāmasamanvitam
     pāvanaṃ sarvabhūtānāṃ tejo dyutivivardhanam
vipāpmāpi sa tejasvī tena kratuphalena vai
     naivātmano 'tha laghutāṃ jāmadagnyo 'bhyagacchata
sa tu kratuvareṇeṣṭvā mahātmā dakṣiṇāvatā
     papracchāgama saṃpannān ṛṣīn devāṃś ca bhārgavaḥ
pāvanaṃ yat paraṃ nṝṇām ugre karmaṇi vartatām
     tad ucyatāṃ mahābhāgā iti jātaghṛṇo 'bravīt
     ity uktā veda śāstrajñās te tam ūcur maharṣayaḥ
[vasisṭha]
     devatās te prayacchanti suvarṇaṃ ye dadaty uta
     agnir hi devatāḥ sarvāḥ suvarṇaṃ ca tad ātmakam
tasmāt suvarṇaṃ dadatā dattāḥ sarvāś ca devatāḥ
     bhavanti puruṣavyāghra na hy ataḥ paramaṃ viduḥ
bhūya eva ca māhātmyaṃ suvarṇasya nibodha me
     gadato mama viprarṣe sarvaśastrabhṛtāṃ vara
mayā śrutam idaṃ pūrvaṃ purāṇe bhṛgunandana
     prajāpateḥ kathayato manoḥ svāyambhuvasya vai
śūlapāṇer bhagavato rudrasya ca mahātmanaḥ
     girau himavati śreṣṭhe tadā bhṛgukulodvaha
devyā vivāhe nirvṛtte rudrāṇyā bhṛgunandana
     samāgame bhagavato devyā saha mahātmanaḥ
     tataḥ sarve samudvignā bhagavantam upāgaman
te mahādevam āsīnaṃ devīṃ ca varadām umām
     prasādya śirasā sarve rudram ūcur bhṛgūdvaha
ayaṃ samāgamo devadevyāḥ saha tavānagha
     tapasvinas tapasvinyā tejasvinyāti tejasaḥ
     amoghatejās tvaṃ devadevī ceyam umā tathā
apatyaṃ yuvayor deva balavad bhavitā prabho
     tan nūnaṃ triṣu lokeṣu na kiṃ cic cheṣayiṣyati
tad ebhyaḥ praṇatebhyas tvaṃ devebhyaḥ pṛthulocana
     varaṃ prayaccha lokeśa trailokyahitakāmyayā
     apatyārthaṃ nigṛhṇīṣva tejo jvalitam uttamam
iti teṣāṃ kathayatāṃ bhagavān govṛṣadhvajaḥ
     evam astv iti devāṃs tān viprarṣe pratyabhāṣata
ity uktvā cordhvam anayat tad reto vṛṣavāhanaḥ
     ūrdhvaretāḥ samabhavat tataḥ prabhṛti cāpi saḥ
rudrāṇī tu tataḥ kruddhā prajocchede tathā kṛte
     devān athābravīt tatra strībhāvāt paruṣaṃ vacaḥ
yasmād apatyakāmo vai bhartā me vinivartitaḥ
     tasmāt sarve surā yūyam anapatyā bhaviṣyatha
prajocchedo mama kṛto yasmād yuṣmābhir adya vai
     tasmāt prajā vaḥ khagamāḥ sarveṣāṃ na bhaviṣyati
pāvakas tu na tatrāsīc chāpakāle bhṛgūdvaha
     devā devyās tathā śāpād anapatyās tadābhavan
rudras tu tejo 'pratimaṃ dhārayām āsa tat tadā
     praskannaṃ tu tatas tasmāt kiṃ cit tatrāpatad bhuvi
tat papāta tadā cāgnau vavṛdhe cādbhutopamam
     tejas tejasi saṃpṛktam ekayonitvam āgatam
etasminn eva kāle tu devāḥ śakrapurogamāḥ
     asuras tārako nāma tena saṃtāpitā bhṛśam
ādityā vasavo rudrā maruto 'thāśvināv api
     sādhyāś ca sarve saṃtrastā daiteyasya parākramāt
sthānāni devatānāṃ hi vimānani purāṇi ca
     ṛṣīṇām āśramāś caiva babhūvur asurair hṛtāḥ
te dīnamanasaḥ sarve devāś ca ṛṣayaś ca ha
     prajagmuḥ śaraṇaṃ devaṃ brahmāṇam ajaraṃ prabhum
