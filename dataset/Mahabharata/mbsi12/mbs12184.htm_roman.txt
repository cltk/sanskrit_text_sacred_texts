[bharadvāja]
      dānasya kiṃ phalaṃ prāhur dharmasya caritasya ca
      tapasaś ca sutaptasya svādhyāyasya hutasya ca
[bhṛgu]
      hutena śāmyate pāpaṃ svādhyāye śāntir uttamā
      dānena bhoga ity āhus tapasā sarvam āpnuyāt
dānaṃ tu dvividhaṃ prāhuḥ paratrārtham ihaiva ca
      sadbhyo yad dīyate kiṃ cit tatparatropatiṣṭhati
asatsu dīyate yat tu tad dānam iha bhujyate
      yādṛśaṃ dīyate dānaṃ tādṛśaṃ phalam āpyate
[bha]
      kiṃ kasya dharmacaraṇaṃ kiṃ vā dharmasya lakṣaṇam
      dharmaḥ kati vidho vāpi tad bhavān vaktum arhati
[bh]
      svadharmacaraṇe yuktā ye bhavanti manīsinaḥ
      teṣāṃ dharmaphalāpāptir yo 'nyathā sa vimuhyati
[bha]
      yad etac cāturāśramyaṃ brahmarṣivihitaṃ purā
      teṣāṃ sve sve ya ācārās tān me vaktum ihārhasi
bhṛgur uvāca
      pūrvam eva bhagavatā lokahitam anutiṣṭhatā dharmasaṃrakṣaṇārtham āśramāś catvāro 'bhinirdistāḥ
      tatra guru kulavāsam eva tāvat prathamam āśramam udāharanti
      samyag atra śaucasaṃskāra vinayaniyama pranīto vinītātmobhe saṃdhye bhāskarāgnidaivatāny upasthāya vihāya tandrālasye guror abhivādanavedābhyāsa śravaṇapavitrī kṛtāntarātmā trisavanam upaspṛśya brahmacaryāgniparicaraṇa guru śuśrūsā nityo bhaikṣādi sarvaniveditāntarātmā guruvacananirdeśānuṣṭhānāpratikūlo guru prasādalabdhasvādhyāyatatparaḥ syāt
bhavati cātra ślokaḥ
      guruṃ yas tu samārādhya dvijo vedam avāpnuyāt
      tasya svargaphalāvāptiḥ sidhyate cāsya mānasam
gārhasthyaṃ khalu dvitīyam āśramaṃ vadanti
     tasya samudācāra lakṣaṇaṃ sarvam anuvyākhyāsyāmaḥ
     samāvṛttānāṃ sadārāṇāṃ sahadharmacaryā phalārthināṃ gṛhāśramo vidhīyate
     dharmārthakāmāvāptir hy atra trivargasādhanam aveskyāgarhitena karmaṇā dhanāny ādāya svādhyāyaprakarṣopalabdhena brahmarṣinirmitena vādir sāragatena vā havyaniyamābhyāsa daivataprasādopalabdhena vā dhanena gṛhastho gārhasthyaṃ pravartayet
     tad dhi sarvāśramāṇāṃ mūlam udāharanti
     guru kulavāsinaḥ parivrājakā ye cānye saṃkalpita vrataniyama dharmānuṣṭhāyinas teṣām apy ata eva bhikṣā balisaṃvibhāgāḥ pravartante
vānaprasthānāṃ dravyopaskāra iti prāyaśaḥ khalv ete sādhavaḥ sādhu pathyadarśanāḥ svādhyāyaprasaṅginas tīrthābhigamana deśadarśanārthaṃ pṛthivīṃ paryatanti
     teṣāṃ pratyutthānābhivādanānasūyāvākpradānasaumukhyaśaktyāsana śayanābhyavahāra satkriyāś ceti
bhavati cātra ślokaḥ
     atithir yasya bhagnāśo gṛhāt pratinivartate
     sa dattvā duṣkṛtaṃ tasmai puṇyam ādāya gacchati
api cātra yajñakriyābhir devatāḥ prīyante nivāpena pitaro vedābhyāsa śravaṇadhāraṇenarṣayaḥ
     apatyotpādanena prajāpatir iti
ślokau cātra bhavataḥ
     vatsalāḥ sarvabhūtānāṃ vācyāḥ śrotrasukhā giraḥ
     parivādopaghātau ca pāruṣyaṃ cātra garhitam
avajñānam ahaṃkāro dambhaś caiva vigarhitaḥ
     ahiṃsā satyam akrodhaḥ sarvāśramagataṃ tapaḥ
api cātra mālyābharaṇa vastrābhyaṅga gandhopabhoga nṛttagītavāditraśrutisukhanayanābhirāma saṃdarśanānāṃ prāptir bhakṣyabhojya peya lehyacosyānām abhyavahāryāṇāṃ vividhānām upabhogaḥ svadāravihārasaṃtoṣaḥ kāmasukhāvāptir iti
trivargaguṇanirvṛttir yasya nityaṃ gṛhāśrame
     sa sukhāny anubhūyeha śiṣṭānāṃ gatim āpnuyāt
uñchavṛttir gṛhastho yaḥ svadharmacaraṇe rataḥ
     tyaktakāmasukhārambhas tasya svargo na durlabhaḥ
