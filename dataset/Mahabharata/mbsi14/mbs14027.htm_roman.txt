[br]
      saṃkalpadaṃśa maśakaṃ śokaharṣahimātapam
      mohāndha kāratimiraṃ lobhavyāla sarīsṛpam
viṣayaikātyayādhvānaṃ kāmakrodhavirodhakam
      tad atītya mahādurgaṃ praviṣṭo 'smi mahad vanam
[brāhmaṇī]
      kva tad vanaṃ mahāprājña ke vṛkṣāḥ saritaś ca kāḥ
      girayaḥ parvatāś caiva kiyaty adhvani tad vanam
na tad asti pṛthagbhāve kiṃ cid anyat tataḥ samam
      na tad asty apṛthag bhāve kiṃ cid dūrataraṃ tataḥ
tasmād dhrasvataraṃ nāsti na tato 'sti bṛhattaram
      nāsti tasmād duḥkhataraṃ nāsty anyat tat samaṃ sukham
na tat praviśya śocanti na prahṛṣyanti ca dvijāḥ
      na ca bibhyati keṣāṃ cit tebhyo bibhyati ke ca na
tasmin vane sapta mahādrumāś ca; phalāni saptātithayaś ca sapta
      saptāśramāḥ sapta samādhayaś ca; dīkṣāś ca saptaitad araṇyarūpam
pañca varṇāni divyāni puṣpāṇi ca phalāni ca
      sṛjantaḥ pādapās tatra vyāpya tiṣṭhanti tad vanam
suvarṇāni dvivarṇāni puṣpāṇi ca phalāni ca
      sṛjantaḥ pādapās tatra vyāpya tiṣṭhanti tad vanam
caturvarṇāṇi divyāni puṣpāṇi ca phalāni ca
     sṛjantaḥ pādapās tatra vyāpya tiṣṭhanti tad vanam
śaṃkarāṇitri varṇāni puṣpāṇi ca phalāni ca
     sṛjantaḥ pādapās tatra vyāpya tiṣṭhanti tad vanam
surabhīṇy ekavarṇāni puṣpāṇi ca phalānica
     sṛjantaḥ pādapās tatra vyāpya tiṣṭhanti tad vanam
bahūny avyaktavarṇāni puṣpāṇi ca phalānica
     visṛjantau mahāvṛkṣau tad vanaṃ vyāpya tiṣṭhataḥ
eko hy agniḥ sumanā brāhmaṇo 'tra; pañcendriyāṇi samidhaś cātra santi
     tebhyo mokṣāḥ sapta bhavanti dīkṣā; guṇāḥ phalāny atithayaḥ phalāśāḥ
ātithyaṃ pratigṛhṇanti tatra saptamaharṣayaḥ
     arciteṣu pralīneṣu teṣv anyad rocate vanam
pratijñā vṛkṣam aphalaṃ śāntic chāyā samanvitam
     jñānāśrayaṃ tṛptitoyam antaḥ kṣetrajñabhāskaram
yo 'dhigacchanti tat santas teṣāṃ nāsti bhayaṃ punaḥ
     ūrdhvaṃ cāvāk ca tiryak ca tasya nānto 'dhigamyate
sapta striyas tatra vasanti sadyo; avāṅmukhā bhānumatyo janitryaḥ
     ūrdhvaṃ rasānāṃ dadate prajābhyaḥ; sarvān yathā sarvam anityatāṃ ca
tatraiva pratitiṣṭhanti punas tatrodayanti ca
     sapta saptarṣayaḥ siddhā vasiṣṭhapramukhāḥ saha
yaśo varco bhagaś caiva vijayaḥ siddhitejasī
     evam evānuvartante sapta jyotīṃṣi bhāskaram
girayaḥ parvatāś caiva santi tatra samāsataḥ
     nadyaś ca sarito vārivahantyo brahma saṃbhavam
nadīnāṃ saṃgamas tatra vaitānaḥ samupahvare
     svātma tṛptā yato yānti sākṣād dāntāḥ pitāmaham
kṛśāśāḥ suvratāśāś ca tapasā dagdhakilbiṣāḥ
     ātmany ātmānam āveśya brahmāṇaṃ samupāsate
ṛcam apy atra śaṃsanti vidyāraṇyavido janāḥ
     tad araṇyam abhipretya yathā dhīram ajāyata
etad etādṛśaṃ divyam araṇyaṃ brāhmaṇā viduḥ
     viditvā cānvatiṣṭhanta kṣetrajñenānudarśitam
