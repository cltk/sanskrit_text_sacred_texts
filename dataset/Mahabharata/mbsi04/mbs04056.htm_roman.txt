[vai]
      tato vaikartanaṃ jitvā pārtho vairāṭim abravīt
      etan māṃ prāpayānīkaṃ yatra tālo hiraṇmayaḥ
atra śāṃtanavo bhīṣmo rathe 'smākaṃ pitāmahaḥ
      kāṅkṣamāṇo mayā yuddhaṃ tiṣṭhaty amara darśanaḥ
      ādāsyāmy aham etasya dhanurjyām api cāhave
asyantaṃ divyam astraṃ māṃ citram adya niśāmaya
      śatahradām ivāyāntīṃ stanayitnor ivāmbare
suvarṇapṛṣṭhaṃ gāṇḍīvaṃ drakṣyanti kuravo mama
      dakṣiṇenātha vāmena katareṇa svid asyati
      iti māṃ saṃgatāḥ sarve tarkayiṣyanti śatravaḥ
śoṇitodāṃ rathāvartāṃ nāganakrāṃ duratyayām
      nadīṃ prasyandayiṣyāmi paralokapravāhinīm
pāṇipādaśiraḥ pṛṣṭhabāhuśākhā nirantaram
      vanaṃ kurūṇāṃ chetsyāmi bhallaiḥ saṃnataparvabhiḥ
jayataḥ kauravīṃ senām ekasya mama dhanvinaḥ
      śataṃ mārgā bhaviṣyanti pāvakasyeva kānane
      mayā cakram ivāviddhaṃ sainyaṃ drakṣyasi kevalam
asaṃbhrānto rathe tiṣṭha sameṣu viṣameṣu ca
      divām āvṛtya tiṣṭhantaṃ giriṃ bhetsyāmi dhāribhiḥ
aham indrasya vacanāt saṃgrāme 'bhyahanaṃ purā
      paulomān kālakhañjāṃś ca sahasrāṇi śatāni ca
aham indrād dṛḍhāṃ muṣṭiṃ brahmaṇaḥ kṛtahastatām
     pragāḍhaṃ tumulaṃ citram atividdhaṃ prajāpateḥ
ahaṃ pāre samudrasya hiraṇyapuram ārujam
     jitvā ṣaṣṭisahasrāṇi rathinām ugradhanvinām
dhvajavṛkṣaṃ pattitṛṇaṃ rathasiṃhagaṇāyutam
     vanam ādīpayiṣyāmi kurūṇām astratejasā
tān ahaṃ rathanīḍebhyaḥ śaraiḥ saṃnataparvabhiḥ
     ekaḥ saṃkālayiṣyāmi vajrapāṇir ivāsurān
raudraṃ rudrād ahaṃ hy astraṃ vāruṇaṃ varuṇād api
     astram āgneyam agneś ca vāyavyaṃ mātariśvanaḥ
     vajrādīni tathāstrāṇi śakrād aham avāptavān
dhārtarāṣṭra vanaṃ ghoraṃ narasiṃhābhirakṣitam
     aham utpāṭayiṣyāmi vairāṭe vyetu te bhayam
evam āśvāsitas tena vairāṭiḥ savyasācinā
     vyagāhata rathānīkaṃ bhīmaṃ bhīṣmasya dhīmataḥ
tam āyāntaṃ mahābāhuṃ jigīṣantaṃ raṇe parān
     abhyavārayad avyagraḥ krūrakarmā dhanaṃjayam
taṃ citramālyābharaṇāḥ kṛtavidyā manasvinaḥ
     āgacchan bhīmadhanvānaṃ maurvīṃ paryasya bāhubhiḥ
duḥśāsano vikarṇaś ca duḥsaho 'tha viviṃśatiḥ
     āgatya bhīmadhanvānaṃ bībhatsuṃ paryavārayan
duḥśāsanas tu bhallena viddhvā vairāṭim uttaram
     dvitīyenārjunaṃ vīraḥ pratyavidhyat stanāntare
tasya jiṣṇur upāvṛtya pṛthu dhāreṇa kārmukam
     cakarta gārdhrapatreṇa jātarūpapariṣkṛtam
athainaṃ pañcabhiḥ paścāt pratyavidhyat stanāntare
     so 'payāto raṇaṃ hitvā pārtha bāṇaprapīḍitaḥ
taṃ vikarṇaḥ śarais tīkṣṇair gārdhrapatrair ajihma gaiḥ
     vivyādha paravīra ghnam arjunaṃ dhṛtarāṣṭra jaḥ
tatas tam api kaunteyaḥ śareṇānataparvaṇā
     lalāṭe 'bhyahanat tūrṇaṃ sa viddhaḥ prāpatad rathāt
tataḥ pārtham abhidrutya duḥsahaḥ sa viviṃśatiḥ
     avākirac charais tīkṣṇaiḥ parīpsan bhrātaraṃ raṇe
tāv ubhau gārdhrapatrābhyāṃ niśitābhyāṃ dhanaṃjayaḥ
     viddhvā yugapad avyagras tayor vāhān asūdayat
tau hatāśvau vividdhāṅgau dhṛtarāṣṭrātma jāv ubhau
     abhipatya rathair anyair apanītau padānugaiḥ
sarvā diśaś cābhyapatad bībhatsur aparājitaḥ
     kirīṭamālī kaunteyo labdhalakṣo mahābalaḥ
