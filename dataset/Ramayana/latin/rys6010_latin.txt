suniviṣṭaṃ hitaṃ vākyam uktavantaṃ vibhīṣaṇam
 abravīt paruṣaṃ vākyaṃ rāvaṇaḥ kālacoditaḥ
vaset saha sapatnena kruddhenāśīviṣeṇa vā
 na tu mitrapravādena saṃvasec chatrusevinā
jānāmi śīlaṃ jñātīnāṃ sarvalokeṣu rākṣasa
 hṛṣyanti vyasaneṣv ete jñātīnāṃ jñātayaḥ sadā
pradhānaṃ sādhakaṃ vaidyaṃ dharmaśīlaṃ ca rākṣasa
 jñātayo hy avamanyante śūraṃ paribhavanti ca
nityam anyonyasaṃhṛṣṭā vyasaneṣv ātatāyinaḥ
 pracchannahṛdayā ghorā jñātayas tu bhayāvahāḥ
śrūyante hastibhir gītāḥ ślokāḥ padmavane kva cit
 pāśahastān narān dṛṣṭvā śṛṇu tān gadato mama
nāgnir nānyāni śastrāṇi na naḥ pāśā bhayāvahāḥ
 ghorāḥ svārthaprayuktās tu jñātayo no bhayāvahāḥ
upāyam ete vakṣyanti grahaṇe nātra saṃśayaḥ
 kṛtsnād bhayāj jñātibhayaṃ sukaṣṭaṃ viditaṃ ca naḥ
vidyate goṣu saṃpannaṃ vidyate brāhmaṇe damaḥ
 vidyate strīṣu cāpalyaṃ vidyate jñātito bhayam
tato neṣṭam idaṃ saumya yad ahaṃ lokasatkṛtaḥ
 aiśvaryam abhijātaś ca ripūṇāṃ mūrdhni ca sthitaḥ
anyas tv evaṃvidhaṃ brūyād vākyam etan niśācara
 asmin muhūrte na bhavet tvāṃ tu dhik kulapāṃsanam
ity uktaḥ paruṣaṃ vākyaṃ nyāyavādī vibhīṣaṇaḥ
 utpapāta gadāpāṇiś caturbhiḥ saha rākṣasaiḥ
abravīc ca tadā vākyaṃ jātakrodho vibhīṣaṇaḥ
 antarikṣagataḥ śrīmān bhrātaraṃ rākṣasādhipam
sa tvaṃ bhrātāsi me rājan brūhi māṃ yad yad icchasi
 idaṃ tu paruṣaṃ vākyaṃ na kṣamāmy anṛtaṃ tava
sunītaṃ hitakāmena vākyam uktaṃ daśānana
 na gṛhṇanty akṛtātmānaḥ kālasya vaśam āgatāḥ
sulabhāḥ puruṣā rājan satataṃ priyavādinaḥ
 apriyasya tu pathyasya vaktā śrotā ca durlabhaḥ
baddhaṃ kālasya pāśena sarvabhūtāpahāriṇā
 na naśyantam upekṣeyaṃ pradīptaṃ śaraṇaṃ yathā
dīptapāvakasaṃkāśaiḥ śitaiḥ kāñcanabhūṣaṇaiḥ
 na tvām icchāmy ahaṃ draṣṭuṃ rāmeṇa nihataṃ śaraiḥ
śūrāś ca balavantaś ca kṛtāstrāś ca raṇājire
 kālābhipannā sīdanti yathā vālukasetavaḥ
ātmānaṃ sarvathā rakṣa purīṃ cemāṃ sarākṣasām
 svasti te 'stu gamiṣyāmi sukhī bhava mayā vinā
nivāryamāṇasya mayā hitaiṣiṇā; na rocate te vacanaṃ niśācara
 parītakālā hi gatāyuṣo narā; hitaṃ na gṛhṇanti suhṛdbhir īritam
