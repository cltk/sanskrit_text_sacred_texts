tataḥ śareṇābhihato rāmeṇa raṇakarkaśaḥ
 papāta sahasā vālī nikṛtta iva pādapaḥ
sa bhūmau nyastasarvāṅgas taptakāñcanabhūṣaṇaḥ
 apatad devarājasya muktaraśmir iva dhvajaḥ
tasmin nipatite bhūmau haryṛṣāṇāṃ gaṇeśvare
 naṣṭacandram iva vyoma na vyarājata bhūtalam
bhūmau nipatitasyāpi tasya dehaṃ mahātmanaḥ
 na śrīr jahāti na prāṇā na tejo na parākramaḥ
śakradattā varā mālā kāñcanī ratnabhūṣitā
 dadhāra harimukhyasya prāṇāṃs tejaḥ śriyaṃ ca sā
sa tayā mālayā vīro haimayā hariyūthapaḥ
 saṃdhyānugataparyantaḥ payodhara ivābhavat
tasya mālā ca dehaś ca marmaghātī ca yaḥ śaraḥ
 tridheva racitā lakṣmīḥ patitasyāpi śobhate
tad astraṃ tasya vīrasya svargamārgaprabhāvanam
 rāmabāṇāsanakṣiptam āvahat paramāṃ gatim
taṃ tathā patitaṃ saṃkhye gatārciṣam ivānalam
 yayātim iva puṇyānte devalokāt paricyutam
ādityam iva kālena yugānte bhuvi pātitam
 mahendram iva durdharṣaṃ mahendram iva duḥsaham
mahendraputraṃ patitaṃ vālinaṃ hemamālinam
 siṃhoraskaṃ mahābāhuṃ dīptāsyaṃ harilocanam
 lakṣmaṇānugato rāmo dadarśopasasarpa ca
sa dṛṣṭvā rāghavaṃ vālī lakṣmaṇaṃ ca mahābalam
 abravīt praśritaṃ vākyaṃ paruṣaṃ dharmasaṃhitam
parāṅmukhavadhaṃ kṛtvā ko nu prāptas tvayā guṇaḥ
 yad ahaṃ yuddhasaṃrabdhas tvatkṛte nidhanaṃ gataḥ
kulīnaḥ sattvasaṃpannas tejasvī caritavrataḥ
 rāmaḥ karuṇavedī ca prajānāṃ ca hite rataḥ
sānukrośo mahotsāhaḥ samayajño dṛḍhavrataḥ
 iti te sarvabhūtāni kathayanti yaśo bhuvi
tān guṇān saṃpradhāryāham agryaṃ cābhijanaṃ tava
 tārayā pratiṣiddhaḥ san sugrīveṇa samāgataḥ
na mām anyena saṃrabdhaṃ pramattaṃ veddhum arhasi
 iti me buddhir utpannā babhūvādarśane tava
na tvāṃ vinihatātmānaṃ dharmadhvajam adhārmikam
 jāne pāpasamācāraṃ tṛṇaiḥ kūpam ivāvṛtam
satāṃ veṣadharaṃ pāpaṃ pracchannam iva pāvakam
 nāhaṃ tvām abhijānāni dharmacchadmābhisaṃvṛtam
viṣaye vā pure vā te yadā nāpakaromy aham
 na ca tvāṃ pratijāne 'haṃ kasmāt tvaṃ haṃsy akilbiṣam
phalamūlāśanaṃ nityaṃ vānaraṃ vanagocaram
 mām ihāpratiyudhyantam anyena ca samāgatam
tvaṃ narādhipateḥ putraḥ pratītaḥ priyadarśanaḥ
 liṅgam apy asti te rājan dṛśyate dharmasaṃhitam
kaḥ kṣatriyakule jātaḥ śrutavān naṣṭasaṃśayaḥ
 dharmaliṅga praticchannaḥ krūraṃ karma samācaret
rāma rājakule jāto dharmavān iti viśrutaḥ
 abhavyo bhavyarūpeṇa kimarthaṃ paridhāvasi
sāma dānaṃ kṣamā dharmaḥ satyaṃ dhṛtiparākramau
 pārthivānāṃ guṇā rājan daṇḍaś cāpy apakāriṣu
vayaṃ vanacarā rāma mṛgā mūlaphalāśanāḥ
 eṣā prakṛtir asmākaṃ puruṣas tvaṃ nareśvaraḥ
bhūmir hiraṇyaṃ rūpyaṃ ca nigrahe kāraṇāni ca
 tatra kas te vane lobho madīyeṣu phaleṣu vā
nayaś ca vinayaś cobhau nigrahānugrahāv api
 rājavṛttir asaṃkīrṇā na nṛpāḥ kāmavṛttayaḥ
tvaṃ tu kāmapradhānaś ca kopanaś cānavasthitaḥ
 rājavṛttaiś ca saṃkīrṇaḥ śarāsanaparāyaṇaḥ
na te 'sty apacitir dharme nārthe buddhir avasthitā
 indriyaiḥ kāmavṛttaḥ san kṛṣyase manujeśvara
hatvā bāṇena kākutstha mām ihānaparādhinam
 kiṃ vakṣyasi satāṃ madhye karma kṛtvā jugupsitam
rājahā brahmahā goghnaś coraḥ prāṇivadhe rataḥ
 nāstikaḥ parivettā ca sarve nirayagāminaḥ
adhāryaṃ carma me sadbhī romāṇy asthi ca varjitam
 abhakṣyāṇi ca māṃsāni tvadvidhair dharmacāribhiḥ
pañca pañcanakhā bhakṣyā brahmakṣatreṇa rāghava
 śalyakaḥ śvāvidho godhā śaśaḥ kūrmaś ca pañcamaḥ
carma cāsthi ca me rājan na spṛśanti manīṣiṇaḥ
 abhakṣyāṇi ca māṃsāni so 'haṃ pañcanakho hataḥ
tvayā nāthena kākutstha na sanāthā vasuṃdharā
 pramadā śīlasaṃpannā dhūrtena patitā yathā
śaṭho naikṛtikaḥ kṣudro mithyā praśritamānasaḥ
 kathaṃ daśarathena tvaṃ jātaḥ pāpo mahātmanā
chinnacāritryakakṣyeṇa satāṃ dharmātivartinā
 tyaktadharmāṅkuśenāhaṃ nihato rāmahastinā
dṛśyamānas tu yudhyethā mayā yudhi nṛpātmaja
 adya vaivasvataṃ devaṃ paśyes tvaṃ nihato mayā
tvayādṛśyena tu raṇe nihato 'haṃ durāsadaḥ
 prasuptaḥ pannageneva naraḥ pānavaśaṃ gataḥ
sugrīvapriyakāmena yad ahaṃ nihatas tvayā
 kaṇṭhe baddhvā pradadyāṃ te 'nihataṃ rāvaṇaṃ raṇe
nyastāṃ sāgaratoye vā pātāle vāpi maithilīm
 jānayeyaṃ tavādeśāc chvetām aśvatarīm iva
yuktaṃ yat prapnuyād rājyaṃ sugrīvaḥ svargate mayi
 ayuktaṃ yad adharmeṇa tvayāhaṃ nihato raṇe
kāmam evaṃvidhaṃ lokaḥ kālena viniyujyate
 kṣamaṃ ced bhavatā prāptam uttaraṃ sādhu cintyatām
ity evam uktvā pariśuṣkavaktraḥ; śarābhighātād vyathito mahātmā
 samīkṣya rāmaṃ ravisaṃnikāśaṃ; tūṣṇīṃ babhūvāmararājasūnuḥ
