[s]
      idam atyadbhutaṃ cānyad āstīkasyānuśuśrumaḥ
      tathā varaiś chandyamāne rājñā pārikṣitena ha
indrahastāc cyuto nāgaḥ kha eva yad atiṣṭhata
      tataś cintāparo rājā babhūva janamejayaḥ
hūyamāne bhṛśaṃ dīpte vidhivat pāvake tadā
      na sma sa prāpatad vahnau takṣako bhayapīḍitaḥ
[ṣau]
      kiṃ sūta teṣāṃ viprāṇāṃ mantragrāmo manīṣiṇām
      na pratyabhāt tadāgnau yan na papāta sa takṣakaḥ
[s]
      tam indrahastād visrastaṃ visaṃjñaṃ pannagottamam
      āstīkas tiṣṭha tiṣṭheti vācas tisro 'bhyudairayat
vitasthe so 'ntarikṣe 'tha hṛdayena vidūyatā
      yathā tiṣṭheta vai kaś cid gocakrasyāntarā naraḥ
tato rājābravīd vākyaṃ sadasyaiś codito bhṛśam
      kāmam etad bhavatv evaṃ yathāstīkasya bhāṣitam
samāpyatām idaṃ karma pannagāḥ santv anāmayāḥ
      prīyatām ayam āstīkaḥ satyaṃ sūtavaco 'stu tat
tato halahalāśabdaḥ prītijaḥ samavartata
      āstīkasya vare datte tathaivopararāma ca
sa yajñaḥ pāṇḍaveyasya rājñaḥ pārikṣitasya ha
     prītimāṃś cābhavad rājā bhārato janamejayaḥ
ṛtvigbhyaḥ sasadasyebhyo ye tatrāsan samāgatāḥ
     tebhyaś ca pradadau vittaṃ śataśo 'tha sahasraśaḥ
lohitākṣāya sūtāya tathā sthapataye vibhuḥ
     yenoktaṃ tatra satrāgre yajñasya vinivartanam
nimittaṃ brāhmaṇa iti tasmai vittaṃ dadau bahu
     tataś cakārāvabhṛthaṃ vidhidṛṣṭtena karmaṇā
āstīkaṃ preṣayām āsa gṛhān eva susatkṛtam
     rājā prītamanāḥ prītaṃ kṛtakṛtyaṃ manīṣiṇam
punarāgamanaṃ kāryam iti cainaṃ vaco 'bravīt
     bhaviṣyasi sadasyo me vājimedhe mahākratau
tathety uktvā pradudrāva sa cāstīko mudā yutaḥ
     kṛtvā svakāryam atulaṃ toṣayitvā ca pārthivam
sa gatvā paramaprīto mātaraṃ mātulaṃ ca tam
     abhigamyopasaṃgṛhya yathāvṛttaṃ nyavedayat
etac chrutvā prīyamāṇāḥ sametā; ye tatrāsan pannagā vītamohāḥ
     ta āstīke vai prītimanto babhūvur; ūcuś cainaṃ varam iṣṭaṃ vṛṇīṣva
bhūyo bhūyaḥ sarvaśas te 'bruvaṃs taṃ; kiṃ te priyaṃ karavāmo 'dya vidvan
     prītā vayaṃ mokṣitāś caiva sarve; kāmaṃ kiṃ te karavāmo 'dya vatsa
[ā]
     sāyaṃprātaḥ suprasannātma rūpā; loke viprā mānavāś cetare 'pi
     dharmākhyānaṃ ye vadeyur mamedaṃ; teṣāṃ yuṣmadbhyo naiva kiṃ cid bhayaṃ syāt
[s]
     taiś cāpy ukto bhāgineyaḥ prasannair; etat satyaṃ kāmam evaṃ carantaḥ
     prītyā yuktā īpsitaṃ sarvaśas te; kartāraḥ sma pravaṇā bhāgineya
jaratkāror jaratkārvāṃ samutpanno mahāyaśāḥ
     āstīkaḥ satyasaṃdho māṃ pannagebhyo 'bhirakṣatu
asitaṃ cārtimantaṃ ca sunīthaṃ cāpi yaḥ smaret
     divā vā yadi vā rātrau nāsya sarpabhayaṃ bhavet
[s]
     mokṣayitvā sa bhujagān sarpasatrād dvijottamaḥ
     jagāma kāle dharmātmā diṣṭāntaṃ putrapautravān
ity ākhyānaṃ mayāstīkaṃ yathāvat kīrtitaṃ tava
     yat kīrtayitvā sarpebhyo na bhayaṃ vidyate kva cit
śrutvā dharmiṣṭham ākhyānam ātīkaṃ puṇyavardhanam
     āstīkasya kaver vipra śrīmac caritam āditaḥ
[ṣ]
     bhṛguvaṃśāt prabhṛty eva tvayā me kathitaṃ mahat
     ākhyānam akhilaṃ tāta saute prīto 'smi tena te
prakṣyāmi caiva bhūyas tvāṃ yathāvat sūtanandana
     yāṃ kathāṃ vyāsa saṃpannāṃ tāṃ ca bhūyaḥ pracakṣva me
tasmin paramaduṣprāpe sarpasatre mahātmanām
     karmāntareṣu vidhivat sadasyānāṃ mahākave
yā babhūvuḥ kathāś citrā yeṣv artheṣu yathātatham
     tvatta icchāmahe śrotuṃ saute tvaṃ vai vicakṣaṇaḥ
[s]
     karmāntareṣv akathayan dvijā vedāśrayāḥ kathāḥ
     vyāsas tv akathayan nityam ākhyānaṃ bhārataṃ mahat
[ṣ]
     mahābhāratam ākhyānaṃ pāṇḍavānāṃ yaśaḥ karam
     janamejayena yat pṛṣṭaḥ kṛṣṇadvaipāyanas tadā
śrāvayām āsa vidhivat tadā karmāntareṣu saḥ
     tām ahaṃ vidhivat puṇyāṃ śrotum icchāmi vai kathām
manaḥ sāgarasaṃbhūtāṃ maharṣeḥ puṇyakarmaṇaḥ
     kathayasva satāṃ śreṣṭha na hi tṛpyāmi sūtaja
[s]
     hanta te kathayiṣyāmi mahad ākhyānam uttamam
     kṛṣṇadvaipāyana mataṃ mahābhāratam āditaḥ
taj juṣasvottama mate kathyamānaṃ mayā dvija
     śaṃsituṃ tan mano harṣo mamāpīha pravartate
