[vai]
      saṃtiṣṭhata praharata tūrṇaṃ viparidhāvata
      iti sma saidhavo rājā codayām āsa tān nṛpān
tato ghorataraḥ śabdo raṇe samabhavat tadā
      bhīmārjunayamān dṛṣṭvā sainyānāṃ sayudhiṣṭhirān
śibisindhutrigartānāṃ viṣādaś cāpy ajāyata
      tān dṛṣṭvā puruṣavyāghrān vyāghrān iva balotkaṭān
hemacitrasamutsedhāṃ sarvaśaikyāyasīṃ gadām
      pragṛhyābhyadravad bhīmaḥ saindhavaṃ kālacoditam
tadantaram athāvṛtya koṭikāśyo 'bhyahārayat
      mahatā rathavaṃśena parivārya vṛkodaram
śaktitomaranārācair vīrabāhupracoditaiḥ
      kīryamāṇo 'pi bahubhir na sma bhīmo 'bhyakampata
gajaṃ tu sagajārohaṃ padātīṃś ca caturdaśa
      jaghāna gadayā bhīmaḥ saindhava dhvajinīmukhe
pārthaḥ pañcaśatāñ śūrān pārvatīyān mahārathān
      parīpsamānaḥ sauvīraṃ jaghāna dhvajinīmukhe
rājā svayaṃ suvīrāṇāṃ pravarāṇāṃ prahāriṇām
      nimeṣa mātreṇa śataṃ jaghāna samare tadā
dadṛśe nakulas tatra rathāt praskandya khaḍgadhṛk
     sirāṃsi pādarakṣāṇāṃ bījavat pravapan muhuḥ
sahadevas tu saṃyāya rathena jaga yodhinaḥ
     pātayām āsa nārācair drumebhya iva barhiṇaḥ
tatas trigargaḥ sadhanur avatīrya mahārathāt
     gadayā caturo vāhān rājñas tasya tadāvadhīt
tam abhyāśagataṃ rājā padātiṃ kuntinandanaḥ
     ardhacandreṇa bāṇena vivyādhorasi dharmarāṭ
sa bhinnahṛdayo vīro vaktrāc choṇitam ūdvaman
     papātābhimukhaḥ pārthaṃ chinnamūla iva drumaḥ
indrasena dvitīyas tu rathāt praskandya dharmarāj
     hatāśvaḥ sahadevasya pratipede mahāratham
nakulaṃ tv abhisaṃdhāya kṣemaṃ karamahāmukhau
     ubhāv ubhayatas tīkṣṇaiḥ śaravarṣair avarṣatām
tau śarair abhivarṣantau jīmūtāv iva vārṣikau
     ekaikena vipāṭhena jaghne mādravatīsutaḥ
trigartarājaḥ surathas tasyātha rathadhūr gataḥ
     ratham ākṣepayām āsa gajena gajayānavit
nakulas tv apabhīs tasmād rathāc carmāsi pāṇimān
     udbhrāntaṃ sthānam āsthāya tasthau girir ivācalaḥ
surathas taṃ gajavaraṃ vadhāya nakulasya tu
     preṣayām āsa sakrodham abhyucchritakaraṃ tataḥ
nakulas tasya nāgasya samīpaparivartinaḥ
     saviṣāṇaṃ bhujaṃ mūle khaḍgena nirakṛntata
sa vinadya mahānādaṃ jagaḥ kaṅkaṇa bhūṣaṇaḥ
     patann avākśirā bhūmau hastyārohān apothayat
sa tat karma mahat kṛtvā śūro mādravatīsutaḥ
     bhīmasenarathaṃ prāpya śarma lebhe mahārathaḥ
bhīmas tv āpatato rājñaḥ koṭikāśyasya saṃgare
     sūtasya nudato vāhān kṣureṇāpāharac chiraḥ
na bubodha hataṃ sūtaṃ sa rājā bāhuśālinā
     tasyāśvā vyadravan saṃkhye hatasūtās tatas tataḥ
vimukhaṃ hatasūtaṃ taṃ bhīmaḥ praharatāṃ varaḥ
     jaghāna talayuktena prāsenābhyetya pāṇḍavaḥ
dvādaśānāṃ tu sarveṣāṃ sauvīrāṇāṃ dhanaṃjayaḥ
     cakarta niṣitair bhallair dhanūṃṣi ca śirāṃsi ca
śibīn ikṣvākumukhyāṃś ca trigartān saidhavān api
     jaghānātirathaḥ saṃkhye bāṇagocaram āgatān
sāditāḥ pratyadṛśyanta bahavaḥ savyasācinā
     sapatākāś ca mātaṅgāḥ sādvajāś ca mahārathāḥ
pracchādya pṛthivīṃ tasthuḥ sarvam āyodhanaṃ prati
     śarīrāṇy aśiraskāni videhāni śirāṃsi ca
śvagṛdhrakaṅkakākola bhāsagomāyuvāyasāḥ
     atṛpyaṃs tatra vīrāṇāṃ hatānāṃ māṃsaśoṇitaiḥ
hateṣu teṣu vīreṣu sindhurājo jayadrathaḥ
     vimucya kṛṣṇāṃ saṃtrastaḥ palāyanaparo 'bhavat
sa tasmin saṃkule sainye draupadīm avatārya vai
     prāṇaprepsur upādhāvad vanaṃ yena narādhamaḥ
draupadīṃ dharmarājas tu dṛṣṭvā dhaumya puraskṛtām
     mādrīputreṇa vīreṇa ratham āropayat tadā
tatas tad vidrutaṃ sainyam apayāte jayadrathe
     ādiśyādiśya nārācair ājaghāna vṛkodaraḥ
savyasācī tu taṃ dṛṣṭvā palāyantaṃ jayadratham
     vārayām āsa nighnantaṃ bhīmaṃ saindhava sainikān
[arj]
     yasyāpacārāt prāpto 'yam asmān kleśo durāsadaḥ
     tam asmin samaroddeśe na paśyāmi jayadratham
tam evānviṣa bhadraṃ te kiṃ te yodhair nipātitaiḥ
     anāmiṣam idaṃ karma kathaṃ vā manyate bhavān
[vai]
     ity ukto bhīmasenas tu guḍākeśena dhīmatā
     yudhiṣṭhiram abhiprekṣya vāgmī vacanam abravīt
hatapravīrā ripavo bhūyiṣṭhaṃ vidrutā diśaḥ
     gṛhītvā draupadīṃ rājan nivartatu bhavān itaḥ
yamābhyāṃ saha rājendra dhaumyena ca mahātmanā
     prāpyāśramapadaṃ rājan draupadīṃ parisāntvaya
na hi me mokṣyate jīvan mūḍhaḥ saindhavako nṛpaḥ
     pātālatalasaṃstho 'pi yadi śakro 'sya sārathiḥ
[y]
     na hantavyo mahābāho durātmāpi sa saindhavaḥ
     uḥśalām abhisaṃsmṛtya gāndhārīṃ ca yaśasvinīm
[vai]
     tac chrutvā draupadī bhīmam uvāca vyākulendriyā
     kupitā hrīmatī prājñā patī bhīmārjunāv ubhau
kartavyaṃ cet priyaṃ mahyaṃ vadhyaḥ sa puruṣādhamaḥ
     saindhavāpasadaḥ pāpo durmatiḥ kulapāṃsanaḥ
bhāryābhihartā nirvairo yaś ca rājyaharo ripuḥ
     yācamāno 'pi saṃgrāme na sa jīvitum arhati
ity uktau tau naravyāghrau yayatur yatra saindhavaḥ
     rājā nivavṛte kṛṣṇām ādāya sapurohitaḥ
sa praviśyāśramapadaṃ vyapaviddhabṛsī ghaṭam
     mārkaṇḍeyādhibhir viprair anukīrṇaṃ dadarśa ha
draupadīm anuśocadbhir brāhmaṇais taiḥ samāgataiḥ
     samiyāya marā prājñaḥ sabhāryo bhrātṛmadhyagaḥ
te sma taṃ muditā dṛṣṭvā punar abhyāgataṃ nṛpam
     jitvā tān sindhusauvīrān draupadīṃ cāhṛtāṃ punaḥ
sa taiḥ parivṛto rājā tatraivopaviveśa ha
     praviveśāśramaṃ kṛṣṇā yamābhyāṃ saha bhāminī
bhīmārjunāv api śrutvā krośamātragataṃ ripum
     svayam aśvāṃs tudantau tau javenaivābhyadhāvatām
idam atyadbhutaṃ cātra cakāra puruṣo 'rjunaḥ
     krośamātragatān aśvān saindhavasya jaghāna yat
sa hi divyāstrasaṃpannaḥ kṛcchrakāle 'py asaṃbhramaḥ
     akarod duṣkaraṃ karma śarair astrānumantritaiḥ
tato 'bhyadhāvatāṃ vīrāv ubhau bhīma dhanaṃjayau
     hatāśvaṃ saindhavaṃ bhītam ekaṃ vyākulacetasam
saindhavas tu hatān dṛṣṭvā tathāśvān svān suduḥkhitaḥ
     dṛṣṭvā vikramakarmāṇi kurvāṇaṃ ca dhanaṃjayam
     palāyanakṛtotsāhaḥ prādravad yena vai vanam
saindhavaṃ tvābhisaṃprekṣya parākrāntaṃ palāyane
     anuyāya mahābāhuḥ phalguno vākyam abravīt
anena vīryeṇa kathaṃ striyaṃ prārthayase balāt
     rājaputra nivartasva na te yuktaṃ palāyanam
     kathaṃ cānucarān hitvā śatrumadhye palāyase
ity ucyamānaḥ pārthena saidhavo na nyavartata
     tiṣṭha tiṣṭheti taṃ bhīmaḥ sahasābhyadravad balī
     mā vadhīr iti pārthas taṃ dayāvān abhyabhāṣata
