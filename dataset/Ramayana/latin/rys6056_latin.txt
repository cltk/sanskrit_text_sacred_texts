kumbhakarṇaṃ hataṃ dṛṣṭvā rāghaveṇa mahātmanā
 rākṣasā rākṣasendrāya rāvaṇāya nyavedayan
śrutvā vinihataṃ saṃkhye kumbhakarṇaṃ mahābalam
 rāvaṇaḥ śokasaṃtapto mumoha ca papāta ca
pitṛvyaṃ nihataṃ śrutvā devāntakanarāntakau
 triśirāś cātikāyaś ca ruruduḥ śokapīḍitāḥ
bhrātaraṃ nihataṃ śrutvā rāmeṇākliṣṭakarmaṇā
 mahodaramahāpārśvau śokākrāntau babhūvatuḥ
tataḥ kṛcchrāt samāsādya saṃjñāṃ rākṣasapuṃgavaḥ
 kumbhakarṇavadhād dīno vilalāpa sa rāvaṇaḥ
hā vīra ripudarpaghna kumbhakarṇa mahābala
 śatrusainyaṃ pratāpyaikaḥ kva māṃ saṃtyajya gacchasi
idānīṃ khalv ahaṃ nāsmi yasya me patito bhujaḥ
 dakṣiṇo yaṃ samāśritya na bibhemi surāsurān
katham evaṃvidho vīro devadānavadarpahā
 kālāgnipratimo hy adya rāghaveṇa raṇe hataḥ
yasya te vajraniṣpeṣo na kuryād vyasanaṃ sadā
 sa kathaṃ rāmabāṇārtaḥ prasupto 'si mahītale
ete devagaṇāḥ sārdham ṛṣibhir gagane sthitāḥ
 nihataṃ tvāṃ raṇe dṛṣṭvā ninadanti praharṣitāḥ
dhruvam adyaiva saṃhṛṣṭā labdhalakṣyāḥ plavaṃgamāḥ
 ārokṣyantīha durgāṇi laṅkādvārāṇi sarvaśaḥ
rājyena nāsti me kāryaṃ kiṃ kariṣyāmi sītayā
 kumbhakarṇavihīnasya jīvite nāsti me ratiḥ
yady ahaṃ bhrātṛhantāraṃ na hanmi yudhi rāghavam
 nanu me maraṇaṃ śreyo na cedaṃ vyarthajīvitam
adyaiva taṃ gamiṣyāmi deśaṃ yatrānujo mama
 na hi bhrātṝn samutsṛjya kṣaṇaṃ jīvitum utsahe
devā hi māṃ hasiṣyanti dṛṣṭvā pūrvāpakāriṇam
 katham indraṃ jayiṣyāmi kumbhakarṇahate tvayi
tad idaṃ mām anuprāptaṃ vibhīṣaṇavacaḥ śubham
 yad ajñānān mayā tasya na gṛhītaṃ mahātmanaḥ
vibhīṣaṇavaco yāvat kumbhakarṇaprahastayoḥ
 vināśo 'yaṃ samutpanno māṃ vrīḍayati dāruṇaḥ
tasyāyaṃ karmaṇaḥ prāto vipāko mama śokadaḥ
 yan mayā dhārmikaḥ śrīmān sa nirasto vibhīṣaṇaḥ
iti bahuvidham ākulāntarātmā; kṛpaṇam atīva vilapya kumbhakarṇam
 nyapatad atha daśānano bhṛśārtas; tam anujam indraripuṃ hataṃ viditvā
