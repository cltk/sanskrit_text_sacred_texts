[dhṛ]
      kathaṃ śikhaṇḍī gāṅgeyam abhyadhāvat pitāmaham
      pāñcālyaḥ samare kruddho dharmātmānaṃ yatavratam
ke 'rakṣan pāṇḍavānīke śikhaṇḍinam udāyudham
      tvaramāṇās tvarā kāle jigīṣanto mahārathāḥ
kathaṃ śāṃtanavo bhīṣmaḥ sa tasmin damaśe 'hani
      ayudhyata mahāvīryaḥ pāṇḍavaiḥ saha sṛñjayaiḥ
na mṛṣyāmi raṇe bhīṣmaṃ pratyudyātaṃ śikhaṇḍinam
      kac cin na rathabhaṅgo 'sya dhanur vāśīryatāsyataḥ
[s]
      nāśīryata dhanus tasya rathabhaṅgo nacāpy abhūt
      yudhyamānasya saṃgrāme bhīṣmasya bharatarṣabha
      nighnataḥ samare śatrūñ śaraiḥ saṃnataparvabhiḥ
anekaśatasāhasrās tāvakānāṃ mahārathāḥ
      rathadanti gaṇā rājan hayāś caiva susajjitāḥ
      abhyavartanta yuddhāya puraskṛtya pitāmaham
yathāpratijñaṃ kauravya sa cāpi samitiṃjayaḥ
      pārthānām akarod bhīṣmaḥ satataṃ samitikṣayam
yudhyamānaṃ maheṣvāsaṃ vinighnantaṃ parāñ śaraiḥ
      pāñcālāḥ pāṇḍavaiḥ sārdhaṃ sarva evābhyavārayan
daśame 'hani saṃprāpte tatāpa ripuvāhinīm
      kīryamāṇāṃ śitair bāṇaiḥ śataśo 'tha sahasraśaḥ
na hi bhīṣmaṃ maheṣvāsaṃ pāṇḍavāḥ pāṇḍupūrvaja
     aśaknuvan raṇe jetuṃ pāśahastam ivāntakam
athopāyān mahārāja savyasācī paraṃtapaḥ
     trāsayan rathinaḥ sarvān bībhatsur aparājitaḥ
sinhavad vinadann uccair dhanurjyāṃ vikṣipan muhuḥ
     śaraughān visṛjan pārtho vyacarat kālavad raṇe
tasya śabdena vitrastās tāvakā bharatarṣabha
     siṃhasyeva mṛgā rājan vyadravanta mahābhayāt
jayantaṃ pāṇḍavaṃ dṛṣṭvā tvat sainyaṃ cābhipīḍitam
     duryodhanas tato bhīṣmam abravīd bhṛśapīḍitaḥ
eṣa pāṇḍur utas tāta śvetāśvaḥ kṛṣṇasārathiḥ
     dahate māmakān sarvān kṛṣṇa vartmeva kānanam
paśya sainyāni gāṅgeya dravamāṇāni sarvaśaḥ
     pāṇḍavena yudhāṃ śreṣṭha kālyamānāni saṃyuge
yathā paśugaṇān ālaḥ saṃkālayati kānane
     tathedaṃ māmakaṃ sainyaṃ kālyate śatrutāpana
dhanaṃjaya śarair bhagnaṃ dravamāṇam itas tataḥ
     bhīmo hy eṣa durādharṣo vidrāvayati me balam
sātyakiś cekitānaś ca mādrīputrau ca pāṇḍavau
     abhimanyuś ca vikrānto vāhinīṃ dahate mama
dhṛṣṭadyumnas tathā śūro rākṣasaś ca ghaṭotkacaḥ
     vyadrāvayetāṃ sahasā sainyaṃ mama mahābalau
vadhyamānasya sainyasya sarvair etair mahābalaiḥ
     nānyāṃ gatiṃ prapaśyāmi sthāne yuddhe ca bhārata
ṛte tvāṃ puruṣavyāghra devatulyaparākrama
     paryāptaś ca bhavān kṣipraṃ pīḍitānāṃ gatir bhava
evam ukto mahārāja pitā devavratas tava
     cintayitvā muhūrtaṃ tu kṛtvā niścayam ātmanaḥ
     tava saṃdharayan putram abravīc chaṃtanoḥ sutaḥ
duryodhana vijānīhi sthiro bhava viśāṃ pate
     pūrvakālaṃ tava mayā pratijñātaṃ mahābala
hatvā daśasahasrāṇi kṣatriyāṇāṃ mahātmanām
     saṃgrāmād vyapayātavyam etat karma mamāhnikam
     iti tat kṛtavāṃś cāhaṃ yathoktaṃ bharatarṣabha
adya cāpi mahat karma prakariṣye mahāhave
     ahaṃ vā nihataḥ śiṣye haniṣye vādya pāṇḍavān
adya te puruṣavyāghra pratimokṣye ṛṇaṃ mahat
     bhartṛpiṇḍa kṛtaṃ rājan nihataḥ pṛtanā mukhe
ity uktvā bharataśreṣṭhaḥ kṣatriyān pratapañ śaraiḥ
     āsasāda durādharṣaḥ pāṇḍavānām anīkinīm
anīkamadhye tiṣṭhantaṃ gāṅgeyaṃ bharatarṣabha
     āśīviṣam iva kruddhaṃ pāṇḍavāḥ paryavārayan
daśame 'hani tasmiṃs tu darśayañ śaktim ātmanaḥ
     rājañ śatasahasrāṇi so 'vadhīt kurunandana
pañcālānāṃ ca ye śreṣṭhā rājaputrā mahābalāḥ
     teṣām ādatta tejāṃsi jalaṃ sūrya ivāṃśubhiḥ
hatvā daśasahasrāṇi kuñjarāṇāṃ tarasvinām
     sārohaṇāṃ mahārāja hayānāṃ cāyutaṃ punaḥ
pūrṇe śatasahasre dve padātīnāṃ narottamaḥ
     prajajvāla raṇe bhīṣmo vidhūma iva pāvakaḥ
na cainaṃ pāṇḍaveyānāṃ ke cic chekur nirīkṣitum
     uttaraṃ mārgam āsthāya tapantam iva bhāskaram
te pāṇḍaveyāḥ saṃrabdhā maheṣvāsena pīḍitāḥ
     vadhāyābhyadravan bhīṣmaṃ sṛñjayāś ca mahārathāḥ
sa yudhyamāno bahubhir bhīṣmaḥ śāṃtanavas tadā
     avakīrṇo mahābāhuḥ śailo meghair ivāsitaiḥ
putrās tu tava gāṅgeyaṃ samantāt paryavārayan
     mahatyā senayā sārdhaṃ tato yuddham avartata
