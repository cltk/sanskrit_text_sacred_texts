[jaritā]
      asmād bilān niṣpatitaṃ śyena ākhuṃ jahāra tam
      kṣudraṃ gṛhītvā pādābhyāṃ bhayaṃ na bhavitā tataḥ
[ṣārngakāh]
      na hṛtaṃ taṃ vayaṃ vidmaḥ śyenenākhuṃ kathaṃ cana
      anye 'pi bhavitāro 'tra tebhyo 'pi bhayam eva naḥ
saṃśayo hy agnir āgacched dṛṣṭaṃ vāyor nivartanam
      mṛtyur no bilavāsibhyo bhaven mātar asaṃśayam
niḥsaṃśayāt saṃśayito mṛtyur mātar viśiṣyate
      cara khe tvaṃ yathānyāyaṃ putrān vetsyasi śobhanān
[jaritā]
      ahaṃ vai śyenam āyāntam adrākṣaṃ bilam antikāt
      saṃcarantaṃ samādāya jahārākhuṃ bilād balī
taṃ patantam akhaṃ śyenaṃ tvaritā pṛṣṭhato 'nvagām
      āśiṣo 'sya prayuñjānā harato mūṣakaṃ bilāt
yo no dveṣṭāram ādāya śyenarājapradhāvasi
      bhava tvaṃ divam āsthāya niramitro hiraṇmayaḥ
yadā sa bhakṣitas tena kṣudhitena patatriṇā
      tadāhaṃ tam anujñāpya pratyupāyāṃ gṛhān prati
praviśadhvaṃ bilaṃ putrā viśrabdhā nāsti vo bhayam
      śyenena mama paśyantyā hṛta ākhur na saṃśayaḥ
[ṣārngakāh]
     na vidma vai vayaṃ mātar hṛtam ākhum itaḥ purā
     avijñāya na śakṣyāmo bilam āviśatuṃ vayam
[jaritā]
     ahaṃ hi taṃ prajānāmi hṛtaṃ śyenena mūṣakam
     ata eva bhayaṃ nāsti kriyatāṃ vacanaṃ mama
[ṣārngakāh]
     na tvaṃ mithyopacāreṇa mokṣayethā bhayaṃ mahat
     samākuleṣu jñāneṣu na buddhikṛtam eva tat
na copakṛtam asmābhir na cāsmān vettha ye vayam
     pīḍyamānā bharasy asmān kā satī ke vayaṃ tava
taruṇī darśanīyāsi samarthā bhartur eṣaṇe
     anugaccha svabhartāraṃ putrān āpsyasi śobhanān
vayam apy agnim āviśya lokān prāpsyāmahe śubhān
     athāsmān na dahed agnir āyās tvaṃ punar eva naḥ
[vai]
     evam uktā tataḥ śārṅgī putrān utsṛjya khāṇḍave
     jagāma tvaritā deśaṃ kṣemam agner anāśrayam
tatas tīkṣṇārcir abhyāgāj jvalito havyavāhanaḥ
     yatra śārṅgā babhūvus te mandapālasya putrakāḥ
te śārṅgā jvalanaṃ dṛṣṭvā jvalitaṃ svena tejasā
     jaritāris tato vācaṃ śrāvayām āsa pāvakam
