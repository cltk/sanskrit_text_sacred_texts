[n]
      kathayiṣye sabhāṃ divyāṃ yudhiṣṭhira nibodha tām
      vaivasvatasya yām arthe viśvakarmā cakāra ha
taijasī sā sabhā rājan babhūva śatayojanā
      vistārāyāma saṃpannā bhūyasī cāpi pāṇḍava
arkaprakāśā bhrājiṣṇuḥ sarvataḥ kāmacāriṇī
      naivātiśītā nātyuṣṇā manasaś ca praharṣiṇī
na śoko na jarā tasyāṃ kṣutpipāse na cāpriyam
      na ca dainyaṃ klamo vāpi pratikūlaṃ na cāpy uta
sarve kāmāḥ sthitās tasyāṃ ye divyā ye ca mānuṣāḥ
      rasavac ca prabhūtaṃ ca bhakṣyabhojyam ariṃdama
puṇyagandhāḥ srajas tatra nityapuṣpaphaladrumāḥ
      rasavanti ca toyāni śītāny uṣṇāni caiva ha
tasyāṃ rājarṣayaḥ puṇyās tathā brahmarṣayo 'malāḥ
      yamaṃ vaivasvataṃ tāta prahṛṣṭāḥ paryupāsate
yayātir nahuṣaḥ pūrur māndhātā somako nṛgaḥ
      trasadasyuś ca turayaḥ kṛtavīryaḥ śrutaśravāḥ
aripraṇut susiṃhaś ca kṛtavegaḥ kṛtir nimiḥ
      pratardanaḥ śibir matsyaḥ pṛthv akṣo 'tha bṛhadrathaḥ
aiḍo maruttaḥ kuśikaḥ sāṃkāśyaḥ sāṃkṛtir bhavaḥ
     caturaśvaḥ sadaśvormiḥ kārtavīryaś ca pārthivaḥ
bharatas tathā surathaḥ sunītho naiṣadho nalaḥ
     divodāso 'tha sumanā ambarīṣo bhagīrathaḥ
vyaśvaḥ sadaśvo vadhry aśvaḥ pañca hastaḥ pṛthuśravāḥ
     ruṣadgur vṛṣasenaś ca kṣupaś ca sumahābalaḥ
ruṣad aśvo vasu manāḥ puru kutso dhvajī rathī
     ārṣṭiṣeṇo dilīpaś ca mahātmā cāpy uśīnaraḥ
auśīnaraḥ puṇḍarīkaḥ śaryātiḥ śarabhaḥ śuciḥ
     aṅgo 'riṣṭaś ca venaś ca duḥṣantaḥ saṃjayo jayaḥ
bhāṅgāsvariḥ sunīthaś ca niṣadho 'tha tviṣī rathaḥ
     karaṃdhamo bāhlikaś ca sudyumno balavān madhuḥ
kapota romā tṛṇakaḥ sahadevārjunau tathā
     rāmo dāśarathiś caiva lakṣmaṇo 'tha pratardanaḥ
alarkaḥ kakṣasenaś ca gayo gaurāśva eva ca
     jāmadagnyo 'tha rāmo 'tra nābhāga sagarau tathā
bhūri dyumno mahāśvaś ca pṛthv aśvo janakas tathā
     vainyo rājā vāri ṣeṇaḥ purujo janamejayaḥ
brahmadattas trigartaś ca rājopari caras tathā
     indra dyumno bhīma jānur gayaḥ pṛṣṭho nayo 'nagha
padmo 'tha mucukundaś ca bhūri dyumnaḥ prasenajit
     ariṣṭanemiḥ pradyumnaḥ pṛthag aśvo 'jakas tathā
śataṃ matsyā nṛpatayaḥ śataṃ nīpāḥ śataṃ hayāḥ
     dhṛtarāṣṭrāś caikaśatam aśītir janamejayāḥ
śataṃ ca brahmadattānām īriṇāṃ vairiṇāṃ śatam
     śaṃtanuś caiva rājarṣiḥ pāṇḍuś caiva pitā tava
uśad gavaḥ śataratho devarājo jayadrathaḥ
     vṛṣā darbhiś ca rājarṣir dhāmnā saha samantriṇā
athāpare sahasrāṇi ye gatāḥ śaśabindavaḥ
     iṣṭvāśvamedhair bahubhir mahadbhir bhūridakṣiṇaiḥ
ete rājarṣayaḥ puṇyāḥ kīrtimanto bahuśrutāḥ
     tasyāṃ sabhāyāṃ rājarṣe vaivasvatam upāsate
agastyo 'tha mataṅgaś ca kālo mṛtyus tathaiva ca
     yajvānaś caiva siddhāś ca ye ca yogaśarīriṇaḥ
agniṣv āttāś ca pitaraḥ phenapāś coṣmapāś ca ye
     svadhāvanto barhi ṣado mūrtimantas tathāpare
kālacakraṃ ca sākṣāc ca bhagavān havyavāhanaḥ
     narā duṣkṛtakarmāṇo dakṣiṇāyana mṛtyavaḥ
kālasya nayane yuktā yamasya puruṣāś ca ye
     tasyāṃ śiṃśapa pālāśās tathā kāśakuśādayaḥ
     upāsate dharmarājaṃ mūrtimanto nirāmayāḥ
ete cānye ca bahavaḥ pitṛrāja sabhā sadaḥ
     aśakyāḥ parisaṃkhyātuṃ nāmabhiḥ karmabhis tathā
asaṃbādhā hi sā pārtha ramyā kāmagamā sabhā
     dīrghakālaṃ tapas taptvā nirmitā viśvakarmaṇā
prabhāsantī jvalantīva tejasā svena bhārata
     tām ugratapaso yānti suvratāḥ satyavādinaḥ
śāntāḥ saṃnyāsinaḥ siddhā pūtāḥ puṇyena karmaṇā
     sarve bhāsvaradehāś ca sarve ca virajo'mbarāḥ
citrāṅgadāś citramālyāḥ sarve jvalitakuṇḍalāḥ
     sukṛtaiḥ karmabhiḥ puṇyaiḥ paribarhair vibhūṣitāḥ
gandharvāś ca mahātmānaḥ śataśaś cāpsarogaṇāḥ
     vāditraṃ nṛttagītaṃ ca hāsyaṃ lāsyaṃ ca sarvaśaḥ
puṇyāś ca gandhāḥ śabdāś ca tasyāṃ pārtha samantataḥ
     divyāni mālyāni ca tām upatiṣṭhanti sarvaśaḥ
śataṃ śatasahasrāṇi dharmiṇāṃ taṃ prajeśvaram
     upāsate mahātmānaṃ rūpayuktā manasvinaḥ
īdṛśī sā sabhā rājan pitṛrājño mahātmanaḥ
     varuṇasyāpi vakṣyāmi sabhāṃ puṣkara mālinīm
