[s]
      hate droṇe maheṣvāse tava putrā mahārathāḥ
      babhūvur āśvasta mukhā viṣaṇṇā gatacetasaḥ
avāṅmukhāḥ śastrabhṛtaḥ sarva eva viśāṃ pate
      aprekṣamāṇāḥ śokārtā nābhyabhāṣan parasparam
tān dṛṣṭvā vyathitākārān sainyāni tava bhārata
      ūrdhvam evābhyavekṣanta duḥkhatrastāny anekaśaḥ
śastrāṇy eṣāṃ ca rājendra śoṇitāktāny aśeṣataḥ
      prābhraśyanta karāgrebhyo dṛṣṭvā droṇaṃ nipātitam
tāni baddhāny aniṣṭāni lambamānāni bhārata
      adṛśyanta mahārāja nakṣatrāṇi yathā divi
tathārtaṃ stimitaṃ dṛṣṭvā gatasattvam iva sthitam
      svaṃ balaṃ tan mahārāja rājā duryodhano 'bravīt
bhavatāṃ bāhuvīryaṃ hi samāśritya mayā yudhi
      pāṇḍaveyāḥ samāhūtā yuddhaṃ cedaṃ pravartitam
tad idaṃ nihate droṇe viṣaṇṇam iva lakṣyate
      yudhyamānāś ca samare yodhā vadhyanti sarvataḥ
jayo vāpi vadho vāpi yudhyamānasya saṃyuge
      bhavet kim atra citraṃ vai yudhyadhvaṃ sarvato mukhāḥ
paśyadhvaṃ ca mahātmānaṃ karṇaṃ vaikartanaṃ yudhi
     pracarantaṃ maheṣvāsaṃ divyair astrair mahābalam
yasya vai yudhi saṃtrāsāt kuntīputro dhanaṃjayaḥ
     nivartate sadāmarṣāt siṃhāt kṣudramṛgo yathā
yena nāgāyuta prāṇo bhīmaseno mahābalaḥ
     mānuṣeṇaiva yuddhena tām avasthāṃ praveśitaḥ
yena divyāstravic chūro māyāvī sa ghaṭotkacaḥ
     amoghayā raṇe śaktyā nihato bhairavaṃ nadan
tasya duṣpāra vīryasya satyasaṃdhasya dhīmataḥ
     bāhvor draviṇam akṣayyam adya drakṣyatha saṃyuge
droṇaputrasya vikrāntaṃ rādheyasyaiva cobhayoḥ
     pāṇḍupāñcāla sainyeṣu drakṣyathāpi mahātmanoḥ
sarva eva bhavantaś ca śūrāḥ prājñāḥ kulodgatāḥ
     śīlavantaḥ kṛtāstrāś ca drakṣyathādya parasparam
evam ukte mahārāja karṇo vaikartano nṛpaḥ
     siṃhanādaṃ vinadyoccaiḥ prāyudhyata mahābalaḥ
sa sṛñjayānāṃ sarveṣāṃ pāñcālānāṃ ca paśyatām
     kekayānāṃ videhānām akarot kadanaṃ mahat
tasyeṣu dhārāḥ śataśaḥ prādurāsañ śarāsanāt
     agre puṅkhe ca saṃsaktā yathā bhramarapaṅktayaḥ
sa pīḍayitvā pāñcālān pāṇḍavāṃś ca tarasvinaḥ
     hatvā sahasraśo yodhān arjunena nipātitaḥ
