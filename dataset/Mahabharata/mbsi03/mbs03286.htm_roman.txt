[karṇa]
      bhagavantam ahaṃ bhakto yathā māṃ vettha gopate
      tathā paramatigmāṃśo nānyaṃ devaṃ kathaṃ cana
na me dārā na me putrā na cātmā suhṛdo na ca
      tatheṣṭā vai sadā bhaktyā yathā tvaṃ gopate mama
iṣṭānāṃ ca mahātmāno bhaktānāṃ ca na saṃśayaḥ
      kurvanti bhaktim iṣṭāṃ ca jānīṣe tvaṃ ca bhāskara
iṣṭo bhaktiś ca me karṇo na cānyad daivataṃ divi
      jānīta iti vai kṛtvā bhagavān āha mad dhitam
bhūyo ca śirasā yāce prasādya ca punaḥ punaḥ
      iti bravīmi tigmāṃśo tvaṃ tu me kṣantum arhasi
bibhemi na tathā mṛtyor yathā bibhye 'nṛtād aham
      viśeṣeṇa dvijātīnāṃ sarveṣāṃ sarvadā satām
      pradāne jivitasyāpi na me 'trāsti vicāraṇā
yac ca mām āttha deva tvaṃ pāṇḍavaṃ phalgunaṃ prati
      vyetu saṃtāpajaṃ duḥkhaṃ tava bhāskaramānasam
      arjunaṃ prati māṃ caiva vijeṣyāmi raṇe 'rjunam
tavāpi viditaṃ deva mamāpy astrabalaṃ mahat
      jāmadagnyād upāttaṃ yat tathā droṇān mahātmanaḥ
idaṃ tvam anujānīhi suraśreṣṭha vrataṃ mama
      bhikṣate vajriṇe dadyām api jīvitam ātmanaḥ
[sūrya]
     yadi tāta dadāsy ete vajriṇe kuṇḍale śubhe
     tvam apy enam atho brūyā vijayārthaṃ mahābala
niyamena pradadyās tvaṃ kuṇḍale vai śatakratoḥ
     avadhyo hy asi bhūtānāṃ kuṇḍalābhyāṃ samanvitaḥ
arjunena vināśaṃ hi tava dānava sūdanaḥ
     prārthayāno raṇe vatsa kuṇḍale te jihīrṣati
sa tvam apy enam ārādhya sūnṛtābhiḥ punaḥ punaḥ
     abhyarthayethā deveśam amoghārthaṃ puraṃdaram
amoghāṃ dehi me śaktim amitravinibarhiṇīm
     dāsyāmi te sahasrākṣa kuṇḍale varma cottamam
ity evaṃ niyamena tvaṃ dadyāḥ śakrāya kuṇḍale
     tayā tvaṃ karṇa saṃgrāme haniṣyasi raṇe ripūn
nāhatvā hi mahābāho śatrūn eti karaṃ punaḥ
     sā śaktir devarājasya śataśo 'tha sahasraśaḥ
[vai]
     evam uktvā sahasrāṃśuḥ sahasāntaradhīyata
     tataḥ sūryāya japyānte karṇaḥ svapnaṃ nyavedayat
yathādṛṣṭaṃ yathātattvaṃ yathoktam ubhayor niśi
     tat sarvam ānupūrvyeṇa śaśaṃsāsmai vṛṣas tadā
tac chrutvā bhagavān devo bhānuḥ svarbhānu sūdanaḥ
     uvāca taṃ tathety eva karṇaṃ sūryaḥ smayann iva
tatas tattvam iti jñātvā rādheyaḥ paravīrahā
     śaktim evābhikāṅkṣan vai vāsavaṃ pratyapālayat
