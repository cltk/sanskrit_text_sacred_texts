te rāvaṇavadhaṃ dṛṣṭvā devagandharvadānavāḥ
 jagmus tais tair vimānaiḥ svaiḥ kathayantaḥ śubhāḥ kathāḥ
rāvaṇasya vadhaṃ ghoraṃ rāghavasya parākramam
 suyuddhaṃ vānarāṇāṃ ca sugrīvasay ca mantritam
anurāgaṃ ca vīryaṃ ca saumitrer lakṣmaṇasya ca
 kathayanto mahābhāgā jagmur hṛṣṭā yathāgatam
rāghavas tu rathaṃ divyam indradattaṃ śikhiprabham
 anujñāya mahābhāgo mātaliṃ pratyapūjayat
rāghaveṇābhyanujñāto mātaliḥ śakrasārathiḥ
 divyaṃ taṃ ratham āsthāya divam evāruroha saḥ
tasmiṃs tu divam ārūḍhe surasārathisattame
 rāghavaḥ paramaprītaḥ sugrīvaṃ pariṣasvaje
pariṣvajya ca sugrīvaṃ lakṣmaṇenābhivāditaḥ
 pūjyamāno hariśreṣṭhair ājagāma balālayam
abravīc ca tadā rāmaḥ samīpaparivartinam
 saumitriṃ sattvasaṃpannaṃ lakṣmaṇaṃ dīptatejasaṃ
vibhīṣaṇam imaṃ saumya laṅkāyām abhiṣecaya
 anuraktaṃ ca bhaktaṃ ca mama caivopakāriṇam
eṣa me paramaḥ kāmo yad imaṃ rāvaṇānujam
 laṅkāyāṃ saumya paśyeyam abhiṣiktaṃ vibhīṣaṇam
evam uktas tu saumitrī rāghaveṇa mahātmanā
 tathety uktvā tu saṃhṛṣṭaḥ sauvarṇaṃ ghaṭam ādade
ghaṭena tena saumitrir abhyaṣiñcad vibhīṣaṇam
 laṅkāyāṃ rakṣasāṃ madhye rājānaṃ rāmaśāsanāt
abhyaṣiñcat sa dharmātmā śuddhātmānaṃ vibhīṣaṇam
 tasyāmātyā jahṛṣire bhaktā ye cāsya rākṣasāḥ
dṛṣṭvābhiṣiktaṃ laṅkāyāṃ rākṣasendraṃ vibhīṣaṇam
 rāghavaḥ paramāṃ prītiṃ jagāma sahalakṣmaṇaḥ
sa tad rājyaṃ mahat prāpya rāmadattaṃ vibhīṣaṇaḥ
 prakṛtīḥ sāntvayitvā ca tato rāmam upāgamat
akṣatān modakāṁl lājān divyāḥ sumanasas tathā
 ājahrur atha saṃhṛṣṭāḥ paurās tasmai niśācarāḥ
sa tān gṛhītvā durdharṣo rāghavāya nyavedayat
 maṅgalyaṃ maṅgalaṃ sarvaṃ lakṣmaṇāya ca vīryavān
kṛtakāryaṃ samṛddhārthaṃ dṛṣṭvā rāmo vibhīṣaṇam
 pratijagrāha tat sarvaṃ tasyaiva priyakāmyayā
tataḥ śailopamaṃ vīraṃ prāñjaliṃ pārśvataḥ sthitam
 abravīd rāghavo vākyaṃ hanūmantaṃ plavaṃgamam
anumānya mahārājam imaṃ saumya vibhīṣaṇam
 praviśya rāvaṇagṛhaṃ vinayenopasṛtya ca
vaidehyā māṃ kuśalinaṃ sasugrīvaṃ salakṣmaṇam
 ācakṣva jayatāṃ śreṣṭha rāvaṇaṃ ca mayā hatam
priyam etad udāhṛtya maithilyās tvaṃ harīśvara
 pratigṛhya ca saṃdeśam upāvartitum arhasi
