[y]
      vidvān mūrkha pragalbhena mṛdus tīkṣṇena bhārata
      ākruśyamānaḥ sadasi kathaṃ kuryād ariṃdama
[bh]
      śrūyatāṃ pṛthivīpāla yathaiṣo 'rtho 'nugīyate
      sadā sucetāḥ sahate narasyehālpa cetasaḥ
aruṣyan kruśyamānasya sukṛtaṃ nāma vindati
      duṣkṛtaṃ cātmano marṣī ruṣyaty evāpamārṣṭi vai
ṭiṭṭibhaṃ tam upekṣeta vāśamānam ivāturam
      lokavidveṣam āpanno niṣphalaṃ pratipadyate
iti sa ślāghate nityaṃ tena pāpena karmaṇā
      idam ukto mayā kaś cit saṃmato janasaṃsadi
      sa tatra vrīḍitaḥ śuṣko mṛtakalpo 'vatiṣṭhati
ślāghann aślāghanīyena karmaṇā nirapatrapaḥ
      upekṣitavyo dāntena tādṛśaḥ puruṣādhamaḥ
yad yad brūyād alpamatis tat tad asya sahet sadā
      prākṛto hi praśaṃsan vā nindan vā kiṃ kariṣyati
      vane kāka ivābuddhir vāśamāno nirarthakam
yadi vāgbhiḥ prayogaḥ syāt prayoge pāpakarmaṇaḥ
      vāg evārtho bhavet tasya na hy evārtho jighāṃsataḥ
niṣekaṃ viparītaṃ sa ācaṣṭe vṛttaceṣṭayā
      mayūra iva kaupīnaṃ nṛtyan saṃdarśayann iva
yasyāvācyaṃ na loke 'sti nākāryaṃ vāpi kiṃ cana
     vācanṃ tena na saṃdadhyāc chuciḥ saṃkliṣṭakarmaṇā
pratyakṣaṃ guṇavādī yaḥ parokṣaṃ tu vinindakaḥ
     sa mānavaḥ śvaval loke naṣṭalokaparāyaṇaḥ
tādṛg janaśatasyāpi yad dadāti juhoti ca
     parokṣeṇāpavādena tan nāśayati sa kṣaṇāt
tasmāt prājño naraḥ sadyas tādṛśaṃ pāpacetasam
     varjayet sādhubhir varjyaṃ sārameyāmiṣaṃ yathā
parivādaṃ bruvāṇo hi durātmā vai mahātmane
     prakāśayati doṣān svān sarpaḥ phaṇam ivocchritam
taṃ svakarmāṇi kurvāṇaṃ prati kartuṃ ya icchati
     bhasma kūṭa ivābuddhiḥ kharo rajasi majjati
manuṣyaśālā vṛkam apraśāntaṃ; janāpavāde satataṃ niviṣṭam
     mātaṅgam unmattam ivonnadantaṃ; tyajeta taṃ śvānam ivātiraudram
adhīra juṣṭe pathi vartamānaṃ; damād apetaṃ vinayāc ca pāpam
     arivrataṃ nityam abhūti kāmaṃ; dhig astu taṃ pāpamatiṃ manuṣyam
pratyucyamānas tu hi bhūya ebhir; niśāmya mā bhūs tvam athārtarūpaḥ
     uccasya nīcena hi saṃprayogaṃ; vigarhayanti sthirabuddhayo ye
ṛddho daśārdhena hi tāḍayed vā; sa pāṃsubhir vāpakiret tuṣair vā
     vivṛtya dantāś ca vibhīṣayed vā; siddhaṃ hi mūrkhe kupite nṛśaṃse
vigarhaṇāṃ paramadurātmanā kṛtāṃ; saheta yaḥ saṃsadi durjanān naraḥ
     paṭhed idaṃ cāpi nidarśanaṃ sadā; na vānmayaṃ sa labhati kiṃ cid apriyam
