[dur]
      ajānatas te rādheya nābhyasūyāmy ahaṃ vacaḥ
      jānāsi tvaṃ jitāñ śatrūn gandharvāṃs tejasā mayā
āyodhitās tu gandharvāḥ suciraṃ sodarair mamam
      mayā saha mahābāho kṛtaś cobhayataḥ kṣayaḥ
māyādhikās tv ayudhyanta yadā śūrā viyad gatāḥ
      tadā no nasamaṃ yuddham abhavat saha khecaraiḥ
parājayaṃ ca prāptāḥ sma raṇe bandhanam eva ca
      sabhṛtyāmātya putrāś ca sadāra dhanavāhanāḥ
      uccair ākāśamārgeṇa hriyāmas taiḥ suduḥkhitāḥ
atha naḥ sainikāḥ ke cid amātyāś ca mahārathān
      upagamyābruvan dīnāḥ pāṇḍavāñ śaraṇapradān
eṣa duryodhano rājā dhārtarāṣṭraḥ sahānujaḥ
      sāmātyadāro hriyate gandharvair divam āsthitaiḥ
taṃ mokṣayata bhadraṃ vaḥ saha dāraṃ narādhipam
      parāmarśo mā bhaviṣyat kuru dāreṣu sarvaśaḥ
evam ukte tu dharmātmā jyeṣṭhaḥ pāṇḍusutas tadā
      prasādya sodarān sarvān ājñāpayata mokṣaṇe
athāgamya tam uddeśaṃ pāṇḍavāḥ puruṣarṣabhāḥ
      sāntvapūrvam ayācanta śaktāḥ santo mahārathāḥ
yadā cāsmān na mumucur gandharvāḥ sāntvitā api
     tato 'rjunaś ca bhīmaś ca yamajau ca balotkaṭau
     mumucuḥ śaravarṣāṇi gandharvān pratyanekaśaḥ
atha sarve raṇaṃ muktvā prayātāḥ khacarā divam
     asmān evābhikarṣanto dīnān muditamānasāḥ
tataḥ samantāt paśyāmi śarajālena veṣṭitam
     amānuṣāṇi cāstrāṇi prayuñjānaṃ dhanaṃjayam
samāvṛtā diśo deṣṭvā pāṇḍavena śitaiḥ śaraiḥ
     dhanaṃjaya sakhātmānaṃ darśayām āsa vai tadā
citrasenaḥ pāṇḍavena samāśliṣya paraṃtapaḥ
     kuśalaṃ paripapraccha taiḥ pṛṣṭaś cāpy anāmayam
te sametya tathānyonyaṃ saṃnāhān vipramucya ca
     ekībhūtās tato vīrā gandharvāḥ saha pāṇḍavaiḥ
     apūjayetām anyonyaṃ citrasena dhanaṃjayau
