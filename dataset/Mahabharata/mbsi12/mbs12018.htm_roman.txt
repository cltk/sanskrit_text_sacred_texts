[vaiṣampāyana]
      tūṣṇīṃbhūtaṃ tu rājānaṃ punar evārjuno 'bravīt
      saṃtaptaḥ śokaduḥkhābhyāṃ rājño vākśalya pīḍitaḥ
kathayanti purāvṛttam itihāsam imaṃ janāḥ
      videharājñaḥ saṃvādaṃ bhāryayā saha bhārata
utsṛjya rājyaṃ bhaikṣārthaṃ kṛtabuddhiṃ janeśvaram
      videharājaṃ mahiṣī duḥkhitā pratyabhāṣata
dhanāy apatyaṃ mitrāṇi ratnāni vividhāni ca
      panthānaṃ pāvanaṃ hitvā janako mauṇḍyam āsthitaḥ
taṃ dadarśa priyā bhāryā bhaikṣya vṛttim akiṃcanam
      dhānā muṣṭim upāsīnaṃ nirīhaṃ gatamatsaram
tam uvāca samāgamya bhartāram akutobhayam
      kruddhā manasvinī bhāryā vivikte hetumad vacaḥ
katham utsṛjya rājyaṃ svaṃ dhanadhānya samācitam
      kāpālīṃ vṛttim āsthāya dhānā muṣṭir vane 'caraḥ
pratijñā te 'nyathā rājan viceṣṭā cānyathā tava
      yad rājyaṃ mahad utsṛjya svalpe tuṣyasi pārthiva
naitenātithayo rājan devarṣipitaras tathā
      śakyam adya tvayā bhartuṃ moghas te 'yaṃ pariśramaḥ
devatātithibhiś caiva pitṛbhiś caiva pārthiva
     sarvair etaiḥ parityaktaḥ parivrajasi niṣkriyaḥ
yas tvaṃ traividya vṛddhānāṃ brāhmaṇānāṃ sahasraśaḥ
     bhartā bhūtvā ca lokasya so 'dyānyair bhṛtim icchasi
śriyaṃ hitvā pradīptāṃ tvaṃ śvavat saṃprati vīkṣyase
     aputrā jananī te 'dya kausalyā cāpatis tvayā
aśītir dharmakāmās tvāṃ kṣatriyāḥ paryupāsate
     tvad āśām abhikāṅkṣantyaḥ kṛpaṇāḥ phalahetukāḥ
tāś ca tvaṃ viphalāḥ kurvan kālṃ lokān nu gamiṣyasi
     rājan saṃśayite mokṣe paratantreṣu dehiṣu
naiva te 'sti paro loko nāparaḥ pāpakarmaṇaḥ
     dharmyān dārān parityajya yas tvam icchasi jīvitum
srajo gandhān alaṃ kārān vāsāṃsi vividhāni ca
     kimartham abhisaṃtyajya parivrajasi niṣkriyaḥ
nipānaṃ sarvabhūtānāṃ bhūtvā tvaṃ pāvanaṃ mahat
     āḍhyo vanaspatir bhūtvā so 'dyānyān paryupāsase
khādanti hastinaṃ nyāse kravyādā bahavo 'py uta
     bahavaḥ kṛmayaś caiva kiṃ punas tvām anarthakam
ya imāṃ kuṇḍikāṃ bhindyān triviṣṭabdhaṃ ca te haret
     vāso cāpaharet tasmin kathaṃ te mānasaṃ bhavet
yas tv ayaṃ sarvam utsṛjya dhānā muṣṭiparigrahaḥ
     yadānena samaṃ sarvaṃ kim idaṃ mama dīyate
     dhānā muṣṭir ihārthaś cet pratijñā te vinaśyati
kā vāhaṃ tava ko me tvaṃ ko 'dya te mayy anugrahaḥ
     praśādhi pṛthivīṃ rājan yatra te 'nugraho bhavet
     prāsādaṃ śayanaṃ yānaṃ vāsāṃsy ābharaṇāni ca
śriyā nirāśair adhanais tyaktamitrair akiṃcanaiḥ
     saukhikaiḥ saṃbhṛtān arthān yaḥ saṃtyajasi kiṃ nu tat
yo 'tyantaṃ pratigṛhṇīyād yaś ca dadyāt sadaiva hi
     tayos tvam antaraṃ viddhi śreyāṃs tābhyāṃ ka ucyate
sadaiva yācamāneṣu satsu dambhavivarjiṣu
     eteṣu dakṣiṇā dattā dāvāgnāv iva durhutam
jātavedā yathā rājann ādagdhvaivopaśāmyati
     sadaiva yācamāno vai tathā śāmyati na dvijaḥ
satāṃ ca vedā annaṃ ca loke 'smin prakṛtir dhruvā
     na ced dātā bhaved dātā kutaḥ syur mokṣakāṅkṣiṇaḥ
annād gṛhasthā loke 'smin bhikṣavas tata eva ca
     annāt prāṇaḥ prabhavati annadaḥ prāṇado bhavet
gṛhasthaibhyo 'bhinirvṛttā gṛhasthān eva saṃśritāḥ
     prabhavaṃ ca pratiṣṭhāṃ ca dāntā nindanta āsate
tyāgān na bhikṣukaṃ vidyān na mauṇḍyān na ca yācanāt
     ṛjus tu yo 'rthaṃ tyajati taṃ sukhaṃ viddhi bhikṣukam
asaktaḥ saktavad gacchan niḥsaṅgo muktabandhanaḥ
     samaḥ śatrau ca mitre ca sa vai mukto mahīpate
parivrajanti dānārthaṃ muṇḍāḥ kāṣāyavāsasaḥ
     sitā bahuvidhaiḥ pāśaiḥ saṃcinvanto vṛthāmiṣam
trayīṃ ca nāma vārtāṃ ca tyaktvā putrāṃs tyajanti ye
     triviṣṭabdhaṃ ca vāso ca pratigṛhṇanty abuddhayaḥ
aniṣkaṣāye kāṣāyam īhārtham iti viddhi tat
     dharmadhvajānāṃ muṇḍānāṃ vṛttyartham iti me matiḥ
kāṣāyair ajinaiś cīrair nagnān muṇḍāñ jaṭādharān
     bibhrat sādhūn mahārāja jaya lokāñ jitendriyaḥ
agnyādheyāni gurvarthān kratūn sa paśudakṣiṇān
     dadāty ahar ahaḥ pūrvaṃ ko nu dharmataras tataḥ
tattvajño janako rājā loke 'sminn iti gīyate
     so 'py āsīn mohasaṃpanno mā mohavaśam anvagāḥ
evaṃ dharmam anukrāntaṃ sadā dānaparair naraiḥ
     ānṛśaṃsya guṇopetaiḥ kāmakrodhavivarjitāḥ
pālayantaḥ prajāś caiva dānam uttamam āsthitāḥ
     iṣṭāṁl lokān avāpsyāmo brahmaṇyāḥ satyavādinaḥ
