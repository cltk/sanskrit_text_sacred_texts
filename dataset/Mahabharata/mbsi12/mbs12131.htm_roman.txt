[bh]
      svarāṣṭrāt pararāṣṭrāc ca kośaṃ saṃjanayen nṛpaḥ
      kośād dhi dharmaḥ kaunteya rājyamūlaḥ pravartate
tasmāt saṃjanayet kośaṃ saṃhṛtya paripālayet
      paripālyānugṛhṇīyād eṣa dharmaḥ sanātanaḥ
na kośaḥ śuddhaśaucena na nṛśaṃsena jāyate
      padaṃ madhyamam āsthāya kośasaṃgrahaṇaṃ caret
abalasya kutaḥ kośo hy akośasya kuto balam
      abalasya kuto rājyam arājñaḥ śrīḥ kuto bhavet
uccair vṛtteḥ śriyo hānir yathaiva maraṇaṃ tathā
      tasmāt kośaṃ balaṃ mitrāṇy atha rājā vivardhayet
hīnakośaṃ hi rājānam avajānanti mānavāḥ
      na cāsyālpena tuṣyanti kāryam abhyutsahanti ca
śriyo hi kāraṇād rājā satkriyāṃ labhate parām
      sāsya gūhati pāpāni vāso guhyam iva striyāḥ
ṛddhim asyānuvartante purā viprakṛtā janāḥ
      śālā vṛkā ivājasraṃ jighāṃsūn iva vindati
      īdṛśasya kuto rājñaḥ sukhaṃ bharatasattama
udyacched eva na glāyed udyamo hy eva pauruṣam
      apy aparvaṇi bhajyeta na nameteha kasya cit
apy araṇyaṃ samāśritya carer dasyu gaṇaiḥ saha
     na tv evoddhṛta maryādair dasyubhiḥ sahitaś caret
     dasyūnāṃ sulabhā senā raudrakarmasu bhārata
ekāntena hy amaryādāt sarvo 'py udvijate janaḥ
     dasyavo 'py upaśaṅkante niranukrośa kāriṇaḥ
sthāpayed eva maryādāṃ janacittaprasādinīm
     alpāpy atheha maryādā loke bhavati pūjitā
nāyaṃ loko 'sti na para iti vyavasito janaḥ
     nālaṃ gantuṃ ca viśvāsaṃ nāstike bhayaśaṅkini
yathā sadbhiḥ parādānam ahiṃsā dasyubhis tathā
     anurajyanti bhūtāni samaryādeṣu dasyuṣu
ayudhyamānasya vadho dārāmarśaḥ kṛtaghnatā
     brahmavit tasya cādānaṃ niḥśeṣa karaṇaṃ tathā
     striyā moṣaḥ paristhānaṃ dasyuṣv etad vigarhitam
sa eṣa eva bhavati dasyur etāni varjayan
     abhisaṃdadhate ye na vināśāyāsya bhārata
     naśeṣam evopālabhya na kurvantīti niścayaḥ
tasmāt saśeṣaṃ kartavyaṃ svādhīnam api dasyubhiḥ
     na balastho 'ham asmīti nṛśaṃsāni samācaret
saśeṣakāriṇas tāta śeṣaṃ paśyanti sarvataḥ
     niḥśeṣa kāriṇo nityam aśeṣa karaṇād bhayam
