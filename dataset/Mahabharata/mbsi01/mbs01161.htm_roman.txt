[g]
      atha tasyām adṛśyāyāṃ nṛpatiḥ kāmamohitaḥ
      pātanaṃ śatrusaṃghānāṃ papāta dharaṇītale
tasmin nipatite bhūmāv atha sā cāruhāsinī
      punaḥ pīnāyataśroṇī darśayām āsa taṃ nṛpam
athāvabhāṣe kalyāṇī vācā madhurayā nṛpam
      taṃ kurūṇāṃ kulakaraṃ kāmābhihata cetasam
uttiṣṭhottiṣṭha bhadraṃ te na tvam arhasy ariṃdama
      mohaṃ nṛpatiśārdūla gantum āviṣkṛtaḥ kṣitau
evam ukto 'tha nṛpatir vācā madhurayā tadā
      dadarśa vipulaśroṇīṃ tām evābhimukhe sthitām
atha tām asitāpāṅgīm ābabhāṣe narādhipaḥ
      manmathāgniparītātmā saṃdigdhākṣarayā girā
sādhu mām asitāpāṅge kāmārtaṃ mattakāśini
      bhajasva bhajamānaṃ māṃ prāṇā hi prajahanti mām
tvadarthaṃ hi viśālākṣi mām ayaṃ niśitaiḥ śaraiḥ
      kāmaḥ kamalagarbhābhe pratividhyan na śāmyati
grastam evam anākrande bhadre kāmamahāhinā
      sā tvaṃ pīnāyataśroṇiparyāpnuhi śubhānane
tvayy adhīnā hi me prāṇā kiṃnarodgīta bhāṣiṇi
     cāru sarvānavadyāṅgi padmendu sadṛśānane
na hy ahaṃ tvadṛte bhīru śakṣye jīvitum ātmanā
     tasmāt kuru viśālākṣi mayy anukrośam aṅgane
bhaktaṃ mām asitāpāṅge na parityaktum arhasi
     tvaṃ hi māṃ prītiyogena trātum arhasi bhāmini
gāndharveṇa ca māṃ bhīru vivāhenaihi sundari
     vivāhānāṃ hi rambhoru gāndharvaḥ śreṣṭha ucyate
[tapatī]
     nāham īśātmano rājan kanyāpitṛmatī hy aham
     mayi ced asti te prītir yācasva pitaraṃ mama
yathā hi te mayā prāṇāḥ saṃgṛhītā nareśvara
     darśanād eva bhūyas tvaṃ tathā prāṇān mamāharaḥ
na cāham īśā dehasya tasmān nṛpatisattama
     samīpaṃ nopagacchāmi na svatantrā hi yoṣitaḥ
kā hi sarveṣu lokeṣu viśrutābhijanaṃ nṛpam
     kanyā nābhilaṣen nāthaṃ bhartāraṃ bhakta vatsalam
tasmād evaṃgate kāle yācasva pitaraṃ mama
     ādityaṃ praṇipātena tapasā niyamena ca
sa cet kāmayate dātuṃ tava mām arimardana
     bhaviṣyāmy atha te rājan satataṃ vaśavartinī
ahaṃ hi tapatī nāma sāvitry avarajā sutā
     asya lokapradīpasya savituḥ kṣatriyarṣabha
