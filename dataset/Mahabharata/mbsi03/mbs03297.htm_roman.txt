[vai]
      sa dadarśa hatān bhrātṝṁl lokapālān iva cyutān
      yugānte samanuprāpte śakra pratimagauravān
viprakīrṇadhanur bāṇaṃ dṛṣṭvā nihatam arjunam
      bhīmasenaṃ yamau cobhau nirviceṣṭān gatāyur aḥ
sa dīrgham uṣṇaṃ niḥśvasya śokabāṣpapariplutaḥ
      buddhyā vicintayām āsa vīrāḥ kena nipātitāḥ
naiṣāṃ śastraprahāro 'sti padaṃ nehāsti kasya cit
      bhūtaṃ mahad idaṃ manye bhrātaro yena me hatāḥ
      ekāgraṃ cintayiṣyāmi pītvā vetsyāmi vā jalam
syāt tu duryodhanenedam upāṃśu vihitaṃ kṛtam
      gandhāra rājaracitaṃ satataṃ jihmabuddhinā
yasya kāryam akāryaṃ vā samam eva bhavaty uta
      kas tasya viśvased vīro durmater akṛtātmanaḥ
atha vā puruṣair gūḍhaiḥ prayogo 'yaṃ durātmanaḥ
      bhaved iti mahābāhur bahudhā samacintayat
tasyāsīn na viṣeṇedam udakaṃ dūṣitaṃ yathā
      mukhavarṇāḥ prasannā me bhrātṝṇām ity acintayat
ekaikaśaś caughabalān imān puruṣasattamān
      ko 'nyaḥ pratisamāseta kālāntakayamād ṛte
etenādhyavasāyena tat toyam avagāḍhavān
     gāhamānaś ca tat toyam antarikṣāt sa śuśruve
[yaksa]
     ahaṃ bakaḥ śaivalamatsyabhakṣo; mayā nītāḥ pretavaśaṃ tavānujāḥ
     tvaṃ pañcamo bhavitā rājaputra; na cet praśnān pṛcchato vyākaroṣi
mā tāta sāhasaṃ kārṣīr mama pūrvaparigrahaḥ
     praśnān uktvā tu kaunteya tataḥ piba harasva ca
[y]
     rudrāṇāṃ vā vasūnāṃ vā marutāṃ vā pradhānabhāk
     pṛcchāmi ko bhavān devo naitac chakuninā kṛtam
himavān pāriyātraś ca vindhyo malaya eva ca
     catvāraḥ parvatāḥ kena pātitā bhuvi tejasā
atīva te mahat karmakṛtaṃ balavatāṃ vara
     yan na devā na gandharvā nāsurā na ca rākṣasāḥ
     viṣaheran mahāyuddhe kṛtaṃ te tan mahādbhutam
na te jānāmi yat kāryaṃ nābhijānāmi kāṅkṣitam
     kautūhalaṃ mahaj jātaṃ sādhvasaṃ cāgataṃ mama
yenāsmy udvignahṛdayaḥ samutpanna śiro jvaraḥ
     pṛcchāmi bhagavaṃs tasmāt ko bhavān iha tiṣṭhati
[yaksa]
     yakṣo 'ham asmi bhadraṃ te nāsmi pakṣī jale caraḥ
     mayaite nihatāḥ sarve bhrātaras te mahaujasaḥ
[vai]
     tatas tām aśivāṃ śrutvā vācaṃ sa paruṣākṣarām
     yakṣasya bruvato rājann upakramya tadā sthitaḥ
virūpākṣaṃ mahākāyaṃ yakṣaṃ tālasamucchrayam
     jvalanārkapratīkāśam adhṛṣyaṃ parvatopamam
setum āśritya tiṣṭhantaṃ dadarśa bharatarṣabhaḥ
     meghaganmīrayā vācā tarjayantaṃ mahābalam
[yaksa]
     ime te bhrātaro rājan vāryamāṇā mayāsakṛt
     balāt toyaṃ jihīrṣantas tato vai sūditā mayā
na peyam udakaṃ rājan prāṇān iha parīpsatā
     pārtha mā sāhasaṃ kārṣīr mama pūrvaparigrahaḥ
     praśnān uktvā tu kaunteya tataḥ piba harasva ca
[y]
     naivāhaṃ kāmaye yakṣa tava pūrvaparigraham
     kāmanaitat praśaṃsanti santo hi puruṣāḥ sadā
yadātmanā svam ātmānaṃ praśaṃset puruṣaḥ prabho
     yathā prajñaṃ tu te praśnān prativakṣyāmi pṛccha mām
[yaksa]
     kiṃ svid ādityam unnayati keca tasyābhitaś carāḥ
     kaś cainam astaṃ nayati kasmiṃś ca pratitiṣṭhati
[y]
     brahmād ity amun nayati devās tasyābhitaś carāḥ
     dharmaś cāstaṃ nayati ca satye ca pratitiṣṭhati
[yaksa]
     kena svic chrotriyo bhavati kena svid vindate mahat
     kena dvitīyavān bhavati rājan kena ca buddhimān
[y]
     śrutena śrotriyo bhavati tapasā vindate mahat
     dhṛtyā dvitīyavān bhavati buddhimān vṛddhasevayā
[yakṣa]
     kiṃ brāhmaṇānāṃ devatvaṃ kaś ca dharmaḥ satām iva
     kaś caiṣāṃ mānuṣo bhāvaḥ kim eṣām asatām iva
[y]
     svādhyāya eṣāṃ devatvaṃ tapa eṣāṃ satām iva
     maraṇaṃ mānuṣo bhāvaḥ parivādo 'satām iva
[yaksa]
     kiṃ kṣatriyāṇāṃ devatvaṃ kaś ca dharmaḥ satām iva
     kaś caiṣāṃ mānuṣo bhāvaḥ kim eṣām asatām iva
[y]
     iṣvastram eṣāṃ devatvaṃ yajña eṣāṃ satām iva
     bhayaṃ vai mānuṣo bhāvaḥ parityāgo 'satām iva
[yaksa]
     kim ekaṃ yajñiyaṃ sāma kim ekaṃ yajñiyaṃ yajuḥ
     kā caikā vṛścate yajñaṃ kāṃ yajño nātivartate
[y]
     prāṇo vai yajñiyaṃ sāma mano vai yajñiyaṃ yajuḥ
     vāg ekā vṛścate yajñaṃ tāṃ yajño nātivartate
[yaksa]
     kiṃ svid āpatatāṃ śreṣṭhaṃ bījaṃ nipatatāṃ varam
     kiṃ svit pratiṣṭhamānānāṃ kiṃ svit pravadatāṃ varam
[y]
     varṣam āpatatāṃ śreṣṭhaṃ bījaṃ nipatatāṃ varam
     gāvaḥ pratiṣṭhamānānāṃ putraḥ pravadatāṃ varaḥ
[yaksa]
     indriyārthān anubhavan buddhimāṁl lokapūjitaḥ
     saṃmataḥ sarvabhūtānām ucchvasan ko na jīvati
[y]
     devatātithibhṛtyānāṃ pitṝṇām ātmanaś ca yaḥ
     na nirvapati pañcānām ucchvasan na sa jīvati
[yaksa]
     kiṃ svid gurutaraṃ bhūmeḥ kiṃ svid uccataraṃ ca khāt
     kiṃ svic chīghrataraṃ vāyoḥ kiṃ svid bahutaraṃ nṛṇām
[y]
     mātā gurutarā bhūmeḥ pitā uccarataś ca khāt
     mano śīghrataraṃ vāyoś cintā bahutarī nṛṇām
[yaksa]
     kiṃ svit suptaṃ na nimiṣati kiṃ svij jātaṃ na copati
     kasya svid dhṛdayaṃ nāsti kiṃ svid vegena varghate
[y]
     matsyaḥ supto na nimiṣaty aṇḍaṃ jātaṃ na copati
     aśmano hṛdayaṃ nāsti nadīvegena vardhate
[yaksa]
     kiṃ svit pravasato mitraṃ kiṃ svin mitraṃ gṛhe sataḥ
     āturasya ca kiṃ mitraṃ kiṃ svin mitraṃ mariṣyataḥ
[y]
     sārthaḥ pravasato mitraṃ bhāryā mitraṃ gṛhe sataḥ
     āturasya bhiṣan mitraṃ dānaṃ mitraṃ mariṣyataḥ
[yaksa]
     kiṃ svid eko vicarati jātaḥ ko jāyate punaḥ
     kiṃ svid dhimasya bhaiṣajyaṃ kiṃ svid āvapanaṃ mahat
[y]
     sūrya eko vicarati candramā jāyate punaḥ
     agnir himasya bhaiṣajyaṃ bhūmir āpavanaṃ mahat
[yaksa]
     kiṃ svid ekapadaṃ dharmyaṃ kiṃ svid ekapadaṃ yaśaḥ
     kiṃ svid ekapadaṃ svargyaṃ kiṃ svid ekapadaṃ sukham
[y]
     dākṣyam ekapadaṃ dharmyaṃ dānam ekapadaṃ yaśaḥ
     satyam ekapadaṃ svargyaṃ śīlam ekapadaṃ sukham
[yaksa]
     kiṃ svid ātmā manuṣyasya kiṃ svid daivakṛtaḥ sakhā
     upajīvanaṃ kiṃ svid asya kiṃ svid asya parāyaṇam
[y]
     putra ātmā manuṣyasya bhāryā daivakṛtaḥ sakhā
     upajīvanaṃ ca parjanyo dānam asya parāyaṇam
[yaksa]
     dhanyānām uttamaṃ kiṃ svid dhanānāṃ kiṃ svid uttamam
     lābhānām uttamaṃ kiṃ svit kiṃ sukhānāṃ tathottamam
[y]
     dhanyānām uttamaṃ dākṣyaṃ dhanānām uttamaṃ śrutam
     lābhānāṃ śreṣṭham ārogyaṃ sukhānāṃ tuṣṭir uttamā
[yaksa]
     kaś ca dharmaḥ paro loke kaś ca dharmaḥ sadā phalaḥ
     kiṃ niyamya na śocanti kaiś ca saṃdhir na jīryate
[y]
     ānṛśaṃsyaṃ paro dharmas trayīdharmaḥ sadā phalaḥ
     ano yamya na śocanti sadbhiḥ saṃdhir na jīryate
[yaksa]
     kiṃ nu hitvā priyo bhavati kiṃ nu hitvā na śocati
     kiṃ nu hitvārthavān bhavati kiṃ nu hitvā sukhī bhavet
[y]
     mānaṃ hitvā priyo bhavati krodhaṃ hitvā na śocati
     kāmaṃ hitvārthavān bhavati lobhaṃ hitvā sukhū bhavet
[yaksa]
     mṛtaṃ kathaṃ syāt puruṣaḥ kathaṃ rāṣṭraṃ mṛtaṃ bhavet
     śrādhaṃ mṛtaṃ kathaṃ ca syāt kathaṃ yajño mṛto bhavet
[y]
     mṛto daridraḥ puruṣo mṛtaṃ rāṣṭram arājakam
     mṛtam aśrotriyaṃ śrāddhaṃ mṛto yajño tv adakṣiṇaḥ
[yaksa]
     kā dik kim udakaṃ proktaṃ kim annaṃ pārtha kiṃ viṣam
     śrāddhasya kālam ākhyāhi tataḥ piba harasva ca
[y]
     santo dig jalam ākāśaṃ gaur annaṃ prārthanā viṣam
     śrāddhasya brāhmaṇaḥ kālaḥ kathaṃ vā yakṣa manyase
[yaksa]
     vyākhyātā me tvayā praśnā yāthātathyaṃ paraṃtapa
     puruṣaṃ tv idānīm ākhyāhi yaś ca sarvadhanī naraḥ
[y]
     divaṃ spṛśati bhūmiṃ ca śabdaḥ puṇyasya karmaṇaḥ
     yāvat sa śabdo bhavati tāvat puruṣa ucyate
tulye priyāpriye yasya sukhaduḥkhe tathaiva ca
     atītānāgate cobhe sa vai sarvadhanī naraḥ
[yaksa]
     vyākhyātaḥ puruṣo rājan yaś ca sarvadhanī naraḥ
     tasmāt tavaiko bhrātṝṇāṃ yam icchasi sa jīvatu
[y]
     śyāmo ya eṣa raktākṣo bṛhac chāla ivodgataḥ
     vyūḍhorasko mahābāhur aṅkulo yakṣa jīvatu
[yaksa]
     priyas te bhīmaseno 'yam arjuno vaḥ parāyaṇam
     sa kasmān nakulaṃ rājan sāpatnaṃ jīvam icchasi
yasya nāgasahasreṇa daśa saṃkhyena vai balam
     tulyaṃ taṃ bhīmam utsṛjya nakulaṃ jīvam icchasi
tathainaṃ manujāḥ prāhur bhīmasenaṃ priyaṃ tava
     atha kenānubhāvena sāpatnaṃ jīvam icchasi
yasya bāhubalaṃ sarve pāṇḍavāḥ samupāśritāḥ
     arjunaṃ tam apāhāya nakulaṃ jīvam icchasi
[y]
     ānṛśaṃsya paro dharmaḥ paramārthāc ca me matam
     ānṛśaṃsyaṃ cikīrṣāmi nakulo yakṣa jīvatu
dharmaśīlaḥ sadā rājā iti māṃ mānavā viduḥ
     svadharmān na caliṣyāmi nakulo yakṣa jīvatu
yathā kuntī tathā mādrī viśeṣo nāsti me tayoḥ
     mātṛbhyāṃ samam icchāmi nakulo yakṣa jīvatu
[yaksa]
     yasya te 'rthāc ca kāmāc ca ānṛśaṃsyaṃ paraṃ matam
     asmāt te bhrātaraḥ sarve jīvantu bharatarṣabha
