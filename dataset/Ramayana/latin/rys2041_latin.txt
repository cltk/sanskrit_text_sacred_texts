tatas tu tamasā tīraṃ ramyam āśritya rāghavaḥ
 sītām udvīkṣya saumitrim idaṃ vacanam abravīt
iyam adya niśā pūrvā saumitre prasthitā vanam
 vanavāsasya bhadraṃ te sa notkaṇṭhitum arhasi
paśya śūnyāny araṇyāni rudantīva samantataḥ
 yathānilayam āyadbhir nilīnāni mṛgadvijaiḥ
adyāyodhyā tu nagarī rājadhānī pitur mama
 sastrīpuṃsā gatān asmāñ śociṣyati na saṃśayaḥ
bharataḥ khalu dharmātmā pitaraṃ mātaraṃ ca me
 dharmārthakāmasahitair vākyair āśvāsayiṣyati
bharatasyānṛśaṃsatvaṃ saṃcintyāhaṃ punaḥ punaḥ
 nānuśocāmi pitaraṃ mātaraṃ cāpi lakṣmaṇa
tvayā kāryaṃ naravyāghra mām anuvrajatā kṛtam
 anveṣṭavyā hi vaidehyā rakṣaṇārthe sahāyatā
adbhir eva tu saumitre vatsyāmy adya niśām imām
 etad dhi rocate mahyaṃ vanye 'pi vividhe sati
evam uktvā tu saumitraṃ sumantram api rāghavaḥ
 apramattas tvam aśveṣu bhava saumyety uvāca ha
so 'śvān sumantraḥ saṃyamya sūrye 'staṃ samupāgate
 prabhūtayavasān kṛtvā babhūva pratyanantaraḥ
upāsyatu śivāṃ saṃdhyāṃ dṛṣṭvā rātrim upasthitām
 rāmasya śayanaṃ cakre sūtaḥ saumitriṇā saha
tāṃ śayyāṃ tamasātīre vīkṣya vṛkṣadalaiḥ kṛtām
 rāmaḥ saumitriṇāṃ sārdhaṃ sabhāryaḥ saṃviveśa ha
sabhāryaṃ saṃprasuptaṃ taṃ bhrātaraṃ vīkṣya lakṣmaṇaḥ
 kathayām āsa sūtāya rāmasya vividhān guṇān
jāgrato hy eva tāṃ rātriṃ saumitrer udito raviḥ
 sūtasya tamasātīre rāmasya bruvato guṇān
gokulākulatīrāyās tamasāyā vidūrataḥ
 avasat tatra tāṃ rātriṃ rāmaḥ prakṛtibhiḥ saha
utthāya tu mahātejāḥ prakṛtīs tā niśāmya ca
 abravīd bhrātaraṃ rāmo lakṣmaṇaṃ puṇyalakṣaṇam
asmadvyapekṣān saumitre nirapekṣān gṛheṣv api
 vṛkṣamūleṣu saṃsuptān paśya lakṣmaṇa sāmpratam
yathaite niyamaṃ paurāḥ kurvanty asmannivartane
 api prāṇān asiṣyanti na tu tyakṣyanti niścayam
yāvad eva tu saṃsuptās tāvad eva vayaṃ laghu
 ratham āruhya gacchāmaḥ panthānam akutobhayam
ato bhūyo 'pi nedānīm ikṣvākupuravāsinaḥ
 svapeyur anuraktā māṃ vṛkṣamūlāni saṃśritāḥ
paurā hy ātmakṛtād duḥkhād vipramocyā nṛpātmajaiḥ
 na tu khalv ātmanā yojyā duḥkhena puravāsinaḥ
abravīl lakṣmaṇo rāmaṃ sākṣād dharmam iva sthitam
 rocate me mahāprājña kṣipram āruhyatām iti
sūtas tataḥ saṃtvaritaḥ syandanaṃ tair hayottamaiḥ
 yojayitvātha rāmāya prāñjaliḥ pratyavedayat
mohanārthaṃ tu paurāṇāṃ sūtaṃ rāmo 'bravīd vacaḥ
 udaṅmukhaḥ prayāhi tvaṃ ratham āsthāya sārathe
muhūrtaṃ tvaritaṃ gatvā nirgataya rathaṃ punaḥ
 yathā na vidyuḥ paurā māṃ tathā kuru samāhitaḥ
rāmasya vacanaṃ śrutvā tathā cakre sa sārathiḥ
 pratyāgamya ca rāmasya syandanaṃ pratyavedayat
taṃ syandanam adhiṣṭhāya rāghavaḥ saparicchadaḥ
 śīghragām ākulāvartāṃ tamasām ataran nadīm
sa saṃtīrya mahābāhuḥ śrīmāñ śivam akaṇṭakam
 prāpadyata mahāmārgam abhayaṃ bhayadarśinām
prabhātāyāṃ tu śarvaryāṃ paurās te rāghavo vinā
 śokopahataniśceṣṭā babhūvur hatacetasaḥ
śokajāśruparidyūnā vīkṣamāṇās tatas tataḥ
 ālokam api rāmasya na paśyanti sma duḥkhitāḥ
tato mārgānusāreṇa gatvā kiṃ cit kṣaṇaṃ punaḥ
 mārganāśād viṣādena mahatā samabhiplutaḥ
rathasya mārganāśena nyavartanta manasvinaḥ
 kim idaṃ kiṃ kariṣyāmo daivenopahatā iti
tato yathāgatenaiva mārgeṇa klāntacetasaḥ
 ayodhyām agaman sarve purīṃ vyathitasajjanām
