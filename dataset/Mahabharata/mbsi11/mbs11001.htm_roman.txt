[j]
      hate duryodhane caiva hate sainye ca sarvaśaḥ
      dhṛtarāṣṭro mahārājaḥ śrutvā kim akaron mune
tathaiva kauravo rājā dharmaputro mahāmanāḥ
      kṛpaprabhṛtayaś caiva kim akurvata te trayaḥ
aśvatthāmnaḥ śrutaṃ karma śāpaś cānyonya kāritaḥ
      vṛttāntam uttaraṃ brūhi yad abhāṣata saṃjayaḥ
[v]
      hate putraśate dīnaṃ chinnaśākham iva drumam
      putraśokābhisaṃtaptaṃ dhṛtarāṣṭraṃ mahīpatim
dhyānamūkatvam āpannaṃ cintayā samabhiplutam
      abhigamya mahāprājñaḥ saṃjayo vākyam abravīt
kiṃ śocasi mahārāja nāsti śoke sahāyatā
      akṣauhiṇyo hatāś cāṣṭau daśa caiva viśāṃ pate
      nirjaneyaṃ vasumatī śūnyā saṃprati kevalā
nānādigbhyaḥ samāgamya nānādeśyā narādhipāḥ
      sahitās tava putreṇa sarve vai nidhanaṃ gatāḥ
pitṝṇāṃ putrapautrāṇāṃ jñātīnāṃ suhṛdāṃ tathā
      gurūṇāṃ cānupūrvyeṇa pretakāryāṇi kāraya
[v]
      tac chrutvā karuṇaṃ vākyaṃ putrapautra vadhārditaḥ
      papāta bhuvi durdharṣo vātāhata iva drumaḥ
[dhṛ]
     hataputro hatāmātyo hatasarvasuhṛj janaḥ
     duḥkhaṃ nūnaṃ bhaviṣyāmi vicaran pṛthivīm imām
kiṃ nu bandhuvihīnasya jīvitena mamādya vai
     lūnapakṣasya iva me jarā jīrṇasya pakṣiṇaḥ
hṛtarājyo hatasuhṛd dhatacakṣuś ca vai tathā
     na bhrājiṣye mahāprājña kṣīṇaraśmir ivāṃśumān
na kṛtaṃ suhṛdo vākyaṃ jāmadagnyasya jalpataḥ
     nāradasya ca devarṣeḥ kṛṣṇadvaipāyanasya ca
sabhāmadhye tu kṛṣṇena yac chreyo 'bhihitaṃ mama
     alaṃ vaireṇa te rājan putraḥ saṃgṛhyatām iti
tac ca vākyam akṛtvāhaṃ bhṛśaṃ tapyāmi durmatiḥ
     na hi śrotāsmi bhīṣmasya dharmayuktaṃ prabhāṣitam
duryodhanasya ca tathā vṛṣabhasyeva nardataḥ
     duḥśāsana vadhaṃ śrutvā karṇasya ca viparyayam
     droṇa sūryoparāgaṃ ca hṛdayaṃ me vidīryate
na smarāmy ātmanaḥ kiṃ cit purā saṃjaya duṣkṛtam
     yasyedaṃ phalam adyeha mayā mūḍhena bhujyate
nūnaṃ hy apakṛtaṃ kiṃ cin mayā pūrveṣu janmasu
     yena māṃ duḥkhabhāgeṣu dhātā karmasu yuktavān
pariṇāmaś ca vayasaḥ sarvabandhukṣayaś ca me
     suhṛn mitra vināśaś ca daivayogād upāgataḥ
     ko 'nyo 'sti duḥkhitataro mayā loke pumān iha
tan mām adyaiva paśyantu pāṇḍavāḥ saṃśitavratam
     vivṛtaṃ brahmalokasya dīrgham adhvānam āsthitam
[v]
     tasya lālapyamānasya bahu śokaṃ vicinvataḥ
     śokāpahaṃ narendrasya saṃjayo vākyam abravīt
śokaṃ rājan vyapanuda śrutās te veda niścayāḥ
     śāstrāgamāś ca vividhā vṛddhebhyo nṛpasattama
     sṛñjaye putraśokārte yad ūcur munayaḥ purā
tathā yauvanajaṃ darpam āsthite te sute nṛpa
     na tvayā suhṛdāṃ vākyaṃ bruvatām avadhāritam
     svārthaś ca na kṛtaḥ kaś cil lubdhena phalagṛddhinā
tava duḥśāsano mantrī rādheyaś ca durātmavān
     śakuniś caiva duṣṭātmā citrasenaś ca durmatiḥ
     śalyaś ca yena vai sarvaṃ śalya bhūtaṃ kṛtaṃ jagat
kuruvṛddhasya bhīṣmasya gāndhāryā vidurasya ca
     na kṛtaṃ vacanaṃ tena tava putreṇa bhārata
na dharmaḥ satkṛtaḥ kaś cin nityaṃ yuddham iti bruvan
     kṣapitāḥ kṣatriyāḥ sarve śatrūṇāṃ vardhitaṃ yaśaḥ
madhyastho hi tvam apy āsīr na kṣamaṃ kiṃ cid uktavān
     dhūr dhareṇa tvayā bhāras tulayā na samaṃ dhṛtaḥ
ādāv eva manuṣyeṇa vartitavyaṃ yathā kṣamam
     yathā nātītam arthaṃ vai paścāt tāpena yujyate
putragṛddhyā tvayā rājan priyaṃ tasya cikīrṣatā
     paścāt tāpam idaṃ prāptaṃ na tvaṃ śocitum arhasi
madhu yaḥ kevalaṃ dṛṣṭvā prapātaṃ nānupaśyati
     sa bhraṣṭo madhu lobhena śocaty eva yathā bhavān
arthān na śocan prāpnoti na śocan vindate sukham
     na śocañ śriyam āpnoti na śocan vindate param
svayam utpādayitvāgniṃ vastreṇa pariveṣṭayet
     dahyamāno manastāpaṃ bhajate na sa paṇḍitaḥ
tvayaiva sa sutenāyaṃ vākyavāyusamīritaḥ
     lobhājyena ca saṃsikto jvalitaḥ pārtha pāvakaḥ
tasmin samiddhe patitāḥ śalabhā iva te sutāḥ
     tān keśavārcir nirdagdhān na tvaṃ śocitum arhasi
yac cāśrupāta kalilaṃ vadanaṃ vahase nṛpa
     aśāstradṛṣṭam etad dhi na praśaṃsanti paṇḍitāḥ
visphuliṅgā iva hy etān dahanti kila mānavān
     jahīhi manyuṃ buddhyā vai dhārayātmānam ātmanā
evam āśvāsitas tena saṃjayena mahātmanā
     viduro bhūya evāha buddhipūrvaṃ paraṃtapa
