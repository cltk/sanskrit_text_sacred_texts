[bh]
      atrāpy udāharantīmam itihāsaṃ purātanam
      aṅgeṣu rājā dyutimān vasu homa iti śrutaḥ
sa rājā dharmanityaḥ san saha patnyā mahātapāḥ
      muñja pṛṣṭhaṃ jagāmātha devarṣigaṇapūjitam
tatra śṛṅge himavato merau kanakaparvate
      yatra muñjavaṭe rāmo jaṭā haraṇam ādiśat
tadā prabhṛti rājendra ṛṣibhiḥ saṃśitavrataiḥ
      muñja pṛṣṭha iti proktaḥ sa deśo rudra sevitaḥ
sa tatra bahubhir yuktaḥ sadā śrutimayair guṇaiḥ
      brāhmaṇānām anumato devarṣisadṛśo 'bhavat
taṃ kadā cid adīnātmā sakhā śakrasya mānitaḥ
      abhyāgacchan mahīpālo māndhātā śatrukarśanaḥ
so 'bhisṛtya tu māndhātā vasu homaṃ narādhipam
      dṛṣṭvā prakṛṣṭaṃ tapasā vinayenābhyatiṣṭhata
vasu homo 'pi rājño vai gām arghyaṃ ca nyavedayat
      aṣṭāṅgasya ca rājyasya papraccha kuśalaṃ tadā
sadbhir ācaritaṃ pūrvaṃ yathāvad anuyāyinam
      apṛcchad vasu homas taṃ rājan kiṃ karavāṇi te
so 'bravīt paramaprīto māndhātā rājasattamam
     vasu homaṃ mahāprājñam āsīnaṃ kurunandana
bṛhaspater mataṃ rājann adhītaṃ sakalaṃ tvayā
     tathaivauśanasaṃ śāstraṃ vijñātaṃ te narādhipa
tad ahaṃ śrotum icchāmi daṇḍa utpadyate katham
     kiṃ vāpi pūrvaṃ jāgarti kiṃ vā paramam ucyate
kathaṃ kṣatriya saṃsthaś ca daṇḍaḥ saṃpraty avasthitaḥ
     brūhi me sumahāprājña dadāmy ācārya vetanam
[vasuhoma]
     śṛṇu rājan yathā daṇḍaḥ saṃbhūto lokasaṃgrahaḥ
     prajā vinayarakṣārthaṃ dharmasyātmā sanātanaḥ
brahmā yiyakṣur bhagavān sarvalokapitāmahaḥ
     ṛtvijaṃ nātmanā tulyaṃ dadarśeti hi naḥ śrutam
sa garbhaṃ śirasā devo varṣapūgān adhārayat
     pūrṇe varṣasahasre tu sa garbhaḥ kṣuvato 'patat
sa kṣupo nāma saṃbhūtaḥ prajāpatir ariṃdama
     ṛtvig āsīt tadā rājan yajñe tasya mahātmanaḥ
tasmin pravṛtte satre tu brahmaṇaḥ pārthivarṣabha
     hṛṣṭarūpapracāratvād daṇḍaḥ so 'ntarhito 'bhavat
tasminn antarhite cātha prajānāṃ saṃkaro 'bhavat
     naiva kāryaṃ na cākāryaṃ bhojyābhojyaṃ na vidyate
peyāpeyaṃ kutaḥ siddhir hisanti ca parasparam
     gamyāgamyaṃ tadā nāsīt parasvaṃ svaṃ ca vai samam
parasparaṃ vilumpante sārameyā ivāmiṣam
     abalaṃ balino jaghnur nirmaryādam avartata
tataḥ pitāmaho viṣṇuṃ bhagavantaṃ sanātanam
     saṃpūjya varadaṃ devaṃ mahādevam athābravīt
atra sādhv anukampāṃ vai kartum arhasi kevalam
     saṃkaro na bhaved atra yathā vai tad vidhīyatām
tataḥ sa bhagavān dhyātvā ciraṃ śūlajaṭā dharaḥ
     ātmānam ātmanā daṇḍam asṛjad devasattamaḥ
tasmāc ca dharmacaraṇāṃ nītiṃ devīṃ sarasvatīm
     asṛjad daṇḍanītiḥ sā triṣu lokeṣu viśrutā
bhūyaḥ sa bhagavān dhyātvā ciraṃ śūlavarāyudhaḥ
     tasya tasya nikāyasya cakāraikaikam īśaram
devānām īśvaraṃ cakre devaṃ daśaśatekṣaṇam
     yamaṃ vaivasvataṃ cāpi pitṝṇām akarot patim
dhanānāṃ rakṣasāṃ cāpi kuberam api ceśvaram
     parvatānāṃ patiṃ meruṃ saritāṃ ca mahodadhim
apāṃ rājye surāṇāṃ ca vidadhe varuṇaṃ prabhum
     mṛtyuṃ prāṇeśvaram atho tejasāṃ ca hutāśanam
rudrāṇām api ceśānaṃ goptāraṃ vidadhe prabhuḥ
     mahātmānaṃ mahādevaṃ viśālākṣaṃ sanātanam
vasiṣṭham īśaṃ viprāṇāṃ vasūnāṃ jātavedasam
     tejasāṃ bhāskaraṃ cakre nakṣatrāṇāṃ niśākaram
vīrudhām aṃśumantaṃ ca bhūtānāṃ ca prabhuṃ varam
     kumāraṃ dvādaśa bhujaṃ skandaṃ rājānam ādiśat
kālaṃ sarveśam akarot saṃhāra vinayātmakam
     mṛtyoś caturvibhāgasya duḥkhasya ca sukhasya ca
īśvaraḥ sarvadehas tu rājarājo dhanādhipaḥ
     sarveṣām eva rudrāṇāṃ śūlapāṇir iti śrutiḥ
tam ekaṃ brahmaṇaḥ putram anujātaṃ kṣupaṃ dadau
     prajānām adhipaṃ śreṣṭhaṃ sarvadharmabhṛtām api
mahādevas tatas tasmin vṛtte yajñe yathāvidhi
     daṇḍaṃ dharmasya goptāraṃ viṣṇave satkṛtaṃ dadau
viṣṇur aṅgirase prādād aṅgirā munisattamaḥ
     prādād indra marīcibhyāṃ marīcir bhṛgave dadau
bhṛgur dadāv ṛṣibhyas tu taṃ daṇḍaṃ dharmasaṃhitam
     ṛṣayo lokapālebhyo lokapālāḥ kṣupāya ca
kṣupas tu manave prādād ādityatanayāya ca
     putrebhyaḥ śrāddhadevas tu sūkṣmadharmārthakāraṇāt
     taṃ dadau sūryaputras tu manur vai rakṣaṇātmakam
vibhajya daṇḍaḥ kartavyo dharmeṇa na yadṛcchayā
     durvācā nigraho bandho hiraṇyaṃ bāhyataḥ kriyā
vyaṅgatvaṃ ca śarīrasya vadho vā nālpakāraṇāt
     śarīrapīḍās tās tās tu dehatyāgo vivāsanam
ānupūrvyā ca daṇḍo 'sau prajā jāgarti pālayan
     indro jāgarti bhagavān indrād agnir vibhāvasuḥ
agner jāgarti varuṇo varuṇāc ca prajāpatiḥ
     prajāpates tato dharmo jāgarti vinayātmakaḥ
dharmāc ca brahmaṇaḥ putro vyavasāyaḥ sanātanaḥ
     vyavasāyāt tatas tejo jāgarti paripālayan
oṣadhyas tejasas tasmād oṣadhibhyaś ca parvatāḥ
     parvatebhyaś ca jāgarti raso rasaguṇāt tathā
jāgarti nirṛtir devī jyotīṃṣi nirṛter api
     vedāḥ pratiṣṭhā jyotirbhyas tato hayaśirāḥ prabhuḥ
brahmā pitāmahas tasmāj jāgarti prabhur avyayaḥ
     pitāmahān mahādevo jāgarti bhagavāñ śivaḥ
viśve devāḥ śivāc cāpi viśvebhyaś ca tatharṣayaḥ
     ṛṣibhyo bhagavān somaḥ somād devāḥ sanātanāḥ
devebhyo brāhmaṇā loke jāgratīty upadhāraya
     brāhmaṇebhyaś ca rājanyā lokān rakṣanti dharmataḥ
     sthāvaraṃ jaṅgamaṃ caiva kṣatriyebhyaḥ sanātanam
prajā jāgrati loke 'smin daṇḍo jāgarti tāsu ca
     sarvasaṃkṣepako daṇḍaḥ pitāmahasamaḥ prabhuḥ
jāgarti kālaḥ pūrvaṃ ca madhye cānte ca bhārata
     īśvaraḥ sarvalokasya mahādevaḥ prajāpatiḥ
devadevaḥ śivaḥ śarvo jāgarti satataṃ prabhuḥ
     kapardī śaṃkaro rudro bhavaḥ sthāṇur umāpatiḥ
ity eṣa daṇḍo vikhyāta ādau madhye tathāvare
     bhūmipālo yathānyāyaṃ vartetānena dharmavit
[bh]
     itīdaṃ vasu homasya śṛṇuyād yo mataṃ naraḥ
     śrutvā ca samyag varteta sa kāmān āpnuyān nṛpaḥ
iti te sarvam ākhyātaṃ yo daṇḍo manujarṣabha
     niyantā sarvalokasya dharmākrāntasya bhārata
