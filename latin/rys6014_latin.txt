tasya rāmasya suptasya kuśāstīrṇe mahītale
 niyamād apramattasya niśās tisro 'ticakramuḥ
na ca darśayate mandas tadā rāmasya sāgaraḥ
 prayatenāpi rāmeṇa yathārham abhipūjitaḥ
samudrasya tataḥ kruddho rāmo raktāntalocanaḥ
 samīpastham uvācedaṃ lakṣmaṇaṃ śubhalakṣmaṇam
paśya tāvad anāryasya pūjyamānasya lakṣmaṇa
 avalepaṃ samudrasya na darśayati yat svayam
praśamaś ca kṣamā caiva ārjavaṃ priyavāditā
 asāmarthyaṃ phalanty ete nirguṇeṣu satāṃ guṇāḥ
ātmapraśaṃsinaṃ duṣṭaṃ dhṛṣṭaṃ viparidhāvakam
 sarvatrotsṛṣṭadaṇḍaṃ ca lokaḥ satkurute naram
na sāmnā śakyate kīrtir na sāmnā śakyate yaśaḥ
 prāptuṃ lakṣmaṇa loke 'smiñ jayo vā raṇamūdhani
adya madbāṇanirbhinnair makarair makarālayam
 niruddhatoyaṃ saumitre plavadbhiḥ paśya sarvataḥ
mahābhogāni matsyānāṃ kariṇāṃ ca karān iha
 bhogāṃś ca paśya nāgānāṃ mayā bhinnāni lakṣmaṇa
saśaṅkhaśuktikā jālaṃ samīnamakaraṃ śaraiḥ
 adya yuddhena mahatā samudraṃ pariśoṣaye
kṣamayā hi samāyuktaṃ mām ayaṃ makarālayaḥ
 asamarthaṃ vijānāti dhik kṣamām īdṛśe jane
cāpam ānaya saumitre śarāṃś cāśīviṣopamān
 adyākṣobhyam api kruddhaḥ kṣobhayiṣyāmi sāgaram
velāsu kṛtamaryādaṃ sahasormisamākulam
 nirmaryādaṃ kariṣyāmi sāyakair varuṇālayam
evam uktvā dhanuṣpāṇiḥ krodhavisphāritekṣaṇaḥ
 babhūva rāmo durdharṣo yugāntāgnir iva jvalan
saṃpīḍya ca dhanur ghoraṃ kampayitvā śarair jagat
 mumoca viśikhān ugrān vajrāṇīva śatakratuḥ
te jvalanto mahāvegās tejasā sāyakottamāḥ
 praviśanti samudrasya salilaṃ trastapannagam
tato vegaḥ samudrasya sanakramakaro mahān
 saṃbabhūva mahāghoraḥ samārutaravas tadā
mahormimālāvitataḥ śaṅkhaśuktisamākulaḥ
 sadhūmaparivṛttormiḥ sahasābhūn mahodadhiḥ
vyathitāḥ pannagāś cāsan dīptāsyā dīptalocanāḥ
 dānavāś ca mahāvīryāḥ pātālatalavāsinaḥ
ūrmayaḥ sindhurājasya sanakramakarās tadā
 vindhyamandarasaṃkāśāḥ samutpetuḥ sahasraśaḥ
āghūrṇitataraṅgaughaḥ saṃbhrāntoragarākṣasaḥ
 udvartita mahāgrāhaḥ saṃvṛttaḥ salilāśayaḥ
