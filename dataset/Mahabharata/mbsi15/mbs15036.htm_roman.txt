[j]
      vanavāsaṃ gate vipra dhṛtarāṣṭre mahīpatau
      sabhārye nṛpaśārdūla vadhvā kuntyā samanvite
vidure cāpi saṃsiddhe dharmarājaṃ vyapāśrite
      vasatsu pāṇḍuputreṣu sarveṣv āśramamaṇḍale
yat tad aścaryam iti vai kāriṣyāṃmīty uvāca ha
      vyāsaḥ paramatejjasvī maharṣis tad vadasva me
vanavāse ca kauravyaḥ kiyantaṃ kālam acyutaḥ
      yudhiṣṭhiro narapatir nyavasat sājano dvija
kimāhārāś ca te tatra sasainyā nyavasan prabho
      sāntaḥpurā mahātmāna iti tad brūhi me 'nagha
[vai]
      te 'nujñātās tadā rājan kururājena pāṇḍavāḥ
      vividhāny annapānāni viśrāmyānubhavanti te
māsam ekaṃ vijahrus te sasainyāntaḥpurā vane
      atha tatrāgamad vyāso yathoktaṃ te mayānagha
tathā tu teṣāṃ sarveṣāṃ kathābhir nṛpasaṃnidhau
      vyāsam anvāsatāṃ rājann ājagmur munayo 'pare
nāradāḥ parvataś caiva devalaś ca mahātapāḥ
      viśvāvasus tumburuś ca citrasenaś ca bhārata
teṣām api yathānyāyaṃ pūjāṃ cakre mahāmanāḥ
     dhṛtarāṣṭrābhyanujñātaḥ kururājo yudhiṣṭhiraḥ
niṣedus te tataḥ sarve pūjāṃ prāpya yudhiṣṭhirāt
     āsaneṣv atha puṇyeṣu barhiṣkeṣu vareṣu ca
teṣu tatropaviṣṭeṣu sa tu rājā mahāmatiḥ
     pāṇḍuputraiḥ parivṛto niṣasādā kurūdvahaḥ
gāndhārī caivva kuntī ca draupadī sātvatī tathā
     striyaś cānyās tathānyābhiḥ sahopaviviśus tataḥ
teṣāṃ tatra kathā divyā dharmiṣṭhāś cābhavan nṛpa
     ṛṣīṇāṃ ca purāṇānāṃ devāsuravimiśritāḥ
tataḥ kathānte vyāsas taṃ prajñā cakṣuṣam īśvaram
     provāca vadatāṃ śreṣṭhaḥ punar eva sa tad vacaḥ
     prīyamāṇo mahātejāḥ sarvavedavidāṃ varaḥ
viditaṃ mama rājenddra yat te hṛdi vivakṣitam
     dahyamānasya śokena tava putrakṛtena vai
gāndhāryāś caiva yad duḥkhaṃ hṛdi tiṣṭhati pārthiva
     kuntyāś ca yan mahārāja draupadyāś ca hṛdi sthitam
yac ca dhārayate tīvraṃ duḥkhaṃ putrā vināśajām
     subhadrā kṛṣṇa bhaginī tac cāpi viditaṃ mama
śrutvā samāgamam imaṃ sarveṣāṃ vas tato nṛpa
     saṃśaya chedanāyāhaṃ prāptaḥ kauravanandana
ime ca devagandharvāḥ sarve caiva maharṣayaḥ
     paśyantu tapaso vīryam adya me cirasaṃbhṛtam
tad ucyatāṃ mahābāho kaṃ kāmaṃ pradiśāmi te
     pravaṇo 'smi varaṃ dātuṃ paśyaṃ me tapaso balam
evam uktaḥ sa rājendro vyāsenāmita buddhinā
     muhūrtam iva saṃccintya vacanāyopacakrame
dhanyo 'smy anugṛhīto 'smi saphalaṃ jīvitaṃ ca me
     yan me samagamo 'dyeha bhavadbhiḥ saha sādhubhi
adya cāpy avagacchāmi gatim iṣṭām ihātmanaḥ
     bhavadbhir brahmakalpair yat sameto 'haṃ tapodhanāḥ
darśanād eva bhavatāṃ pūto'haṃ nātra saṃśayaḥ
     vidyate na bhayaṃ cāpi paralokān mamānaghāḥ
kiṃ tu tasya sudurbuddher mandasyāpanayair bhṛṣam
     dūyate me mano nityaṃ smarataḥ putragṛddhinaḥ
apāpāḥ pāṇḍavā yena nikṛtāḥ pāpabuddhinā
     ghātitā pṛthivī ceyaṃ sahasā sanara dvipā
rājānaś ca mahātmāno nānājanapadeśvarāḥ
     āgamya mama putrārthe sarve mṛtyuvaśaṃ gatāḥ
ye te putrāṃś ca dārāṃś ca prāṇāṃś ca manasaḥ priyān
     parityajya gatāḥ śūrāḥ pretarājaniveśanam
kā nu teṣāṃ gatir brahman mitrārthe ye hatā mṛdhe
     tathaiva putrapautrāṇāṃ mama ye nihatā yudhi
dūyate me mano 'bhīkṣṇaṃ ghātayitvā mahābalam
     bhīṣmaṃ śāṃtanavaṃ vṛddhaṃ droṇaṃ ca dvijasattamam
mama putreṇa mūḍhena pāpena suhṛda dviṣā
     kṣayaṃ nītaṃ kulaṃ dīptaṃ pṛthivī rājyam icchatā
etat sarvam anusmṛtya dahyamāno divāniśam
     na śāntim adhigacchāmi duḥkhaśokasamāhataḥ
     iti me cintayānasya pitaḥ śarma na vidyate
