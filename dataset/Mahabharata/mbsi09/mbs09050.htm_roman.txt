[vai]
      yatrejivān uḍupatī rājasūyena bhārata
      tasmin vṛtte mahān āsīt saṃgrāmas tārakāmayaḥ
tatrāpy upaspṛśya balo dattvā dānāni cātmavān
      sārasvatasya dharmātmā munes tīrthaṃ jagāma ha
yatra dvādaśa vārṣikyām anāvṛṣṭyāṃ dvijottamān
      vedān adhyāpayām āsa purā sārasvato muniḥ
[j]
      kathaṃ dvādaśa vārṣikyām anāvṛṣṭyāṃ tapodhanaḥ
      vedān adhyāpayām āsa purā sārasvato muniḥ
[vai]
      āsīt pūraṃ mahārāja munir dhīmān mahātapāḥ
      dadhīca iti vikhyāto brahma cārī jitendriyaḥ
tasyātitapasaḥ śakro bibheti satataṃ vibho
      na sa lobhayituṃ śakyaḥ phalair bahuvidhair api
pralobhanārthaṃ tasyātha prahiṇot pākaśāsanaḥ
      divyām apsarasaṃ puṇyāṃ darśanīyām alambusām
tasya tarpayato devān sarasvatyāṃ mahātmanaḥ
      samīpato mahārāja sopātiṣṭhata bhāminī
tāṃ divyavapuṣaṃ dṛṣṭvā tasyaiṣer bhāvitātmanaḥ
      retaḥ skannaṃ sarasvatyāṃ tat sā jagrāha nimnagā
kukṣau cāpy adadhad dṛṣṭvā tad retaḥ puruṣarṣabha
     sā dadhāra ca taṃ garbhaṃ putra hetor mahānadī
suṣuve cāpi samaye putraṃ sā sāritāṃ varā
     jagāma putram ādāya tam ṛṣiṃ prati ca prabho
ṛṣisaṃsadi taṃ dṛṣṭvā sā nadī munisattamam
     tataḥ provāca rājendra dadatī putram asya tam
     brahmarṣe tava putro 'yaṃ tvadbhaktyā dhārito mayā
dṛṣṭvā te 'psarasaṃ reto yat skannaṃ prāg alambusām
     tat kukṣiṇā vai brahmarṣe tvadbhaktyā dhṛtavaty aham
na vināśam idaṃ gacchet tvat teja iti niścayāt
     pratigṛhṇīṣva putraṃ svaṃ mayā dattam aninditam
ity uktaḥ pratijagrāha prītiṃ cāvāpa uttamā
     mantravac copajighrat taṃ mūrdhni premṇā dvijottamaḥ
pariṣvajya ciraṃ kālaṃ tadā bharatasattama
     sarasvatyai varaṃ prādāt prīyamāṇo mahāmuniḥ
viśve devāḥ sapitaro gandharvāpsarasāṃ gaṇāḥ
     tṛptiṃ yāsyanti subhage tarpyamāṇās tavāmbhasā
ity uktvā sa tu tuṣṭāva vacobhir vai mahānadīm
     prītaḥ paramahṛṣṭātmā yathāvac chṛṇu pārthiva
prasṛtāsi mahābhāge saraso brahmaṇaḥ purā
     jānanti tvāṃ saricchreṣṭhe munayaḥ saṃśitavratāḥ
mama priyakarī cāpi satataṃ priyadarśane
     tasmāt sārasvataḥ putro mahāṃs te varavarṇini
tavaiva nāmnā prathitaḥ putras te lokabhāvanaḥ
     sārasvata iti khyāto bhaviṣyati mahātapāḥ
eṣa dvādaśa vārṣikyām anāvṛṣṭyāṃ dvijarṣabhān
     sārasvato mahābhāge vedān adhyāpayiṣyati
puṇyābhyaś ca saridbhyas tvaṃ sadā puṇyatamā śubhe
     bhaviṣyasi mahābhāge matprasādāt sarasvati
evaṃ sā saṃstutā tena varaṃ labdhvā mahānadī
     putram ādāya muditā jagāma bharatarṣabha
etasminn eva kāle tu virodhe devadānavaiḥ
     śakraḥ praharaṇānveṣī lokāṃs trīn vicacāra ha
na copalebhe bhagavāñ śakraḥ praharaṇaṃ tadā
     yad vai teṣāṃ bhaved yogyaṃ vadhāya vibudhadviṣām
tato 'bravīt surāñ śakro na me śakyā mahāsurāḥ
     ṛte 'sthibhir dadhīcasya nihantuṃ tridaśadviṣaḥ
tasmād gatvā ṛṣiśreṣṭho yācyatāṃ surasattamāḥ
     dadhīcāsthīni dehīti tair vadhiṣyāmahe ripūn
sa devair yācito 'sthīni yatnād ṛṣivaras tadā
     prāṇatyāgaṃ kuruṣveti cakāraivāvicārayan
     sa lokān akṣayān prāpto devapriya karas tadā
tasyāsthibhir atho śakraḥ saṃprahṛṣṭamanās tadā
     kārayām āsa divyāni nānāpraharaṇāny uta
     vajrāṇi cakrāṇi gadā guru daṇḍāṃś ca puṣkalān
sā hi tīvreṇa tapasā saṃbhṛtaḥ paramarṣiṇā
     prajāpatisutenātha bhṛguṇā lokabhāvanaḥ
atikāyaḥ sa tejasvī lokasāra vinirmitaḥ
     jajñe śailaguruḥ prāṃśur mahimnā prathitaḥ prabhuḥ
     nityam udvijate cāsya tejasā pākaśāsanaḥ
tena vajreṇa bhagavān mantrayuktena bhārata
     bhṛśaṃ krodhaviṣṛṣṭena brahmatejo bhavena ca
     daityadānava vīrāṇāṃ jaghāna navatīr nava
atha kāle vyatikrante mahaty atibhayaṃ kare
     anāvṛṣṭir anuprāptā rājan dvādaśa vārṣikī
tasyāṃ dvādaśa vārṣikyām anāvṛṣṭyāṃ maharṣayaḥ
     vṛttyarthaṃ prādravan rājan kṣudhārtāḥ sārvato diśam
digbhyas tān pradrutān dṛṣṭvā muniḥ sārasvatas tadā
     gamanāya matiṃ cakre taṃ provāca sarasvatī
na gantavyam itaḥ putra tavāhāram ahaṃ sadā
     dāsyāmi matsyapravarān uṣyatām iha bhārata
ity uktas tarpayām āsa sa pitṝn devatās tathā
     āhāram akaron nityaṃ prāṇān vedāṃś ca dhārayan
atha tasyām atītāyām anāvṛṣṭyāṃ maharṣayaḥ
     anyonyaṃ paripapracchuḥ punaḥ svādhyāyakāraṇāt
teṣāṃ kṣudhā parītānāṃ naṣṭā vedā vidhāvatām
     sarveṣām eva rājendr ana kaś cit pratibhānavān
atha kaś cid ṛṣis teṣāṃ sārasvatam upeyivān
     kurvāṇaṃ saṃśid ātmānaṃ svādhyāyam ṛṣisattamam
sa gatvācaṣṭa tebhyaś ca sārasvatam atiprabham
     svādhyāyam amaraprakhyaṃ kurvāṇaṃ vijane jane
tataḥ sarve samājagmus tatra rājan maharṣayaḥ
     sārasvataṃ muniśreṣṭham idam ūcuḥ samāgatāḥ
asmān adhyāpayasveti tanovāca tato muniḥ
     śiṣyatvam upagacchadhvaṃ vidhivad bho mamety uta
tato 'bravīd ṛṣigaṇo bālas tvam asi putraka
     sa tān āha na me dharmo naśyed iti punar munīn
yo hy adharmeṇa vibrūyād gṛhṇīyād vāpy adharmataḥ
     mriyatāṃ tāv ubhau kṣipraṃ syātāṃ vā vairiṇāv ubhau
na hāyanair na palitair na vittena na bandhubhiḥ
     ṛṣayaś cakrire dharmaṃ yo 'nūcānaḥ sa no mahān
etac chrutvā vacas tasya munayas te vidhānataḥ
     tasmād vedān anuprāpya punar dharmaṃ pracakrire
ṣaṣṭir munisahasrāṇi śiṣyatvaṃ pratipedire
     sārasvatasya viprarṣer veda svādhyāyakāraṇāt
muṣṭiṃ muṣṭiṃ tataḥ sarve darbhāṇāṃ te 'bhyupāharan
     tasyāsanārthaṃ viprarṣer bālasyāpi vaśe sthitāḥ
tatrāpi dattvā vasu rauhiṇeyo; mahābalaḥ keśava pūrvajo 'tha
     jagāma tīrthaṃ muditaḥ krameṇa; khyātaṃ mahad vṛddhakanyā sma yatra
