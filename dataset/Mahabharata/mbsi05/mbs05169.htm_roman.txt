[bhīsma]
      rocamāno mahārāja pāṇḍavānāṃ mahārathaḥ
      yotsyate 'maravat saṃkhye parasainyeṣu bhārata
purujit kuntibhojaś ca maheṣvāso mahābalaḥ
      mātulo bhīmasenasya sa ca me 'tiratho mataḥ
eṣa vīro maheṣvāsaḥ kṛtī ca nipuṇaś ca ha
      citrayodhī ca śaktaś ca mato me rathapuṃgavaḥ
sa yotsyati hi vikramya maghavān iva dānavaiḥ
      yodhāś cāsya parikhyātāḥ sarve yuddhaviśāradāḥ
bhāgineya kṛte vīraḥ sa kariṣyati saṃgare
      sumahat karma pāṇḍūnāṃ sthitaḥ priyahite nṛpaḥ
bhaimasenir mahārāja haiḍimbo rākṣaseśvaraḥ
      mato me bahu māyāvī rathayūthapa yūthapaḥ
yotsyate samare tāta māyābhiḥ samarapriyaḥ
      ye cāsya rākṣasāḥ śūrāḥ sacivā vaśavartinaḥ
ete cānye ca bahavo nānājanapadeśvarāḥ
      sametāḥ pāṇḍavasyārthe vāsudeva purogamāḥ
ete prādhānyato rājan pāṇḍavasya mahātmanaḥ
      rathāś cātirathāś caiva ye cāpy ardharathā matāḥ
neṣyanti samare senāṃ bhīmāṃ yaudhiṣṭhirīṃ nṛpa
     mahendreṇeva vīreṇa pālyamānāṃ kirīṭinā
tair ahaṃ samare vīra tvām āyadbhir jayaiṣibhiḥ
     yotsyāmi jayam ākāṅkṣann atha vā nidhanaṃ raṇe
pārthaṃ ca vāsudevaṃ ca cakragāṇḍīvadhāriṇau
     saṃdhyāgatāv ivārkendū sameṣye puruṣottamau
ye caiva te rathodārāḥ pāṇḍuputrasya sainikāḥ
     saha sainyān ahaṃ tāṃś ca pratīyāṃ raṇamūrdhani
ete rathāś cātirathāś ca tubhyaṃ; yathā pradhānaṃ nṛpa kīrtitā mayā
     tathā rājann ardharathāś ca ke cit; tathaiva teṣām api kauravendra
arjunaṃ vāsudevaṃ ca ye cānye tatra pārthivāḥ
     sarvān āvārayiṣyāmi yāvad drakṣyāmi bhārata
pāñcālyaṃ tu mahābāho nāhaṃ hanyāṃ śikhaṇḍinam
     udyateṣum abhiprekṣya pratiyudhyantam āhave
lokas tad veda yad ahaṃ pituḥ priyacikīrṣayā
     prāptaṃ rājyaṃ parityajya brahmacarye dhṛtavrataḥ
citrāṅgadaṃ kauravāṇām ahaṃ rājye 'bhyaṣecayam
     vicitravīryaṃ ca śiśuṃ yauvarājye 'bhyaṣecayam
devavratatvaṃ vikhyāpya pṛthivyāṃ sarvarājasu
     naiva hanyāṃ striyaṃ jātu na strīpūrvaṃ kathaṃ cana
sa hi strīpūrvako rājañ śikhaṇḍī yadi te śrutaḥ
     kanyā bhūtvā pumāñ jāto na yotsye tena bhārata
sarvāṃs tv anyān haniṣyāmi pārthivān bharatarṣabha
     yān sameṣyāmi samare na tu kuntīsutān nṛpa
