[s]
      tato 'payātāḥ śarapāta mātram; avasthitāḥ kuravo bhinnasenāḥ
      vidyut prakāśaṃ dadṛśuḥ samantād; dhanaṃjayāstraṃ samudīryamāṇam
tad arjunāstraṃ grasate sma vīrān; viyat tathākāśam ananta ghoṣam
      kruddhena pārthena tadāśu sṛṣṭaṃ; vadhāya karṇasya mahāvimarde
rāmād upāttena mahāmahimnā; ātharvaṇenāri vināśanena
      tad arjunāstraṃ vyadhamad dahantaṃ; pārthaṃ ca bāṇair niśitair nijaghne
tato vimardaḥ sumahān babhūva; tasyārjunasyādhiratheś ca rājan
      anyonyam āsādayatoḥ pṛṣatkair; viṣāṇa ghātair dvipayor ivograiḥ
tato ripughnaṃ samadhatta karṇaḥ; susaṃśitaṃ sarpamukhaṃ jvalantam
      raudraṃ śaraṃ saṃyati supradhautaṃ; pārthārtham atyartha cirāya guptam
sadārcitaṃ candanacūrṇaśāyinaṃ; suvarṇanālī śayanaṃ mahāviṣam
      pradīptam airāvata vaṃśasaṃbhavaṃ; śiro jihīrṣur yudhi phalgunasya
tam abravīn madrarājo mahātmā; vaikartanaṃ prekṣya hi saṃhiteṣum
      na kārṇa grīvām iṣur eṣa prāpsyate; saṃlakṣya saṃdhatsva śaraṃ śiroghnam
athābravīt krodhasaṃraktanetraḥ; karṇaḥ śalyaṃ saṃdhiteṣuḥ prasahya
      na saṃdhatte dviḥ śaraṃ śalya karṇo; na mādṛśāḥ śāṭhya yuktā bhavanti
tathaivam uktvā visasārja taṃ śaraṃ; balāhakaṃ varṣaghanābhipūjitam
      hato 'si vai phalguna ity avocat; tatas tvarann ūrjitam utsasarja
saṃdhīyamānaṃ bhujagaṃ dṛṣṭvā karṇena mādhavaḥ
     ākramya syandanaṃ padbhyāṃ balena balināṃ varaḥ
avagāḍhe rathe bhūmau jānubhyām agaman hayāḥ
     tataḥ śaraḥ so bhyahanat kirīṭaṃ tasya dhīmataḥ
athārjunasyottamagātrabhūṣaṇaṃ; dharāviyaddyosalileṣu viśrutam
     balāsstra sargottama yatnamanyubhiḥ; śareṇa mūrdhnaḥ sā jahāra sūtajaḥ
divākarendu jvalanagrahatviṣāṃ; suvarṇamuktā maṇijālabhūṣitam
     puraṃdarārthaṃ tapasā prayatnataḥ; svayaṃ kṛtaṃ yad bhuvanasya sūnunā
mahārharūpaṃ dviṣatāṃ bhayaṃkaraṃ; vibhāti cātyartha sukhaṃ sugandhi tat
     nijaghnuṣe devaripūn sureśvaraḥ; svayaṃ dadau yat sumanāḥ kirīṭine
harāmbupākhaṇḍala vittagoptṛbhiḥ; pināka pāśāśani sāyakottamaiḥ
     surottamair apy aviṣahyam ardituṃ; prasāhya nāgena jahāra yad vṛṣaḥ
tad uttameṣūn mathitaṃ viṣāgninā; pradīptam arciṣmad abhikṣiti priyam
     papāta pārthasya kirīṭam uttamaṃ; divākaro 'stād iva parvatāj jvalan
tataḥ kirīṭaṃ bahuratnamaṇḍitaṃ; jahāra nāgo 'rjuna mūrdhato balāt
     gireḥ sujātāṅkura puṣpitadrumaṃ; mahendravajraḥ śikharaṃ yathottamam
mahī viyad dyauḥ salilāni vāyunā; yathā vibhinnāni vibhānti bhārata
     tathaiva śabdo bhuvaneṣv abhūt tadā; janā vyavasyan vyathitāś ca caskhaluḥ
tataḥ sāmudgrathya sitena vāsasā; svamūrdha jānavyathitaḥ sthito 'rjunaḥ
     vibhāti saṃpūrṇamarīcci bhāsvatā; śiro gatenodaya parvato yathā
balāhakāḥ karṇa bhujeritas tato; hutāśanārka pratimadyutir mahān
     mahoragaḥ kṛtavairo 'rjunena; kirīṭam āsādya samutpapāta
tam abravīd viddhi kṛtāgasaṃ me; kṛṣṇādya mātur vadhajātavairam
     tataḥ kṛṣṇaḥ pārtham uvāca saṃkhye; mahoragaṃ kṛtavairaṃ jahi tvam
sa evam ukto madhusūdanena; gāṇḍīvadhanvā ripuṣūgra dhanvā
     uvāca ko nv eṣa mamādya nāgaḥ; svayaṃ ya āgād garuḍasya vaktram
[kṛsṇa]
     yo 'sau tvayā khāṇḍāve citrabhānuṃ; saṃtarpayānena dhanurdhareṇa
     viyad gato bāṇanikṛtta deho; hy anekarūpo nihatāsya mātā
tatas tu jiṣṇuḥ parihṛtya śeṣāṃś; ciccheda ṣaḍbhir niśitaiḥ sudhāraiḥ
     nāgaṃ viyat tiryag ivotpatantaṃ; sa chinnagātro nipapāta bhūmau
tasmin muhūrte daśabhiḥ pṛṣātkaiḥ; śilāśitair barhiṇavājitaiś ca
     vivyādha karṇaḥ puruṣapravīraṃ; dhanaṃjayaṃ tiryag avekṣamāṇām
tato 'rjuno dvādaśabhir vimuktair; ākarṇamuktair niśitaiḥ samarpya
     nārācam āśīviṣatulyavegām; ākarṇā pūrṇāyatam utsasarja
sa citra varmeṣu varo vidārya; prāṇān nirasyann iva sādhu muktaḥ
     karṇasya pītvā rudhiraṃ viveśa; vasuṃdharāṃ śoṇitavāja digdhaḥ
tato vṛṣo bāṇanipāta kopito; mahorago daṇḍavighaṭṭito yathā
     tathāśu kārī vyasṛjac charottamān; mahāviṣaḥ sarpa ivottamaṃ viṣam
janardanaṃ dvādaśabhiḥ parābhinan; navair navatyā ca śarais tathārjunam
     śareṇa ghoreṇa punaś ca pāṇḍavaṃ; vibhidya karṇo 'bhyanadaj jahāsa ca
tam asya harṣaṃ mamṛṣe na pāṇḍavo; bibheda marmāṇi tato 'sya marmavit
     paraṃ śaraiḥ patribhir indra vikramas; tathā yathendro balam ojasāhanat
tataḥ śarāṇāṃ navatīr navārjunaḥ; sasarja karṇe 'ntakadaṇḍasaṃnibhāḥ
     śarair bhṛśāyasta tanuḥ pravivyathe; tathā yathā vajravidārito 'calaḥ
maṇipravekottama vajrahāṭakair; alaṃ kṛtaṃ cāsya varāṅgabhūṣaṇam
     praviddhamurvyāṃ nipapāta patribhir; dhanaṃjayenottama kuṇḍale 'pi ca
mahādhanaṃ śilpivaraiḥ prayatnataḥ; kṛtaṃ yad asyottama varma bhāsvaram
     sudīrgha kālena tad asya pāṇḍavaḥ; kṣaṇena bāṇair bahudhā vyaśātayat
sa taṃ vivarmāṇam athottameṣubhiḥ; śaraiś caturbhiḥ kupitaḥ parābhinat
     sa vivyathe 'tyartham ariprahārito; yathāturaḥ pitta kaphānila vraṇaiḥ
mahādhanur maṇḍalaniḥsṛtaiḥ śitaiḥ; kriyā prayatnaprahitair balena ca
     tatakṣa karṇaṃ bahubhiḥ śarottamair; bibheda marmasv api cārjunas tvaran
dṛḍhāhataḥ patribhir ugravegaiḥ; pārthena karṇo vividhaiḥ śitāgraiḥ
     babhau girir gairikadhāturaktaḥ; kṣaran prapātair iva raktam ambhaḥ
sāśvaṃ tu karṇaṃ sarathaṃ kirīṭī; sāmācinod bhārata vatsadantaiḥ
     pracchādayām āsa diśaś ca bāṇaiḥ; sarvaprayatnāt tapanīyapuṅkhaiḥ
sa vatsadantaiḥ pṛthu pīnavakṣāḥ; samāccitaḥ smādhirathir vibhāti
     supuṣpitāśoka palāśaśālmālir; yathācalaḥ spandana candanāyutaḥ
śaraiḥ śarīre bahudhā samarpitair; vibhāti karṇaḥ samare viśāṃ pate
     mahīruhair ācitasānu kandaro; yathā mahendraḥ śubhakarṇikāravān
sa bāṇasaṃghān dhanuṣā vyavāsṛjan; vibhāti karṇaḥ śarajālaraśmivān
     salohito raktagabhasti maṇḍalo; divākaro 'stābhimukho yathātathā
bāhvantarād ādhirather vimuktān; bāṇān mahāhīn iva dīpyamānān
     vyadhvaṃsayann arjuna bāhumuktāḥ; śarāḥ samāsādya diśaḥ śitāgrāḥ
tataś cakramapatat tasya bhūmau; sa vihvalaḥ sāmare sūtaputraḥ
     ghūrṇe rathe brāhmaṇasyābhiśāpād; ramād upātte 'pratibhāti cāstre
amṛṣyamāṇo vyasanāni tāni; hastau vidhunvan sa vigarhamāṇaḥ
     dharmapradhānān abhipāti dharma; ity abruvan dharmavidaḥ sadaiva
     mamāpi nimno 'dya na pāti bhaktān; manye na nityaṃ paripāti dhārmaḥ
evaṃ bruvan praskhalitāśvasūto; vicālyamāno 'rjuna śastrapātaiḥ
     marmābhighātāc calitaḥ kriyāsu; punaḥ punar dharmam agarhad ājau
tataḥ śarair bhīmatarair āvidhyat tribhir āhave
     haste karṇas tadā pārtham abhyavidhyac ca sāptabhiḥ
tato 'rjunaḥ sāpta daśa tigmatejān ajihmagān
     indrāśanisamān ghorān asṛjat pāvakopamān
nirbhidya te bhīmavegā nyapatan pṛthivītale
     kampitātmā tathā karṇaḥ śaktyā ceṣṭām adarśayat
balenātha sa saṃstabhya brahmāstraṃ samudairayat
     aindrāstram arjunaś cāpi tad dṛṣṭvābhinyamantrayat
gāṇḍīvaṃ jyāṃ ca bāṇāṃś ca anumantrya dhanaṃjayaḥ
     asṛjac charavarṣāṇi varṣāṇīva puraṃdaraḥ
tatas tejomayā bāṇā rathāt pārthasya niḥsṛtāḥ
     prādurāsan mahāvīryāḥ karṇasya ratham antikāt
tān karṇas tv agrato 'bhyastān moghāṃś cakre mahārathaḥ
     tato 'bravīd vṛṣṇi vīras tasminn astre vināśite
visṛjāstraṃ paraṃ pārtha rādheyo grasate śarān
     brahmāstram arjunaś cāpi saṃmantryātha prayojayat
hādayitvā tato bāṇaiḥ karṇāṃ prabhrāmya cārjunaḥ
     tasya karṇaḥ śaraiḥ kruddhaś ciccheda jyāṃ sutejanaiḥ
tato jyām avadhāyānyām anumṛjyā ca pāṇḍavaḥ
     śarair avākirat karṇaṃ dīpyamānaiḥ sahasraśaḥ
tasya jyāc chedanaṃ karṇo jyāvadhānaṃ ca saṃyuge
     nānvabudhyata śīghratvāt tad adbhutam ivābhavat
astrair astrāṇi rādheyaḥ pratyahan savyasācinaḥ
     cakre cābhyaddhikaṃ pārthāt svavīryaṃ pratidārśayan
tataḥ kṛṣṇo 'rjunaṃ dṛṣṭvā karṇāstreṇābhipīḍitam
     abhyasyety abravīt pārtham ātiṣṭhāstram anuttamam
tato 'nyam āgnisadṛśaṃ śaraṃ sarpaviṣopamam
     aśmasāramayaṃ divyam anumantrya dhanaṃjayaḥ
raudram asstraṃ samādāya kṣeptu kāmaḥ kirīṭivān
     tato 'grasan mahī cakraṃ rādheyasya mahāmṛdhe
grasta cakras tu rādheyaḥ kopād aśrūṇy avartayat
     so 'bravīd arjunaṃ cāpi muhūrtaṃ kṣama pāṇḍava
madhye cakram avagrastaṃ dṛṣṭvā daivād idaṃ mama
     pārtha kāpuruṣācīrṇam ābhisaṃdhiṃ vivarjaya
prakīrṇakeśaṃ vimukhe brāhmāṇe ca kṛtāñjalau
     śaraṇā gate nyastaśastre tathā vyasanage 'rjuna
abāṇe bhraṣṭakavace bhraṣṭa bhagnāyudhe tathā
     na śūrāḥ praharanty ājau na rājñe pārthivās tathā
     tvaṃ ca śūro 'si kaunteya tasmāt kṣama muhūrtakam
yāvac cakram idaṃ bhūmer uddharāmi dhanaṃjaya
     na māṃ rathastho bhūmiṣṭham asajjaṃ hantum arhasi
     na vāsudevāt tvatto vā pāṇḍaveya vibhemy aham
tvaṃ hi kṣatriya dāyādo mahākulavivardhanaḥ
     smṛtvā dharmopadeśaṃ tvaṃ muhūrtaṃ kṣama pāṇḍava
