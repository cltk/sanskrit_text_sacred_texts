[v]
      uṣitvā khāṇḍava prasthe sukhavāsaṃ janārdanaḥ
      pārthaiḥ prītisamāyuktaiḥ pūjanārho 'bhipūjitaḥ
gamanāya matiṃ cakre pitur darśanalālasaḥ
      dharmarājam athāmantrya pṛthāṃ ca pṛthulocanaḥ
vavande caraṇau mūrdhnā jagad vandyaḥ pitṛsvasuḥ
      sa tayā mūrdhny upāghrātaḥ pariṣvaktaś ca keśavaḥ
dadarśānantaraṃ kṛṣṇo bhaginīṃ svāṃ mahāyaśāḥ
      tām upetya hṛṣīkeśaḥ prītyā bāṣpasamanvitaḥ
arthyaṃ tathyaṃ hitaṃ vākyaṃ laghu yuktam anuttamam
      uvāca bhagavān bhadrāṃ subhadrāṃ bhadra bhāṣiṇīm
tayā svajanagāmīni śrāvito vacanāni saḥ
      saṃpūjitaś cāpy asakṛc chirasā cābhivāditaḥ
tām anujñāpya vārṣṇeyaḥ pratinandya ca bhāminīm
      dadarśānantaraṃ kṛṣṇāṃ daumyaṃ cāpi janārdanaḥ
vavande ca yathānyāyaṃ dhaumyaṃ puruṣasattamaḥ
      draupadīṃ sāntvayitvā ca āmantrya ca janārdanaḥ
bhrātṝn abhyagamad dhīmān pārthena sahito balī
      bhrātṛbhiḥ pañcabhiḥ kṛṣṇo vṛtaḥ śakra ivāmaraiḥ
arcayām āsa devāṃś ca dvijāṃś ca yadupuṃgavaḥ
     mālyajapya namaḥ kārair gandhair uccāvacair api
     sa kṛtvā sarvakāryāṇi pratasthe tasthuṣāṃ varaḥ
svasti vācyārhato viprān dadhi pātraphalākṣataiḥ
     vasu pradāya ca tataḥ pradakṣiṇam avartata
kāñcanaṃ ratham āsthāya tārkṣya ketanam āśugam
     gadā cakrāsiśārṅgādyair āyudhaiś ca samanvitam
tithāv atha ca nakṣatre muhūrte ca guṇānvite
     prayayau puṇḍarīkākṣaḥ sainyasugrīva vāhanaḥ
anvāruroha cāpy enaṃ premṇā rājā yudhiṣṭhiraḥ
     apāsya cāsya yantāraṃ dārukaṃ yantṛsattamam
     abhīṣūn saṃprajagrāha svayaṃ kurupatis tadā
upāruhyārjunaś cāpi cāmaravyajanaṃ sitam
     rukmadaṇḍaṃ bṛhan mūrdhni dudhāvābhipradakṣiṇam
tathaiva bhīmaseno 'pi yamābhyāṃ sahito vaśī
     pṛṣṭhato 'nuyayau kṛṣṇam ṛtvik paurajanair vṛtaḥ
sa tathā bhrātṛbhiḥ sārdhaṃ keśavaḥ paravīrahā
     anugamyamānaḥ śuśubhe śiṣyair iva guruḥ priyaiḥ
pārtham āmantrya govindaḥ pariṣvajya ca pīḍitam
     yudhiṣṭhiraṃ pūjayitvā bhīmasenaṃ yamau tathā
pariṣvakto bhṛśaṃ tābhyāṃ yamābhyām abhivāditaḥ
     tatas taiḥ saṃvidaṃ kṛtvā yathāvan madhusūdanaḥ
nivartayitvā ca tadā pāṇḍavān sapadānugān
     svāṃ purīṃ prayayau kṛṣṇaḥ puraṃdara ivāparaḥ
locanair anujagmus te tam ādṛṣṭi pathāt tadā
     manobhir anujagmus te kṛṣṇaṃ prītisamanvayāt
atṛpta manasām eva teṣāṃ keśava darśane
     kṣipram antardadhe śauriś cakṣuṣāṃ priyadarśanaḥ
akāmā iva pārthās te govinda gatamānasāḥ
     nivṛtyopayayuḥ sarve svapuraṃ puruṣarṣabhāḥ
     syandanenātha kṛṣṇo 'pi samaye dvārakām agāt
