[s]
      tato yudhiṣṭhiro droṇaṃ dṛṣṭvāntikam upāgatam
      mahatā śaravarṣeṇa pratyagṛhṇād abhītavat
tato halahalāśabda āsīd yaudhiṣṭhire bale
      jighṛkṣati mahāsiṃhe gajānām iva yūthapam
dṛṣṭvā droṇaṃ tataḥ śūraḥ satyajit satyavikramaḥ
      yudhiṣṭhiraṃ pariprepsum ācāryaṃ samupādravat
tata ācārya pāñcālyau yuyudhāte parasparam
      vikṣobhayantau tat sainyam indra vairocanāv iva
tataḥ satyajitaṃ tīkṣṇair daśabhir marmabhedibhiḥ
      avidhyac chīghram ācāryaś chittvāsya sa śaraṃ dhanuḥ
sa śīghrataram ādāya dhanur anyat pratāpavān
      droṇaṃ so 'bhijaghānāśu viṃśadbhiḥ kaṅkapatribhiḥ
jñātvā satyajitā droṇaṃ grasyamānam ivāhave
      vṛkaḥ śaraśatair tīkṣṇaiḥ pāñcālyo droṇam ardayat
saṃchādyamānaṃ samare droṇaṃ dṛṣṭvā mahāratham
      cukruśuḥ pāṇḍavā rājan vastrāṇi dudhuvuś ca ha
vṛkas tu paramakruddho droṇaṃ ṣaṣṭyā stanāntare
      vivyādha balavān rājaṃs tad adbhutam ivābhavat
droṇas tu śaravarṣeṇa chādyamāno mahārathaḥ
     vegaṃ cakre mahāvegaḥ krodhād udvṛtya cakṣuṣī
tataḥ satyajitaś cāpaṃ chittvā droṇo vṛkasya ca
     ṣaḍbhiḥ sasūtaṃ sahayaṃ śarair droṇo 'vadhīd vṛkam
athānyad dhanur ādāya satyajid vegavattaram
     sāśvaṃ sasūtaṃ viśikhair droṇaṃ vivyādha sa dhvajam
sa tan na mamṛṣe droṇaḥ pāñcālyenārdanaṃ mṛdhe
     tatas tasya vināśāya sa tvaraṃ vyasṛjac charān
hayān dhvajaṃ dhanur muṣṭim ubhau ca pārṣṇisārathī
     avākirat tato droṇaḥ śaravarṣaiḥ sahasraśaḥ
tathā saṃchidyamāneṣu kārmukeṣu punaḥ punaḥ
     pāñcālyaḥ paramāstrajñaḥ śoṇāśvaṃ samayodhayat
sa satyajitam ālakṣya tathodīrṇaṃ mahāhave
     ardhacandreṇa ciccheda śiras tasya mahātmanaḥ
tasmin hate mahāmātre pāñcālānāṃ ratharṣabhe
     apāyāj javanair aśvair droṇāt trasto yudhiṣṭhiraḥ
pāñcālāḥ kekayā matsyāś cedikārūṣa kosalāḥ
     yudhiṣṭhiram udīkṣanto hṛṣṭā droṇam upādravan
tato yudhiṣṭhirā prepsur ācāryaḥ śatrupūgahā
     vyadhamat tāny anīkāni tūlarāśim ivānilaḥ
nirhadantam anīkāni tāni tāni punaḥ punaḥ
     droṇaṃ matsyād avarajaḥ śatānīko 'bhyavartata
sūryaraśmi pratīkāśaiḥ karmāra parijārjitaiḥ
     ṣaḍbhiḥ samūtaṃ sahayaṃ droṇaṃ viddhvānadad bhṛśam
tasya nānadato droṇaḥ śiraḥ kāyāt sakuṇḍalam
     kṣureṇāpāharat tūrṇaṃ tato matsyāḥ pradudruvuḥ
matsyāñ jitvājayac cedīn kārūṣān kekayān api
     pāñcālān sṛñjayān pāṇḍūn bhāradvājaḥ punaḥ punaḥ
taṃ dahantam anīkāni kruddham agniṃ yathā vanam
     dṛṣṭvā rukmarathaṃ kruddhaṃ samakampanta sṛñjayāḥ
uttamaṃ hy ādadhānasya dhanur asyāśu kāriṇaḥ
     jyāghoṣo nighnato 'mitrān dikṣu sarvāsu śuśruve
nāgān aśvān padātīṃś ca rathino gajasādinaḥ
     raudrā hastavatā muktāḥ pramathnanti sma sāyakāḥ
nānadyamānaḥ parjanyo miśravāto himātyaye
     aśmavarṣam ivāvarṣat pareṣāṃ bhayam ādadhat
sarvā diśaḥ samacarat sainyaṃ vikṣobhayann iva
     balī śūro maheṣvāso mitrāṇām abhayaṃkaraḥ
tasya vidyud ivābhreṣu cāpaṃ hemapariṣkṛtam
     dikṣu sarvāsv apaśyāma droṇasyāmita tejasaḥ
droṇas tu pāṇḍavānīke cakāra kadanaṃ mahat
     yathā daitya gaṇe viṣṇuḥ surāsuranamaskṛtaḥ
sa śūra satyavāk prājño balavān satyavikramaḥ
     mahānubhāvaḥ kālānte raudrīṃ bhīru vibhīṣaṇām
kavacormidhvajāvartāṃ martyakūlāpahāriṇīm
     gajavājimahāgrāhām asi mīnāṃ durāsadā
vīrāsthi śarkarāṃ raudrāṃ bherī murajakacchapām
     carma varma plavāṃ ghorāṃ keśaśaivalaśāḍvalām
śaraughiṇīṃ dhanuḥ srotāṃ bāhupannaga saṃkulām
     raṇabhūmivahāṃ ghorāṃ kurusṛñjaya vāhinīm
     manuṣyaśīrṣa pāṣāṇāṃ śaktimīnāṃ gadoḍupām
uṣṇīṣa phenavasanāṃ niṣkīrṇāntra sarīsṛpām
     vīrāpahāriṇīm ugrāṃ māṃsaśoṇitakardamām
hastigrāhāṃ ketuvṛkṣāṃ kṣatriyāṇāṃ nimajjanīm
     krūrāṃ śarīrasaṃghāṭāṃ sādinakrāṃ duratyayām
     droṇaḥ prāvartayat tatra nadīm antakagāminīm
kravyādagaṇasaṃghuṣṭāṃ śvaśṛgāla gaṇāyutām
     niṣevitāṃ mahāraudraiḥ piśitāśaiḥ samantataḥ
taṃ dahantam anīkāni rathodāraṃ kṛtāntavat
     sarvato 'bhyadravan droṇaṃ kuntīputra purogamāḥ
tāṃs tu śūrān maheṣvāsāṃs tāvakābhyudyatāyudhāḥ
     rājāno rājaputrāś ca samantāt paryavārayan
tato droṇaḥ satyasaṃdhaḥ prabhinna iva kuñjaraḥ
     abhyatītya rathānīkaṃ dṛḍhasenam apātayat
tato rājānam āsādya praharantam abhītavat
     avidhyan navabhiḥ kṣemaṃ sa hataḥ prāpatad rathāt
sa madhyaṃ prāpya sainyānāṃ sarvāḥ pravicaran diśaḥ
     trātā hy abhavad anyeṣāṃ na trātavyaḥ kathaṃ cana
śikhaṇḍinaṃ dvādaśabhir viṃśatyā cottamaujasā
     vasu dānaṃ ca bhallena preṣayad yamasādanam
aśītyā kṣatravarmāṇaṃ ṣaḍviṃśatyā sudakṣiṇam
     kṣatradevaṃ tu bhallena rathanīḍād apāharat
yudhāmanyuṃ catuḥṣaṣṭyā triṃśatā caiva sātyakim
     viddhvā rukmarathas tūrṇaṃ yudhiṣṭhiram upādravat
tato yudhiṣṭhiraḥ kṣipraṃ kitavo rājasattamaḥ
     apāyāj javanair aśvaiḥ pāñcālyo droṇam abhyayāt
taṃ droṇaṃ sadhanuṣkaṃ tu sāśvayantāram akṣiṇot
     sa hataḥ prāpatad bhūmau rathāj jyotir ivāmbarāt
tasmin hate rājaputre pāñcālānāṃ yaśaḥ kare
     hatadroṇaṃ hatadroṇam ity āsīt tumulaṃ mahat
tāṃs tathā bhṛśasaṃkruddhān pāñcālān matsyakekayān
     sṛñjayān pāṇḍavāṃś caiva droṇo vyakṣobhayad balī
sātyakiṃ cekitānaṃ ca dhṛṣṭadyumna vikhaṇḍinau
     vārdhakṣemiṃ citrasenaṃ senā binduṃ suvarcasam
etāṃś cānyāṃś ca subahūn nānājanapadeśvarān
     sarvān droṇo 'jayad yuddhe kurubhiḥ parivāritaḥ
tāvakās tu mahārāja jayaṃ labdhvā mahāhave
     pāṇḍaveyān raṇe jagnur dravamāṇān samantataḥ
te dānavā ivendreṇa vadhyamānā mahātmanā
     pāñcālāḥ kekayā matsyāḥ samakampanta bhārata
