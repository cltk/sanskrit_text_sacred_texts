[mārk]
      dhundhur nāma mahātejā tayoḥ putro mahādyutiḥ
      sa tapo 'tapyata mahan mahāvīryaparākramaḥ
atiṣṭhad ekapādena kṛśo dhamani saṃtataḥ
      tasmai brahmā dadau prīto varaṃ vavre sa ca prabho
devadānava yakṣāṇāṃ sarpagandharvarakṣasām
      avadhyo 'haṃ bhaveyaṃ vai vara eṣa vṛto mayā
evaṃ bhavatu gaccheti tam uvāca pitāmahaḥ
      sa evam uktas tat pādau mūrdhnā spṛśya jagāma ha
sa tu dhundhur varaṃ labdhvā mahāvīryaparākramaḥ
      anusmaran pitṛvadhaṃ tato viṣṇum upādravat
sa tu devān sagandharvāñ jitvā dhundhur amarṣaṇaḥ
      babādha sarvān asakṛd devān viṣṇuṃ ca vai bhṛśam
samudro bālukā pūrṇa ujjānaka iti smṛtaḥ
      āgamya ca sa duṣṭātmā taṃ deśaṃ bharatarṣabha
      bādhate sma paraṃ śaktyā tam uttaṅkāśramaṃ prabho
antarbhūmi gatas tatra vālukāntarhitas tadā
      madhukaiṭabhayoḥ putro dhundhur bhīmaparākramaḥ
śete lokavināśāya tapobalasamāśritaḥ
      uttaṅkasyāśramābhyāśe niḥśvasan pāvakārciṣaḥ
etasminn eva kāle tu saṃbhṛtya balavāhanaḥ
     kuvalāśvo narapatir anvito balaśālinām
sahasrair ekaviṃśatyā putrāṇām arimardanaḥ
     prāyād uttaṅka sahito dhundhos tasya niveśanam
tam āviśat tato viṣṇur bhagavāṃs tejasā prabhuḥ
     uttaṅkasya niyogena lokānāṃ hitakāmyayā
tasmin prayāte durdharṣe divi śabdo mahān abhūt
     eṣa śrīmān nṛpasuto dhundhumāro bhaviṣyati
divyaiś ca puṣpais taṃ devāḥ samantāt paryavākiran
     devadundubhayaś caiva neduḥ svayam udīritāḥ
śītaś ca vāyuḥ pravavau prayāṇe tasya dhīmataḥ
     vipāṃsulāṃ mahīṃ kurvan vavarṣa ca sureśvaraḥ
antarikṣe vimānāni devatānāṃ yudhiṣṭhira
     tatraiva samadṛśyanta dhundhur yatra mahāsuraḥ
kuvalāśvasya dhundhoś ca yuddhakautūhalānvitāḥ
     devagandharvasahitāḥ samavaikṣan maharṣayaḥ
nārāyaṇena kauravya tejasāpyāyitas tadā
     sa gato nṛpatiḥ kṣipraṃ putrais taiḥ sarvatodiśam
arṇavaṃ khānayām āsa kuvalāśvo mahīpatiḥ
     kuvalāśvasya putrais tu tasmin vai vālukārṇave
saptabhir divasaiḥ khātvā dṛṣṭo dhundhur mahābalaḥ
     āsīd ghoraṃ vapus tasya vālukāntarhitaṃ mahat
     dīpyamānaṃ yathā sūryas tejasā bharatarṣabha
tato dhundhur mahārāja diśam āśritya paścimām
     supto 'bhūd rājaśārdūla kālānalasamadyutiḥ
kuvalāśvasya putrais tu sarvataḥ parivāritaḥ
     abhidurtaḥ śarais tīkṣṇair gadābhir musalair api
     paṭṭiṣaiḥ parighaiḥ prāsaiḥ khaḍgaiś ca vimalaiḥ śitaiḥ
sa vadhyamānaḥ saṃkruddhaḥ samuttasthau mahābalaḥ
     kruddhaś cābhakṣayat teṣāṃ śastrāṇi vividhāni ca
āsyād vaman pāvakaṃ sa saṃvartaka samaṃ tadā
     tān sarvān nṛpateḥ putrān adahat svena tejasā
mukhajenāgninā kruddho lokān udvartayann iva
     kṣaṇena rājaśārdūla pureva kapilaḥ prabhuḥ
     sagarasyātmajān kruddhas tad adbhutam ivābhavat
teṣu krodhāgnidagdheṣu tadā bharatasattama
     taṃ prabuddhaṃ mahātmānaṃ kumbhakarṇam ivāparam
     āsasāda mahātejā kuvalāśvo mahīpatiḥ
tasya vāri mahārāja susrāva bahu dehataḥ
     tad āpīyata tat tejo rājā vārimayaṃ nṛpa
     yogī yogena vahniṃ ca śamayām āsa vāriṇā
brahmāstreṇa tadā rājā daityaṃ krūpa parākramam
     dadāha bharataśreṣṭha sarvalokābhayāya vai
so 'streṇa dagdhvā rājarṣiḥ kuvalāśvo mahāsuram
     suraśatrum amitraghnas trilokeśa ivāparaḥ
     dhudhumāra iti khyāto nāmnā samabhavat tataḥ
prītaiś ca tridaśaiḥ sarvair maharṣisahitais tadā
     varaṃ vṛṇīṣvety uktaḥ sa prāñjaliḥ praṇatas tadā
     atīva mudito rājann idaṃ vacanam abravīt
dadyāṃ vittaṃ dvijāgryebhyaḥ śatrūṇāṃ cāpi durjayaḥ
     sakhyaṃ ca viṣṇunā me syād bhūteṣv adroha eva ca
     dharme ratiś ca satataṃ svarge vāsas tathākṣayaḥ
tathāstv iti tato devaiḥ prītair uktaḥ sa pārthivaḥ
     ṛṣibhiś ca sagandharvair uttaṅkena ca dhīmatā
sabhājya cainaṃ vividhair āśīrvādais tato nṛpam
     devā maharṣayaś caiva svāni sthānāni bhejire
tasya putrās trayaḥ śiṣṭā yudhiṣṭhira tadābhavan
     dṛḍhāśvaḥ kapilāśvaś ca candrāśvaś caiva bhārata
     tebhyaḥ paramparā rājann ikṣvākūṇāṃ mahātmanām
evaṃ sa nihatas tena kuvalāśvena sattama
     dhundhur daityo mahāvīryo madhukaiṭabhayoḥ sutaḥ
kuvalāśvas tu nṛpatir dhundhumāra iti smṛtaḥ
     nāmnā ca guṇasaṃyuktas tadā prabhṛti so 'bhavat
etat te sarvam ākhyātaṃ yan māṃ tvaṃ paripṛcchasi
     dhaundhumāram upākhyānaṃ prathitaṃ yasya karmaṇā
idaṃ tu punyam ākhyānaṃ viṣṇoḥ samanukīrtanam
     śṛṇuyād yaḥ sa dharmātmā putravāṃś ca bhaven naraḥ
āyusmān dhṛtimāṃś caiva śrutvā bhavati parvasu
     na va vyādhibhayaṃ kiṃ cit prāpnoti vigatajvaraḥ
