[s]
      tato duḥśāsanaḥ kruddhaḥ sahadevam upādravat
      rathavegena tīvreṇa kampayann iva medinīm
tasyāpatata evāśu bhallenāmitrakarśanaḥ
      mādrī sutaḥ śiro yantuḥ sa śiras trāṇam acchinat
nainaṃ duḥśāsanaḥ sūtaṃ nāpi kaś cana sainikaḥ
      hṛtotamāgnam āśutvāt sahasevena buddhavān
yadā tv asmagṛhītatvāt prayānty aśvā yathāsukham
      tato duḥśāsanaḥ sūtaṃ buddhavān gatacetasam
sahayān saṃnigṛhyājau svayaṃ hayaviśāradaḥ
      yuyudhe rathināṃ śreṣṭhaś citraṃ laghu ca suṣṭhu ca
tad asyāpūjayan karma sve pare caiva saṃyuge
      hatasūta rathenājau vyacarad yad abhītavat
sahadevas tu tān aśvāṃs tīkṣṇair bāṇair avākirat
      pīḍyamānāḥ śaraiś cāśu prādravaṃs te tatas tataḥ
sa raśmiśu viṣaktatvād utsasarja śarāsanam
      dhanuṣā karma kurvaṃs tu raśmīn sa punar utsṛjat
chidreṣu teṣu taṃ bāṇair mādrīputro 'bhyavākirat
      parīpsaṃs tvatsutaṃ karṇas tadantaram avāpatat
vṛkodaro 'taḥ karṇaṃ tribhir bhallaiḥ samāhitaiḥ
     ākarṇapūrṇair abhyaghnan bāhvor urasi cānadat
saṃnyavartata taṃ karṇaḥ saṃghaṭṭita ivoragaḥ
     tad abhūt tumulaṃ yuddhaṃ bhīma rādheyayor tadā
tau vṛṣāv iva saṃkruddhau vivṛttanayanāv ubhau
     vegena mahatānyonyaṃ saṃrabdhāv abhipetatuḥ
abhisaṃśliṣṭayos tatra tayor āhavaśauṇḍayoḥ
     abhinna śarapātatvād gayā yuddham avartata
gadayā bhīmasenas tu karṇasya rathakūbaram
     bibhedāśu tadā rājaṃs tad adbhutam ivābhavat
tato bhīmasya rādheyo gadām ādāya vīryavān
     avāsṛjad rathe tāṃ tu bibheda gadayā gadām
tato bhīmaḥ punar gurvīṃ cikṣepādhirather gadām
     tāṃ śarair daśabhiḥ karṇaḥ supuṅkhaiḥ susamāhitaiḥ
     pratyavidhyat punaś cānyaiḥ sā bhīmaṃ punar āvrajat
tasyāḥ pratinipātena bhīmasya vipulo dhvajaḥ
     papāta sārathiś cāsya mumoha gadayā hataḥ
sa karṇe sāyakān aṣṭau vyasṛjat krodhamūrchitaḥ
     dhvaje śarāsane caiva śarāvāpe ca bhārata
tataḥ punas tu rādheyo hayān asya ratheṣubhiḥ
     ṛṣyavarṇāñ jaghānāśu tathobhau pārṣṇisārathī
sa vipannaratho bhīmo nakulasyāpluto ratham
     harir yathā gireḥ śṛṅgaṃ samākrāmad ariṃdamaḥ
tathā droṇārjunau citram ayudhyetāṃ mahārathau
     ācārya śiṣyau rājendra kṛtapraharaṇau yudhi
laghu saṃdhānayogābhyāṃ rathayoś ca raṇena ca
     mohayantau manuṣyāṇāṃ cakṣūṃṣi ca manāṃsi ca
upāramanta te sarve yoddhā asmākaṃ pare tathā
     adṛṣṭapūrvaṃ paśyantas tad yuddhaṃ guru śiṣyayoḥ
vicitrān pṛtanā madhye rathamārgān udīryataḥ
     anyonyam apasavyaṃ ca kartuṃ vīrau tadaiṣitaḥ
     parākramaṃ tayor yodhā dadṛśus taṃ suvismitāḥ
tayoḥ samabhavad yuddhaṃ droṇa pāṇḍavayor mahat
     āmiṣārthaṃ mahārāja gagane śyenayor iva
yad yac cakāra droṇas tu kuntīputra jigīṣayā
     tat tat pratijaghānāśu prahasaṃs tasya pāṇḍavaḥ
yadā droṇo na śaknoti pāṇḍavasya viśeṣaṇe
     tataḥ prāduścakārāstram astramārga viśāradaḥ
aindraṃ pāśupataṃ tvāṣṭraṃ vāyavyam atha vāruṇam
     muktaṃ muktaṃ droṇa cāpāt taj jaghāna dhanaṃjayaḥ
astrāṇy astrair yadā tasya vidhivad dhanti pāṇḍavaḥ
     tato 'straiḥ paramair divyair droṇaḥ pārtham avākirat
yad yad astraṃ sa pārthāya prayuṅkte vijigīṣayā
     tasyāstrasya vighātārthaṃ tat tat sa kurute 'rjunaḥ
sa vadhyamāneṣv astreṣu divyeṣv api yathāvidhi
     arjunenārjunaṃ droṇo manasaivābhyapūjayat
mene cātmānam adhikaṃ pṛthivyām api bhārata
     tena śiṣyeṇa sarvebhyaḥ śastravidbhyaḥ samantataḥ
vāryamāṇas tu pārthena tathā madhye mahātmanām
     yatamāno 'rjunaṃ prītyā pratyavārayad utsmayan
tato 'ntarikṣe devāś ca gandharvāś ca sahasraśaḥ
     ṛṣayaḥ siddhasaṃghāś ca vyatiṣṭhanta didṛkṣayā
tad apsarobhir ākīrṇaṃ yakṣarākṣasa saṃkulam
     śrīmad ākāśam abhavad bhūyo meghākulaṃ yathā
tatra smāntarhitā vāco vyacaranta punaḥ punaḥ
     droṇasya stavasaṃyuktāḥ pārthasya ca mahātmanaḥ
     visṛjyamāneṣv astreṣu jvālayatsu diśo daśa
naivedaṃ mānuṣaṃ yuddhaṃ nāsuraṃ na ca rākṣasam
     na daivaṃ na ca gāndharvaṃ brāhmaṃ dhruvam idaṃ param
     vicitram idam āścaryaṃ na no dṛṣṭaṃ na ca śrutam
ati pāṇḍavam ācāryo droṇaṃ cāpy ati pāṇḍavaḥ
     nānayor antaraṃ draṣṭuṃ śakyam astreṇa kena cit
yadi rudro dvidhākṛtyayudhyetātmānam ātmanā
     tatra śakyopamā kartum anyatra tu na vidyate
jñānam ekastham ācārye jñānaṃ yogaś ca pāṇḍave
     śauryam ekastham ācārye balaṃ śauryaṃ ca pāṇḍave
nemau śakyau maheṣvāsau raṇe kṣepayituṃ paraiḥ
     icchamānau punar imau hanyetāṃ sāmaraṃ jagat
ity abruvan mahārāja dṛṣṭvā tau puruṣarṣabhau
     antarhitāni bhūtāni prakāśāni ca saṃghaśaḥ
tato droṇo brāhmam astraṃ prāduścakre mahāmatiḥ
     saṃtāpayan raṇe pārthaṃ bhūtāny antarhitāni ca
tataś cacāla pṛthivī sa parvata vanadrumā
     vavau ca viṣamo vāyuḥ sāgarāś cāpi cukṣubhuḥ
tatas trāso mahān āsīt kurupāṇḍavasenayoḥ
     sarveṣāṃ caiva bhūtānām udyate 'stre mahātmanā
tataḥ pārtho 'py asaṃbhrāntas tad astraṃ pratijaghnivān
     brahmāstreṇaiva rājendra tataḥ sarvam aśīśamat
yadā na gamyate pāraṃ tayor anyatarasya vā
     tataḥ saṃkulayuddhena tad yuddhaṃ vyakulī kṛtam
nājñāyata tataḥ kiṃ cit punar eva viśāṃ pate
     pravṛtte tumule yuddhe droṇa pāṇḍavayor mṛdhe
śarajālaiḥ samākīrṇe meghajālair ivāmbare
     na sma saṃpatate kaś cid antarikṣacaras tadā
