tapobalahatān kṛtvā vāsiṣṭhān samahodayān
 ṛṣimadhye mahātejā viśvāmitro 'bhyabhāṣata
ayam ikṣvākudāyādas triśaṅkur iti viśrutaḥ
 dharmiṣṭhaś ca vadānyaś ca māṃ caiva śaraṇaṃ gataḥ
 svenānena śarīreṇa devalokajigīṣayā
yathāyaṃ svaśarīreṇa devalokaṃ gamiṣyati
 tathā pravartyatāṃ yajño bhavadbhiś ca mayā saha
viśvāmitravacaḥ śrutvā sarva eva maharṣayaḥ
 ūcuḥ sametya sahitā dharmajñā dharmasaṃhitam
ayaṃ kuśikadāyādo muniḥ paramakopanaḥ
 yad āha vacanaṃ samyag etat kāryaṃ na saṃśayaḥ
agnikalpo hi bhagavāñ śāpaṃ dāsyati roṣitaḥ
 tasmāt pravartyatāṃ yajñaḥ saśarīro yathā divam
 gacched ikṣvākudāyādo viśvāmitrasya tejasā
tataḥ pravartyatāṃ yajñaḥ sarve samadhitiṣṭhate
evam uktvā maharṣayaḥ saṃjahrus tāḥ kriyās tadā
 yājakāś ca mahātejā viśvāmitro 'bhavat kratau
ṛtvijaś cānupūrvyeṇa mantravan mantrakovidāḥ
 cakruḥ sarvāṇi karmāṇi yathākalpaṃ yathāvidhi
tataḥ kālena mahatā viśvāmitro mahātapāḥ
 cakārāvāhanaṃ tatra bhāgārthaṃ sarvadevatāḥ
nāhyāgamaṃs tadāhūtā bhāgārthaṃ sarvadevatāḥ
 tataḥ krodhasamāviṣṭo viśvamitro mahāmuniḥ
sruvam udyamya sakrodhas triśaṅkum idam abravīt
 paśya me tapaso vīryaṃ svārjitasya nareśvara
eṣa tvāṃ svaśarīreṇa nayāmi svargam ojasā
 duṣprāpaṃ svaśarīreṇa divaṃ gaccha narādhipa
svārjitaṃ kiṃ cid apy asti mayā hi tapasaḥ phalam
 rājaṃs tvaṃ tejasā tasya saśarīro divaṃ vraja
uktavākye munau tasmin saśarīro nareśvaraḥ
 divaṃ jagāma kākutstha munīnāṃ paśyatāṃ tadā
devalokagataṃ dṛṣṭvā triśaṅkuṃ pākaśāsanaḥ
 saha sarvaiḥ suragaṇair idaṃ vacanam abravīt
triśaṅko gaccha bhūyas tvaṃ nāsi svargakṛtālayaḥ
 guruśāpahato mūḍha pata bhūmim avākśirāḥ
evam ukto mahendreṇa triśaṅkur apatat punaḥ
 vikrośamānas trāhīti viśvāmitraṃ tapodhanam
tac chrutvā vacanaṃ tasya krośamānasya kauśikaḥ
 roṣam āhārayat tīvraṃ tiṣṭha tiṣṭheti cābravīt
ṛṣimadhye sa tejasvī prajāpatir ivāparaḥ
 sṛjan dakṣiṇamārgasthān saptarṣīn aparān punaḥ
nakṣatramālām aparām asṛjat krodhamūrchitaḥ
 dakṣiṇāṃ diśam āsthāya munimadhye mahāyaśāḥ
sṛṣṭvā nakṣatravaṃśaṃ ca krodhena kaluṣīkṛtaḥ
 anyam indraṃ kariṣyāmi loko vā syād anindrakaḥ
 daivatāny api sa krodhāt sraṣṭuṃ samupacakrame
tataḥ paramasaṃbhrāntāḥ sarṣisaṃghāḥ surarṣabhāḥ
 viśvāmitraṃ mahātmānam ūcuḥ sānunayaṃ vacaḥ
ayaṃ rājā mahābhāga guruśāpaparikṣataḥ
 saśarīro divaṃ yātuṃ nārhaty eva tapodhana
teṣāṃ tadvacanaṃ śrutvā devānāṃ munipuṃgavaḥ
 abravīt sumahad vākyaṃ kauśikaḥ sarvadevatāḥ
saśarīrasya bhadraṃ vas triśaṅkor asya bhūpateḥ
 ārohaṇaṃ pratijñāya nānṛtaṃ kartum utsahe
sargo 'stu saśarīrasya triśaṅkor asya śāśvataḥ
 nakṣatrāṇi ca sarvāṇi māmakāni dhruvāṇy atha
yāval lokā dhariṣyanti tiṣṭhantv etāni sarvaśaḥ
 matkṛtāni surāḥ sarve tad anujñātum arhatha
evam uktāḥ surāḥ sarve pratyūcur munipuṃgavam
evaṃ bhavatu bhadraṃ te tiṣṭhantv etāni sarvaśaḥ
 gagane tāny anekāni vaiśvānarapathād bahiḥ
nakṣatrāṇi muniśreṣṭha teṣu jyotiḥṣu jājvalan
 avākśirās triśaṅkuś ca tiṣṭhatv amarasaṃnibhaḥ
viśvāmitras tu dharmātmā sarvadevair abhiṣṭutaḥ
 ṛṣibhiś ca mahātejā bāḍham ity āha devatāḥ
tato devā mahātmāno munayaś ca tapodhanāḥ
 jagmur yathāgataṃ sarve yajñasyānte narottama
