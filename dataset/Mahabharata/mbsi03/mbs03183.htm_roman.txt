[mārk]
      bhūya eva tu māhātmyaṃ brāhmaṇānāṃ nibodha me
      vainyo nāmeha rājarṣir aśvamedhāya dīkṣitaḥ
      tam atrir gantum ārebhe vittārtham iti naḥ śrutam
bhūyo 'tha nānurudhyat sa dharmavyakti nidarśanāt
      saṃcintya sa mahātejā vanam evānvarocayat
      dharmapatnīṃ samāhūya putrāṃś cedam uvāca ha
prāpsyāmaḥ phalam atyantaṃ bahulaṃ nirupadravam
      araṇyagamanaṃ kṣipraṃ rocatāṃ vo gunādhikam
taṃ bhāryā pratyuvācedaṃ dharmam evānurudhyatī
      vainaṃ gatvā mahātmānam arthayasva dhanaṃ bahu
      sa te dāsyati rājarṣir yajamāno 'rthine dhanam
tata ādāya viprarṣe pratigṛhya dhanaṃ bahu
      bhṛtyān sutān saṃvibhajya tato vraja yathepsitam
      eṣa vai paramo dharmadharmavidbhir udāhṛtaḥ
[atri]
      kathito me mahābhāge gautamena mahātmanā
      vainyo dharmārthasaṃyuktaḥ satyavratasamanvitaḥ
kiṃ tv asti tatra dveṣṭāro nivasanti hi me dvijāḥ
      yathā me gautamaḥ prāha tato na vyavasāmy aham
tatra sma vācaṃ kalyāṇīṃ dharmakāmārtha saṃhitām
      mayoktām anyathā brūyus tatas te vai nirarthakām
gamiṣyāmi mahāprājñe rocate me vacas tava
      gāś ca me dāsyate vainyaḥ prabhūtaṃ cārthasaṃcayam
[mārk]
     evam uktvā jagāmāśu vainya yajñaṃ mahātapaḥ
     gatvā ca yajñāyatanam atris tuṣṭāva taṃ nṛpam
rājan vainya tvam īśaś ca bhuvi tvaṃ prathamo nṛpaḥ
     stuvanti tvāṃ munigaṇās tvad anyo nāsti dharmavit
tam abravīd ṛṣis tatra vaca kruddho mahātapaḥ
     maivam atre punar brūyā na te prajñā samāhitā
     atra naḥ prathamaṃ sthātā mahendro vai prajāpatiḥ
athātrir api rājendra gautamaṃ pratyabhāṣata
     ayam eva vidhātā ca yathaivendraḥ prajāpatiḥ
     tvam eva muhyase mohān na prajñānaṃ tavāsti ha
[gautama]
     jānāmi nāhaṃ muhyāmi tvaṃ vivakṣur vimuhyase
     stoṣyase 'bhyudaya prepsus tasya darśanasaṃśrayāt
na vettha paramaṃ dharmaṃ na cāvaiṣi prayojanam
     bālas tvam asi mūḍhaś ca vṛddhaḥ kevāpi hetunā
[mārk]
     vivadantau tathā tau tu munīnāṃ darśane sthitau
     ye tasya yajñe saṃvṛttās te 'pṛcchanta kathaṃ tv imau
praveśaḥ kena datto 'yam anayor vainya saṃsadi
     uccaiḥ samabhibhāṣantau kena kāryeṇa viṣṭhitau
tataḥ paramadharmātmā kāśyapaḥ sarvadharmavit
     vivādināv anuprāptau tāv ubhau pratyavedayat
athābravīt sadasyāṃs tu gautamo munisattamān
     āvayor vyāhṛtaṃ praśnaṃ śṛṇuta dvijapuṃgavāḥ
     vainyo vidhātety āhātrir atra naḥ saṃśayo mahān
śrutvaiva tu mahātmāno munayo 'bhyadravan drutam
     sanatkumāraṃ dharmajñaṃ saṃśaya chedanāya vai
sa ca teṣāṃ vaco śrutvā yathātattvaṃ mahātapaḥ
     pratyuvācātha tān evaṃ dharmārthasahitaṃ vacaḥ
[sanatkumāra]
     brahmakṣatreṇa sahitaṃ kṣatraṃ ca brahmaṇā saha
     rājā vai prathamo dharmaḥ prajānāṃ patir eva ca
     sa eva śakraḥ śukraś ca sa dhātā sa bṛhaspatiḥ
prajāpatir virāṭ samrāṭ kṣatriyo bhūpatir nṛpaḥ
     ya ebhiḥ stūyate śabdaiḥ kas taṃ nārcitum arhati
purā yonir yudhājic ca abhiyā mudito bhavaḥ
     svarṇetā sahajid babhrur iti rājābhidhīyate
satyamanyur yudhājīvaḥ satyadharmapravartakaḥ
     adharmād ṛṣayo bhītā balaṃ kṣatre samādadhan
ādityo divi deveṣu tamonudati tejasā
     tathaiva nṛpatir bhūmāv adharmaṃ nudate bhṛśam
ato rājñaḥ pradhānatvaṃ śāstraprāmāṇya darśanāt
     uttaraḥ sidhyate pakṣo yena rājeti bhāṣitam
[mārk]
     tataḥ sa rājā saṃhṛṣṭaḥ siddhe pakṣe mahāmanaḥ
     tam atrim abravīt prītaḥ pūrvaṃ yenābhisaṃstutaḥ
yasmāt sarvamanuṣyeṣu jyāyāṃsaṃ mām ihābravīḥ
     sarvadevaiś ca viprarṣe saṃmitaṃ śreṣṭham eva ca
     tasmāt te 'haṃ pradāsyāmi vividhaṃ vasu bhūri ca
dāsī sahasraṃ śyāmānāṃ suvastrāṇām alaṃkṛtam
     daśakoṭyo hiraṇyasya rukmabhārāṃs tathā daśa
     etad dadāni te vipra sarvajñas tvaṃ hi me mataḥ
tad atrir nyāyataḥ sarvaṃ pratigṛhya mahāmanaḥ
     pratyājagāma tejasvī gṛhān eva mahātapaḥ
pradāya ca dhanaṃ prītaḥ putrebhyaḥ prayatātmavān
     tapo samabhisaṃdhāya vanam evānvapadyata
