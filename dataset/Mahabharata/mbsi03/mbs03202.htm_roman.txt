[mārk]
      evam uktaḥ sa vipras tu dharmavyādhena bhārata
      kathām akathayad bhūyo manasaḥ prītivardhanīm
[brā]
      mahābhūtāni yāny āhuḥ pañca dharmavidāṃ vara
      ekaikasya guṇān samyak pañcānām api me vada
[vyadha]
      bhūmir āpas tathā jyotir vāyur ākāśam eva ca
      guṇottarāṇi sarvāṇi teṣāṃ vakṣyāmi te guṇān
bhūmiḥ pañca guṇā brahmann udakaṃ ca caturguṇam
      guṇās trayas tejasi ca trayaś cākāśavātayoḥ
śabdaḥ sparśaś ca rūpaṃ ca rasaś cāpi dvijottama
      ete guṇāḥ pañca bhūmeḥ sarvebhyo guṇavattarāḥ
śabdaḥ sparśaś ca rūpaṃ ca tejaso 'tha guṇās trayaḥ
      apām ete guṇā brahman kīrtimās tava suvrata
śabdaḥ sparśaś ca rūpaṃ ca tejaso 'tha guṇās trayaḥ
      śabdaḥ sparśaś ca vāyau tu śabda ākāśa eva ca
ete pañcadaśa brahman guṇā bhūteṣu pañcasu
      vartante sarvabhūteṣu yeṣu lokāḥ pratiṣṭhitāḥ
      anyonyaṃ nātivartante saṃpac ca bhavati dvija
yadā tu viṣamī bhāvam ācaranti carācarāḥ
      tadā dehī deham anyaṃ vyatirohati kālataḥ
ānupūrvyā vinaśyanti jāyante cānupūrvaśaḥ
     tatra tatra hi dṛśyante dhātavaḥ pāñcabhautikāḥ
     yair āvṛtam idaṃ sarvaṃ jagat sthāvarajaṅgamam
indriyaiḥ sṛjyate yad yat tat tad vyaktam iti smṛtam
     avyaktam iti vijñeyaṃ liṅgagrāhyam atīndriyam
yathā svaṃ grāhakāny eṣāṃ śabdādīnām imāni tu
     indriyāṇi yadā dehī dhārayann iha tapyate
loke vitatam ātmānaṃ lokaṃ cātmani paśyati
     parāvarajñaḥ saktaḥ san sarvabhūtāni paśyati
paśyataḥ sarvabhūtāni sarvāvasthāsu sarvadā
     brahmabhūtasya saṃyogo nāśubhenopapadyate
jñānamūlātmakaṃ kleśam ativṛttasya mohajam
     loko buddhiprakāśena jñeya mārgeṇa dṛśyate
anādi nidhanaṃ jantum ātmayoniṃ sadāvyayam
     anaupamyam amūrtaṃ ca bhagavān āha buddhimān
     tapo mūlam idaṃ sarvaṃ yan māṃ viprānupṛcchasi
indriyāṇy eva tat sarvaṃ yat svarganarakāv ubhau
     nigṛhīta visṛṣṭāni svargāya narakāya ca
eṣa yogavidhiḥ kṛtsno yāvad indriyadhāraṇam
     etan mūlaṃ hi tapasaḥ kṛtsnasya narakasya ca
indriyāṇāṃ prasaṅgena doṣam ṛcchaty asaṃśayam
     saṃniyamya tu tāny eva tataḥ siddhim avāpnute
ṣaṇṇām ātmani nityānām aiśvaryaṃ yo 'dhigacchati
     na sa pāpaiḥ kuto 'narthair yujyate vijitendriyaḥ
rathaḥ śarīraṃ puruṣasya dṛṣṭam; ātmā niyatendriyāṇy āhur aśvān
     tair apramattaḥ kuśalī sadaśvair; dāntaiḥ sukhaṃ yāti rathīva dhīraḥ
ṣaṇṇām ātmani nityānām indriyāṇāṃ pramāthinām
     yo dhīro dhārayed raśmīn sa syāt paramasārathiḥ
indriyāṇāṃ prasṛṣṭānāṃ hayānām iva vartmasu
     dhṛtiṃ kurvīta sārathye dhṛtyā tāni jayed dhruvam
indriyāṇāṃ hi caratāṃ yan mano 'nuvidhīyate
     tad asya harate buddhiṃ nāvaṃ vāyur ivāmbhasi
yeṣu vipratipadyante ṣaṭsu mohāt phalāgame
     teṣv adhyavasitādhyāyī vindate dhyānajaṃ phalam
