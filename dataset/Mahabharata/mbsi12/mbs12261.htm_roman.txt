[kapila]
      etāvad anupaśyanto yatayo yānti mārgagāḥ
      naiṣāṃ sarveṣu lokeṣu kaś cid asti vyatikramaḥ
nirdvandvā nirnamaskārā nirāśir bandhanā budhāḥ
      vimuktāḥ sarvapāpebhyaś caranti śucayo 'malāḥ
apavarge 'tha saṃtyāge buddhau ca kṛtaniścayāḥ
      brahmiṣṭhā brahmabhūtāś ca brahmaṇy eva kṛtālayāḥ
viśokā naṣṭa rajasas teṣāṃ lokāḥ sanātanāḥ
      teṣāṃ gatiṃ parāṃ prāpya gārhasthye kiṃ prayojanam
[ṣyū]
      yady eṣā paramā niṣṭhā yady eṣā paramā gatiḥ
      gṛhasthān avyapāśritya nāśramo 'nyaḥ pravartate
yathā mātaram āśritya sarve jīvanti jantavaḥ
      evaṃ gṛhastham āśritya vartanta itare ''śramāḥ
gṛhastha eva yajate gṛhasthas tapyate tapaḥ
      gārhastyam asya dharmasya mūlaṃ yat kiṃ cid ejate
prajanād dhyabhinirvṛttāḥ sarve prāṇa bhṛto mune
      prajanaṃ cāpy utānyatra na kathaṃ cana vidyate
yās tāḥ syur bahir oṣadhyo bahv araṇyās tathā dvija
      oṣadhibhyo bahir yasmāt prānī kaś cin na vidyate
      kasyaiṣā vāg bhavet satyā mokṣo nāsti gṛhād iti
aśraddadhānair aprājñaiḥ sūkṣmadarśanavarjitaiḥ
     nirāśair alasaiḥ śrāntais tapyamānaiḥ svakarmabhiḥ
     śramasyoparamo dṛṣṭaḥ pravrajyā nāma paṇḍitaiḥ
trailokyasyaiva hetur hi maryādā śāśvatī dhruvā
     brāhmaṇo nāma bhagavāñ janmaprabhṛti pūjyate
prāg garbhādhānān mantrā hi pravartante dvijātiṣu
     aviśrambheṣu vartante viśrambheṣv apy asaṃśayam
dāhaḥ punaḥ saṃśrayaṇe saṃsthite pātrabhojanam
     dānaṃ gavāṃ paśūnāṃ vā pindānāṃ cāpsu majjanam
arciṣmanto barhiṣadaḥ kravyādāḥ pitaraḥ smṛtāḥ
     mṛtasyāpy anumanyante mantrā mantrāś ca kāraṇam
evaṃ krośatsu vedeṣu kuto mokṣo 'sti kasya cit
     ṛṇavanto yadā martyāḥ pitṛdevadvijātiṣu
śriyā vihīnair alasaiḥ paṇḍitair apalāpitam
     vedavādāparijñānaṃ satyābhāsam ivānṛtam
na vai pāpair hriyate kṛṣyate vā; yo brāhmaṇo yajate veda śāstraiḥ
     ūrdhvaṃ yajñaḥ paśubhiḥ sārdham eti; saṃtarpitas tarpayate ca kāmaiḥ
na vedānāṃ paribhavān na śāthyena na māyayā
     mahat prāpnoti puruṣo brahma brahmaṇi vindati
[kapila]
     darśaṃ ca paurṇamāsaṃ ca agnihotraṃ ca dhīmatām
     cāturmasyāni caivāsaṃs teṣu yajñaḥ sanātanaḥ
anārambhāḥ sudhṛtayaḥ śucayo brahma saṃśritāḥ
     brahmaṇaiva sma te devāṃs tarpayanty amṛtaiṣiṇaḥ
sarvabhūtātmabhūtasya sarvabhūtāni paśyataḥ
     devāpi mārge muhyanti apadasya padaiṣiṇaḥ
caturdvāraṃ puruṣaṃ caturmukhaṃ; caturdhā cainam upayānti nindā
     bāhubhyāṃ vāca udarād upasthāt; teṣāṃ dvāraṃ dvārapālo bubhūset
nākṣair dīvyen nādadītānya vittaṃ; na vāyonīyasya śṛtaṃ pragṛhṇet
     kruddho na caiva prahareta dhīmāṃs; tathāsya tat pāni pādaṃ suguptam
nākrośam archen na mṛṣā vadec ca; na paiśunaṃ janavādaṃ ca kuryāt
     satyavrato mita bhāso 'pramattas; tathāsya vāg dvāram atho suguptam
nānāśanaḥ syān na mahāśanaḥ syād; alolupaḥ sādhubhir āgataḥ syāt
     yātrārtham āhāram ihādadīta; tathāsya syāj jātharī dvāraguptiḥ
na vīra patnīṃ vihareta nārīṃ; na cāpi nārīm anṛtāv āhvayīta
     bhāryā vrataṃ hy ātmani dhārayīta; tathāsya pastha dvāraguptir bhavet
dvārāṇi yasya sarvāṇi suguptāni manīṣiṇaḥ
     upastham udaraṃ bāhū vāk caturthī sa vai dvijaḥ
moghāny agupta dvārasya sarvāṇy eva bhavanty uta
     kiṃ tasya tapasā kāryaṃ kiṃ yajñena kim ātmanā
anuttarīya vasanam anupastīrṇa śāyinam
     bāhūpadhānaṃ śāmyantaṃ taṃ devā brāhmaṇaṃ viduḥ
dvandvārāmeṣu sarveṣu ya eko ramate muniḥ
     pareṣām ananudhyāyaṃs taṃ devā brāhmaṇaṃ viduḥ
yena sarvam idaṃ buddhaṃ prakṛtir vikṛtiś ca yā
     gatijñaḥ sarvabhūtānāṃ taṃ devā brāhmaṇaṃ viduḥ
abhayaṃ sarvabhūtebhyaḥ sarveṣām abhayaṃ yataḥ
     sarvabhūtātmabhūto yas taṃ devā brāhmaṇaṃ viduḥ
nāntarenānujānanti vedānāṃ yat kriyāphalam
     anujñāya ca tat sarvam anyad rocayate 'phalam
phalavanti ca karmāṇi vyuṣṭimanti dhruvāṇi ca
     viguṇāni ca paśyanti tathānaikāntikāni ca
guṇāś cātra sudurjñeyā jñātāś cāpi suduṣkarāḥ
     anuṣṭhitāś cāntavanta iti tvam anupaśyasi
[syū]
     yathā ca veda prāmānyaṃ tyāgaś ca saphalo yathā
     tau panthānāv ubhau vyaktau bhagavaṃs tad bravīhi me
[kapila]
     pratyakṣam iha paśyanti bhavantaḥ satpathe sthitāḥ
     pratyakṣaṃ tu kim atrāsti yad bhavanta upāsate
[syū]
     syūmaraśmir ahaṃ brahmañ jijñāsārtham ihāgataḥ
     śreyaḥ kāmaḥ pratyavocam ārjavān na vivakṣayā
     imaṃ ca saṃśayaṃ ghoraṃ bhagavān prabravītu me
pratyakṣam iha paśyanto bhavantaḥ satpathe sthitāḥ
     kim atra pratyakṣatamaṃ bhavanto yad upāsate
     anyatra tarka śāstrebhya āgamāc ca yathāgamam
āgamo vedavādas tu tarka śāstrāṇi cāgamaḥ
     yathāgamam upāsīta āgamas tatra sidhyati
     siddhiḥ pratyakṣarūpā ca dṛśyaty āgamaniścayāt
naur vāvīva nibaddhā hi srotasā sanibandhanā
     hriyamāṇā kathaṃ vipra kubuddhīṃs tārayiṣyati
     etad bravītu bhagavān upapanno 'smy adhīhi bhoḥ
naiva tyāgī na saṃtuṣṭo nāśoko na nirāmayaḥ
     na nirvivitso nāvṛttasnāpavṛtto 'sti kaś cana
bhavanto 'pi ca hṛṣyanti śocanti ca yathā vayam
     indriyārthāś ca bhavatāṃ samānāḥ sarvajantuṣu
evaṃ caturṇāṃ varṇānām āśramāṇāṃ pravṛttiṣu
     ekam ālambamānānāṃ nirnaye kiṃ nirāmayam
[kapila]
     yad yad ācarate śāstram atha sarvapravṛttiṣu
     yasya yatra hy anuṣṭhānaṃ tatra tatra nirāmayam
sarvaṃ pāvayate jñānaṃ yo jñānaṃ hy anuvartate
     jñānād apetya yā vṛttiḥ sā vināśayati prajāḥ
bhavanto jñānino nityaṃ sarvataś ca nirāgamāḥ
     aikātmyaṃ nāma kaś cid dhi kadā cid abhipadyate
śāstraṃ hy abuddhvā tattvena ke cid vādabalā janāḥ
     kāmadveṣābhibhūtatvād ahaṃkāravaśaṃ gatāḥ
yāthātathyam avijñāya śāstrāṇāṃ śāstradasyavaḥ
     brahma stenā nirārambhā apakva matayo 'śivāḥ
vaiguṇyam eva paśyanti na guṇān anuyuñjate
     teṣāṃ tamaḥ śarīrāṇāṃ tama eva parāyanam
yo yathā prakṛtir jantuḥ prakṛteḥ syād vaśānugaḥ
     tasya dveṣaś ca kāmaś ca krodho dambho 'nṛtaṃ madaḥ
     nityam evābhivartante guṇāḥ prakṛtisaṃbhavāḥ
etad buddhyānupaśyantaḥ saṃtyajeyuḥ śubhāśubham
     parāṃ gatim abhīpsanto yatayaḥ saṃyame ratāḥ
[ṣyū]
     sarvam etan mayā brahmañ śāstrataḥ parikīrtitam
     na hy avijñāya śātrārthaṃ pravartante pravṛttayaḥ
yaḥ kaś cin nyāyya ācāraḥ sarvaṃ śāstram iti śrutiḥ
     yad anyāyyam aśāstraṃ tad ity eṣā śrūyate śrutiḥ
na pravṛttir ṛte śāstrāt kā cid astīti niścayaḥ
     yad anyad vedavādebhyas tad aśāstram iti śrutiḥ
śāstrād apetaṃ paśyanti bahavo vyaktamāninaḥ
     śāstradoṣān na paśyanti iha cāmutra cāpare
     avijñāna hataprajñā hīnaprajñās tamovṛtāḥ
śakyaṃ tv ekena muktena kṛtakṛtyena sarvaśaḥ
     piṇḍa mātraṃ vyapāśritya carituṃ sarvatodiśam
     vedavādaṃ vyapāśritya mokṣo 'stīti prabhāsitum
idaṃ tu duṣkaraṃ karma kuṭumbam abhisaṃśritam
     dānam adhyayanaṃ yajñaḥ prajā saṃtānam ārjavam
yady etad evaṃ kṛtvāpi na vimokṣo 'sti kasya cit
     dhik kartāraṃ ca kāryaṃ ca śramaś cāyaṃ nirarthakaḥ
nāstikyam anyathā ca syād vedānāṃ pṛṣṭhataḥ kriyā
     etasyānantyam icchāmi bhagavañ śrotum añjasā
tathyaṃ vadasva me brahmann upasanno 'smy adhīhi bhoḥ
     yathā te vidito mokṣas tathecchāmy upaśikṣitum
