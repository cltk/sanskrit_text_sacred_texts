[s]
      tato duḥśāsano rājañ śaineyaṃ samupādravat
      kirañ śarasahasrāṇi parjanya iva vṛṣṭimān
sa viddhvā sātyakiṃ ṣaṣṭyā tathā ṣoḍaśabhiḥ śaraiḥ
      nākampayat sthitaṃ yuddhe mainākam iva parvatam
sa tu duḥśāsanaṃ vīraḥ sāyakair āvṛṇod bhṛśam
      maśakaṃ samanuprāptam ūrṇa nābhir ivorṇayā
dṛṣṭvā duḥśāsanaṃ rājā tathā śaraśatācitam
      trigartāṃś codayām āsa yuyudhāna rathaṃ prati
te 'gacchan yuyudhānasya samīpaṃ krūra kāriṇaḥ
      trigartānāṃ trisāhasrā rathā yuddhaviśāradāḥ
te tu taṃ rathavaṃśena mahatā paryavārayan
      sthirāṃ kṛtvā matiṃ yuddhe bhūtvā saṃśaptakā mithaḥ
teṣāṃ prayatatāṃ yuddhe śaravarṣāṇi muñcatām
      yodhān pañcaśatān mukhyān agrānīke vyapothayat
te 'patanta hatās tūrṇaṃ śinipravara sāyakaiḥ
      mahāmāruta vegena rugṇā iva mahādrumāḥ
rathaiś ca bahudhā chinnair dhvajaiś caiva viśāṃ pate
      hayaiś ca kanakāpīḍaiḥ patitais tata medinī
śaineya śarasaṃkṛttaiḥ śoṇitaughapariplutaiḥ
     aśobhata mahārāja kuṃśukair iva puṣpitaiḥ
te vadhyamānāḥ samare yuyudhānena tāvakāḥ
     trātāraṃ nādhyagacchanta paṅkamagnā iva dvipāḥ
tatas te paryavartanta sarve droṇa rathaṃ prati
     bhayāt patagarājasya gartānīva mahoragāḥ
hatvā pañcaśatān yodhāñ śarair āśīviṣopamaiḥ
     prāyāt sa śanakair vīro dhanaṃjayarathaṃ pati
taṃ prayāntaṃ naraśreṣṭhaṃ putro duḥśāsanas tava
     vivyādha navabhis tūrṇaṃ śaraiḥ saṃnataparvabhiḥ
sa tu taṃ prativivyādha pañcabhir niśitaiḥ śaraiḥ
     rukmapuṅkhair maheṣvāso gārdhrapatrair ajihmagaiḥ
sātyakiṃ tu mahārāja prahasann iva bhārata
     duḥśāsanas tribhir viddhvā punar vivyādha pañcabhiḥ
śaineyas tava putraṃ tu viddhvā pañcabhir āśugaiḥ
     dhanuś cāsya raṇe chittvā vismayann arjunaṃ yayau
tato duḥśāsanaḥ kruddho viṣṇi vīrāya gacchate
     sarvapāraśavīṃ śaktiṃ visasarja jighāṃsayā
tāṃ tu śaktiṃ tadā ghorāṃ tava putrasya sātyakiḥ
     ciccheda śatadhā rājan niśitaiḥ kaṅkapatribhiḥ
athānyad dhanur ādāya putras tava janeśvara
     sātyakiṃ daśabhir viddhvā siṃhanādaṃ nanāda ha
sātyakis tu raṇe kruddho mohayitvā sutaṃ tava
     śarair agniśikhākārair ājaghāna stanāntare
     sarvāyasais tīkṣṇavaktrair aṣṭābhir vivyadhe punaḥ
duḥśāsanas tu viṃśatyā sātyakiṃ pratyavidhyata
     sātvato 'pi mahārāja taṃ vivyādha stanāntare
     tribhir eva mahāvegaiḥ śaraiḥ saṃnataparvabhiḥ
tato 'sya vāhān niśitaiḥ śarair jaghne mahārathaḥ
     sārathiṃ ca susaṃkruddhaḥ śaraiḥ saṃnataparvabhiḥ
dhanur ekena bhallena hastāvāpaṃ ca pañcabhiḥ
     dhvajaṃ ca rathaśaktiṃ ca bhallābhyāṃ paramāstravit
     ciccheda viśikhais tīkṣṇais tathobhau pārṣṇisārathī
sa chinnadhanvā viratho hatāśvo hatasārathiḥ
     trigartasenāpatinā svarathenāpavāhitaḥ
tam abhidrutya śaineyo muhūrtam iva bhārata
     na jaghāna mahābāhur bhīmasena vacaḥ smaran
bhīmasenena hi vadhaḥ sutānāṃ tava bhārata
     pratijñātaḥ sabhāmadhye sarveṣām eva saṃyuge
tathā duḥśāsanaṃ jitvā sātyakiḥ saṃyuge prabho
     jagāma tvarito rājan yena yāto dhanaṃjayaḥ
