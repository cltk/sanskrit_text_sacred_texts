[dhṛ]
      sanatsujāta yad imāṃ parārthāṃ; brāhmīṃ vācaṃ pravadasi viśvarūpām
      parāṃ hi kāmeṣu sudurlabhāṃ kathāṃ; tad brūhi me vākyam etat kumāra
[san]
      naitad brahma tvaramāṇena labhyaṃ; yan māṃ pṛcchasy abhihṛṣyasy atīva
      avyaktavidyām abhidhāsye purāṇīṃ; buddhyā ca teṣāṃ brahmacaryeṇa siddhām
avyaktavidyām iti yat sanātanīṃ; bravīṣi tvaṃ brahmacaryeṇa siddhām
      anārabhyā vasatīhārya kāle; kathaṃ brāhmaṇyam amṛtatvaṃ labheta
[san]
      ye 'smiṁl loke vijayantīha kāmān; brāhmīṃ sthitim anutitikṣamāṇāḥ
      ta ātmānaṃ nirharantīha dehān; muñjād iṣīkām iva sattvasaṃsthāḥ
śarīram etau kurutaḥ pitā mātā ca bhārata
      ācārya śāstā yā jātiḥ sā satyā sājarāmarā
ācārya yonim iha ye praviśya; bhūtvā garbhaṃ brahmacaryaṃ caranti
      ihaiva te śāstrakārā bhavanti; prahāya dehaṃ paramaṃ yānti yogam
ya āvṛṇoty avitathena karṇā; vṛtaṃ kurvann amṛtaṃ saṃprayacchan
      taṃ manyeta pitaraṃ mātaraṃ ca; tasmai na druhyet kṛtam asya jānan
guruṃ śiṣyo nityam abhimanyamānaḥ; svādhyāyam icchec chucir apramattaḥ
      mānaṃ na kuryān na dadhīta roṣam; eṣa prathamo brahmacaryasya pādaḥ
ācāryasya priyaṃ kuryāt prāṇair api dhanair api
      karmaṇā manasā vācā dvitīyaḥ pāda ucyate
samā gurau yathāvṛttir guru patnyāṃ tathā bhavet
     yathoktakārī priyakṛt tṛtīyaḥ pāda ucyate
nācāryāyehopakṛtvā pravādaṃ; prājñaḥ kurvīta naitad ahaṃ karomi
     itīva manyeta na bhāṣayeta; sa vai caturtho brahmacaryasya pādaḥ
evaṃ vasantaṃ yad upaplaved dhanam; ācāryāya tad anuprayacchet
     satāṃ vṛddhiṃ bahuguṇām evam eti; guroḥ putre bhavati ca vṛttir eṣā
evaṃ vasan sarvato vardhatīha; bahūn putrāṁl labhate ca pratiṣṭhām
     varṣanti cāsmai pradiśo diśaś ca; vasanty asmin brahmacarye janāś ca
etana brahmacaryeṇa devā devatvam āpnuvan
     ṛṣayaś ca mahābhāgā brahmalokaṃ manīṣiṇaḥ
gandharvāṇām anenaiva rūpam apsarasām abhūt
     etena brahmacaryeṇa sūryo ahnāya jāyate
ya āśayet pāṭayec cāpi rājan; sarvaṃ śarīraṃ tapasā tapyamānaḥ
     etenāsau bālyam atyeti vidvān; mṛtyuṃ tathā rodhayaty antakāle
antavantaḥ kṣatriya te jayanti; lokāñ janāḥ karmaṇā nirmitena
     brahmaiva vidvāṃs tenābhyeti sarvaṃ; nānyaḥ panthā ayanāya vidyate
ābhāti śuklam iva lohitam iva; atho kṛṣṇam athāñjanaṃ kādravaṃ vā
     tad brāhmaṇaḥ paśyati yo 'tra vidvān; kathaṃrūpaṃ tad amṛtam akṣaraṃ padam
nābhāti śuklam iva lohitam iva; atho kṛṣṇam āyasam arkavarṇam
     na pṛthivyāṃ tiṣṭhati nāntarikṣe; naitat samudre salilaṃ bibharti
na tārakāsu na ca vidyud āśritaṃ; na cābhreṣu dṛśyate rūpam asya
     na cāpi vāyau na ca devatāsu; na tac candre dṛśyate nota sūrye
naivarkṣu tan na yajuḥṣu nāpy atharvasu; na caiva dṛśyaty amaleṣu sāmasu
     rathaṃtare bārhate cāpi rājan; mahāvrate naiva dṛśyed dhruvaṃ tat
apāraṇīyaṃ tamasaḥ parastāt; tad antako 'py eti vināśakāle
     aṇīya rūpaṃ kṣura dhārayā tan; mahac ca rūpaṃ tv api parvatebhyaḥ
sā pratiṣṭhā tad amṛtaṃ lokās tad brahma tad yaśaḥ
     bhūtāni jajñire tasmāt pralayaṃ yānti tatra ca
anāmayaṃ tan mahad udyataṃ yaśo; vāco vikārān kavayo vadanti
     tasmiñ jagat sarvam idaṃ pratiṣṭhitaṃ; ye tad vidur amṛtās te bhavanti
