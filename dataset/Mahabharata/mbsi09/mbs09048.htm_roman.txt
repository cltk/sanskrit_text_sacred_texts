[vai]
      indra tīrthaṃ tato gatvā yadūnāṃ pravaro balī
      viprebhyo dhanaratnāni dadau snātvā yathāvidhi
tatra hy amara rājo 'sāv īje kratuśatena ha
      bṛhaspateś ca deveśaḥ pradadau vipulaṃ dhanam
nirargalān sajārūthyān sarvān vividhadakṣiṇān
      ājahāra kratūṃs tatra yathoktān vedapāragaiḥ
tān kratūn bharataśreṣṭha śatakṛtvo mahādyutiḥ
      pūrayām āsa vidhivat tataḥ khyātaḥ śatakratuḥ
tasya nāmnā ca tat tīrthaṃ śivaṃ puṇyaṃ sanātanam
      indra tīrtham iti khyātaṃ sarvapāpapramocanam
upaspṛśya ca tatrāpi vidhivan musalāyudhaḥ
      brāhmaṇān pūjayitvā ca pānācchādana bhojanaiḥ
      śubhaṃ tīrthavaraṃ tasmād rāma tīrthaṃ jagāma ha
yatra rāmo mahābhāgo bhārgavaḥ sumahātapāḥ
      asakṛt pṛthivīṃ sarvāṃ hatakṣatriya puṃgavām
upādhyāyaṃ puraskṛtya kaśyapaṃ munisattamam
      ajayad vājapeyena so 'śvamedha śatena ca
      pradadau dakṣiṇārthaṃ ca pṛthivīṃ vai sasāgarām
rāmo dattvā dhanaṃ tatra dvijebhyo janamejaya
      upaspṛśya yathānyāyaṃ pūjayitvā tathā dvijān
puṇye tīrthe śubhe deśe vasu dattvā śubhānanaḥ
     munīṃś caivābhivādyātha yamunātīrtham āgamat
yatrānayām āsa tadā rājasūyaṃ mahīpate
     putro 'diter mahābhāgo varuṇo vai sitaprabhaḥ
tatra nirjitya saṃgrāme mānuṣān daivatāṃs tathā
     varaṃ kratuṃ samājahre varuṇaḥ paravīrahā
tasmin kratuvare vṛtte saṃgrāmaḥ samajāyata
     devānāṃ dānavānāṃ ca trailokyasya kṣayāvahaḥ
rājasūye kratuśreṣṭhe nivṛtte janamejaya
     jāyate sumahāghoraḥ saṃgrāmaḥ kṣatriyān prati
sīrāyudhas tadā rāmas tasmiṃs tīrthavare tadā
     tatra snātvā ca dattvā ca dvijebhyo vasu mādhavaḥ
vanamālī tato hṛṣṭaḥ stūyamāno dvijātibhiḥ
     tasmād ādityatīrthaṃ ca jagāma kamalekṣaṇaḥ
yatreṣṭvā bhagavāñ jyotir bhāskaro rājasattama
     jyotiṣām ādhipatyaṃ ca prabhāvaṃ cābhyapadyata
tasyā nadyās tu tīre vai sarve devāḥ savāsavāḥ
     viśve devāḥ samaruto gandharvāpsarasaś ca ha
dvaipāyanaḥ śukaś caiva kṛṣṇaś ca madhusūdanaḥ
     yakṣāś ca rākṣasāś caiva piśācāś ca viśāṃ pate
ete cānye ca bahavo yogasiddhāḥ sahasraśaḥ
     tasmiṃs tīrthe sarasvatyāḥ śive puṇye paraṃtapa
tatra hatvā purā viṣṇur asurau madhu kauṭabhau
     āpluto bharataśreṣṭha tīrthapravara uttame
dvaipāyanaś ca dharmātmā tatraivāplutya bhārata
     saṃprāptaḥ paramaṃ yogaṃ siddhiṃ ca paramāṃ gataḥ
asito devalaś caiva tasminn eva mahātapāḥ
     paramaṃ yogam āsthāya ṛṣir yogam avāptavān
