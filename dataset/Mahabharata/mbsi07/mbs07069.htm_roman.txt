[s]
      tataḥ praviṣṭe kaunteye sindhurājajighāṃsayā
      droṇānīkaṃ vinirbhidya bhojānīkaṃ ca dustaram
kāmbojasya ca dāyāde hate rājan sudakṣiṇe
      śrutāyudhe ca vikrānte nihate savyasācinā
vipradruteṣv anīkeṣu vidhvasteṣu samantataḥ
      prabhagnaṃ svabalaṃ dṛṣṭvā putras te droṇam abhyayāt
tvarann ekarathenaiva sametya droṇam abravīt
      gataḥ sa puruṣavyāghraḥ pramathyemāṃ mahācamūm
atra buddhyā samīkṣasva kiṃ nu kāryam anantaram
      arjunasya vighātāya dāruṇe 'smiñ janakṣaye
yathā sa puruṣavyāghro na hanyeta jayadrathaḥ
      tathāvidhatsva bhadraṃ te tvaṃ hi naḥ paramā gatiḥ
asau dhanaṃjayāgnir hi kopamāruta coditaḥ
      senā kakṣaṃ dahati me vahniḥ kakṣam ivotthitaḥ
atikrānte hi kaunteye bhittvā sainyaṃ paraṃtapa
      jayadrathasya goptāraḥ saṃśayaṃ paramaṃ gatāḥ
sthirā buddihr narendrāṇām āsīd brahmavidāṃ vara
      nātikramiṣyati droṇaṃ jātu jīvan dhanaṃjayaḥ
so 'sau pātho vyatikrānto miṣatas te mahādyute
     sarvaṃ hy adyāturaṃ manye naitad asti balaṃ mama
jānāmi tvāṃ mahābhāga pāṇḍavānāṃ hite ratam
     tathā muhyāmi ca brahman kāryavattāṃ vicintayan
yathāśakti ca te brahman vartaye vṛttim uttamām
     prīṇāmi ca yathāśakti tac ca tvaṃ nāvabudhyase
asmān na tvaṃ sadā bhaktān icchasy amitavikrama
     pāṇḍavān satataṃ prīṇāsy asmākaṃ vipriye ratān
asmān evopajīvaṃs tvam asmākaṃ vipriye rataḥ
     na hy ahaṃ tvāṃ vijānāmi madhu digdham iva kṣuram
nādāsyac ced varaṃ mahyaṃ bhavān pāṇḍava nigrahe
     nāvārayiṣyaṃ gacchantam ahaṃ sindhupatiṃ gṛhān
mayā tv āśaṃsamānena tvattas trāṇam abuddhinā
     āśvāsitaḥ sindhupatir mohād dattaś ca mṛtyave
yama daṃṣṭrāntaraṃ prāpto mucyetāpi hi mānavaḥ
     nārjunasya vaśaṃ prāpto mucyetājau jayadrathaḥ
sa tathā kuru śoṇāśva yathā rakṣyeta saindhavaḥ
     mama cārtapralāpānāṃ mā krudhaḥ pāhi saindhavam
[drn]
     nābhyasūyāmi te vācam aśvatthāmnāsi me samaḥ
     satyaṃ tu te pravakṣyāmi taj juṣasva viśāṃ pate
sārathiḥ pravaraḥ kṛṣṇaḥ śīghrāś cāsya hayottamāḥ
     alpaṃ ca vivaraṃ kṛtvā tūrṇaṃ yāti dhanaṃjayaḥ
kiṃ nu paśyasi bāṇaughān krośamātre kirīṭinaḥ
     paścād rathasya patitān kṣiptāñ śīghraṃ hi gacchataḥ
na cāhaṃ śīghrayāne 'dya samartho vayasānvitaḥ
     senāmukhe ca pārthānām etad balam upasthitam
yudhiṣṭhiraś ca me grāhyo miṣatāṃ sarvadhanvinām
     evaṃ mayā pratijñātaṃ kṣatramadhye mahābhuja
dhanaṃjayena cotsṛṣṭo vartate pramukhe mama
     tasmād vyūha mukhaṃ hitvā nāhaṃ yāsyāmi phalgunam
tulyābhijanakarmāṇaṃ śatrum ekaṃ sahāyavān
     gatvā yodhaya mā bhais tvaṃ tvaṃ hy asya jagataḥ patiḥ
rājā śūraḥ kṛtī dakṣau vairam utpādya pāṇḍavaiḥ
     vīra svayaṃ prayāhy āśu yatra yāto dhanaṃjayaḥ
[dur]
     kathaṃ tvām apy atikrāntaḥ sarvaśastrabhṛtāṃ varaḥ
     dhanaṃjayo mayā śakya ācārya pratibādhitum
api śakyo raṇe jetuṃ vajrahastaḥ puraṃdaraḥ
     nārjunaḥ samare śakyo jetuṃ parapuraṃjayaḥ
yena bhojaś ca hārdikyo bhavāṃś ca tridaśopamaḥ
     astrapratāpena jitau śrutāyuś ca nibarhitaḥ
sudakṣiṇaś ca nihataḥ sa ca rājā śrutāyudhaḥ
     śrutāyuś cācyutāyuś ca mlecchāś ca śataśo hatāḥ
taṃ kathaṃ pāṇḍavaṃ yuddhe dahantam ahitān bahūn
     pratiyotsyāmi durdharṣaṃ tan me śaṃsāstra kovida
kṣamaṃ cen manyase yuddhaṃ mama tenādya śādhi mām
     paravān asmi bhavati preṣyakṛd rakṣa me yaśaḥ
[drn]
     satyaṃ vadasi kauravya kurādharṣo dhanaṃjayaḥ
     ahaṃ tu tat kariṣyāmi yathainaṃ prasahiṣyasi
adbhutaṃ cādya paśyantu loke sarvadhanurdharāḥ
     viṣaktaṃ tvayi kaunteyaṃ vāsudevasya paśyataḥ
eṣa te kavacaṃ rājaṃs tathā badhnāmi kāñcanam
     yathā na bāṇā nāstrāṇi viṣahiṣyanti te raṇe
yadi tvāṃ sāsurasurāḥ sa yakṣoraga rākṣasāḥ
     yodhayanti trayo lokāḥ sa narā nāsti te bhayam
na kṛṣṇo na ca kauneyo na cānyaḥ śastrabhṛd raṇe
     śarānarpayituṃ kaś cit kavace tava śakṣyati
sa tvaṃ kavacam āsthāya kruddham adya raṇe 'rjunam
     tvaramāṇaḥ svayaṃ yāhi na cāsau tvāṃ sahiṣyate
[s]
     evam uktvā tvaran droṇaḥ spṛṣṭvāmbho varma bhāsvaram
     ābabandhādbhutatamaṃ japan mantraṃ yathāvidhi
raṇe tasmin sumahati vijayāya sutasya te
     visismāpayiṣur lokaṃ vidyayā brahmavittamaḥ
[drn]
     karotu svasti te brahmā svasti cāpi dvijātayaḥ
     sarīsṛpāś ca ye śreṣṭhās tebhyas te svasti bhārata
yayātir nahuṣaś caiva dhundhumāro bhagīrathaḥ
     tubhyaṃ rājarṣayaḥ sarve svasti kurvantu sarvaśaḥ
svasti te 'stv ekapādebhyo bahu pādebhya eva ca
     svasty astv apādakebhyaś ca nityaṃ tava mahāraṇe
svāhā svadhā śacī caiva svasti kurvantu te sadā
     lakṣṇīr arundhatī caiva kurautāṃ svasti te 'nagha
asito devalaś caiva viśvāmitras tathāṅgirāḥ
     vasiṣṭhaḥ kaśyapaś caiva svasti kurvantu te nṛpa
dhātā vidhātā lokeśo diśaś ca sa dig īśvarāḥ
     svasti te 'dya prayacchantu kārttikeyaś ca ṣaṇ mukhaḥ
vivasvān bhagavān svasti karotu tava sarvaśaḥ
     dig gajāś caiva catvāraḥ kṣitiḥ khaṃ gaganaṃ grahāḥ
adhastād dharaṇīṃ yo 'sau sadā dhārayate nṛpa
     sa śeṣaḥ pannagaśreṣṭhaḥ svasti tubhyaṃ prayacchatu
gāndhāre yudhi vikramya nirjitāḥ surasattamāḥ
     purā vṛtreṇa daityena bhinnadehāḥ sahasraśaḥ
hṛtatejobalāḥ sarve tadā sendrā divaukasaḥ
     brahmāṇaṃ śaraṇaṃ jagmur vṛtrād bhītā mahāsurāt
[devāh]
     pramarditānāṃ vṛtreṇa devānāṃ deva sattama
     gatir bhava sura śreṣṭha trāhi no mahato bhayāt
[drn]
     atha pārśve sthitaṃ viṣṇuṃ śakrādīṃś ca surottamān
     prāha tathyam idaṃ vākyaṃ viṣaṇṇān surasattamān
rakṣyā me satataṃ devāḥ sahendrāḥ sa dvijātayaḥ
     tvaṣṭuḥ sudurdharaṃ tejo yana vṛtro vinirmitaḥ
tvaṣṭrā purā tapas taptvā varṣāyutaśataṃ tadā
     vṛtro vinirmito devāḥ prāpyānujñāṃ maheśvarāt
sa tasyaiva prasādād vai hanyād eva ripur balī
     nāgatvā śaṃkara sthānaṃ bhagavān dṛśyate haraḥ
dṛṣṭvā haniṣyatha ripuṃ kṣipraṃ gacchata mandaram
     yatrāste tapasāṃ yonir dakṣayajñavināśanaḥ
     pinākī sarvabhūteśo bhaga netranipātanaḥ
te gatvā sahitā devā brahmaṇā saha mandaram
     apaśyaṃs tejasāṃ rāśiṃ sūryakoṭi samaprabham
so 'bravīt svāgataṃ devā brūta kiṃ karavāṇy aham
     amoghaṃ darśanaṃ mahyam āmaprāptir ato 'stu vaḥ
evam uktās tu te sarve pratyūcus taṃ divaukasaḥ
     tejo hṛtaṃ novṛtreṇa gatir bhava divaukasām
mūrtīr īkṣaṣva no deva prahārair jarjarīkṛtāḥ
     śaraṇaṃ tvāṃ prapannāḥ sma gatir bhava maheśvara
[maheṣvara]
     viditaṃ me yathā devāḥ kṛtyeyaṃ sumahābalā
     tvaṣṭus tejo bhavā ghorā durnivāryākṛtātmabhiḥ
avaśyaṃ tu mayā kāryaṃ sāhyaṃ sarvadivaukasām
     mamedaṃ gātrajaṃ śakra kavacaṃ gṛhya bhāsvaram
     badhānānena mantreṇa mānasena sureśvara
[drn]
     ity uktvā varadaḥ prādād varmatan mantram eva ca
     sa tena varmaṇā guptaḥ prāyād vṛtra camūṃ prati
nānāvidhaiś ca śastraughaiḥ pātyamānair mahāraṇe
     na saṃdhiḥ śakyate bhettuṃ varma bandhasya tasya tu
tato jaghāna samare vṛtraṃ devapatiḥ svayam
     taṃ ca matramayaṃ bandhaṃ varma cāṅgirase dadau
aṅgirāḥ prāha putrasya mantrajñasya bṛhaspateḥ
     bṛhaspatir athovāca agniveśyāya dhīmate
agniveśyo mama prādāt tena badhnāmi varma te
     tavādya deharakṣārthaṃ mantreṇa nṛpasattama
evam uktvā tato droṇas tava putraṃ mahādyutiḥ
     punar eva vacaḥ prāha śanair ācārya puṃgavaḥ
brahmasūtreṇa badhnāmi kavacaṃ tava pārthiva
     hiraṇyagarbheṇa yathā yaddhaṃ viṣṇoḥ purā raṇe
yathā ca brahmaṇā baddhaṃ saṃgrāme tārakāmaye
     śakrasya kavacaṃ divyaṃ tathā badhnāmy ahaṃ tava
baddhvā tu kavacaṃ tasya mantreṇa vidhipūrvakam
     preṣayām āsa rājānaṃ yuddhāya mahate dvijaḥ
sa saṃnaddho mahābāhur ācāryeṇa mahātmanā
     rathānāṃ ca sahasreṇa trigartānāṃ prahāriṇām
tathā danti sahasreṇa mattānāṃ vīryaśālinām
     aśvānām ayutenaiva tathānyaiś ca mahārathaiḥ
vṛtaḥ prāyān mahābāhur arjunasya rathaṃ prati
     nānā vāditraghoṣeṇa yathā vairocanis tathā
tataḥ śabdo mahān āsīt sainyānāṃ tava bhārata
     agādhaṃ prasthitaṃ dṛṭṣṭvā samudram iva kauravam
