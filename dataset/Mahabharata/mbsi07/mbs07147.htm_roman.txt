[s]
      vidrutaṃ svabalaṃ dṛṣṭvā vadhyamānaṃ mahātmabhiḥ
      krodhena mahatāviṣṭaḥ putras tava viśāṃ pate
abhyetya sahasā karṇaṃ droṇaṃ ca jayatāṃ varam
      amarṣavaśam āpanno vākyajño vākyam abravīt
bhavadbhyām iha saṃgrāmo kruddhābhyāṃ saṃpravartitaḥ
      āhave nihataṃ dṛṣṭvā saindhavaṃ savyasācinā
nihanyamānāṃ pāṇḍūnāṃ balena mama vāhinīm
      bhūtvā tad vijaye śaktāv aśaktāv iva paśyataḥ
yady ahaṃ bhavatos tyājyo na vācyo 'siṃ tadaiva hi
      āvāṃ pāṇḍusutān saṃkhye jeṣyāva iti mānadau
tadaivāhaṃ vacaḥ śrutvā bhavadbhyām anusaṃmatam
      kṛtavān pāṇḍavaiḥ sārdhaṃ vairaṃ yodhavināśanam
yadi nāhaṃ parityājyo bhavadbhyāṃ puruṣarṣabhau
      yudhyetām anurūpeṇa vikrameṇa suvikramau
vāk pratodena tau vīrau praṇunnau tanayena te
      prāvartayetāṃ tau yuddhaṃ ghaṭṭitāv iva pannagau
tatas tau rathināṃ śreṣṭhau sarvalokadhanurdharau
      śaineya pramukhān pārthān abhidudruvatū raṇe
tathaiva sahitāḥ pārthāḥ svena sainyena saṃvṛtāḥ
     abhyavartanta tau vīrau nardanmānau muhur muhuḥ
atha droṇo maheṣvāso daśabhiḥ śinipuṃgavam
     avidhyat tvaritaṃ kruddhaḥ sarvaśastrabhṛtāṃ varaḥ
karṇaś ca daśabhir bāṇaiḥ putraś ca tava saptabhiḥ
     daśabhir vṛṣasenaś ca saubalaś cāpi saptabhiḥ
     ete kaurava saṃkrande śaineyaṃ paryavārayan
dṛṣṭvā ca samare droṇaṃ nighnantaṃ pāṇḍavīṃ camūm
     vivyadhuḥ somakās tūrṇaṃ samantāc charavṛṣṭibhiḥ
tato droṇo 'harat prāṇān kṣatriyāṇāṃ viśāṃ pate
     raśmibhir bhāskaro rājaṃs tamasām iva bhārata
droṇena vadhyamānānāṃ pāñcālānāṃ viśāṃ pate
     śuśruve tumulaḥ śabdaḥ krośatām itaretaram
putrān anye pitṝn anye bhrātṝn anyaca mātulān
     bhāgineyān vayasyāṃś ca tathā saṃbandhibāndhavān
     utsṛjyotsṛjya gacchanti tvaritā jīvitepsavaḥ
apare mohitā mohāt tam evābhimukhā yayuḥ
     pāṇḍavānāṃ raṇe yodhāḥ paralokaṃ tathāpare
sā tathā pāṇḍavī senā vadhyamānā mahātmabhiḥ
     niśi saṃprādravad rājann utsṛjyolkāḥ sahasraśaḥ
paśyato bhīmasenasya vijayasyācyutasya ca
     yamayor dharmaputrasya pārṣatasya ca paśyataḥ
tamasā saṃvṛte loke na prājñāyata kiṃ cana
     kauravāṇāṃ prakāśena dṛśyante tu drutāḥ pare
dravamāṇaṃ tu tat sainyaṃ droṇakarṇau mahārathau
     jaghnatuḥ pṛṣṭhato rājan kirantau sāyakān bahūn
pāñcāleṣu prabhagneṣu dīryamāṇeṣu sarvaśaḥ
     janārdano dīnamanāḥ pratyabhāṣata phalgunam
droṇakarṇau maheṣvāsāv etau pārṣata sātyakī
     pāñcālāṃś caiva sahitau jaghnatuḥ sāyakair bhṛśam
etayoḥ śaravarṣeṇa prabhagnā no mahārathāḥ
     vāryamāṇāpi kaunteya pṛtanā nāvatiṣṭhate
etāv āvāṃ sarvasainyair vyūḍhaiḥ samyag udāyudhaiḥ
     droṇaṃ ca sūtaputraṃ ca prayatāvaḥ prabādhitum
etau hi balinau śūrau kṛtāstrau jitakāśinau
     upekṣitau balaṃ kruddhau nāśayetāṃ niśām imām
     eṣa bhīmo 'bhiyāty ugraḥ punarāvartya vāhinīm
vṛkodaraṃ tathāyāntaṃ dṛṣṭvā tatra janārdanaḥ
     punar evābravīd rājan harṣayann iva pāṇḍavam
eṣa bhīmo raṇaślāghī vṛtaḥ somaka pāṇḍavaiḥ
     ruṣito 'bhyeti vegena droṇakarṇau mahābalau
etena sahito yudhya pāñcālaiś ca mahārathaiḥ
     āśvāsanārthaṃ sarveṣāṃ sainyānāṃ pāṇḍunandana
tatas tau puruṣavyāghrāv ubhau mādhava pāṇḍavau
     droṇakarṇau samāsādya diṣṭhitau raṇamūrdhani
tatas tat punar āvṛttaṃ yudhiṣṭhirabalaṃ mahat
     tato droṇaś ca karṇaś ca parān mamṛdatur yudhi
sa saṃprahāras tumulo niśi pratyabhavan mahān
     yathā sāgarayo rājaṃś candrodayavivṛddhayoḥ
tata utsṛjya pāṇibhyaḥ pradīpāṃs tava vāhinī
     yuyudhe pāṇḍavaiḥ sārdham unmattavad ahaḥ kṣaye
rajasā tamasā caiva saṃvṛte bhṛśadāruṇe
     kevalaṃ nāmagotreṇa prāyudhyanta jayaiṣiṇaḥ
aśrūyanta hi nāmāni śrāvyamāṇāni pārthivaiḥ
     praharadbhir mahārāja svayaṃvara ivāhave
niḥśabdam āsīt sahasā punaḥ śabdo mahān abhūt
     kruddhānāṃ yudhyamānānāṃ jayatāṃ jīyatām api
yatra yatra sma dṛśyante pradīpāḥ kurusattama
     tatra tatra sma te śūrā nipatanti pataṃgavat
tathā saṃyudhyamānānāṃ vigāḍhāhūn mahāniśā
     pāṇḍavānāṃ ca rājendra kauravāṇāṃ ca sarvaśaḥ
