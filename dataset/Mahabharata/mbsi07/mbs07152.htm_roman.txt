[s]
      tam āgatam abhiprekṣya bhīmakarmāṇam āhave
      harṣam āhārayāṃ cakruḥ kuravaḥ sarva eva te
tathaiva tava putrās te duryodhana purogamāḥ
      aplavāḥ plavam āsādya tartukāmā ivārṇavam
punarjātam ivātmānaṃ manvānāḥ pārthivās tadā
      alāyudhaṃ rākṣasendraṃ svāgatenābhyapūjayan
tasmiṃs tv amānuṣe yuddhe vartamāne bhayāvahe
      karṇa rākṣasayor naktaṃ dāruṇapratidarśane
upapraikṣanta pāñcālāḥ smayamānāḥ sarājakāḥ
      tathaiva tāvakā rājan ghūrṇamānās tatas tataḥ
cukruśur nedam astīti droṇa drauṇikṛpādayaḥ
      tat karma dṛṣṭvā saṃbhrāntā haiḍimbasya raṇājire
sarvam āvighnam abhavad dhāhā bhūtam acetanam
      tava sainyaṃ mahārāja nirāśaṃ karṇa jīvite
duryodhanas tu saṃprekṣya karṇam ārtiṃ parāṃ gatam
      alāyudhaṃ rākṣasendram āhūyedam athābravīt
eṣa vaikartanaḥ karṇo haiḍimbena samāgataḥ
      kurute karma sumahad yad asyaupayikaṃ mṛdhe
paśyaitān pārthivāñ śūrān nihatān bhaimaseninā
     nānāśastrair abhihatān pādapān iva dantinā
tavaiṣa bhāgaḥ samare rājamadhye mayā kṛtaḥ
     tavaivānumate vīra taṃ vikramya nibarhaya
purā vaikartanaṃ karṇam eṣa pāpo ghaṭotkacaḥ
     māyābalam upāśritya karśayaty arikarśanaḥ
evam uktaḥ sa rājñā tu rākṣasas tīvravikramaḥ
     tathety uktvā mahābāhur ghaṭotkacam upādravat
tataḥ karṇaṃ samutsṛjya bhaimasenir api prabho
     pratyamitram upāyāntaṃ mardayām āsa mārgaṇaiḥ
tayoḥ samabhavad yuddhaṃ kruddhayo rākṣasendrayoḥ
     mattayor vāśitā hetor dvipayor iva kānane
rakṣasā vipramuktas tu karṇo 'pi rathināṃ varaḥ
     abhyadravad bhīmasenaṃ rathenādityavarcasā
tam āyāntam anādṛtya dṛṣṭvā grastaṃ ghaṭotkacam
     alāyudhena samare siṃheneva gavāṃ patim
rathenādityavapuṣā bhīmaḥ praharatāṃ varaḥ
     kirañ śaraughān prayayāv alāyudha rathaṃ prati
tam āyāntam abhiprekṣya sa tadālāyudhaḥ prabho
     ghaṭotkacaṃ samutsṛjya bhīmasenaṃ samāhvayat
taṃ bhīmaḥ sahasābhyetya rākṣasānta karaḥ prabho
     sagaṇaṃ rākṣasendraṃ taṃ śaravarṣair avākirat
tathaivālāyudho rājañ śilā dhautair ajihmagaiḥ
     abhyavarṣata kaunteyaṃ punaḥ punar ariṃdamaḥ
tathā te rākṣasāḥ sarve bhīmasenam upādravan
     nānāpraharaṇā bhīmās tvatsutānāṃ jayaiṣiṇaḥ
sa tāḍyamāno balibhir bhīmaseno mahābalaḥ
     pañcabhiḥ pañcabhiḥ sarvāṃs tān avidhyac chitaiḥ śaraiḥ
te vadhyamānā hīmena rākṣasāḥ kharayonayaḥ
     vinedus tumulān nādān dudruvuś ca diśo daśa
tāṃs trāsyamānān bhīmena dṛṣṭvā rakṣo mahābalam
     abhidudrāva vegena śaraiś cainam avākirat
taṃ bhīmasenaḥ samare tīkṣṇāgrair akṣiṇoc charaiḥ
     alāyudhas tu tān astān bhīmena viśikhān raṇe
     ciccheda kāṃś cit samare tvarayā kāṃś cid agrahīt
sa taṃ dṛṣṭvā rākṣasendraṃ bhīmo bhīmaparākramaḥ
     gadāṃ cikṣepa vegena vajrapātopamāṃ tadā
tām āpatantīṃ vegena gadāṃ jvālākulāṃ tataḥ
     gadayā tāḍayām āsa sā gadā bhīmam āvrajat
sa rākṣasendraṃ kaunteyaḥ śaravarṣair avākirat
     tān apy asyākaron moghān rākṣaso niśitaiḥ śaraiḥ
te cāpi rākṣasāḥ sarve sainikā bhīmarūpiṇaḥ
     śāsanād rākṣasendrasya nijaghnū rathakuñjarān
pāñcālāḥ sṛñjayāś caiva vājinaḥ paramadvipāḥ
     na śāntiṃ lebhire tatra rakṣasair bhṛśapīḍitāḥ
taṃ tu dṛṣṭvā mahāghoraṃ vartamānaṃ mahāhave
     abravīt puruṣaśreṣṭho dhanaṃjayam idaṃ vacaḥ
paśyaṃ bhīmaṃ mahābāho rākṣasendra vaśaṃgatam
     padavīm asya gaccha tvaṃ mā vicāraya pāṇḍava
dhṛṣṭadyumnaḥ śikhaṇḍī ca yudhāmanyūttamaujasau
     sahitā draupadeyāś ca karṇaṃ yāntu mahārathāḥ
nakulaḥ sahadevaś ca yuyudhānaś ca vīryavān
     itarān rākṣasān ghnantu śāsanāt tava pāṇḍava
tvam apīmāṃ mahābāho camūṃ droṇa puraskṛtām
     vārayasva naravyāghra mahad dhi bhayam āgatam
evam ukte tu kṛṣṇena yathoddiṣṭā mahārathāḥ
     jagmur vaikartanaṃ karṇaṃ rākṣasāṃś cetarān raṇe
atha pūrṇāyatotsṛṣṭaiḥ śarair āśīviṣopamaiḥ
     dhanuś ciccheda bhīmasya rākṣasendraḥ pratāpavān
hayāṃś cāsya śitair bāṇaiḥ sārathiṃ ca mahābalaḥ
     jaghāna miṣataḥ saṃkhye bhīmasenasya bhārata
so 'vatīrya rathopasthād dhatāśvo hatasārathiḥ
     tasmai gurvīṃ gadāṃ ghorāṃ sa vinadyot sasarja ha
tatas tāṃ bhīmanirghoṣām āpatantīṃ mahāgadām
     gadayā rākṣaso ghoro nijaghāna nanāda ca
tad dṛṣṭvā rākṣasendrasya ghoraṃ karma bhayāvaham
     bhīmasenaḥ prahṛṣṭātmā gadām āśu parāmṛśat
tayoḥ samabhavad yuddhaṃ tumulaṃ nararakṣasoḥ
     gadā nipātasaṃhrādair bhuvaṃ kampayator bhṛśam
gadā vimuktau tau bhūyaḥ samāsadyetaretaram
     muṣṭibhir vajrasaṃhrādair anyonyam abhijaghnatuḥ
rathacakrair yugair akṣair adhiṣṭhānair upaskaraiḥ
     yathāsannam upādāya nijaghnatur amarṣaṇau
tau vikṣarantau rudhiraṃ samāsādyetaretaram
     mattāv iva mahānāgāv akṛṣyetāṃ punaḥ punaḥ
tam apaśyad dhṛṣīkeśaḥ pāṇḍavānāṃ hite rataḥ
     sa bhīmasena rakṣārthaṃ haiḍimbaṃ pratyacodayat
