[suparṇa]
      iyaṃ vivasvatā pūrvaṃ śrautena vidhinā kila
      gurave dakṣiṇā dattā dakṣiṇety ucyate 'tha dik
atra lokatrayasyāsya pitṛpakṣaḥ pratiṣṭhitaḥ
      atroṣmapānāṃ devānāṃ nivāsaḥ śrūyate dvija
atra viśve sadā devāḥ pitṛbhiḥ sārdham āsate
      ijyamānāḥ sma lokeṣu saṃprāptās tulyabhāgatām
etad dvitīyaṃ dharmasya dvāram ācakṣate dvija
      truṭiśo lavaśaś cātra gaṇyate kālaniścayaḥ
atra devarṣayo nityaṃ pitṛlokarṣayas tathā
      tathā rājarṣayaḥ sarve nivasanti gatavyathāḥ
atra dharmaś ca satyaṃ ca karma cātra niśāmyate
      gatir eṣā dvijaśreṣṭha karmaṇātmāvasādinaḥ
eṣā dik sā dvijaśreṣṭha yāṃ sarvaḥ pratipadyate
      vṛtā tv anavabodhena sukhaṃ tena na gamyate
nairṛtānāṃ sahasrāṇi bahūny atra dvijarṣabha
      sṛṣṭāni pratikūlāni draṣṭavyāny akṛtātmabhiḥ
atra mandarakuñjeṣu viprarṣisadaneṣu ca
      gandharvā gānti gāthā vai cittabuddhiharā dvija
atra sāmāni gāthābhiḥ śrutvā gītāni raivataḥ
     gatadāro gatāmātyo gatarājyo vanaṃ gataḥ
atra sāvarṇinā caiva yavakrītātmajena ca
     maryādā sthāpitā brahman yāṃ sūryo nātivartate
atra rākṣasarājena paulasthyena mahātmanā
     rāvaṇena tapaś cīrtvā surebhyo 'maratā vṛtā
atra vṛttena vṛtro 'pi śakraśatrutvam īyivān
     atra sarvāsavaḥ prāptāḥ punar gacchanti pañcadhā
atra duṣkṛtakarmāṇo narāḥ pacyanti gālava
     atra vaitaraṇī nāma nadī vitaraṇair vṛtā
     atra gatvā sukhasyāntaṃ duḥkhasyāntaṃ prapadyate
atrāvṛtto dinakaraḥ kṣarate surasaṃ payaḥ
     kāṣṭhāṃ cāsādya dhāniṣṭhāṃ himam utsṛjate punaḥ
atrāhaṃ gālava purā kṣudhārtaḥ paricintayan
     labdhavān yudhyamānau dvau bṛhantau gala kacchapau
atra śakradhanur nāma sūryāj jāto mahān ṛṣiḥ
     vidur yaṃ kapilaṃ devaṃ yenāttāḥ sagarātmajāḥ
atra siddhāḥ śivā nāma brāhmaṇā vedapāragāḥ
     adhītya sakhilān vedān ālabhante yamakṣayam
atra bhogavatī nāma purī vāsukipālitā
     takṣakeṇa ca nāgena tathaivairāvatena ca
atra niryāṇakāleṣu tamaḥ saṃprāpyate mahat
     abhedyaṃ bhāskareṇāpi svayaṃ vā kṛṣṇavartmanā
eṣa tasyāpi te mārgaḥ paritāpasya gālava
     brūhi me yadi gantavyaṃ pratīcīṃ śṛṇu vā mama
