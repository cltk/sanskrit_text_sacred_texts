[dhṛ]
      vyathayeyur ime senāṃ devānām api saṃyuge
      āhave ye nyavartanta vṛkodara mukhā rathāḥ
saṃprayuktaḥ kilaivāyaṃ diṣṭair bhavati pūruṣaḥ
      tasminn eva tu sarvārthā dṛśyante vai pṛthagvidhāḥ
dīrghaṃ viproṣitaḥ kālam araṇye jaṭilo 'janī
      ajñātaś caiva lokasya vijahāra yudhiṣṭhiraḥ
sa eva mahatīṃ senāṃ samāvartayad āhave
      kim anyad daivasaṃyogān mama putrasya cābhavat
yukta eva hi bhāgyena dhruvam utpadyate naraḥ
      sa tathākṛṣyate tena na yathā svayam icchati
dyūtavyasanam āsādya kleśito hi yudhiṣṭhiraḥ
      sa punar bhāgadheyena sahāyān upalabdhavān
ardhaṃ me kekayā labdhāḥ kāśikāḥ kosalāś ca ye
      cedayaś cāpare vaṅgā mām eva samupāśritāḥ
pṛthivī bhūyasī tāta mama pārthasya no tathā
      iti mām abravīt sūta mando duryodhanas tadā
tasya senā samūhasya madhye droṇaḥ surakṣitaḥ
      nihataḥ pārṣatenājau kim anyad bhāgadheyataḥ
madhye rājñāṃ mahābāhuṃ sadā yuddhābhinandinam
     sarvāstrapāragaṃ droṇaṃ kathaṃ mṛtyur upeyivān
samanuprāpta kṛcchro 'haṃ saṃmohaṃ paramaṃ gataḥ
     bhīṣmadroṇau hatau śrutvā nāhaṃ jīvitum utsahe
yan mā kṣattābhravīt tāta prapaśyan putragṛddhinam
     duryodhanena tat sarvaṃ prāptaṃ sūta mayā saha
nṛśaṃsaṃ tu paraṃ tat syāt tyaktvā duryodhanaṃ yadi
     putra śeṣaṃ cikīrṣeyaṃ kṛcchraṃ na maraṇaṃ bhavet
yo hi dharmaṃ parityajya bhavaty arthaparo naraḥ
     so 'smāc ca hīyate lokāt kṣudrabhāvaṃ ca gacchati
adya cāpy asya rāṣṭrasya hatotsāhasya saṃjaya
     avaśeṣaṃ na paśyāmi kakude mṛdite sati
kathaṃ syād avaśeṣaṃ hi dhuryayor abhyatītayoḥ
     yau nityam anujīvāmaḥ kṣamiṇau puruṣarṣabhau
vyaktam eva ca me śaṃsa yathā yuddham avartata
     ke 'yudhyan ke vyapākarṣan ke kṣudrāḥ prādravan bhayāt
dhanaṃjayaṃ ca me śaṃsa yad yac cakre ratharṣabhaḥ
     tasmād bhayaṃ no bhūyiṣṭhaṃ bhrātṛvyāc ca viśeṣataḥ
yathāsīc ca nivṛtteṣu pāṇḍaveṣu ca saṃjaya
     mama sainyāvaśeṣasya saṃnipātaḥ sudāruṇaḥ
     māmakānāṃ ca ye śūrāḥ kāṃs tatra samavārayan
