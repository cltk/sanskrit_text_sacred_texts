[v]
      ity uktavati bhīṣme tu tūṣṇī bhūte yudhiṣṭhiraḥ
      papracchāvasaraṃ gatvā bhrātṝn vidura pañcamān
dharme cārthe ca kāme ca lokavṛttiḥ samāhitā
      teṣāṃ garīyān katamo madhyamaḥ ko laghuś ca kaḥ
kasmiṃś cātmā niyantavyas trivargavijayāya vai
      saṃtuṣṭā naiṣṭhikaṃ vākyaṃ yathāvad vaktum arhatha
tato 'rthagatitattvajñaḥ prathamaṃ pratibhānavān
      jagāda virudo vākyaṃ dharmaśāstram anusmaran
bāhuśrutyaṃ tapas tyāgaḥ śraddhā yajñakriyā kṣamā
      bhāvaśuddhir dayā satyaṃ saṃyamaś cātmasaṃpadaḥ
etad evābhipadyasva mā te bhūc calitaṃ manaḥ
      etan mūlau hi dharmārthāv etad ekapadaṃ hitam
dharmeṇaivarṣayas tīrṇā dharme lokāḥ pratiṣṭhitāḥ
      dharmeṇa devā divigā dharme cārthaḥ samāhitaḥ
dharmo rājan guṇaśreṣṭho madhyamo hy artha ucyate
      kāmo yavīyān iti ca pravadanti manīṣiṇaḥ
      tasmād dharmapradhānena bhavitavyaṃ yatātmanā
samāptavacane tasminn arthaśāstraviśāradaḥ
      pārtho vākyārthatattvajño jagau vākyam atandritaḥ
karmabhūmir iyaṃ rājann iha vārtā praśasyate
     kṛṣivāṇijya gorakṣyaṃ śilpāni vividhāni ca
artha ity eva sarveṣāṃ karmaṇām avyatikramaḥ
     na ṛte 'rthena vartete dharmakāmāv iti śrutiḥ
vijayī hy arthavān dharmam ārādhayitum uttamam
     kāmaṃ ca carituṃ śakto duṣprāpam akṛtātmabhiḥ
arthasyāvayavāv etau dharmakāmāv iti śrutiḥ
     arthasiddhyā hi nirvṛttāv ubhāv etau bhaviṣyataḥ
udbhūtārthaṃ hi puruṣaṃ viśiṣṭatara yonayaḥ
     brahmāṇam iva bhūtāni satataṃ paryupāsate
jaṭājinadharā dāntāḥ paṅkadigdhā jitendriyāḥ
     muṇḍā nistantavaś cāpi vasanty arthārthinaḥ pṛthak
kāṣāyavasanāś cānye śmaśrulā hrīsusaṃvṛtāḥ
     vidvāṃsaś caiva śāntāś ca muktāḥ sarvaparigrahaiḥ
arthārthinaḥ santi ke cid apare svargakāṅkṣiṇaḥ
     kulapratyāgamāś caike svaṃ svaṃ mārgam anuṣṭhitāḥ
āstikā nāstikāś caiva niyatāḥ saṃyame pare
     aprajñānaṃ tamo bhūtaṃ prajñānaṃ tu prakāśatā
bhṛtyān bhogair dviṣo daṇḍair yo yojayati so 'rthavān
     etan matimatāṃ śreṣṭha mataṃ mama yathātatham
     anayos tu nibodha tvaṃ vacanaṃ vākyakaṇṭhayoḥ
tato dharmārthakuśalau mādrīputrāv anantaram
     nakulaḥ sahadevaś ca vākyaṃ jagadatuḥ param
āsīnaś ca śayānaś ca vicarann api ca sthitaḥ
     arthayogaṃ dṛḍhaṃ kuryād yogair uccāvacair api
asmiṃs tu vai susaṃvṛtte durlabhe paramapriya
     iha kāmān avāpnoti pratyakṣaṃ nātra saṃśayaḥ
yo 'rtho dharmeṇa saṃyukto dharmo yaś cārthasaṃyutaḥ
     madhv ivāmṛta saṃyuktaṃ tasmād etau matāv iha
anarthasya na kāmo 'sti tathārtho 'dharmiṇaḥ kutaḥ
     tasmād udvijate loko dharmārthād yo bahiṣkṛtaḥ
tasmād dharmapradhānena sādhyo 'rthaḥ saṃyatātmanā
     viśvasteṣu ca bhūteṣu kalpate sarva eva hi
dharmaṃ samācaret pūrvaṃ tathārthaṃ dharmasaṃyutam
     tataḥ kāmaṃ caret paścāt siddhārthasya hi tat phalam
virematus tu tad vākyam uktvā tāv aśvinoḥ sutau
     bhīmasenas tadā vākyam idaṃ vaktuṃ pracakrame
nākāmaḥ kāmayaty arthaṃ nākāmo dharmam icchati
     nākāmaḥ kāmayāno 'sti tasmāt kāmo viśiṣyate
kāmena yuktā ṛṣayas tapasy eva samāhitāḥ
     palāśaphalamūlāśā vāyubhakṣāḥ susaṃyatāḥ
vedopavādeṣv apare yuktāḥ svādhyāyapāragāḥ
     śrāddhayajñakriyāyāṃ ca tathā dānapratigrahe
vaṇijaḥ karṣakā gopāḥ kāravaḥ śilpinas tathā
     daivakarma kṛtaś caiva yuktāḥ kāmena karmasu
samudraṃ cāviśanty anye narāḥ kāmena saṃyutāḥ
     kāmo hi vividhākāraḥ sarvaṃ kāmena saṃtatam
nāsti nāsīn nābhaviṣyad bhūtaṃ kāmātmakāt param
     etat sāraṃ mahārāja dharmārthāv atra saṃśritau
nava nītaṃ yathā dadhnas tathā kāmo 'rthadharmataḥ
     śreyas tailaṃ ca piṇyākād dhṛtaṃ śreya udaśvitaḥ
śreyaḥ puṣpaphalaṃ kāṣṭhāt kāmo dharmārthayor varaḥ
     puṣpito madhv iva rasaḥ kāmāt saṃjāyate sukham
sucāru veṣābhir alaṃkṛtābhir; madotkaṭābhiḥ priyavādinībhiḥ
     ramasva yoṣābhir upetya kāmaṃ; kāmo hi rājaṃs tarasābhipātī
buddhir mamaiṣā pariṣat sthitasya; mā bhūd vicāras tava dharmaputra
     syāt saṃhitaṃ sadbhir aphalgusāraṃ; sametya vākyaṃ param ānṛśaṃsyam
dharmārthakāmāḥ samam eva sevyā; yas tv ekasevī sa naro jaghanyaḥ
     dvayos tu dakṣaṃ pravadanti madhyaṃ; sa uttamo yo niratis trivarge
prājñaḥ suhṛc candanasāralipto; vicitramālyābharaṇair upetaḥ
     tato vacaḥ saṃgrahavigraheṇa; proktvā yavīyān virarāma bhīmaḥ
tato muhūrtād atha dharmarājo; vākyāni teṣām anucintya samyak
     uvāca vācāvitathaṃ smayan vai; bahuśruto dharmabhṛtāṃ variṣṭhaḥ
niḥsaṃśayaṃ niścita dharmaśāstrāḥ; sarve bhavanto viditapramāṇāḥ
     vijñātu kāmasya mameha vākyam; uktaṃ yad vai naiṣṭhikaṃ tac chrutaṃ me
     iha tv avaśyaṃ gadato mamāpi; vākyaṃ nibodhadhvam ananyabhāvāḥ
yo vai na pāpe nirato na puṇye; nārthe na dharme manujo na kāme
     vimuktadoṣaḥ samaloṣṭa kāñcanaḥ; sa mucyate duḥkhasukhārtha siddheḥ
bhūtāni jātī maraṇānvitāni; jarā vikāraiś ca samanvitāni
     bhūyaś ca tais taiḥ pratibodhitāni; mokṣaṃ praśaṃsanti na taṃ ca vidmaḥ
snehe na buddhasya na santi tānīty; evaṃ svayambhūr bhagavān uvāca
     budhāś ca nirvāṇaparā vadanti; tasmān na kuryāt priyam apriyaṃ ca
etat pradhānaṃ na tu kāmakāro; yathā niyukto 'smi tathā carāmi
     bhūtāni sarvāṇi vidhir niyuṅkte; vidhir balīyān iti vittasarve
na karmaṇāpnoty anavāpyam arthaṃ; yad bhāvi sarvaṃ bhavatīti vitta
     trivargahīno 'pi hi vindate 'rthaṃ; tasmād idaṃ lokahitāya guhyam
tatas tadagryaṃ vacanaṃ mano'nugaṃ; samastam ājñāya tato 'tihetumat
     tadā praṇeduś ca jaharṣire ca te; kurupravīrāya ca cakrur añjalīn
sucāru varṇākṣara śabdabhūṣitāṃ; mano'nugāṃ nirdhuta vākyakaṇṭakām
     niśamya tāṃ pārthiva pārtha bhāṣitāṃ; giraṃ narendrāḥ praśaśaṃsur eva te
     punaś ca papraccha saridvarāsutaṃ; tataḥ paraṃ dharmam ahīna sattvaḥ
