[v]
      tato droṇe hate rājan duryodhanamukhā nṛpāḥ
      bhṛśam udvignamanaso droṇaputram upāgaman
te droṇam upaśocantaḥ kaśmalābhihataujasaḥ
      paryupāsanta śokārtās tataḥ śāradvatī sutam
muhūrtaṃ te samāśvāsya hetubhiḥ śāstrasaṃmitaiḥ
      rātryāgame mahīpālāḥ svāni veśmāni bhejire
viśeṣataḥ sūtaputro rājā caiva suyodhanaḥ
      duḥśāsano 'tha śakunir na nidrām upalebhire
te veśmasv api kauravya pṛthvīśā nāpnuvan sukham
      cintayantaḥ kṣayaṃ tīvraṃ nidrāṃ naivopalebhire
sahitās te niśāyāṃ tu duryodhana niveśane
      atipracaṇḍād vidveṣāt pāṇḍavānāṃ mahātmanām
yat tad dyūtaparikliṣṭāṃ kṛṣṇām āninyire sabhām
      tat smaranto 'nvatapyanta bhṛśam udvignacetasaḥ
cintayantaś ca pārthānāṃ tān kleśān dyūtakāritān
      kṛcchreṇa kṣaṇadāṃ rājan ninyur abda śatopamām
tataḥ prabhāte vimale sthitā diṣṭasya śāsane
      cakrur āvaśyakaṃ sarve vidhidṛṣṭena karmaṇā
te kṛtvāvaśya kāryāṇi samāśvasya ca bhārata
     yogam ājñāpayām āsur yuddhāya ca viniryayuḥ
karṇaṃ senāpatiṃ kṛtvā kṛtakautuka maṅgalāḥ
     vācayitvā dvijaśreṣṭhān dadhi pātraghṛtākṣataiḥ
niṣkair gobhir hiraṇyena vāsobhiś ca mahādhanaiḥ
     vardhyamānā jayāśīrbhiḥ sūtamāgadhabandibhiḥ
tathaiva pāṇḍavā rājan kṛtasarvāhṇika kriyāḥ
     śibirān niryayū rājan yuddhāya kṛtaniścayāḥ
tataḥ pravavṛte yuddhaṃ tumulaṃ romaharṣaṇam
     kurūṇāṃ pāṇḍavānāṃ ca parasparavadhaiṣiṇām
tayor dve divase yuddhaṃ kurupāṇḍavasenayoḥ
     karṇe senāpatau rājann abhūd adbhutadarśanam
tataḥ śatrukṣayaṃ kṛtvā sumahāntaṃ raṇe vṛṣaḥ
     paśyatāṃ dhārtarāṣṭrāṇāṃ phalgunena nipātitaḥ
tatas tat saṃjayaḥ sarvaṃ gatvā nāgāhvayaṃ puram
     ācakhyau dhṛtarāṣṭrāya yadvṛttaṃ kurujāṅgale
[j]
     āpageyaṃ hataṃ śrutvā droṇaṃ ca samare paraiḥ
     yo jagāma parām ārtiṃ vṛddho rājāmbikā sutaḥ
sa śrutvā nihataṃ karṇaṃ duryodhanahitaiṣiṇam
     kathaṃ dvija varaprāṇān adhārayata duḥkhitaḥ
yasmiñ jayāśāṃ putrāṇām amanyata sa pārthivaḥ
     tasmin hate sa kauravyaḥ kathaṃ prāṇān adhārayat
durmaraṃ bata manye 'haṃ nṛṣāṃ kṛcchre 'pi vartatām
     yatra karṇaṃ hataṃ śrutvā nātyajaj jīvitaṃ nṛpaḥ
tathā śāṃtanavaṃ vṛddhaṃ brahman bāhlikam eva ca
     droṇaṃ ca somadattaṃ ca bhūriśravasam eva ca
tathaiva cānyān suhṛdaḥ putrapautrāṃś ca pātitān
     śrutvā yan nājahāt prāṇāṃs tan manye duṣkaraṃ dvija
etan me sarvam ācakṣva vistareṇa tapodhana
     na hi tṛpyāmi pūrveṣāṃ śṛṇvānaś caritaṃ mahat
[v]
     hate karṇe mahārāja niśi gāvalgaṇis tadā
     dīno yayau nāgapuram aśvair vātasamair jave
sa hāstinapuraṃ gatvā bhṛśam udvignamānasaḥ
     jagāma dhṛtarāṣṭrasya kṣayaṃ prakṣīṇabāndhavam
sa samudvīkṣya rājānaṃ kaśmalābhihataujasam
     vavande prāñjalir bhūtvā mūrdhnā pādau nṛpasya ha
saṃpūjya ca yathānyāyaṃ dhṛtarāṣṭraṃ mahīpatim
     hā kaṣṭam iti coktvā sa tato vacanam ādade
saṃjayo 'haṃ kṣitipate kac cid āste sukhaṃ bhavān
     svadoṣeṇāpadaṃ prāpya kac cin nādya vimuhyasi
hitāny uktāni vidura droṇa gāṅgeya keśavaiḥ
     agṛhītāny anusmṛtya kac cin na kuruṣe vyathām
rāma nārada kaṇvaiś ca hitam uktaṃ sabhā tale
     na gṛhītam anusmṛtya kac cin na kuruṣe vyathām
suhṛdas tvaddhite yuktān bhīṣmadroṇamukhān paraiḥ
     nihatān yudhi saṃsmṛtya kac cin na kuruṣe vyathām
tam evaṃ vādinaṃ rājā sūtaputraṃ kṛtāñjalim
     sudīrgham abhiniḥśvasya duḥkhārta idam abravīt
gāṅgeye nihate śūre divyāstravati saṃjaya
     droṇe ca parameṣvāse bhṛśaṃ me vyathitaṃ manaḥ
yo rathānāṃ sahasrāṇi daṃśitānāṃ daśaiva hi
     ahany ahani tejasvī nijaghne vasu saṃbhavaḥ
sa hato yajñasenasya putreṇeha śikhaṇḍinā
     pāṇḍaveyābhiguptena bhṛśaṃ me vyathitaṃ manaḥ
bhārgavaḥ pradadau yasmai paramāstraṃ mahātmane
     sākṣād rāmeṇa yo bālye dhanurveda upākṛtaḥ
yasya prasādāt kaunteyā rājaputrā mahābalāḥ
     mahārathatvaṃ saṃprāptās tathānye vasudhādhipāḥ
taṃ droṇaṃ nihataṃ śrutvā dhṛṣṭadyumnena saṃyuge
     satyasaṃdhaṃ maheṣvāsaṃ bhṛśaṃ me vyathitaṃ manaḥ
trailokye yasya śāstreṣu na pumān vidyate samaḥ
     taṃ droṇaṃ nihataṃ śrutvā kim akurvata māmakāḥ
saṃśaptakānāṃ ca bale pāṇḍavena mahātmanā
     dhanaṃjayena vikramya gamite yamasādanam
nārāyaṇāstre nihate droṇaputrasya dhīmataḥ
     hataśeṣeṣv anīkeṣu kim akurvata māmakāḥ
vipradrutān ahaṃ manye nimagnaḥ śokasāgare
     pravamānān hate droṇe sannanaukān ivārṇave
duryodhanasya karṇasya bhojasya kṛtavarmaṇaḥ
     madrarājasya śalyasya drauṇeś caiva kṛpasya ca
mat putra śeṣasya tathā tathānyeṣāṃ ca saṃjaya
     viprakīrṇeṣv anīkeṣu mukhavarṇo 'bhavat katham
etat sarvaṃ yathāvṛttaṃ tattvaṃ gāvalgaṇe raṇe
     ācakṣva pāṇḍaveyānāṃ māmakānāṃ ca sarvaśaḥ
[s]
     pāṇḍaveyair hi yadvṛttaṃ kauraveyeṣu māriṣa
     tac chrutvā mā vyathāṃ kārṣīd iṣṭe na vyathate manaḥ
yasmād abhāvī bhāvī vā bhaved artho naraṃ prati
     aprāptau tasya vā prāptau na kaś cid vyathate budhaḥ
[dhṛ]
     na vyathā śṛṇvataḥ kā cid vidyate mama saṃjaya
     diṣṭam etat purā manye kathayasva yathecchakam
