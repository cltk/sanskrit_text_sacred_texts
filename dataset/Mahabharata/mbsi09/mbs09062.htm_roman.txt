[j]
      kimarthaṃ rājaśārdūlo dharmarājo yudhiṣṭhiraḥ
      gāndhāryāḥ preṣayām āsa vāsudevaṃ paraṃtapam
yadā pūrvaṃ gataḥ kṛṣṇaḥ śamārthaṃ kauravān prati
      na ca taṃ labdhavān kāmaṃ tato yuddham abhūd idam
nihateṣu tu yodheṣu hate duryodhane tathā
      pṛthivyāṃ pāṇḍaveyasya niḥsapatne kṛte yudhi
vidrute śibire śūnye prāpte yaśasi cottame
      kiṃ nu tat kāraṇaṃ brahman yena kṛṣṇo gataḥ punaḥ
na ca tat kāraṇaṃ brahmann alpaṃ vai pratibhāti me
      yatrāgamad ameyātmā svayam eva janārdanaḥ
tattvato vai samācakṣva sarvam adhvaryu sattama
      yac cātra kāraṇaṃ brahman kāryasyāsya viniścaye
[vai]
      tvad yukto 'yam anupraśno yan māṃ pṛcchasi pārthiva
      tat te 'haṃ saṃpravakṣyāmi yathāvad bharatarṣabha
hataṃ duryodhanaṃ dṛṣṭvā bhima senena saṃyuge
      vyutkramya samayaṃ rājan dhārtarāṣṭraṃ mahābalam
anyāyena hataṃ dṛṣṭvā gadāyuddhena bhārata
      yudhiṣṭhiraṃ mahārāja mahad bhayam athāviśat
cintayāno mahābhāgāṃ gāndhārīṃ tapasānvitām
     ghoreṇa tapasā yuktāṃ trailokyam api sā dahet
tasya cintayamānasya buddhiḥ samabhavat tadā
     gāndhāryāḥ krodhadīptāyāḥ pūrvaṃ praśamanaṃ bhavet
sā hi putravadhaṃ śrutvā kṛtam asmābhir īdṛśam
     mānasenāgninā kruddhā bhasmasān naḥ kariṣyati
kathaṃ duḥkham idaṃ tīvraṃ gāndhārī rapsahiṣyati
     śrutvā vinihataṃ putraṃ chalenājihma yodninam
evaṃ vicintya bahudhā bhayaśokasamanvitaḥ
     vāsudevam idaṃ vākyaṃ dharmarājo 'bhyabhāṣata
tava prasādād govinda rājyaṃ nihatakaṇṭakam
     aprāpyaṃ manasāpīha prāptam asmābhir acyuta
pratyakṣaṃ me mahābāho saṃgrāme lomaharṣaṇe
     vimardaḥ sumahān prāptas tvayā yādavanandana
tvayā devāsure yuddhe vadhārtham amara dviṣām
     yathā sāhyaṃ purā dattaṃ hatāś ca vibudhadviṣaḥ
sāhyaṃ tathā mahābāho dattam asmākam acyuta
     sārathyena ca vārṣṇeya bhavatā yad dhṛtā vayam
yadi na tvaṃ bhaven nāthaḥ phalgunasya mahāraṇe
     kathaṃ śakyo raṇe jetuṃ bhaved eṣa balārṇavaḥ
gadāprahārā vipulāḥ parighaiś cāpi tāḍanam
     śaktibhir bhiṇḍipālaiś ca tomaraiḥ saparaśvadhaiḥ
vācaś ca paruṣāḥ prāptās tvayā hy asmaddhitaiṣiṇā
     tāś ca te saphalāḥ sarvā hate duryodhane 'cyuta
gāndhāryā hi mahābāho krodhaṃ budhyasva mādhava
     sā hi nityaṃ mahābhāgā tapasogreṇa karśitā
putrapautra vadhaṃ śrutvā dhruvaṃ naḥ saṃpradhakṣyati
     tasyāḥ prasādanaṃ vīra prāptakālaṃ mataṃ mama
kaś ca tāṃ krodhadīptākṣīṃ putravyasanakarśitām
     vīkṣituṃ puruṣaḥ śaktas tvām ṛte puruṣottama
tatra me gamanaṃ prāptaṃ rocate tava mādhava
     gāndhāryāḥ krodhadīptāyāḥ praśamārtham ariṃdama
tvaṃ hi kartā vikartā ca lokānāṃ prabhavāpyayaḥ
     hetukāraṇa saṃyuktair vākyaiḥ kālasamīritaiḥ
kṣipram eva mahāprājña gāndhārīṃ śamayiṣyasi
     pitāmahaś ca bhagavān kṛṣṇas tatra bhaviṣyati
sarvathā te mahābāho gāndhāryāḥ krodhanāśanam
     kartavyaṃ sātvataśreṣṭha pāṇḍavānāṃ hitaiṣiṇā
dharmarājasya vacanaṃ śrutvā yadukulodvahaḥ
     āmantrya dārukaṃ prāha rathaḥ sajjo vidhīyatām
keśavasya vacaḥ śrutvā tvaramāṇo 'tha dārukaḥ
     nyavedayad rathaṃ sajjaṃ keśavāya mahātmane
taṃ rathaṃ yādava śreṣṭhaḥ samāruhya paraṃtapaḥ
     jagāma hāstinapuraṃ tvaritaḥ keśavo vibhuḥ
tatha prāyān mahārāja mādhavo bhagavān rathī
     nāgasāhvayam āsādya praviveśa ca vīryavān
praviśya nagaraṃ vīro rathaghoṣeṇa nādayan
     vidito dhṛtarāṣṭrasya so 'vatīrya rathottamāt
abhyagacchad adīnātmā dhṛtarāṣṭra niveśanam
     pūrvaṃ cābhigataṃ tatra so 'paśyad ṛṣisattamam
pādau prapīḍya kṛṣṇasya rājñaś cāpi janārdanaḥ
     abhyavādayad avyagro gāndhārīṃ cāpi keśavaḥ
tatas tu yādava śreṣṭho dhṛtarāṣṭram adhokṣajaḥ
     pāṇim ālambya rājñaḥ sa sasvanaṃ praruroda ha
sa muhūrtam ivotsṛjya bāṣpaṃ śokasamudbhavam
     prakṣālya vāriṇā netre ācamya ca yathāvidhi
     uvāca praśritaṃ vākyaṃ dhṛtarāṣṭram ariṃdamaḥ
na te 'sty aviditaṃ kiṃ cid bhūtabhavyasya bhārata
     kālasya ca yathāvṛttaṃ tat te suviditaṃ prabho
yad idaṃ pāṇḍavaiḥ sarvais tava cittānurodhibhiḥ
     kathaṃ kulakṣayo na syāt tathā kṣatrasya bhārata
bhrātṛbhiḥ samayaṃ kṛtvā kṣāntavān dharmavatsalaḥ
     dyūtac chala jitaiḥ śaktair vanavāso 'bhyupāgataḥ
ajñātavāsa caryā ca nānā veśa samāvṛtaiḥ
     anye ca bahavaḥ kleśās tv aśaktair iva nityadā
mayā ca svayam āgamya yuddhakāla upasthite
     sarvalokasya sāṃnidhye grāmāṃs tvaṃ pañca yācitaḥ
tvayā kālopasṛṣṭena lobhato nāpavarjitāḥ
     tavāparādhān nṛpate sarvaṃ kṣatraṃ kṣayaṃ gatam
bhīṣmeṇa somadattena bāhlikena kṛpeṇa ca
     droṇena ca saputreṇa vidureṇa ca dhīmatā
     yācitas tvaṃ śamaṃ nityaṃ na ca tat kṛtavān asi
kālopahatacitto hi sarvo muhyati bhārata
     yathā mūḍho bhavān pūrvam asminn arthe samudyate
kim anyat kālayogād dhi diṣṭam eva parāyaṇam
     mā ca doṣaṃ mahārāja pāṇḍaveṣu niveśaya
alpo 'py atikramo nāsti pāṇḍavānāṃ mahātmanām
     dharmato nyāyataś caiva snehataś ca paraṃtapa
etat sarvaṃ tu vijñāya ātmadoṣakṛtaṃ phalam
     asūyāṃ pāṇḍuputreṣu na bhavān kartum arhati
kulaṃ vaṃśaś ca piṇḍaś ca yac ca putrakṛtaṃ phalam
     gāndhāryās tava caivādya pāṇḍaveṣu pratiṣṭhitam
etat sarvam anudhyātvā ātmanaś ca vyatikramam
     śivena pāṇḍavān dhyāhi namas te bharatarṣabha
jānāsi ca mahābāho dharmarājasya yā tvayi
     bhaktir bharataśārdūla snehaś cāpi svabhāvataḥ
etac ca kadanaṃ kṛtvā śatrūṇām apakāriṇām
     dahyate sma divārātraṃ na ca śarmādhigacchati
tvāṃ caiva naraśārdūla gāndhārīṃ ca yaśasvinīm
     sa śocan bharataśreṣṭha na śāntim adhigacchati
hriyā ca parayāviṣṭo bhavantaṃ nādhigacchati
     putraśokābhisaṃtaptaṃ buddhivyākulitendriyam
evam uktvā mahārāja dhṛtarāṣṭraṃ yadūttamaḥ
     uvāca paramaṃ vākyaṃ gāndhārīṃ śokakarśitām
saubaleyi nibodha tvaṃ yat tvāṃ vakṣyāmi suvrate
     tvatsamā nāsti loke 'sminn adya sīmantinī śubhe
jānāmi ca yathā rājñi sabhāyyāṃ mama saṃnidhau
     dharmārthasahitaṃ vākyam ubhayoḥ pakṣayor hitam
     uktavaty asi kalyāṇi na ca te tanayaiḥ śrutam
duryodhanas tvayā cokto jayārthī paruṣaṃ vacaḥ
     śṛṇu mūḍha vaco mahyaṃ yato dharmas tato jayaḥ
tad idaṃ samanuprāptaṃ tava vākyaṃ nṛpātmaje
     evaṃ viditvā kalyāṇi mā sma śoke manaḥ kṛthāḥ
     pāṇḍavānāṃ vināśāya mā te buddhiḥ kadā cana
śaktā cāsi mahābhāge pṛthivīṃ sacarācarām
     cakṣuṣā krodhadīptena nirdagdhuṃ tapaso balāt
vāsudeva vacaḥ śrutvā gāndhārī vākyam abravīt
     evam etan mahābāho yathā vadasi keśava
ādhibhir dahyamānāyā matiḥ saṃcalitā mama
     sā me vyavasthitā śrutvā tava vyākyaṃ janārdana
rājñas tv andhasya vṛddhasya hataputrasya keśava
     tvaṃ gatiḥ saha tair vīraiḥ pāṇḍavair dvipadāṃ vara
etāvad uktvā vacanaṃ mukhaṃ pracchādya vāsasā
     putraśokābhisaṃtaptā gāndhārī praruroda ha
tata enāṃ mahābāhuḥ keśavaḥ śokakarśitām
     hetukāraṇa saṃyuktair vākyair āśvāsayat prabhuḥ
samāśvāsya ca gāndhārīṃ dhṛtarāṣṭraṃ ca mādhavaḥ
     drauṇeḥ saṃkalpitaṃ bhāvam anvabudhyata keśavaḥ
tatas tvarita utthāya pādau mūrdhnā praṇamya ca
     dvaipāyanasya rājendra tatha kauravam abravīt
āpṛcche tvāṃ kuruśreṣṭha mā ca śoke manaḥ kṛthāḥ
     drauṇeḥ pāpo 'sty abhiprāyas tenāsmi sahasotthitaḥ
     pāṇḍavānāṃ vadhe rātrau buddhis tena pradarśitā
etac chrutvā tu vacanaṃ gāndhāryā sahito 'bravīt
     dhṛtarāṣṭro mahābāhuḥ keśavaṃ keśi sūdanam
śīghraṃ gaccha mahābāho pāṇḍavān paripālaya
     bhūyas tvayā sameṣyāmi kṣipram eva janārdana
     prāyāt tatas tu tvarito dārukeṇa sahācyutaḥ
vāsudeve gate rājan ghṛtarāṣṭraṃ janeśvaram
     āśvāsayad ameyātmā vyāso lokanamaskṛtaḥ
vāsudevo 'pi dharmātmā kṛtakṛtyo jagāma ha
     śibiraṃ hāstinapurād didṛkṣuḥ pāṇḍavān nṛpa
āgamya śibiraṃ ratrau so 'bhyagacchata pāṇḍavān
     tac ca tebhyaḥ samākhyāya sahitas taiḥ samāviśat
