[y]
      pitāmaha mahāprājña sarvaśāstraviśārada
      āgamair bahubhiḥ sphīto bhavān naḥ prathitaḥ kule
tvatto dharmārthasaṃyuktam āyatyāṃ ca sukhodayam
      āścaryabhūtaṃ lokasya śrotum icchāmy ariṃdama
ayaṃ ca kālaḥ saṃprāpto durlabha jñātibāndhavaḥ
      śāstā ca na hi naḥ kaś cit tvām ṛte bharatarṣabha
yadi te 'ham anugrāhyo bhrātṛbhiḥ sahito 'nagha
      vaktum arhasi naḥ praśnaṃ yat tvāṃ pṛcchāmi pārthiva
ayaṃ nārāyaṇaḥ śrīmān sarvapārthivasaṃmataḥ
      bhavantaṃ bahumānena praśrayeṇa ca sevate
asya caiva samakṣaṃ tvaṃ parthivānāṃ ca sarvaśaḥ
      bhrātṝṇāṃ ca priyārthaṃ me snehād bhāṣitum arhasi
[v]
      tasya tad vacanaṃ śrutvā snehād āgatasaṃbhramaḥ
      bhīṣmo bhāgīrathī putra idaṃ vacanam abravīt
hanta te kathayiṣyāmi kathām atimano ramām
      asya viṣṇoḥ purā rājan prabhāvo 'yaṃ mayā śrutaḥ
yaś ca govṛṣabhāṅkasya prabhāvas taṃ ca me śṛṇu
      rudrāṇyāḥ saṃśayo yaś ca dampatyos taṃ ca me śṛṇu
vrataṃ cacāra dharmātmā kṛṣṇo dvādaśa vārṣikam
     dīkṣitaṃ cāgatau draṣṭum ubhau nārada parvatau
kṛṣṇadvaipāyanaś caiva dhaumyaś ca japatāṃ varaḥ
     devalaḥ kāśyapaś caiva hastikāśyapa eva ca
apare ṛṣayaḥ santo dīkṣā damasamanvitāḥ
     śiṣyair anugatāḥ sarve devakalpais tapodhanaiḥ
teṣām atithisatkāram arcanīyaṃ kulocitam
     devakī tanayaḥ prīto devakalpam akalpayat
hariteṣu suvarṇeṣu barhiṣkeṣu naveṣu ca
     upopaviviśuḥ prītā viṣṭareṣu maharṣayaḥ
kathāś cakrus tatas te tu madhurā dharmasaṃhitāḥ
     rājarṣīṇāṃ surāṇāṃ ca ye vasanti tapodhanāḥ
tato nārāyaṇaṃ tejo vratacaryendhanotthitam
     vaktrān niḥsṛtya kṛṣṇasya vahnir adbhutakarmaṇaḥ
so 'gnir dadāha taṃ śailaṃ sa drumaṃ sa latā kṣupam
     sa pakṣimṛgasaṃghātaṃ sa śvāpadasarīsṛpam
mṛgaiś ca vividhākārair hāhābhūtam acetanam
     śikharaṃ tasya śailasya mathitaṃ dīptadarśanam
sa tu vahnir mahājvālo dagdhvā sarvam aśeṣataḥ
     viṣṇoḥ samīpam āgamya pādau śiṣyavad aspṛśat
tato viṣṇur vanaṃ deṣṭvā nirdagdham arikarśanaḥ
     saumyair dṛṣṭinipātais tat punaḥ prakṛtim ānayat
tathaiva sa girir bhūyaḥ prapuṣpitalatā drumaḥ
     sa pakṣigaṇasaṃghuṣṭaḥ sa śvāpadasarīsṛpaḥ
tad adbhutam acintyaṃ ca dṛṣṭvā munigaṇas tadā
     vismito hṛṣṭalomā ca babhūvāsrāvilekṣaṇaḥ
tato nārāyaṇo dṛṣṭvā tān ṛṣīn vismayānvitān
     praśritaṃ madhuraṃ snigdhaṃ papraccha vadatāṃ varaḥ
kim asya ṛṣipūgasya tyaktasaṅgasya nityaśaḥ
     nirmamasyāgamavato vismayaḥ samupāgataḥ
etam eṃ saṃśayaṃ sarvaṃ yāthātathyam aninditāḥ
     ṛṣayo vaktum arhanti niścitārthaṃ tapodhanāḥ
[rsayah]
     bhavān visṛjate lokān bhavān saṃharate punaḥ
     bhavāñ śītaṃ bhavān uṣṇaṃ bhavān eva pravarṣati
pṛthivyāṃ yāni bhūtāni sthāvarāṇi carāṇi ca
     teṣāṃ pitā tvaṃ mātā ca prabhuḥ prabhava eva ca
etan no vismayakaraṃ praśaṃsa madhusūdana
     tvam evārhasi kalyāṇa vaktuṃ vahner vinirgamam
tato vigatasaṃtrāsā vayam apy arikarśana
     yac chrutaṃ yac ca dṛṣṭaṃ nas tat pravakṣyāmahe hare
[vāsudeva]
     etat tad vaiṣṇavaṃ tejo mama vaktrād viniḥsṛtam
     kṛṣṇa vartmā yugāntābho yenāyaṃ mathito giriḥ
ṛṣayaś cārtim āpannā jitakrodhā jitendriyāḥ
     bhavanto vyathitāś cāsan devakalpās tapodhanāḥ
vratacaryā parītasya tapasvivratasevayā
     mama vahniḥ samudbhūto na vai vyathitum arhatha
vrataṃ cartum ihāyātas tv ahaṃ girim imaṃ śubham
     putraṃ cātmasamaṃ vīrye tapasā sraṣṭum āgataḥ
tato mamātmā yo dehe so 'gnir bhūtvā viniḥsṛtaḥ
     gataś ca varadaṃ draṣṭuṃ sarvalokapitāmaham
tena cātmānuśiṣṭo me putratve munisattamāḥ
     tejaso 'rdhena putras te bhaviteti vṛṣadhvajaḥ
so 'yam ahnir upāgamya pādamūle mamāntikam
     śiṣyavat paricaryātha śāntaḥ prakṛtim āgataḥ
etad asya rahasyaṃ vaḥ padmanābhasya dhīmataḥ
     mayā premṇā samākhyātaṃ na bhīḥ kāryā tapodhanāḥ
sarvatragatir avyagrā bhavatāṃ dīrghadarśanāḥ
     tapasvivratasaṃdīptā jñānavijñānaśobhitāḥ
yac chrutaṃ yac ca vo dṛṣṭaṃ divi vā yadi vā bhuvi
     āścaryaṃ paramaṃ kiṃ cit tad bhavanto bruvantu me
tasyāmṛta nikāśasya vān madhor asti me spṛhā
     bhavadbhi kathitasyeha tapovananivāsibhiḥ
yady apy aham adṛṣṭaṃ vā divyam adbhutadarśanam
     divi vā bhuvi vā kiṃ cit paśyāmy amaladarśanāḥ
prakṛtiḥ sā mama parā na kva cit pratihanyate
     na cātmagatam aiśvaryam āścaryaṃ pratibhāti me
śraddheyaḥ kathito hy arthaḥ sajjana śravaṇaṃ gataḥ
     ciraṃ tiṣṭhati medinyāṃ śaile lekhyam ivārpitam
tad ahaṃ sajjana mukhān niḥsṛtaṃ tatsamāgame
     kathayiṣyāmy ahar ahar buddhidīpa karaṃ nṛṇām
tato munigaṇāḥ sarve praśritāḥ kṛṣṇa saṃnidhau
     netraiḥ padmadala prakhyair apaśyanta janārdanam
vardhayantas tathaivānye pūjayantas tathāpare
     vāgbhir ṛg bhāṣitārthābhiḥ stuvanto madhusūdanam
tato munigaṇāḥ sarve nāradaṃ deva darśanam
     tadā niyojayām āsur vacane vākyakovidam
yad āścaryam acintyaṃ ca girau himavati prabho
     anubhūtaṃ munigaṇais tīrthayātrā parāyaṇaiḥ
tad bhavān ṛṣisaṃghasya hitārthaṃ sarvacoditaḥ
     yathādṛṣṭaṃ hṛṣīkeśe sarvam ākhyātum arhati
evam uktaḥ sa munibhir nārado bhagavān ṛṣiḥ
     kathayām āsa devarṣiḥ pūrvavṛttāṃ kathāṃ śubhām
