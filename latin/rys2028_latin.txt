tato 'bravīn mahātejā rāmo lakṣmaṇam agrataḥ
 sthitaṃ prāggāminaṃ vīraṃ yācamānaṃ kṛtāñjalim
mayādya saha saumitre tvayi gacchati tad vanam
 ko bhariṣyati kausalyāṃ sumitrāṃ vā yaśasvinīm
abhivarṣati kāmair yaḥ parjanyaḥ pṛthivīm iva
 sa kāmapāśaparyasto mahātejā mahīpatiḥ
sā hi rājyam idaṃ prāpya nṛpasyāśvapateḥ sutā
 duḥkhitānāṃ sapatnīnāṃ na kariṣyati śobhanam
evam uktas tu rāmeṇa lakṣmaṇaḥ ślakṣṇayā girā
 pratyuvāca tadā rāmaṃ vākyajño vākyakovidam
tavaiva tejasā vīra bharataḥ pūjayiṣyati
 kausalyāṃ ca sumitrāṃ ca prayato nātra saṃśayaḥ
kausalyā bibhṛyād āryā sahasram api madvidhān
 yasyāḥ sahasraṃ grāmāṇāṃ saṃprāptam upajīvanam
dhanur ādāya saśaraṃ khanitrapiṭakādharaḥ
 agratas te gamiṣyāmi panthānam anudarśayan
āhariṣyāmi te nityaṃ mūlāni ca phalāni ca
 vanyāni yāni cānyāni svāhārāṇi tapasvinām
bhavāṃs tu saha vaidehyā girisānuṣu raṃsyate
 ahaṃ sarvaṃ kariṣyāmi jāgrataḥ svapataś ca te
rāmas tv anena vākyena suprītaḥ pratyuvāca tam
 vrajāpṛcchasva saumitre sarvam eva suhṛjjanam
ye ca rājño dadau divye mahātmā varuṇaḥ svayam
 janakasya mahāyajñe dhanuṣī raudradarśane
abhedyakavace divye tūṇī cākṣayasāyakau
 ādityavimalau cobhau khaḍgau hemapariṣkṛtau
satkṛtya nihitaṃ sarvam etad ācāryasadmani
 sa tvam āyudham ādāya kṣipram āvraja lakṣmaṇa
sa suhṛjjanam āmantrya vanavāsāya niścitaḥ
 ikṣvākugurum āmantrya jagrāhāyudham uttamam
tad divyaṃ rājaśārdūlaḥ satkṛtaṃ mālyabhūṣitam
 rāmāya darśayām āsa saumitriḥ sarvam āyudham
tam uvācātmavān rāmaḥ prītyā lakṣmaṇam āgatam
 kāle tvam āgataḥ saumya kāṅkṣite mama lakṣmaṇa
ahaṃ pradātum icchāmi yad idaṃ māmakaṃ dhanam
 brāhmaṇebhyas tapasvibhyas tvayā saha paraṃtapa
vasantīha dṛḍhaṃ bhaktyā guruṣu dvijasattamāḥ
 teṣām api ca me bhūyaḥ sarveṣāṃ copajīvinām
vasiṣṭhaputraṃ tu suyajñam āryaṃ; tvam ānayāśu pravaraṃ dvijānām
 abhiprayāsyāmi vanaṃ samastān; abhyarcya śiṣṭān aparān dvijātīn
