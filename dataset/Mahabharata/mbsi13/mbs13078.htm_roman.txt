[vasisṭha]
      śataṃ varṣasahasrāṇāṃ tapas taptaṃ suduścaram
      gobhiḥ pūrvavisṛṣṭābhir gacchema śreṣṭhatām iti
loke 'smin dakṣiṇānāṃ ca sarvāsāṃ vayam uttamāḥ
      bhavema na ca lipyema doṣeṇeti paraṃtapa
sa eva cetasā tena hato lipyeta sarvadā
      śakṛtā ca pavitrārthaṃ kurvīran deva mānuṣāḥ
tathā sarvāṇi bhūtāni sthāvarāṇi carāṇi ca
      pradātāraś ca golokān gaccheyur iti mānada
tābhyo varaṃ dadau brahmā tapaso 'nte svayaṃprabhuḥ
      evaṃ bhavatv iti vibhur lokāṃs tārayateti ca
uttasthuḥ siddhikāmās tā bhūtabhavyasya mātaraḥ
      tapaso 'nte mahārāja gāvo lokaparāyaṇāḥ
tasmād gāvo mahābhāgāḥ pavitraṃ param ucyate
      tathaiva sarvabhūtānāṃ gāvas tiṣṭhanti mūrdhani
samānavatsāṃ kapilāṃ dhenuṃ dattvā payasvinīm
      suvratāṃ vastrasaṃvītāṃ brahmaloke mahīyate
rohiṇīṃ tulyavatsāṃ tu dhenuṃ dattvā payasvinīm
      suvratāṃ vastrasaṃvītāṃ sūryaloke mahīyate
samānavatsāṃ śabalāṃ dhenuṃ dattvā payasvinīm
     suvratāṃ vastrasaṃvītāṃ somaloke mahīyate
samānavastāṃ śvetāṃ tu dhenuṃ dattvā payasvinīm
     suvratāṃ vastrasaṃvītām indraloke mahīyate
samānavatsāṃ kṛṣṇāṃ tu dhenuṃ dattvā payasvinīm
     suvratāṃ vastrasaṃvītām agniloke mahīyate
samānavatsāṃ dhūmrāṃ tu dhenuṃ dattvā payasvinīm
     suvratāṃ vastrasaṃvītāṃ yāmya loke mahīyate
apāṃ phenasavarṇāṃ tu sa vatsāṃ kāṃsyadohanām
     pradāya vastrasaṃvītāṃ vāruṇaṃ lokam aśnute
vātareṇu savarṇāṃ tu sa vatsāṃ kāṃsyadohanām
     pradāya vastrasaṃvītāṃ vāyuloke mahīyate
hiraṇyavarṇāṃ piṅgākṣīṃ sa vatsāṃ kāṃsyadohanām
     pradāya vastrasaṃvītāṃ kauberaṃ lokam aśnute
palāla dhūmravarṇāṃ tu sa vatsāṃ kāṃsyadohanām
     pradāya vastrasaṃvītāṃ pitṛloke mahīyate
sa vatsāṃ pīvarīṃ dattvā śitikaṇṭhām alaṃkṛtām
     vaiśvadevam asaṃbādhaṃ sthānaṃ śreṣṭhaṃ prapadyate
samānavatsāṃ gaurīṃ tu dhenuṃ dattvā payasvinīm
     suvratāṃ vastrasaṃvītāṃ vasūnāṃ lokam aśnute
pāṇḍukambala varṇāṃ tu sa vatsāṃ kāṃsyadohanām
     pradāya vastrasaṃvītāṃ sādhānāṃ lokam aśnute
vairāṭa pṛṣṭham ukṣāṇaṃ sarvaratnair alaṃ kṛtam
     pradāya marutāṃ lokān ajarān pratipadyate
vatsopapannāṃ nīlāṅgāṃ sarvaratnasamanvitām
     gandharvāpsarasāṃ lokān dattvā prāpnoti mānavaḥ
śitikaṇṭham anaḍvāhaṃ sarvaratnair alaṃkṛtam
     dattvā prajāpater lokān viśokaḥ pratipadyate
gopradāna rato yāti bhittvā jaladasaṃcayān
     vimānenārka varṇena divi rājan virājatā
taṃ cāruveṣāḥ suśroṇyaḥ sahasraṃ varayoṣitaḥ
     ramayanti naraśreṣṭha gopradāna rataṃ naram
vīṇānāṃ vallakīnāṃ ca nūpurāṇāṃ ca śiñjitaiḥ
     hāsaiś ca hariṇākṣīṇāṃ prasuptaḥ pratibodhyate
yāvanti lomāni bhavanti dhenvās; tāvanti varṣāṇi mahīyate saḥ
     svargāc cyutaś cāpi tato nṛloke; kule samutpatsyati gomināṃ saḥ
