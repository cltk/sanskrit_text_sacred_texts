tatas tasya gireḥ śṛṅge mahendrasya mahābalāḥ
 hanumatpramukhāḥ prītiṃ harayo jagmur uttamām
taṃ tataḥ pratisaṃhṛṣṭaḥ prītimantaṃ mahākapim
 jāmbavān kāryavṛttāntam apṛcchad anilātmajam
kathaṃ dṛṣṭā tvayā devī kathaṃ vā tatra vartate
 tasyāṃ vā sa kathaṃ vṛttaḥ krūrakarmā daśānanaḥ
tattvataḥ sarvam etan naḥ prabrūhi tvaṃ mahākape
 śrutārthāś cintayiṣyāmo bhūyaḥ kāryaviniścayam
yaś cārthas tatra vaktavyo gatair asmābhir ātmavān
 rakṣitavyaṃ ca yat tatra tad bhavān vyākarotu naḥ
sa niyuktas tatas tena saṃprahṛṣṭatanūruhaḥ
 namasyañ śirasā devyai sītāyai pratyabhāṣata
pratyakṣam eva bhavatāṃ mahendrāgrāt kham āplutaḥ
 udadher dakṣiṇaṃ pāraṃ kāṅkṣamāṇaḥ samāhitaḥ
gacchataś ca hi me ghoraṃ vighnarūpam ivābhavat
 kāñcanaṃ śikharaṃ divyaṃ paśyāmi sumanoharam
sthitaṃ panthānam āvṛtya mene vighnaṃ ca taṃ nagam
upasaṃgamya taṃ divyaṃ kāñcanaṃ nagasattamam
 kṛtā me manasā buddhir bhettavyo 'yaṃ mayeti ca
prahataṃ ca mayā tasya lāṅgūlena mahāgireḥ
 śikharaṃ sūryasaṃkāśaṃ vyaśīryata sahasradhā
vyavasāyaṃ ca me buddhvā sa hovāca mahāgiriḥ
 putreti madhurāṃ bāṇīṃ manaḥprahlādayann iva
pitṛvyaṃ cāpi māṃ viddhi sakhāyaṃ mātariśvanaḥ
 mainākam iti vikhyātaṃ nivasantaṃ mahodadhau
pakṣvavantaḥ purā putra babhūvuḥ parvatottamāḥ
 chandataḥ pṛthivīṃ cerur bādhamānāḥ samantataḥ
śrutvā nagānāṃ caritaṃ mahendraḥ pākaśāsanaḥ
 ciccheda bhagavān pakṣān vajreṇaiṣāṃ sahasraśaḥ
ahaṃ tu mokṣitas tasmāt tava pitrā mahātmanā
 mārutena tadā vatsa prakṣipto 'smi mahārṇave
rāmasya ca mayā sāhye vartitavyam ariṃdama
 rāmo dharmabhṛtāṃ śreṣṭho mahendrasamavikramaḥ
etac chrutvā mayā tasya mainākasya mahātmanaḥ
 kāryam āvedya tu girer uddhataṃ ca mano mama
tena cāham anujñāto mainākena mahātmanā
 uttamaṃ javam āsthāya śeṣam adhvānam āsthitaḥ
tato 'haṃ suciraṃ kālaṃ vegenābhyagamaṃ pathi
 tataḥ paśyāmy ahaṃ devīṃ surasāṃ nāgamātaram
samudramadhye sā devī vacanaṃ mām abhāṣata
 mama bhakṣyaḥ pradiṣṭas tvam amārair harisattamam
 tatas tvāṃ bhakṣayiṣyāmi vihitas tvaṃ cirasya me
evam uktaḥ surasayā prāñjaliḥ praṇataḥ sthitaḥ
 vivarṇavadano bhūtvā vākyaṃ cedam udīrayam
rāmo dāśarathiḥ śrīmān praviṣṭo daṇḍakāvanam
 lakṣmaṇena saha bhrātrā sītayā ca paraṃtapaḥ
tasya sītā hṛtā bhāryā rāvaṇena durātmanā
 tasyāḥ sakāśaṃ dūto 'haṃ gamiṣye rāmaśāsanāt
kartum arhasi rāmasya sāhyaṃ viṣayavāsini
atha vā maithilīṃ dṛṣṭvā rāmaṃ cākliṣṭakāriṇam
 āgamiṣyāmi te vaktraṃ satyaṃ pratiśṛṇoti me
evam uktā mayā sā tu surasā kāmarūpiṇī
 abravīn nātivarteta kaś cid eṣa varo mama
evam uktaḥ surasayā daśayojanam āyataḥ
 tato 'rdhaguṇavistāro babhūvāhaṃ kṣaṇena tu
matpramāṇānurūpaṃ ca vyāditaṃ tanmukhaṃ tayā
 tad dṛṣṭvā vyāditaṃ tv āsyaṃ hrasvaṃ hy akaravaṃ vapuḥ
tasmin muhūrte ca punar babhūvāṅguṣṭhasaṃmitaḥ
 abhipatyāśu tad vaktraṃ nirgato 'haṃ tataḥ kṣaṇāt
abravīt surasā devī svena rūpeṇa māṃ punaḥ
 arthasiddhyai hariśreṣṭha gaccha saumya yathāsukham
samānaya ca vaidehīṃ rāghaveṇa mahātmanā
 sukhī bhava mahābāho prītāsmi tava vānara
tato 'haṃ sādhu sādhvīti sarvabhūtaiḥ praśaṃsitaḥ
 tato 'ntarikṣaṃ vipulaṃ pluto 'haṃ garuḍo yathā
chāyā me nigṛhītā ca na ca paśyāmi kiṃ cana
 so 'haṃ vigatavegas tu diśo daśa vilokayan
 na kiṃ cit tatra paśyāmi yena me 'pahṛtā gatiḥ
tato me buddhir utpannā kiṃ nāma gamane mama
 īdṛśo vighna utpanno rūpaṃ yatra na dṛśyate
adho bhāgena me dṛṣṭiḥ śocatā pātitā mayā
 tato 'drākṣam ahaṃ bhīmāṃ rākṣasīṃ salile śayām
prahasya ca mahānādam ukto 'haṃ bhīmayā tayā
 avasthitam asaṃbhrāntam idaṃ vākyam aśobhanam
kvāsi gantā mahākāya kṣudhitāyā mamepsitaḥ
 bhakṣaḥ prīṇaya me dehaṃ ciram āhāravarjitam
bāḍham ity eva tāṃ vāṇīṃ pratyagṛhṇām ahaṃ tataḥ
 āsya pramāṇād adhikaṃ tasyāḥ kāyam apūrayam
tasyāś cāsyaṃ mahad bhīmaṃ vardhate mama bhakṣaṇe
 na ca māṃ sā tu bubudhe mama vā vikṛtaṃ kṛtam
tato 'haṃ vipulaṃ rūpaṃ saṃkṣipya nimiṣāntarāt
 tasyā hṛdayam ādāya prapatāmi nabhastalam
sā visṛṣṭabhujā bhīmā papāta lavaṇāmbhasi
 mayā parvatasaṃkāśā nikṛttahṛdayā satī
śṛṇomi khagatānāṃ ca siddhānāṃ cāraṇaiḥ saha
 rākṣasī siṃhikā bhīmā kṣipraṃ hanumatā hṛtā
tāṃ hatvā punar evāhaṃ kṛtyam ātyayikaṃ smaran
 gatvā ca mahad adhvānaṃ paśyāmi nagamaṇḍitam
 dakṣiṇaṃ tīram udadher laṅkā yatra ca sā purī
astaṃ dinakare yāte rakṣasāṃ nilayaṃ purīm
 praviṣṭo 'ham avijñāto rakṣobhir bhīmavikramaiḥ
tatrāhaṃ sarvarātraṃ tu vicinvañ janakātmajām
 rāvaṇāntaḥpuragato na cāpaśyaṃ sumadhyamām
tataḥ sītām apaśyaṃs tu rāvaṇasya niveśane
 śokasāgaram āsādya na pāram upalakṣaye
śocatā ca mayā dṛṣṭaṃ prākāreṇa samāvṛtam
 kāñcanena vikṛṣṭena gṛhopavanam uttamam
sa prākāram avaplutya paśyāmi bahupādapam
aśokavanikāmadhye śiṃśapāpādapo mahān
 tam āruhya ca paśyāmi kāñcanaṃ kadalī vanam
adūrāc chiṃśapāvṛkṣāt paśyāmi vanavarṇinīm
 śyāmāṃ kamalapatrākṣīm upavāsakṛśānanām
rākṣasībhir virūpābhiḥ krūrābhir abhisaṃvṛtām
 māṃsaśoṇitabhakṣyābhir vyāghrībhir hariṇīṃ yathā
tāṃ dṛṣṭvā tādṛśīṃ nārīṃ rāmapatnīm aninditām
 tatraiva śiṃśapāvṛkṣe paśyann aham avasthitaḥ
tato halahalāśabdaṃ kāñcīnūpuramiśritam
 śṛṇomy adhikagambhīraṃ rāvaṇasya niveśane
tato 'haṃ paramodvignaḥ svarūpaṃ pratyasaṃharam
 ahaṃ ca śiṃśapāvṛkṣe pakṣīva gahane sthitaḥ
tato rāvaṇadārāś ca rāvaṇaś ca mahābalaḥ
 taṃ deśaṃ samanuprāptā yatra sītābhavat sthitā
taṃ dṛṣṭvātha varārohā sītā rakṣogaṇeśvaram
 saṃkucyorū stanau pīnau bāhubhyāṃ parirabhya ca
tām uvāca daśagrīvaḥ sītāṃ paramaduḥkhitām
 avākśirāḥ prapatito bahu manyasva mām iti
yadi cet tvaṃ tu māṃ darpān nābhinandasi garvite
 dvimāsānantaraṃ sīte pāsyāmi rudhiraṃ tava
etac chrutvā vacas tasya rāvaṇasya durātmanaḥ
 uvāca paramakruddhā sītā vacanam uttamam
rākṣasādhama rāmasya bhāryām amitatejasaḥ
 ikṣvākukulanāthasya snuṣāṃ daśarathasya ca
 avācyaṃ vadato jihvā kathaṃ na patitā tava
kiṃsvid vīryaṃ tavānārya yo māṃ bhartur asaṃnidhau
 apahṛtyāgataḥ pāpa tenādṛṣṭo mahātmanā
na tvaṃ rāmasya sadṛśo dāsye 'py asyā na yujyase
 yajñīyaḥ satyavāk caiva raṇaślāghī ca rāghavaḥ
jānakyā paruṣaṃ vākyam evam ukto daśānanaḥ
 jajvāla sahasā kopāc citāstha iva pāvakaḥ
vivṛtya nayane krūre muṣṭim udyamya dakṣiṇam
 maithilīṃ hantum ārabdhaḥ strībhir hāhākṛtaṃ tadā
strīṇāṃ madhyāt samutpatya tasya bhāryā durātmanaḥ
 varā mandodarī nāma tayā sa pratiṣedhitaḥ
uktaś ca madhurāṃ vāṇīṃ tayā sa madanārditaḥ
 sītayā tava kiṃ kāryaṃ mahendrasamavikrama
 mayā saha ramasvādya madviśiṣṭā na jānakī
devagandharvakanyābhir yakṣakanyābhir eva ca
 sārdhaṃ prabho ramasveha sītayā kiṃ kariṣyasi
tatas tābhiḥ sametābhir nārībhiḥ sa mahābalaḥ
 utthāpya sahasā nīto bhavanaṃ svaṃ niśācaraḥ
yāte tasmin daśagrīve rākṣasyo vikṛtānanāḥ
 sītāṃ nirbhartsayām āsur vākyaiḥ krūraiḥ sudāruṇaiḥ
tṛṇavad bhāṣitaṃ tāsāṃ gaṇayām āsa jānakī
 tarjitaṃ ca tadā tāsāṃ sītāṃ prāpya nirarthakam
vṛthāgarjitaniśceṣṭā rākṣasyaḥ piśitāśanāḥ
 rāvaṇāya śaśaṃsus tāḥ sītāvyavasitaṃ mahat
tatas tāḥ sahitāḥ sarvā vihatāśā nirudyamāḥ
 parikṣipya samantāt tāṃ nidrāvaśam upāgatāḥ
tāsu caiva prasuptāsu sītā bhartṛhite ratā
 vilapya karuṇaṃ dīnā praśuśoca suduḥkhitā
tāṃ cāhaṃ tādṛśīṃ dṛṣṭvā sītāyā dāruṇāṃ daśām
 cintayām āsa viśrānto na ca me nirvṛtaṃ manaḥ
saṃbhāṣaṇārthe ca mayā jānakyāś cintito vidhiḥ
 ikṣvākukulavaṃśas tu tato mama puraskṛtaḥ
śrutvā tu gaditāṃ vācaṃ rājarṣigaṇapūjitām
 pratyabhāṣata māṃ devī bāṣpaiḥ pihitalocanā
kas tvaṃ kena kathaṃ ceha prāpto vānarapuṃgava
 kā ca rāmeṇa te prītis tan me śaṃsitum arhasi
tasyās tadvacanaṃ śrutvā aham apy abruvaṃ vacaḥ
 devi rāmasya bhartus te sahāyo bhīmavikramaḥ
 sugrīvo nāma vikrānto vānarendo mahābalaḥ
tasya māṃ viddhi bhṛtyaṃ tvaṃ hanūmantam ihāgatam
 bhartrāhaṃ prahitas tubhyaṃ rāmeṇākliṣṭakarmaṇā
idaṃ ca puruṣavyāghraḥ śrīmān dāśarathiḥ svayam
 aṅgulīyam abhijñānam adāt tubhyaṃ yaśasvini
tad icchāmi tvayājñaptaṃ devi kiṃ karavāṇy aham
 rāmalakṣmaṇayoḥ pārśvaṃ nayāmi tvāṃ kim uttaram
etac chrutvā viditvā ca sītā janakanandinī
 āha rāvaṇam utsādya rāghavo māṃ nayatv iti
praṇamya śirasā devīm aham āryām aninditām
 rāghavasya manohlādam abhijñānam ayāciṣam
evam uktā varārohā maṇipravaram uttamam
 prāyacchat paramodvignā vācā māṃ saṃdideśa ha
tatas tasyai praṇamyāhaṃ rājaputryai samāhitaḥ
 pradakṣiṇaṃ parikrāmam ihābhyudgatamānasaḥ
uttaraṃ punar evāha niścitya manasā tadā
 hanūman mama vṛttāntaṃ vaktum arhasi rāghave
yathā śrutvaiva nacirāt tāv ubhau rāmalakṣmaṇau
 sugrīvasahitau vīrāv upeyātāṃ tathā kuru
yady anyathā bhaved etad dvau māsau jīvitaṃ mama
 na māṃ drakṣyati kākutstho mriye sāham anāthavat
tac chrutvā karuṇaṃ vākyaṃ krodho mām abhyavartata
 uttaraṃ ca mayā dṛṣṭaṃ kāryaśeṣam anantaram
tato 'vardhata me kāyas tadā parvatasaṃnibhaḥ
 yuddhakāṅkṣī vanaṃ tac ca vināśayitum ārabhe
tad bhagnaṃ vanaṣaṇḍaṃ tu bhrāntatrastamṛgadvijam
 pratibuddhā nirīkṣante rākṣasyo vikṛtānanāḥ
māṃ ca dṛṣṭvā vane tasmin samāgamya tatas tataḥ
 tāḥ samabhyāgatāḥ kṣipraṃ rāvaṇāyācacakṣire
rājan vanam idaṃ durgaṃ tava bhagnaṃ durātmanā
 vānareṇa hy avijñāya tava vīryaṃ mahābala
durbuddhes tasya rājendra tava vipriyakāriṇaḥ
 vadham ājñāpaya kṣipraṃ yathāsau vilayaṃ vrajet
tac chrutvā rākṣasendreṇa visṛṣṭā bhṛśadurjayāḥ
 rākṣasāḥ kiṃkarā nāma rāvaṇasya mano'nugāḥ
teṣām aśītisāhasraṃ śūlamudgarapāṇinām
 mayā tasmin vanoddeśe parigheṇa niṣūditam
teṣāṃ tu hataśeṣā ye te gatā laghuvikramāḥ
 nihataṃ ca mayā sainyaṃ rāvaṇāyācacakṣire
tato me buddhir utpannā caityaprāsādam ākramam
tatrasthān rākṣasān hatvā śataṃ stambhena vai punaḥ
 lalāma bhūto laṅkāyā mayā vidhvaṃsito ruṣā
tataḥ prahastasya sutaṃ jambumālinam ādiśat
tam ahaṃ balasaṃpannaṃ rākṣasaṃ raṇakovidam
 parigheṇātighoreṇa sūdayāmi sahānugam
tac chrutvā rākṣasendras tu mantriputrān mahābalān
 padātibalasaṃpannān preṣayām āsa rāvaṇaḥ
 parigheṇaiva tān sarvān nayāmi yamasādanam
mantriputrān hatāñ śrutvā samare laghuvikramān
 pañcasenāgragāñ śūrān preṣayām āsa rāvaṇaḥ
 tān ahaṃ saha sainyān vai sarvān evābhyasūdayam
tataḥ punar daśagrīvaḥ putram akṣaṃ mahābalam
 bahubhī rākasaiḥ sārdhaṃ preṣayām āsa saṃyuge
taṃ tu mandodarī putraṃ kumāraṃ raṇapaṇḍitam
 sahasā khaṃ samutkrāntaṃ pādayoś ca gṛhītavān
 carmāsinaṃ śataguṇaṃ bhrāmayitvā vyapeṣayam
tam akṣam āgataṃ bhagnaṃ niśamya sa daśānanaḥ
 tata indrajitaṃ nāma dvitīyaṃ rāvaṇaḥ sutam
 vyādideśa susaṃkruddho balinaṃ yuddhadurmadam
tasyāpy ahaṃ balaṃ sarvaṃ taṃ ca rākṣasapuṃgavam
 naṣṭaujasaṃ raṇe kṛtvā paraṃ harṣam upāgamam
mahatā hi mahābāhuḥ pratyayena mahābalaḥ
 preṣito rāvaṇenaiṣa saha vīrair madotkaṭaiḥ
brāhmeṇāstreṇa sa tu māṃ prabadhnāc cātivegataḥ
 rajjūbhir abhibadhnanti tato māṃ tatra rākṣasāḥ
rāvaṇasya samīpaṃ ca gṛhītvā mām upānayan
 dṛṣṭvā saṃbhāṣitaś cāhaṃ rāvaṇena durātmanā
pṛṣṭaś ca laṅkāgamanaṃ rākṣasānāṃ ca tad vadham
 tat sarvaṃ ca mayā tatra sītārtham iti jalpitam
asyāhaṃ darśanākāṅkṣī prāptas tvadbhavanaṃ vibho
 mārutasyaurasaḥ putro vānaro hanumān aham
rāmadūtaṃ ca māṃ viddhi sugrīvasacivaṃ kapim
 so 'haṃ dautyena rāmasya tvatsamīpam ihāgataḥ
śṛṇu cāpi samādeśaṃ yad ahaṃ prabravīmi te
 rākṣaseśa harīśas tvāṃ vākyam āha samāhitam
 dharmārthakāmasahitaṃ hitaṃ pathyam ivāśanam
vasato ṛṣyamūke me parvate vipuladrume
 rāghavo raṇavikrānto mitratvaṃ samupāgataḥ
tena me kathitaṃ rājan bhāryā me rakṣasā hṛtā
 tatra sāhāyyahetor me samayaṃ kartum arhasi
vālinā hṛtarājyena sugrīveṇa saha prabhuḥ
 cakre 'gnisākṣikaṃ sakyaṃ rāghavaḥ sahalakṣmaṇaḥ
tena vālinam utsādya śareṇaikena saṃyuge
 vānarāṇāṃ mahārājaḥ kṛtaḥ saṃplavatāṃ prabhuḥ
tasya sāhāyyam asmābhiḥ kāryaṃ sarvātmanā tv iha
 tena prasthāpitas tubhyaṃ samīpam iha dharmataḥ
kṣipram ānīyatāṃ sītā dīyatāṃ rāghavasya ca
 yāvan na harayo vīrā vidhamanti balaṃ tava
vānarāṇāṃ prabhavo hi na kena viditaḥ purā
 devatānāṃ sakāśaṃ ca ye gacchanti nimantritāḥ
iti vānararājas tvām āhety abhihito mayā
 mām aikṣata tato ruṣṭaś cakṣuṣā pradahann iva
tena vadhyo 'ham ājñapto rakṣasā raudrakarmaṇā
tato vibhīṣaṇo nāma tasya bhrātā mahāmatiḥ
 tena rākṣasarājo 'sau yācito mama kāraṇāt
dūtavadhyā na dṛṣṭā hi rājaśāstreṣu rākṣasa
 dūtena veditavyaṃ ca yathārthaṃ hitavādinā
sumahaty aparādhe 'pi dūtasyātulavikramaḥ
 virūpakaraṇaṃ dṛṣṭaṃ na vadho 'stīha śāstrataḥ
vibhīṣaṇenaivam ukto rāvaṇaḥ saṃdideśa tān
 rākṣasān etad evādya lāṅgūlaṃ dahyatām iti
tatas tasya vacaḥ śrutvā mama pucchaṃ samantataḥ
 veṣṭitaṃ śaṇavalkaiś ca paṭaiḥ kārpāsakais tathā
rākṣasāḥ siddhasaṃnāhās tatas te caṇḍavikramāḥ
 tad ādīpyanta me pucchaṃ hanantaḥ kāṣṭhamuṣṭibhiḥ
baddhasya bahubhiḥ pāśair yantritasya ca rākṣasaiḥ
 na me pīḍā bhavet kā cid didṛkṣor nagarīṃ divā
tatas te rākṣasāḥ śūrā baddhaṃ mām agnisaṃvṛtam
 aghoṣayan rājamārge nagaradvāram āgatāḥ
tato 'haṃ sumahad rūpaṃ saṃkṣipya punar ātmanaḥ
 vimocayitvā taṃ bandhaṃ prakṛtiṣṭhaḥ sthitaḥ punaḥ
āyasaṃ parighaṃ gṛhya tāni rakṣāṃsy asūdayam
 tatas tan nagaradvāraṃ vegenāplutavān aham
pucchena ca pradīptena tāṃ purīṃ sāṭṭagopurām
 dahāmy aham asaṃbhrānto yugāntāgnir iva prajāḥ
dagdhvā laṅkāṃ punaś caiva śaṅkā mām abhyavartata
 dahatā ca mayā laṅkāṃ daghdā sītā na saṃśayaḥ
athāhaṃ vācam aśrauṣaṃ cāraṇānāṃ śubhākṣarām
 jānakī na ca dagdheti vismayodantabhāṣiṇām
tato me buddhir utpannā śrutvā tām adbhutāṃ giram
 punar dṛṣṭā ca vaidehī visṛṣṭaś ca tayā punaḥ
rāghavasya prabhāvena bhavatāṃ caiva tejasā
 sugrīvasya ca kāryārthaṃ mayā sarvam anuṣṭhitam
etat sarvaṃ mayā tatra yathāvad upapāditam
 atra yan na kṛtaṃ śeṣaṃ tat sarvaṃ kriyatām iti
