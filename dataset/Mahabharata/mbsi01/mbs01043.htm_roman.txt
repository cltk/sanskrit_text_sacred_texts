[s]
      vāsukis tv abravīd vākyaṃ jaratkārum ṛṣiṃ tadā
      sanāmā tava kanyeyaṃ svasā me tapasānvitā
bhariṣyāmi ca te bhāryāṃ pratīcchemāṃ dvijottama
      rakṣaṇaṃ ca kariṣye 'syāḥ sarvaśaktyā tapodhana
pratiśrute tu nāgena bhariṣye bhaginīm iti
      jaratkārus tadā veśma bhujagasya jagāma ha
tatra mantravidāṃ śreṣṭhas tapovṛddho mahāvrataḥ
      jagrāha pāṇiṃ dharmātmā vidhimantrapuraskṛtam
tato vāsagṛhaṃ śubhraṃ pannagendrasya saṃmatam
      jagāma bhāryām ādāya stūyamāno maharṣibhiḥ
śayanaṃ tatra vai kḷptaṃ spardhyāstaraṇa saṃvṛtam
      tatra bhāryā sahāyaḥ sa jaratkārur uvāsa ha
sa tatra samayaṃ cakre bhāryayā saha sattamaḥ
      vipriyaṃ me na kartavyaṃ na ca vācyaṃ kadā cana
tyajeyam apriye hi tvāṃ kṛte vāsaṃ ca te gṛhe
      etad gṛhāṇa vacanaṃ mayā yat samudīritam
tataḥ paramasaṃvignā svasā nāgapates tu sā
      atiduḥkhānvitā vācaṃ tam uvācaivam astv iti
tathaiva sā ca bhartāraṃ duḥkhaśīlam upācarat
     upāyaiḥ śvetakākīyaiḥ priyakāmā yaśasvinī
ṛtukāle tataḥ snātā kadā cid vāsukeḥ svasā
     bhartāraṃ taṃ yathānyāyam upatasthe mahāmunim
tatra tasyāḥ samabhavad garbho jvalanasaṃnibhaḥ
     atīva tapasā yukto vaiśvānarasamadyutiḥ
     śuklapakṣe yathā somo vyavardhata tathaiva saḥ
tataḥ katipayāhasya jaratkārur mahātapāḥ
     utsaṅge 'syāḥ śiraḥ kṛtvā suṣvāpa parikhinnavat
tasmiṃś ca supte viprendre savitāstam iyād girim
     ahnaḥ parikṣaye brahmaṃs tataḥ sācintayat tadā
     vāsuker bhaginī bhītā dharmalopān manasvinī
kiṃ nu me sukṛtaṃ bhūyād bhartur utthāpanaṃ na vā
     duḥkhaśīlo hi dharmātmā kathaṃ nāsyāparādhnuyām
kopo vā dharmaśīlasya dharmalopo 'tha vā punaḥ
     dharmalopo garīyān vai syād atrety akaron manaḥ
utthāpayiṣye yady enaṃ dhruvaṃ kopaṃ kariṣyati
     dharmalopo bhaved asya saṃdhyātikramaṇe dhruvam
iti niścitya manasā jaratkārur bhujaṃgamā
     tam ṛṣiṃ dīptatapasaṃ śayānam analopamam
     uvācedaṃ vacaḥ ślakṣṇaṃ tato madhurabhāṣiṇī
uttiṣṭha tvaṃ mahābhāga sūryo 'stam upagacchati
     saṃdhyām upāssva bhagavann apaḥ spṛṣṭvā yatavrataḥ
prāduṣkṛtāgnihotro 'yaṃ muhūrto ramyadāruṇaḥ
     saṃdhyā pravartate ceyaṃ paścimāyāṃ diśi prabho
evam uktaḥ sa bhagavāñ jaratkārur mahātapāḥ
     bhāryāṃ prasphuramāṇauṣṭha idaṃ vacanam abravīt
avamānaḥ prayukto 'yaṃ tvayā mama bhujaṃgame
     samīpe te na vatsyāmi gamiṣyāmi yathāgatam
na hi tejo 'sti vāmoru mayi supte vibhāvasoḥ
     astaṃ gantuṃ yathākālam iti me hṛdi vartate
na cāpy avamatasyeha vastuṃ roceta kasya cit
     kiṃ punar dharmaśīlasya mama vā madvidhasya vā
evam uktā jaratkārur bhartrā hṛdayakampanam
     abravīd bhaginī tatra vāsukeḥ saṃniveśane
nāvamānāt kṛtavatī tavāhaṃ pratibodhanam
     dharmalopo na te vipra syād ity etat kṛtaṃ mayā
uvāca bhāryām ity ukto jaratkārur mahātapāḥ
     ṛṣiḥ kopasamāviṣṭas tyaktukāmo bhujaṃgamām
na me vāg anṛtaṃ prāha gamiṣye 'haṃ bhujaṃgame
     samayo hy eṣa me pūrvaṃ tvayā saha mithaḥ kṛtaḥ
sukham asmy uṣito bhadre brūyās tvaṃ bhrātaraṃ śubhe
     ito mayi gate bhīru gataḥ sa bhagavān iti
     tvaṃ cāpi mayi niṣkrānte na śokaṃ kartum arhasi
ity uktā sānavadyāṅgī pratyuvāca patiṃ tadā
     jaratkāruṃ jaratkāruś cintāśokaparāyaṇā
bāṣpagadgadayā vācā mukhena pariśuṣyatā
     kṛtāñjalir varārohā paryaśrunayanā tataḥ
     dhairyam ālambya vāmorur hṛdayena pravepatā
na mām arhasi dharmajña parityaktum anāgasam
     dharme sthitāṃ sthito dharme sadā priyahite ratām
pradāne kāraṇaṃ yac ca mama tubhyaṃ dvijottama
     tad alabdhavatīṃ mandāṃ kiṃ māṃ vakṣyati vāsukhiḥ
mātṛśāpābhibhūtānāṃ jñātīnāṃ mama sattama
     apatyam īpṣitaṃ tvattas tac ca tāvan na dṛśyate
tvatto hy apatyalābhena jñātīnāṃ me śivaṃ bhavet
     saṃprayogo bhaven nāyaṃ mama moghas tvayā dvija
jñātīnāṃ hitam icchantī bhagavaṃs tvāṃ prasādaye
     imam avyaktarūpaṃ me garbham ādhāya sattama
     kathaṃ tyaktvā mahātmā san gantum icchasy anāgasam
evam uktas tu sa munir bhāryāṃ vacanam abravīt
     yady uktam anurūpaṃ ca jaratkārus tapodhanaḥ
asty eṣa garbhaḥ subhage tava vaiśvānaropamaḥ
     ṛṣiḥ paramadharmātmā vedavedāṅgapāragaḥ
evam uktvā sa dharmātmā jaratkārur mahān ṛṣiḥ
     ugrāya tapase bhūyo jagāma kṛtaniścayaḥ
