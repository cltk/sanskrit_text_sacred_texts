[g]
      mahāvīryo mahīpālaḥ kāśīnām īśvaraḥ prabhuḥ
      divodāsa iti khyāto bhaimasenir narādhipaḥ
tatra gacchāvahe bhadre śanair āgaccha mā śucaḥ
      dhārmikaḥ saṃyame yuktaḥ satyaś caiva janeśvaraḥ
tam upāgamya sa munir nyāyatas tena satkṛtaḥ
      gālavaḥ prasavasyārthe taṃ nṛpaṃ pratyacodayat
śrutam etan mayā pūrvaṃ kim uktvā vistaraṃ dvija
      kāṅkṣito hi mayaiṣo 'rthaḥ śrutvaitad dvijasattama
etac ca me bahumataṃ yad utsṛjya narādhipān
      mām evam upayāto 'si bhāvi caitad asaṃśayam
sa eva vibhavo 'smākam aśvānām api gālava
      aham apy ekam evāsyāṃ janayiṣyāmi pārthivam
tathety uktvā dvijaśreṣṭhaḥ prādāt kanyāṃ mahīpateḥ
      vidhipūrvaṃ ca tāṃ rājā kanyāṃ pratigṛhītavān
reme sa tasyāṃ rājarṣiḥ prabhāvatyāṃ yathā raviḥ
      svāhāyāṃ ca yathā vahnir yathā śacyāṃ sa vāsavaḥ
yathā candraś ca rohiṇyāṃ yathā dhūmorṇayā yamaḥ
      varuṇaś ca yathā gauryāṃ yathā carddhyāṃ dhaneśvaraḥ
yathā nārāyaṇo lakṣyāṃ jāhnavyāṃ ca yathodadhiḥ
     yathā rudraś ca rudrāṇyāṃ yathā vedyāṃ pitāmahaḥ
adṛśyantyāṃ ca vāsiṣṭho vasiṣṭhaś cākṣamālayā
     cyavanaś ca sukanyāyāṃ pulastyaḥ saṃdhyayā yathā
agastyaś cāpi vaidarbhyāṃ sāvitryāṃ satyavān yathā
     yathā bhṛguḥ pulomāyām adityāṃ kaśyapo yathā
reṇukāyāṃ yatharcīko haimavatyāṃ ca kauśikaḥ
     bṛhaspatiś ca tārāyāṃ śukraś ca śataparvayā
yathā bhūmyāṃ bhūmipatir urvaśyāṃ ca purūravāḥ
     ṛcīkaḥ satyavatyāṃ ca sarasvatyāṃ yathā manuḥ
tathā tu ramamāṇasya divodāsasya bhūpateḥ
     mādhavī janayām āsa putram ekaṃ pratardanam
athājagāma bhagavān divodāsaṃ sa gālavaḥ
     samaye samanuprāpte vacanaṃ cedam abravīt
niryātayatu me kanyāṃ bhavāṃs tiṣṭhantu vājinaḥ
     yāvad anyatra gacchāmi śuklārthaṃ pṛthivīpate
divodāso 'tha dharmātmā samaye gālavasya tām
     kanyāṃ niryātayām āsa sthitaḥ satye mahīpatiḥ
