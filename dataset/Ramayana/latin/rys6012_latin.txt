atha rāmaḥ prasannātmā śrutvā vāyusutasya ha
 pratyabhāṣata durdharṣaḥ śrutavān ātmani sthitam
mamāpi tu vivakṣāsti kā cit prati vibhīṣaṇam
 śrutam icchāmi tat sarvaṃ bhavadbhiḥ śreyasi sthitaiḥ
mitrabhāvena saṃprāptaṃ na tyajeyaṃ kathaṃ cana
 doṣo yady api tasya syāt satām etad agarhitam
rāmasya vacanaṃ śrutvā sugrīvaḥ plavageśvaraḥ
 pratyabhāṣata kākutsthaṃ sauhārdenābhicoditaḥ
kim atra citraṃ dharmajña lokanāthaśikhāmaṇe
 yat tvam āryaṃ prabhāṣethāḥ sattvavān sapathe sthitaḥ
mama cāpy antarātmāyaṃ śuddhiṃ vetti vibhīṣaṇam
 anumanāc ca bhāvāc ca sarvataḥ suparīkṣitaḥ
tasmāt kṣipraṃ sahāsmābhis tulyo bhavatu rāghava
 vibhīṣaṇo mahāprājñaḥ sakhitvaṃ cābhyupaitu naḥ
sa sugrīvasya tad vākyayṃ rāmaḥ śrutvā vimṛśya ca
 tataḥ śubhataraṃ vākyam uvāca haripuṃgavam
suduṣṭo vāpy aduṣṭo vā kim eṣa rajanīcaraḥ
 sūkṣmam apy ahitaṃ kartuṃ mamāśaktaḥ kathaṃ cana
piśācān dānavān yakṣān pṛthivyāṃ caiva rākṣasān
 aṅgulyagreṇa tān hanyām icchan harigaṇeśvara
śrūyate hi kapotena śatruḥ śaraṇam āgataḥ
 arcitaś ca yathānyāyaṃ svaiś ca māṃsair nimantritaḥ
sa hi taṃ pratijagrāha bhāryā hartāram āgatam
 kapoto vānaraśreṣṭha kiṃ punar madvidho janaḥ
ṛṣeḥ kaṇvasya putreṇa kaṇḍunā paramarṣiṇā
 śṛṇu gāthāṃ purā gītāṃ dharmiṣṭhāṃ satyavādinā
baddhāñjalipuṭaṃ dīnaṃ yācantaṃ śaraṇāgatam
 na hanyād ānṛśaṃsyārtham api śatruṃ paraṃ pata
ārto vā yadi vā dṛptaḥ pareṣāṃ śaraṇaṃ gataḥ
 ariḥ prāṇān parityajya rakṣitavyaḥ kṛtātmanā
sa ced bhayād vā mohād vā kāmād vāpi na rakṣati
 svayā śaktyā yathātattvaṃ tat pāpaṃ lokagarhitam
vinaṣṭaḥ paśyatas tasya rakṣiṇaḥ śaraṇāgataḥ
 ādāya sukṛtaṃ tasya sarvaṃ gacched arakṣitaḥ
evaṃ doṣo mahān atra prapannānām arakṣaṇe
 asvargyaṃ cāyaśasyaṃ ca balavīryavināśanam
kariṣyāmi yathārthaṃ tu kaṇḍor vacanam uttamam
 dharmiṣṭhaṃ ca yaśasyaṃ ca svargyaṃ syāt tu phalodaye
sakṛd eva prapannāya tavāsmīti ca yācate
 abhayaṃ sarvabhūtebhyo dadāmy etad vrataṃ mama
ānayainaṃ hariśreṣṭha dattam asyābhayaṃ mayā
 vibhīṣaṇo vā sugrīva yadi vā rāvaṇaḥ svayam
tatas tu sugrīvavaco niśamya tad; dharīśvareṇābhihitaṃ nareśvaraḥ
 vibhīṣaṇenāśu jagāma saṃgamaṃ; patatrirājena yathā puraṃdaraḥ
