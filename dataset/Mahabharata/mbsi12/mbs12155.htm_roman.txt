[bh]
      sarvam etat tapo mūlaṃ kavayaḥ paricakṣate
      na hy atapta tapā mūḍhaḥ kriyāphalam avāpyate
prajāpatir idaṃ sarvaṃ tapasaivāsṛjat prabhuḥ
      tathaiva vedān ṛṣayas tapasā pratipedire
tapaso hy ānupūrvyeṇa phalamūlānilāśanāḥ
      trīṁl lokāṃs tapasā siddhāḥ paśyanti susamāhitāḥ
auṣadhāny agadādīni tisro vidyāś ca saṃskṛtāḥ
      tapasaiva hi sidhyanti tapo mūlaṃ hi sādhanam
yad durāpaṃ durāmnāyaṃ durādharṣaṃ durutsaham
      sarvaṃ tat tapasā śakyaṃ tapo hi duratikramam
surāpo 'saṃmatādāyī bhrūṇahā gurutalpagaḥ
      tapasaiva sutaptena naraḥ pāpād vimucyate
tapaso bahurūpasya tais tair dvāraiḥ pravartataḥ
      nivṛttyā vartamānasya tapo nānaśanāt param
ahiṃsā satyavacanaṃ dānam indriyanigrahaḥ
      etebhyo hi mahārāja tapo nānaśanāt param
na duṣkarataraṃ dānān nātimātaram āśramaḥ
      traividyebhyaḥ paraṃ nāsti saṃnyāsaḥ paramaṃ tapaḥ
indriyāṇīha rakṣanti dhanadhānyābhiguptaye
     tasmād arthe ca dharme ca tapo nānaśanāt param
ṛṣayaḥ pitaro devā manuṣyā mṛgasattamāḥ
     yāni cānyāni bhūtāni sthāvarāṇi carāṇi ca
tapaḥ parāyaṇāḥ sarve sidhyanti tapasā ca te
     ity evaṃ tapasā devā mahattvaṃ cāpy avāpnuvan
imānīṣṭa vibhāgāni phalāni tapasā sadā
     tapasā śakyate prāptuṃ devatvam api niścayāt
