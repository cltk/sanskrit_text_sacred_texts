yāvat tu niryatas tasya rajorūpam adṛśyata
 naivekṣvākuvaras tāvat saṃjahārātmacakṣuṣī
yāvad rājā priyaṃ putraṃ paśyaty atyantadhārmikam
 tāvad vyavardhatevāsya dharaṇyāṃ putradarśane
na paśyati rajo 'py asya yadā rāmasya bhūmipaḥ
 tadārtaś ca viṣaṇṇaś ca papāta dharaṇītale
tasya dakṣiṇam anvagāt kausalyā bāhum aṅganā
 vāmaṃ cāsyānvagāt pārśvaṃ kaikeyī bharatapriyā
tāṃ nayena ca saṃpanno dharmeṇa nivayena ca
 uvāca rājā kaikeyīṃ samīkṣya vyathitendriyaḥ
kaikeyi mā mamāṅgāni sprākṣīs tvaṃ duṣṭacāriṇī
 na hi tvāṃ draṣṭum icchāmi na bhāryā na ca bāndhavī
ye ca tvām upajīvanti nāhaṃ teṣāṃ na te mama
 kevalārthaparāṃ hi tvāṃ tyaktadharmāṃ tyajāmy aham
agṛhṇāṃ yac ca te pāṇim agniṃ paryaṇayaṃ ca yat
 anujānāmi tat sarvam asmiṁl loke paratra ca
bharataś cet pratītaḥ syād rājyaṃ prāpyedam avyayam
 yan me sa dadyāt pitrarthaṃ mā mā tad dattam āgamat
atha reṇusamudhvastaṃ tam utthāpya narādhipam
 nyavartata tadā devī kausalyā śokakarśitā
hatveva brāhmaṇaṃ kāmāt spṛṣṭvāgnim iva pāṇinā
 anvatapyata dharmātmā putraṃ saṃcintya tāpasaṃ
nivṛtyaiva nivṛtyaiva sīdato rathavartmasu
 rājño nātibabhau rūpaṃ grastasyāṃśumato yathā
vilalāpa ca duḥkhārtaḥ priyaṃ putram anusmaran
 nagarāntam anuprāptaṃ buddhvā putram athābravīt
vāhanānāṃ ca mukhyānāṃ vahatāṃ taṃ mamātmajam
 padāni pathi dṛśyante sa mahātmā na dṛśyate
sa nūnaṃ kva cid evādya vṛkṣamūlam upāśritaḥ
 kāṣṭhaṃ vā yadi vāśmānam upadhāya śayiṣyate
utthāsyati ca medinyāḥ kṛpaṇaḥ pāṃśuguṇṭhitaḥ
 viniḥśvasan prasravaṇāt kareṇūnām ivarṣabhaḥ
drakṣyanti nūnaṃ puruṣā dīrghabāhuṃ vanecarāḥ
 rāmam utthāya gacchantaṃ lokanātham anāthavat
sakāmā bhava kaikeyi vidhavā rājyam āvasa
 na hi taṃ puruṣavyāghraṃ vinā jīvitum utsahe
ity evaṃ vilapan rājā janaughenābhisaṃvṛtaḥ
 apasnāta ivāriṣṭaṃ praviveśa purottamam
śūnyacatvaraveśmāntāṃ saṃvṛtāpaṇadevatām
 klāntadurbaladuḥkhārtāṃ nātyākīrṇamahāpathām
tām avekṣya purīṃ sarvāṃ rāmam evānucintayan
 vilapan prāviśad rājā gṛhaṃ sūrya ivāmbudam
mahāhradam ivākṣobhyaṃ suparṇena hṛtoragam
 rāmeṇa rahitaṃ veśma vaidehyā lakṣmaṇena ca
kausalyāyā gṛhaṃ śīghraṃ rāma mātur nayantu mām
 iti bruvantaṃ rājānam anayan dvāradarśitaḥ
tatas tatra praviṣṭasya kausalyāyā niveśanam
 adhiruhyāpi śayanaṃ babhūva lulitaṃ manaḥ
tac ca dṛṣṭvā mahārājo bhujam udyamya vīryavān
 uccaiḥ svareṇa cukrośa hā rāghava jahāsi mām
sukhitā bata taṃ kālaṃ jīviṣyanti narottamāḥ
 pariṣvajanto ye rāmaṃ drakṣyanti punar āgatam
na tvāṃ paśyāmi kausalye sādhu māṃ pāṇinā spṛśa
 rāmaṃ me 'nugatā dṛṣṭir adyāpi na nivartate
taṃ rāmam evānuvicintayantaṃ; samīkṣya devī śayane narendram
 upopaviśyādhikam ārtarūpā; viniḥśvasantī vilalāpa kṛcchraṃ
