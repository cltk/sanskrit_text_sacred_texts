bṛhadaśva uvāca
      tatas tu yāte vārṣṇeye puṇyaślokasya dīvyataḥ
      puṣkareṇa hṛtaṃ rājyaṃ yac cānyad vasu kiṃ cana
hṛtarājyaṃ nalaṃ rājan prahasan puṣkaro 'bravīt
      dyūtaṃ pravartatāṃ bhūyaḥ pratipāṇo 'sti kas tava
śiṣṭā te damayanty ekā sarvam anyad dhṛtaṃ mayā
      damayantyāḥ puṇaḥ sādhu vartatāṃ yadi manyase
puṣkareṇaivam uktasya puṇyaślokasya manyunā
      vyadīryateva hṛdayaṃ na cainaṃ kiṃ cid abravīt
tataḥ puṣkaram ālokya nalaḥ paramamanyumān
      utsṛjya sarvagātrebhyo bhūṣaṇāni mahāyaśāḥ
ekavāsā asaṃvītaḥ suhṛcchokavivardhanaḥ
      niścakrāma tadā rājā tyaktvā suvipulāṃ śriyam
damayanty ekavastrā taṃ gacchantaṃ pṛṣṭhato 'nviyāt
      sa tayā bāhyataḥ sārdhaṃ trirātraṃ naiṣadho 'vasat
puṣkaras tu mahārāja ghoṣayām āsa vai pure
      nale yaḥ samyag ātiṣṭhet sa gacched vadhyatāṃ mama
puṣkarasya tu vākyena tasya vidveṣaṇena ca
      paurā na tasmin satkāraṃ kṛtavanto yudhiṣṭhira
sa tathā nagarābhyāśe satkārārho na satkṛtaḥ
     trirātram uṣito rājā jalamātreṇa vartayan
kṣudhā saṃpīḍyamānas tu nalo bahutithe 'hani
     apaśyac chakunān kāṃś cid dhiraṇyasadṛśacchadān
sa cintayām āsa tadā niṣadhādhipatir balī
     asti bhakṣo mamādyāyaṃ vasu cedaṃ bhaviṣyati
tatas tān antarīyeṇa vāsasā samavāstṛṇot
     tasyāntarīyam ādāya jagmuḥ sarve vihāyasā
utpatantaḥ khagās te tu vākyam āhus tadā nalam
     dṛṣṭvā digvāsasaṃ bhūmau sthitaṃ dīnam adhomukham
vayam akṣāḥ sudurbuddhe tava vāsor jihīrṣavaḥ
     āgatā na hi naḥ prītiḥ savāsasi gate tvayi
tān samīkṣya gatān akṣān ātmānaṃ ca vivāsasam
     puṇyaślokas tato rājā damayantīm athābravīt
yeṣāṃ prakopād aiśvaryāt pracyuto 'ham anindite
     prāṇayātrāṃ na vinde ca duḥkhitaḥ kṣudhayārditaḥ
yeṣāṃ kṛte na satkāram akurvan mayi naiṣadhāḥ
     ta ime śakunā bhūtvā vāso 'py apaharanti me
vaiṣamyaṃ paramaṃ prāpto duḥkhito gatacetanaḥ
     bhartā te 'haṃ nibodhedaṃ vacanaṃ hitam ātmanaḥ
ete gacchanti bahavaḥ panthāno dakṣiṇāpatham
     avantīm ṛkṣavantaṃ ca samatikramya parvatam
eṣa vindhyo mahāśailaḥ payoṣṇī ca samudragā
     āśramāś ca maharṣīṇām amī puṣpaphalānvitāḥ
eṣa panthā vidarbhāṇām ayaṃ gacchati kosalān
     ataḥ paraṃ ca deśo 'yaṃ dakṣiṇe dakṣiṇāpathaḥ
tataḥ sā bāṣpakalayā vācā duḥkhena karśitā
     uvāca damayantī taṃ naiṣadhaṃ karuṇaṃ vacaḥ
udvepate me hṛdayaṃ sīdanty aṅgāni sarvaśaḥ
     tava pārthiva saṃkalpaṃ cintayantyāḥ punaḥ punaḥ
hṛtarājyaṃ hṛtadhanaṃ vivastraṃ kṣucchramānvitam
     katham utsṛjya gaccheyam ahaṃ tvāṃ vijane vane
śrāntasya te kṣudhārtasya cintayānasya tat sukham
     vane ghore mahārāja nāśayiṣyāmi te klamam
na ca bhāryāsamaṃ kiṃ cid vidyate bhiṣajāṃ matam
     auṣadhaṃ sarvaduḥkheṣu satyam etad bravīmi te
nala uvāca
     evam etad yathāttha tvaṃ damayanti sumadhyame
     nāsti bhāryāsamaṃ mitraṃ narasyārtasya bheṣajam
na cāhaṃ tyaktukāmas tvāṃ kimarthaṃ bhīru śaṅkase
     tyajeyam aham ātmānaṃ na tv eva tvām anindite
damayanty uvāca
     yadi māṃ tvaṃ mahārāja na vihātum ihecchasi
     tat kimarthaṃ vidarbhāṇāṃ panthāḥ samupadiśyate
avaimi cāhaṃ nṛpate na tvaṃ māṃ tyakum arhasi
     cetasā tv apakṛṣṭena māṃ tyajethā mahāpate
panthānaṃ hi mamābhīkṣṇam ākhyāsi narasattama
     atonimittaṃ śokaṃ me vardhayasy amaraprabha
yadi cāyam abhiprāyas tava rājan vrajed iti
     sahitāv eva gacchāvo vidarbhān yadi manyase
vidarbharājas tatra tvāṃ pūjayiṣyati mānada
     tena tvaṃ pūjito rājan sukhaṃ vatsyasi no gṛhe
