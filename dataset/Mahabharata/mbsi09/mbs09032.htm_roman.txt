[s]
      evaṃ duryodhano rājan garjamāne muhur muhuḥ
      yudhiṣṭhirasya saṃkruddho vāsudevo 'bravīd idam
yadi nāma hy ayaṃ yuddhe varayet tvāṃ yudhiṣṭhira
      arjunaṃ nakulaṃ vāpi sahadevam athāpi vā
kim idaṃ sāhasaṃ rājaṃs tvayā vyāhṛtam īdṛśam
      ekam eva nihatyājau bhava rājā kuruṣv iti
etena hi kṛtā yogyā varṣāṇīha trayodaśa
      āyase puruṣe rājan bhīmasenajighāṃsayā
kathaṃ nāma bhavet kāryam asmābhir bharatarṣabha
      sāhasaṃ kṛtavāṃs tvaṃ tu hy anukrośān nṛpottama
nānyam asyānupaśyāmi pratiyoddhāram āhave
      ṛte vṛkodarāt pārthāt sa ca nātikṛta śramaḥ
tad idaṃ dyūtam ārabdhaṃ punar eva yathā purā
      viṣamaṃ śakuneś caiva tava caiva viśāṃ pate
balī bhīmaḥ samarthaś ca kṛtī rājā suyodhanaḥ
      balavān vā kṛtī veti kṛtī rājan viśiṣyate
so 'yaṃ rāmaṃs tvayā śatruḥ same pathi niveśitaḥ
      nyastaś cātmā suviṣame kṛcchram āpāditā vayam
ko nu sarvān vinirjitya śatrūn ekena vairiṇā
     paṇitvā caikapāṇena rocayed evam āhavam
na hi paśyāmi taṃ loke gadāhastaṃ narottamam
     yudhyed duryodhanaṃ saṃkhye kṛtitvād dhi viśeṣayet
phalgunaṃ vā bhavantaṃ vā mādrīputrāv athāpi vā
     na samarthān ahaṃ manye gadāhastasya saṃyuge
sa kathaṃ vadase śatruṃ yudhyasva gadayeti ha
     ekaṃ ca no nihatyājau bhava rājeti bhārata
vṛkodaraṃ samāsādya saṃśayo vijaye hi naḥ
     nyāyato yudhyamānānāṃ kṛtī hy eṣa mahābalaḥ
[bhm]
     madhusūdana mā kārṣīr viṣādaṃ yadunandana
     adya pāraṃ gamiṣyāmi vairasya bhṛśadurgamam
ahaṃ suyodhanaṃ saṃkhye haniṣyāmi na saṃśayaḥ
     vijayo vai dhruvaṃ kṛṣṇa dharmarājasya dṛśyate
adhyardhena puneneyaṃ gadā gurutarī mama
     na tathā dhārtarāṣṭrasya mā kārṣīr mādhava vyathām
sāmarān api lokāṃs trīn nānāśastradharān yudhi
     yodhayeyaṃ raṇe hṛṣṭaḥ kim utādya suyodhanam
[s]
     tathā saṃbhāṣamāṇaṃ tu vāsudevo vṛkodaram
     hṛṣṭaḥ saṃpūjayām āsa vacanaṃ cedam abravīt
tvām āśritya mahābāho dharmarājo yudhiṣṭhiraḥ
     nihatāriḥ svakāṃ dīptāṃ śriyaṃ prāpto na saṃśayaḥ
tvayā vinihatāḥ sarve ghṛtarāṣṭra sutā raṇe
     rājāno rājaputrāś ca nāgāś ca vinipātitāḥ
kaliṅgā māgadhāḥ prācyā gāndhārāḥ kuravas tathā
     tvām āsādya mahāyuddhe nihatāḥ pāṇḍunandana
hatvā duryodhanaṃ cāpi prayacchorvīṃ sasāgarām
     dharmarājasya kaunteya yathā viṣṇuḥ śacīpateḥ
tvāṃ ca prāpya raṇe pāpo dhārtarāṣṭro vinaṅkṣyati
     tvam asya sakthinī bhaṅktvā pratijñāṃ pārayiṣyasi
yatnena tu sadā pārtha yodddhavyo dhṛtarāṣṭrajaḥ
     kṛtī ca balavāṃś caiva yuddhaśauṇḍaś ca nityadā
tatas tu sātyakī rājan pūjayām āsa pāṇḍavam
     vividhābhiś ca tāṃ vāgbhiḥ pūjayām āsa mādhavaḥ
pāñcālāḥ pāṇḍaveyāś ca dharmarāja purogamāḥ
     tad vaco bhīmasenasya sarva evābhyapūjayan
tato bhīmabalo bhīmo yudhiṣṭhiram athābravīt
     sṛñjayaiḥ saha tiṣṭhantaṃ tapantam iva bhāskaram
aham etena saṃgamya saṃyuge yoddhum utsahe
     na hi śakto raṇe jetuṃ mām eṣa puruṣādhamaḥ
adya krodhaṃ vimokṣyāmi nihitaṃ hṛdaye bhṛśam
     suyodhane dhārtarāṣṭre khāṇḍave 'gnim ivārjunaḥ
śalyam adyoddhariṣyāmi tava pāṇḍava hṛccchayam
     nihatya gadayā pāpam adya rājan sukhī bhava
adya kīrtimayīṃ mālāṃ pratimokṣye tavānagha
     prāṇāñ śriyaṃ ca rājyaṃ ca mokṣyate 'dya suyodhanaḥ
rājā ca dhṛtarāṣṭro 'dya śrutvā putraṃ mayā hatam
     smāriṣyaty aśubhaṃ karma yat tac chakuni buddhijam
ity uktvā bharataśreṣṭho gadām udyamya vīryavān
     udatiṣṭhata yuddhāya śakro vṛtram ivāhvayan
tam ekākinam āsādya dhārtarāṣṭraṃ mahābalam
     niryūtham iva mātaṅgaṃ samahṛṣyanta pāṇḍavāḥ
tam udyatagadaṃ dṛṣṭvā kailāsam iva śṛṅgiṇam
     bhīmasenas tadā rājan duryodhanam athābravīt
rājñāpi dhṛtarāṣṭreṇa tvayā cāsmāsu yatkṛtam
     smāra tad duṣkṛtaṃ karma yadvṛttaṃ vāraṇāvate
draupadī ca parikliṣṭā sabhāmadhye rajasvalā
     dyūte yad vijito rājā śakuner buddhiniścayāt
yāni cānyāni duṣṭātman pāpāni kṛtavān asi
     anāgaḥsu ca pārtheṣu tasya paśya mahat phalam
tvatkṛte nihataḥ śete śaratalpe mahāyaśāḥ
     gāṅgeyo bharataśreṣṭhaḥ sarveṣāṃ naḥ pitāmahaḥ
hato droṇaś ca kārṇaś ca hataḥ śalyaḥ pratāpavān
     vairasyā cādi kartāsau śakunir nihato yudhi
bhrātaras te hatāḥ śūrāḥ putrāś ca sahasainikāḥ
     rājānaś ca hatāḥ śūrāḥ samareṣv anivartinaḥ
ete cānye ca nihatā bahavaḥ kṣatriyarṣabhāḥ
     prātikāmī tathā pāpo draupadyāḥ kleśakṛd dhataḥ
avaśiṣṭas tvam evaikaḥ kulaghno 'dhama pūruṣaḥ
     tvām apy adya haniṣyāmi gadayā nātra saṃśayaḥ
adya te 'haṃ raṇe darpaṃ sarvaṃ nāśayitā nṛpa
     rājyāśāṃ vipulāṃ rājan pāṇḍaveṣu ca duṣkṛtam
[dur]
     kiṃ katthitena bahudhā yudhyasvādya mayā saha
     adya te 'haṃ vineṣyāmi yuddhaśraddhāṃ vṛkodara
kiṃ na paśyasi māṃ pāpagadā yuddhe vyavasthitam
     himavacchikharākārāṃ pragṛhya mahatīṃ gadām
gadinaṃ ko 'dya māṃ pāpajetum utsahate ripuḥ
     nyāyato yudhyamānasya deveṣv api puraṃdaraḥ
mā vṛthā garja kaunteya śaradābhram ivājalam
     darśayasva balaṃ yuddhe yāvat tat te 'dya vidyate
tasya tad vacanaṃ śrutvā pāñcālāḥ sahasṛñjayāḥ
     sarve saṃpūjayām āsus tad vaco vijigīṣavaḥ
taṃ mattam iva mātaṅgaṃ talaśabdena mānavāḥ
     bhūyaḥ saṃharṣayām āsū rājan duryodhanaṃ nṛpam
bṛhanti kuñjarās tatra hayā heṣanti cāsakṛt
     śastrāṇi saṃpradīpyante pāṇḍavānāṃ jayaiṣiṇām
