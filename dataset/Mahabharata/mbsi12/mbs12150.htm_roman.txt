[bh]
      atrāpy udāharantīmam itihāsaṃ purātanam
      saṃvādaṃ bharataśreṣṭha śalmaleḥ pavanasya ca
himavantaṃ samāsādya mahān āsīd vanaspatiḥ
      varṣapūgābhisaṃvṛddhaḥ śākhā skandhapalāśavān
tatra sma mattā mātaṅgā dharmārtāḥ śramakarśitāḥ
      viśramanti mahābāho tathānyā mṛgajātayaḥ
nalva mātraparīṇāho ghanac chāyo vanaspatiḥ
      śukaśārika saṃghuṣṭaḥ phalavān puṣpavān api
sārthikā vaṇijaś cāpi tāpasāś ca vanaukasaḥ
      vasanti vāsān mārgasthāḥ suramye tarusattame
tasyā tā vipulāḥ śākhā dṛṣṭvā skandhāṃś ca sarvataḥ
      abhigamyābravīd enaṃ nārado bharatarṣabha
aho nu ramaṇīyas tvam aho cāsi manoramaḥ
      prīyāmahe tvayā nityaṃ tarupravara śalmale
sadaiva śakunās tāta mṛgāś cādhas tathā gajāḥ
      vasanti tava saṃhṛṣṭā manoharatarās tathā
tava śākhā mahāśākha skandhaṃ ca vipulaṃ tathā
      na vai prabhagnān paśyāmi mārutena kathaṃ cana
kiṃ nu te mārutas tāta prītimān atha vā suhṛt
     tvāṃ rakṣati sadā yena vane 'smin pavano dhruvam
vivān hi pavanaḥ sthānād vṛkṣān uccāvacān api
     parvatānāṃ ca śikharāṇy ācālayati vegavān
śoṣayaty eva pātālaṃ vivān gandhavahaḥ śuciḥ
     hradāṃś ca saritaś caiva sāgarāṃś ca tathaiva ha
tvāṃ saṃrakṣeta pavanaḥ sakhitvena na saṃśayaḥ
     tasmād bahala śākho 'si parṇavān puṣpavān api
idaṃ ca ramaṇīyaṃ te pratibhāti vanaspate
     yad ime vihagās tāta ramante muditās tvayi
eṣāṃ pṛthak samastānāṃ śrūyate madhuraḥ svaraḥ
     puṣpasaṃmodane kāle vāśatāṃ sumanoharam
tatheme muditā nāgāḥ svayūthakulaśobhinaḥ
     dharmārtās tvāṃ samāsādya sukhaṃ vindanti śalmale
tathaiva mṛgajātībhir anyābhir upaśobhase
     tathā sārthādhivāsaiś ca śobhase meruvad druma
brāhmaṇaiś ca tapaḥsiddhais tāpasaiḥ śramaṇair api
     triviṣṭapasamaṃ manye tavāyatanam eva ha
bandhutvād atha vā sakhyāc chalmale nātra saṃśayaḥ
     pālayaty eva satataṃ bhīmaḥ sarvatra go'nilaḥ
nyag bhāvaṃ paramaṃ vāyoḥ śalmale tvam upāgataḥ
     tavāham asmīti sadā yena rakṣati mārutaḥ
na taṃ paśyāmy ahaṃ vṛkṣaṃ parvataṃ vāpi taṃ dṛḍham
     yo na vāyubalād bhagnaḥ pṛthivyām iti me matiḥ
tvaṃ punaḥ kāraṇair nūnaṃ śalmale rakṣyase sadā
     vāyunā saparīvāras tena tiṣṭhasy asaṃśayam
[ṣalmali]
     na me vāyuḥ sakhā brahman na bandhur na ca me suhṛt
     parameṣṭhī tathā naiva yena rakṣati mānilaḥ
mama tejobalaṃ vāyor bhīmam api hi nārada
     kalām aṣṭādaśīṃ prāṇair na me prāpnoti mārutaḥ
āgacchan paramo vāyur mayā viṣṭambhito balāt
     rujan drumān parvatāṃś ca yac cānyad api kiṃ cana
sa mayā bahuśo bhagnaḥ prabhañjan vai prabhañjanaḥ
     tasmān na bibhye devarṣe kruddhād api samīraṇāt
[n]
     śalmale viparītaṃ te darśanaṃ nātra saṃśayaḥ
     na hi vāyor balenāsti bhūtaṃ tulyabalaṃ kva cit
indro yamo vaiśravaṇo varuṇaś ca jaleśvaraḥ
     na te 'pi tulyā marutaḥ kiṃ punas tvaṃ vanaspate
yad dhi kiṃ cid iha prāṇi śalmale ceṣṭate bhuvi
     sarvatra bhagavān vāyuś ceṣṭā prāṇakaraḥ prabhuḥ
eṣa ceṣṭayate samyak prāṇinaḥ samyag āyataḥ
     asamyag āyato bhūyaś ceṣṭate vikṛto nṛṣu
sa tvam evaṃvidhaṃ vāyuṃ sarvasattvabhṛtāṃ varam
     na pūjayasi pūjyaṃ taṃ kim anyad buddhilāghavāt
asāraś cāsi durbuddhe kevalaṃ bahu bhāṣase
     krodhādibhir avacchanno mithyā vadasi śalmale
mama roṣaḥ samutpannas tvayy evaṃ saṃprabhāṣati
     bravīmy eṣa svayaṃ vāyos tava durbhāṣitaṃ bahu
candanaiḥ spandanaiḥ śālaiḥ saralair devadārubhiḥ
     vetasair bandhanaiś cāpi ye cānye balavattarāḥ
taiś cāpi naivaṃ durbuddhe kṣipto vāyuḥ kṛtātmabhiḥ
     te hi jānanti vāyoś ca balam ātmana eva ca
tasmāt te vai namasyanti śvasanaṃ drumasattamāḥ
     tvaṃ tu mohān na jānīṣe vāyor balam anantakam
