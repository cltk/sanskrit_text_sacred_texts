[v]
      ity ukte nṛpatau tasmin vyāsenādbhuta karmaṇā
      vāsudevo mahātejās tato vacanam ādade
taṃ nṛpaṃ dīnamanasaṃ nihatajñātibāndhavam
      upaplutam ivādityaṃ sa dhūmam iva pāvakam
nirviṇṇa manasaṃ pārthaṃ jñātvā vṛṣṇikulodvahaḥ
      āśvāsayan dharmasutaṃ pravaktum upacakrame
[vā]
      sarvaṃ jihmaṃ mṛtyupadam ārjavaṃ brahmaṇaḥ padam
      etāvāñ jñānaviṣayaḥ kiṃ pralāpaḥ kariṣyati
naiva te niṣṭhitaṃ karma naiva te śatravo jitāḥ
      kathaṃ śatruṃ śarīrastham ātmānaṃ nāvabudhyase
atra te vartayiṣyāmi yathā dharmaṃ yathā śrutam
      indrasya saha vṛtreṇa yathā yuddham avartata
vṛtreṇa pṛthivī vyāptā purā kila narādhipa
      dṛṣṭvā sa pṛthivīṃ vyāptāṃ gandhasya viṣaye hṛte
      dharā haraṇadurgandho viṣayaḥ samapadyata
śatakratuś cukopātha gandhasya viṣaye hṛte
      vṛtrasya sa tataḥ kruddho vajraṃ ghoram avāsṛjat
sa vadhyamāno vajreṇa pṛthivyāṃ bhūri tejasā
      viveśa sahasaivāpo jagrāha viṣayaṃ tataḥ
vyāptāsv athāsu vṛtreṇa rase ca viṣaye hṛte
     śatakratur abhikruddhas tāsu vajram avāsṛjat
sa vadhyamāno vajreṇa salile bhūri tejasā
     viveśa sahasā jyotir jagrāha viṣayaṃ tataḥ
vyāpte jyotiṣi vṛtreṇa rūpe 'tha viṣaye hṛte
     śatakratur abhikruddhas tatra vajram avāsṛjat
sa vadhyamāno vajreṇa subhṛśaṃ bhūri tejasā
     viveśa sahasā vāyuṃ jagrāha viṣayaṃ tataḥ
vyāpte vāyau tu vṛtreṇa sparśe 'tha viṣaye hṛte
     śatakratur abhikruddhas tatra vajram avāsṛjat
sa vadhyamāno vajreṇa tasminn amitatejasā
     ākāśam abhidudrāva jagrāha viṣayaṃ tataḥ
ākāśe vṛtra bhūte ca śabde ca viṣaye hṛte
     śatakratur abhikruddhas tatra vajram avāsṛjat
sa vadhyamāno vajreṇa tasminn amitatejasā
     viveśa sahasā śakraṃ jagrāha viṣayaṃ tataḥ
tasya vṛtra gṛhītasya mohaḥ samabhavan mahān
     rathaṃtareṇa taṃ tāta vasiṣṭhaḥ pratyabodhayat
tato vṛtraṃ śarīrasthaṃ jaghāna bharatarṣabha
     śatakratur adṛśyena vajreṇetīha naḥ śrutam
idaṃ dharmarahasyaṃ ca śakreṇoktaṃ maharṣiṣu
     ṛṣibhiś ca mama proktaṃ tan nibodha narādhipa
