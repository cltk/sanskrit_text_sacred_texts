viśeṣeṇa tu sugrīvo hanumatyartham uktavān
 sa hi tasmin hariśreṣṭhe niścitārtho 'rthasādhane
na bhūmau nāntarikṣe vā nāmbare nāmarālaye
 nāpsu vā gatisaṃgaṃ te paśyāmi haripuṃgava
sāsurāḥ sahagandharvāḥ sanāganaradevatāḥ
 viditāḥ sarvalokās te sasāgaradharādharāḥ
gatir vegaś ca tejaś ca lāghavaṃ ca mahākape
 pitus te sadṛśaṃ vīra mārutasya mahaujasaḥ
tejasā vāpi te bhūtaṃ samaṃ bhuvi na vidyate
 tad yathā labhyate sītā tattvam evopapādaya
tvayy eva hanumann asti balaṃ buddhiḥ parākramaḥ
 deśakālānuvṛttaś ca nayaś ca nayapaṇḍita
tataḥ kāryasamāsaṃgam avagamya hanūmati
 viditvā hanumantaṃ ca cintayām āsa rāghavaḥ
sarvathā niścitārtho 'yaṃ hanūmati harīśvaraḥ
 niścitārthataraś cāpi hanūmān kāryasādhane
tad evaṃ prasthitasyāsya parijñātasya karmabhiḥ
 bhartrā parigṛhītasya dhruvaḥ kāryaphalodayaḥ
taṃ samīkṣya mahātejā vyavasāyottaraṃ harim
 kṛtārtha iva saṃvṛttaḥ prahṛṣṭendriyamānasaḥ
dadau tasya tataḥ prītaḥ svanāmāṅkopaśobhitam
 aṅgulīyam abhijñānaṃ rājaputryāḥ paraṃtapaḥ
anena tvāṃ hariśreṣṭha cihnena janakātmajā
 matsakāśād anuprāptam anudvignānupaśyati
vyavasāyaś ca te vīra sattvayuktaś ca vikramaḥ
 sugrīvasya ca saṃdeśaḥ siddhiṃ kathayatīva me
sa tad gṛhya hariśreṣṭhaḥ sthāpya mūrdhni kṛtāñjaliḥ
 vanditvā caraṇau caiva prasthitaḥ plavagottamaḥ
sa tat prakarṣan hariṇāṃ balaṃ mahad; babhūva vīraḥ pavanātmajaḥ kapi
 gatāmbude vyomni viśuddhamaṇḍalaḥ; śaśīva nakṣatragaṇopaśobhitaḥ
atibalabalam āśritas tavāhaṃ; harivaravikramavikramair analpaiḥ
 pavanasuta yathābhigamyate sā; janakasutā hanumaṃs tathā kuruṣva
