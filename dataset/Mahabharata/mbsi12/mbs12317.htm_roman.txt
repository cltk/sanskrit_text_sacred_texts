[nārada]
      aśokaṃ śokanāśārthaṃ śāstraṃ śānti karaṃ śivam
      niśamyya labhate buddhiṃ tāṃ labdhvā sukham edhate
śokasthāna sahasrāṇi bhayasthāna śatāni ca
      divase divase mūḍham āviśanti na paṇḍitam
tasmād aniṣṭa nāśārtham itihāsaṃ nibodha me
      tiṣṭhate ced vaśe buddhir labhate śokanāśanam
aniṣṭa saṃprayogāc ca viprayogāt priyasya ca
      manuṣyā mānasair duḥkhair yujyante alpabuddhayaḥ
dravyeṣu samatīteṣu ye guṇās tān na cintayet
      tān anādriyamāṇasya snehabandhaḥ pramucyate
doṣadarśī bhavet tatra yatra rāgaḥ pravartate
      aniṣṭavad dhitaṃ paśyet tathā kṣipraṃ virajyate
nārtho na dharmo na yaśo yo 'tītam anuśocati
      apy abhāvena yujyeta tac cāsya na nivartate
guṇair bhūtāni yujyante viyujyante tathaiva ca
      sarvāṇi naitad ekasya śokasthānaṃ hi vidyate
mṛtaṃ vā yadi vā naṣṭaṃ yo 'tītam anuśocati
      duḥkhena labhate duḥkhaṃ dvāv anarthau prapadyate
nāśru kurvanti ye buddhyā dṛṣṭvā lokeṣu saṃtatim
     samyak prapaśyataḥ sarvaṃ nāśru karmopapadyate
duḥkhopaghāte śārīre mānase vāpy upasthite
     yasmin na śakyate kartuṃ yatnas tan nānucintayet
bhaiṣajyam etad duḥkhasya yad etan nānucintayet
     cintyamānaṃ hi na vyeti bhūyaś cāpi pravardhate
prajñayā mānasaṃ duḥkhaṃ hanyāc chārīram auṣadhaiḥ
     etad vijāna sāmarthyaṃ na bālaiḥ samatām iyāt
anityaṃ yauvanaṃ rūpaṃ jīvitaṃ dravyasaṃcayaḥ
     ārogyaṃ priya saṃvāsagṛdhyet tatra na paṇḍitaḥ
na jānapadikaṃ duḥkham ekaḥ śocitum arhati
     aśocan pratikurvīta yadi paśyed upakramam
sukhād bahutaraṃ duḥkhaṃ jīvite nātra saṃśayaḥ
     snigdhatvaṃ cendriyārtheṣu mohān maraṇam apriyam
parityajati yo duḥkhaṃ sukhaṃ vāpy ubhayaṃ naraḥ
     abhyeti brahma so 'tyantaṃ na taṃ śocanti paṇḍitāḥ
duḥkham arthā hi tyajyante pālane na ca te sukhāḥ
     duḥkhena cādhigamyante nāśam eṣāṃ na cintayet
anyām anyāṃ dhanāvasthāṃ prāpya vaiśeṣikīṃ narāḥ
     atṛptā yānti vidhvaṃsaṃ saṃtoṣaṃ yānti paṇḍitāḥ
sarve kṣarāntā nicayāḥ patanāntāḥ samucchrayāḥ
     saṃyogā viprayogāntā maraṇāntaṃ hi jīvitam
anto nāsti pipāsāyās tuṣṭis tu paramaṃ sukham
     tasmāt saṃtoṣam eveha dhanaṃ paśyanti paṇḍitāḥ
nimeṣa mātram api hi vayo gacchann na tiṣṭhati
     svaśarīreṣv anityeṣu nityaṃ kim anucintayet
bhūteṣv abhāvaṃ saṃcintya ye buddhvā tamasaḥ param
     na śocanti gatādhvānaḥ paśyantaḥ paramāṃ gatim
saṃcinvānakam evainaṃ kāmānām avitṛptakam
     vyāghraḥ paśum ivāsādya mṛtyur ādāya gacchati
athāpy upāyaṃ saṃpaśyed duḥkhasya parimokṣaṇe
     aśocann ārabhetaiva yuktaś cāvyasanī bhavet
śabde sparśe ca rūpe ca gandheṣu ca raseṣu ca
     nopabhogāt paraṃ kiṃ cid dhanino vādhanasya vā
prāk saṃprayogād bhūtānāṃ nāsti duḥkham anāmayam
     viprayogāt tu sarvasya na śocet prakṛtisthitaḥ
dhṛtyā śiśnodaraṃ rakṣet pāṇi pādaṃ ca cakṣuṣā
     cakṣuḥ śrotre ca manasā mano vācaṃ ca vidyayā
pranayaṃ pratisaṃhṛtya saṃstuteṣv itareṣu ca
     vicared asamunnaddhaḥ sa sukhī sa ca paṇḍitaḥ
adhyātmaratir āsīno nirapekṣo nirāmiṣaḥ
     ātmanaiva sahāyena yaś caret sa sukhī bhavet
