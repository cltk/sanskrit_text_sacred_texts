[dhṛ]
      spṛśa māṃ pāṇinā bhūyaḥ pariṣvaja ca pāṇḍava
      jīvāmīva hi saṃsparśāt tava rājīvalocana
mūrdhānaṃ ca tavāghrātum icchāmi manujādhipa
      pāṇibhyāṃ ca parispraṣṭuṃ prāṇā hi na jahur mama
aṣṭamo hy adya kālo 'yam āhārasya kṛtasya me
      yenāhaṃ kuruśārdūla na śaknomi viceṣṭitum
vyāyāmaś cāyam atyarthaṃ kṛtas tvām abhiyācatā
      tato glāna manās tāta naṣṭasaṃjña ivābhavam
tavāmṛta samasparśaṃ hastasparśam imaṃ vibho
      labdhvā saṃjīvito 'smīti manye kurukulodvaha
[vai]
      evam uktas tu kaunteyaḥ pitrā jyeṣṭhena bhārata
      pasparśa sarvagātreṣu sauhārdāt taṃ śanais tadā
upalabhya tatha prāṇān dhṛtarāṣṭro mahīpatiḥ
      bāhubhyāṃ saṃpariṣvajya mūrdhny ājighrata pāṇḍavam
vidurādayaś ca te sarve rurudur duḥkhitā bhṛśam
      atiduḥkhāc ca rājānaṃ nocuḥ kiṃ cana pāṇḍavāḥ
gāndhārī tv eva dharmajñā manasodvahatī bhṛśam
      duḥkhāny avārayad rājan maivam ity eva cābravīt
itarās tu striyaḥ sarvāḥ kuntyā saha suduḥkhitāḥ
     netrair āgatavikleśaiḥ parivārya sthitābhavan
athābravīt punar vākyaṃ dhṛtarāṣṭro yudhiṣṭhiram
     anujānīhi māṃ rājaṃs tāpasye bharatarṣabha
glāyate me manas tāta bhūyo bhūyaḥ prajalpataḥ
     na mām ataḥ paraṃ putra parikleṣṭum ihārhasi
tasmiṃs tu kauravendre taṃ tathā bruvati pāṇḍavam
     sarveṣām avarodhānām ārtanādo mahān abhūt
dṛṣṭvā kṛśaṃ vivarṇaṃ ca rājānam atathocitam
     upavāsapariśrāntaṃ tvag asthi parivāritam
dharmaputraḥ sa pitaraṃ pariṣvajya mahābhujaḥ
     śokajaṃ bāṣpam utsṛjya punar vacanam abravīt
na kāmaye naraśreṣṭha jīvitaṃ pṛthivīṃ tathā
     yathā tava priyaṃ rājaṃś cikīrṣāmi paraṃtapa
yadi tv aham anugrāhyo bhavato dayito 'pi vā
     kriyatāṃ tāvad āhāras tato vetsyāmahe vayam
tato 'bravīn mahātejā dharmaputraṃ sa pārthivaḥ
     anujñātas tvayā putra bhuñjīyām iti kāmaye
iti bruvati rājendre dhṛtarāṣṭre yudhiṣṭhiram
     ṛṣiḥ satyavatī putro vyāso 'bhyetya vaco 'bravīt
