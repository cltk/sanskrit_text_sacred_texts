[bhm]
      smaranti vairaṃ rakṣāṃsi māyām āśritya mohinīm
      hiḍimbe vraja panthānaṃ tvaṃ vai bhrātṛniṣevitam
[y]
      kruddho 'pi puruṣavyāghra bhīma mā sma striyaṃ vadhīḥ
      śarīraguptyābhyadhikaṃ dharmaṃ gopaya pāṇḍava
vadhābhiprāyam āyāntam avadhīs tvaṃ mahābalam
      rakṣasas tasyā bhaginī kiṃ naḥ kruddhā kariṣyati
[vai]
      hiḍimbā tu tataḥ kuntīm abhivādya kṛtāñjaliḥ
      yudhiṣṭhiraṃ ca kaunteyam idaṃ vacanam abravīt
ārye jānāsi yad duḥkham iha strīṇām anaṅgajam
      tad idaṃ mām anuprāptaṃ bhīmasenakṛtaṃ śubhe
soḍhuṃ tatparamaṃ duḥkhaṃ mayā kālapratīkṣayā
      so 'yam abhyāgataḥ kālo bhavitā me sukhāya vai
mayā hy utsṛjya suhṛdaḥ svadharmaṃ svajanaṃ tathā
      vṛto 'yaṃ puruṣavyāghras tava putraḥ patiḥ śubhe
vareṇāpi tathānena tvayā cāpi yaśasvini
      tathā bruvantī hi tadā pratyākhyātā kriyāṃ prati
tvaṃ māṃ mūḍheti vā matvā bhaktā vānugateti vā
      bhartrānena mahābhāge saṃyojaya sutena te
tam upādāya gaccheyaṃ yatheṣṭaṃ devarūpiṇam
     punaś caivāgamiṣyāmi viśrambhaṃ kuru me śubhe
ahaṃ hi manasā dhyātā sarvān neṣyāmi vaḥ sadā
     vṛjine tārayiṣyāmi durgeṣu ca nararṣabhān
pṛṣṭhena vo vahiṣyāmi śīghrāṃ gatim abhīpsataḥ
     yūyaṃ prasādaṃ kuruta bhīmaseno bhajeta mām
āpadas taraṇe prāṇān dhārayed yena yena hi
     sarvam ādṛtya kartavyaṃ tad dharmam anuvartatā
āpatsu yo dhārayati dhramaṃ dharmavid uttamaḥ
     vyasanaṃ hy eva dharmasya dharmiṇām āpad ucyate
puṇyaṃ prāṇān dhārayati puṇyaṃ prāṇadam ucyate
     yena yenācared dharmaṃ tasmin garhā na vidyate
[y]
     evam etad yathāttha tvaṃ hiḍimbe nātra saṃśayaḥ
     sthātavyaṃ tu tvayā dharme yathā brūyāṃ sumadhyame
snātaṃ kṛtāhnikaṃ bhadre kṛtakautuka maṅgalam
     bhīmasenaṃ bhajethās tvaṃ prāg astagamanād raveḥ
ahaḥsu viharānena yathākāmaṃ manojavā
     ayaṃ tv ānayitavyas te bhīmasenaḥ sadā niśi
[vai]
     tatheti tat pratijñāya hiḍimbā rākṣasī tadā
     bhīmasenam upādāya ūrdhvam ācakrame tataḥ
śailaśṛṅgeṣu ramyeṣu devatāyataneṣu ca
     mṛgapakṣivighuṣṭeṣu ramaṇīyeṣu sarvadā
kṛtvā ca paramaṃ rūpaṃ sarvābharaṇabhūṣitā
     saṃjalpantī sumadhuraṃ ramayām āsa pāṇḍavam
tathaiva vanadurgeṣu puṣpitadrumasānuṣu
     saraḥsu ramaṇīyeṣu padmotpalayuteṣu ca
nadī dvīpapradeśeṣu vaiḍūrya sikatāsu ca
     sutīrtha vanatoyāsu tathā girinadīṣu ca
sagarasya pradeśeṣu maṇihemaciteṣu ca
     pattaneṣu ca ramyeṣu mahāśālavaneṣu ca
devāraṇyeṣu puṇyeṣu tathā parvatasānuṣu
     guhyakānāṃ nivāseṣu tāpasāyataneṣu ca
sarvartuphalapuṣpeṣu mānaseṣu saraḥsu ca
     bibhratī paramaṃ rūpaṃ ramayām āsa pāṇḍavam
ramayantī tathā bhīmaṃ tatra tatra manojavā
     prajajñe rākṣasī putraṃ bhīmasenān mahābalam
virūpākṣaṃ mahāvaktraṃ śaṅkukarṇaṃ vibhīṣaṇam
     bhīmarūpaṃ sutāmrauṣṭhaṃ tīkṣṇadaṃṣṭraṃ mahābalam
maheṣvāsaṃ mahāvīryaṃ mahāsattvaṃ mahābhujam
     mahājavaṃ mahākāyaṃ mahāmāyam ariṃdamam
amānuṣāṃ mānuṣajaṃ bhīmavegaṃ mahābalam
     yaḥ piśācān atīvānyān babhūvāti sa mānuṣān
bālo 'pi yauvanaṃ prāpto mānuṣeṣu viśāṃ pate
     sarvāstreṣu paraṃ vīraḥ prakarṣam agamad balī
sadyo hi garbhaṃ rākṣasyo labhante prasavanti ca
     kāmarūpadharāś caiva bhavanti bahurūpiṇaḥ
praṇamya vikacaḥ pādāv agṛhṇāt sa pitus tadā
     mātuś ca parameṣvāsas tau ca nāmāsya cakratuḥ
ghaṭabhāsotkaca iti mātaraṃ so 'bhyabhāṣata
     abhavat tena nāmāsya ghaṭotkaca iti sma ha
anuraktaś ca tān āsīt pāṇḍavān sa ghaṭotkacaḥ
     teṣāṃ ca dayito nityam ātmabhūto babhūva saḥ
saṃvāsasamayo jīrṇa ity abhāṣata taṃ tataḥ
     hiḍimbā samayaṃ kṛtvā svāṃ gatiṃ pratyapadyata
kṛtyakāla upasthāsye pitṝn iti ghaṭotkacaḥ
     āmantrya rākṣasaśreṣṭhaḥ pratasthe cottarāṃ diśam
sa hi sṛṣṭo maghavatā śaktihetor mahātmanā
     karṇasyāprativīryasya vināśāya mahātmanaḥ
