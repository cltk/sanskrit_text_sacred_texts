[v]
      tataḥ pūrvāpare saṃdhye samīkṣya bhagavān ṛṣiḥ
      sarvaveda vidāṃ śreṣṭho vyāsaḥ satyavatī sutaḥ
bhaviṣyati raṇe ghore bharatānāṃ pitāmaha
      pratyakṣadarśī bhagavān bhūtabhavya bhaviṣyavit
vaicitravīryaṃ rājānaṃ sa rahasyaṃ bravīd idam
      śocantam ārtaṃ dhyāyantaṃ putrāṇām anayaṃ tadā
[vy]
      rājan parītakālās te putrāś cānye ca bhūmipāḥ
      te haniṣyanti saṃgrāme samāsādyetaretaram
teṣu kālaparīteṣu vinaśyatsu ca bhārata
      kālaparyāyam ājñāya mā sma śoke manaḥ kṛthāḥ
yadi tv icchasi saṃgrāme draṣṭum enaṃ viśāṃ pate
      cakṣur dadāni te hanta yuddham etan niśāmaya
[dhṛ]
      na rocaye jñātivadhaṃ draṣṭuṃ brahmarṣisattama
      yuddham etat tv aśeṣeṇa śṛṇuyāṃ tava tejasā
[v]
      tasminn anicchati draṣṭuṃ saṃgrāmaṃ śrotum icchati
      varāṇām īśvaro dātā saṃjayāya varaṃ dadau
eṣa te saṃjayo rājan yuddham etad vadiṣyati
      etasya sarvaṃ saṃgrāme na parokṣaṃ bhaviṣyati
cakṣuṣā saṃjayo rājan divyenaiṣa samanvitaḥ
     kathayiṣyati te yuddhaṃ sarvajñaś ca bhaviṣyati
prakāśaṃ vā rahasyaṃ vā rātrau vā yadi vā divā
     manasā cintitam api sarvaṃ vetsyati saṃjayaḥ
nainaṃ śastrāṇi bhetsyanti nainaṃ bādhiṣyate śramaḥ
     gāvalgaṇir ayaṃ jīvan yuddhād asmād vimokṣyate
ahaṃ ca kīrtim eteṣāṃ kurūṇāṃ bharatarṣabha
     pāṇḍavānāṃ ca sarveṣāṃ prathayiṣyāmi māṃ śucaḥ
diṣṭam etat purā caiva nātra śocitum arhasi
     na caiva śakyaṃ saṃyantuṃ yato dharmas tato jayaḥ
[v]
     evam uktvā sa bhagavān kurūṇāṃ prapitāmahaḥ
     punar eva mahābāhuṃ dhṛtarāṣṭram uvāca ha
iha yuddhe mahārāja bhaviṣyati mahān kṣayaḥ
     yathemāni nimittāni bhayāyādyopalakṣaye
śyenā gṛdhrāś ca kākāś ca kaṅkāś ca sahitā balaiḥ
     saṃpatanti vanānteṣu samavāyāṃś ca kurvate
atyugraṃ ca prapaśyanti yuddham ānandino dvijāḥ
     kravyādā bhakṣayiṣyanti māṃsāni gajavājinām
khaṭā khaṭeti vāśanto bhairavaṃ bhayavedinaḥ
     kahvāḥ prayānti madhyena dakṣiṇām abhito diśam
ubhe pūrvāpare saṃdhye nityaṃ paśyāmi bhārata
     udayāstamane sūryaṃ kabandhaiḥ parivāritam
śvetalohita paryantāḥ kṛṣṇa grīvāḥ sa vidyutaḥ
     trivarṇāḥ parighāḥ saṃdhau bhānum āvārayanty uta
jvalitārkendu nakṣatraṃ nirviśeṣa dinakṣapam
     ahorātraṃ mayā dṛṣṭaṃ tat kṣayāya bhaviṣyati
alakṣyaḥ prabhayā hīnaḥ paurṇamāsīṃ ca kārttikīm
     candro 'bhūd agnivarṇaś ca samavarṇe nabhastale
svapsyanti nihatā vīrā bhūmim āvṛtya pārthivāḥ
     rājāno rājaputrāś ca śūrāḥ parighabāhavaḥ
antarikṣe varāhasya vṛṣadaṃśasya cobhayoḥ
     praṇādaṃ yudhyato rātrau raudraṃ nityaṃ pralakṣaye
devatā pratimāś cāpi kampanti ca hasanti ca
     vamanti rudhiraṃ cāsyaiḥ svidyanti prapatanti ca
anāhatā dundubhayaḥ praṇadanti viśāṃ pate
     ayuktāś ca pravartante kṣatriyāṇāṃ mahārathāḥ
kokilāḥ śatapatrāś ca cāṣā bhāsāḥ śukās tathā
     sārasāś ca mayūrāś ca vāco muñcanti dāruṇāḥ
gṛhītaśastrābharaṇā varmiṇo vājipṛṣṭhagāḥ
     aruṇodayeṣu dṛśyante śataśaḥ śalabha vrajāḥ
ubhe saṃdhye prakāśete diśāṃ dāhasamanvite
     āsīd rudhiravarṣaṃ ca asthi varṣaṃ ca bhārata
yā caiṣā viśrutā rājaṃs trailokye sādhu saṃmatā
     arundhatī tayāpy eṣa vasiṣṭhaḥ pṛṣṭhataḥ kṛtaḥ
rohiṇīṃ pīḍayann eṣa sthito rājañ śanaiścaraḥ
     vyāvṛttaṃ lakṣma somasya bhaviṣyati mahad bhayam
anabhre ca mahāghoraṃ stanitaṃ śrūyate 'niśam
     vāhanānāṃ ca rudatāṃ prapatanty aśrubindavaḥ
