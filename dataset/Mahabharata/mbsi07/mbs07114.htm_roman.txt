[s]
      tataḥ karṇo mahārāja bhīmaṃ viddhvā tribhiḥ śaraiḥ
      mumoca śaravarṣāṇi citrāṇi ca bahūni ca
vadhyamāno mahārāja sūtaputreṇa pāṇḍavaḥ
      na vivyathe bhīmaseno bhidyamāna ivācalaḥ
sa karṇaṃ karṇinā karṇe pītena niśitena ca
      vivyādha yudhi rājendra bhīmasenaḥ patatriṇā
sakuṇḍalaṃ maha tkarṇāt karṇasyāpātayad bhuvi
      tapanīyaṃ mahārāja dīptaṃ jyotir ivāmbarāt
athāpareṇa bhallena sūtaputraṃ stanāntare
      ājaghāna bhṛśaṃ bhīmaḥ smayann iva mahābalaḥ
punar asya tvaran bhīmo nārācān daśa bhārata
      raṇe praiṣīn mahāvegān yamadaṇḍopamāṃs tathā
te lalāṭaṃ samāsādya sūtaputrasya māriṣa
      viviśuś coditās tena valmīkam iva pannagāḥ
lalāṭasthais tu tair bāṇaiḥ sūtaputro vyarocata
      nīlotpalamayīṃ mālāṃ dhārayan sa purā yathā
tataḥ kruddho raṇe karṇaḥ pīḍito dṛḍhadhanvanā
      vegaṃ cakre mahāvego bhīmasenavadhaṃ prati
tasmai karṇaḥ śataṃ rājann iṣūṇāṃ gārdhravāsasām
     amarṣī balavān kruddhaḥ preṣayām āsa bhārata
tataḥ prāsṛjad ugrāṇi śaravarṣāṇi pāṇḍavaḥ
     samare tam anādṛtya nāsya vīryam acintayat
tataḥ karṇo mahārāja pāṇḍavaṃ niśitaiḥ śaraiḥ
     ājaghānorasi kruddhaḥ kruddha rūpaṃ paraṃtapaḥ
jīmūtāv iva cānyonyaṃ tau vavarṣatur āhave
     talaśabdaravaiś caiva trāsayantau parasparam
śarajālaiś ca vividhaiś chādayām āsatur mṛdhe
     anyonyaṃ samare kruddhau kṛtapratikṛtaiṣiṇau
tato bhīmo mahābāhū rādheyasya mahātmanaḥ
     kṣurapreṇa dhanuś chittvā karṇaṃ vivyādha patriṇā
tad apāsya dhanuś chinnaṃ sūtaputro mahāmanāḥ
     anyat kārmukam ādatta vegaghnaṃ bhārasādhanam
dṛṣṭvā ca kuru sauvīrai saindhavānāṃ balakṣayam
     sa varma dhvajaśastraiś ca patitaiḥ saṃvṛtāṃ mahīm
hastyaśvanaradehāṃś ca gatāsūn prekṣya sarvataḥ
     sūtaputrasya saṃrambhād dīptaṃ vapur ajāyata
sa visphārya mahac cāpaṃ kārtasvaravibhūṣitam
     bhimaṃ praikṣata rādheyo rājan ghoreṇa cakṣuṣā
tataḥ kruddhaḥ śarān asyan sūtaputro vyarocata
     madhyaṃdinagato 'rciṣmāñ śaradīva divākaraḥ
marīcivikacasyeva rājan bhānumato vapuḥ
     āsīd ādhirather ghoraṃ vapuḥ śaraśatārciṣaḥ
karābhyām ādadānasya saṃdadhānasya cāśugān
     vikarṣato muñcato vā nāntaraṃ dadṛśū raṇe
agnicakropamaṃ ghoraṃ maṇḍalīkṛtam āyudham
     karṇasyāsīn mahārāja savyadakṣiṇam asyataḥ
svarṇapuṅkhāḥ suniśitāḥ karṇa cāpacyutāḥ śarāḥ
     prācchādayan mahārāja diśaḥ sūryasya ca prabhām
tataḥ kanakapuṅkhānāṃ śarāṇāṃ nataparvaṇām
     dhanuścyutānāṃ viyati dadṛśe bahudhā vrajaḥ
śarāsanād ādhiratheḥ prabhavantaḥ sma sāyakāḥ
     śreṇī kṛtā vyarājanta rājan krauñcā ivāmbare
gārdhrapatrāñ śilā dhautān kārtasvaravibhūṣitān
     mahāvegān pradīptāgrān mumocādhirathiḥ śarān
te tu cāpabaloddhūtāḥ śātakumbhavibhūṣitāḥ
     ajasram anvakīryanta śarāḥ pārtharathaṃ prati
te vyomni ratnavikṛtā vyakāśanta sahasraśaḥ
     śalabhānām iva vrātāḥ śarāḥ karṇa samīritāḥ
cāpād ādhirather muktāḥ prapatantaḥ sma sāyakāḥ
     eko dīrgha iva prāṃśuḥ prabhavan dṛśyate śaraḥ
parvataṃ vāridhārābhiś chādayann iva toyadaḥ
     karṇaḥ prācchādayat kruddho bhīmaṃ sāyakavṛṣṭibhiḥ
tatra bhārata bhīmasya balavīryaparākramam
     vyavasāyaṃ ca putrās te praikṣanta kurubhiḥ saha
tāṃ samudram ivoddhūtāṃ śaravṛṣṭiṃ samutthitām
     acintayitvā bhīmas tu kruddhaḥ karṇam upādravat
rukmapṛṣṭhaṃ mahac cāpaṃ bhīmasyāsīd viśāṃ pate
     ākarṣan maṇḍalībhūtaṃ śakracāpam ivāparam
     tasmāc charāḥ prādurāsan pūrayanta ivāmbaram
suvarṇapuṅkhair bhīmena sāyakair nataparvabhiḥ
     gagane racitā mālā kāñcanīva vyarājata
tato vyomni viṣaktāni śarajālāni bhāgaśaḥ
     āhatāni vyaśīryanta bhīmasenasya patribhiḥ
karṇasya śarajālaughai bhīmasenasya cobhayoḥ
     agnisphuliṅga saṃsparśair añjo gatibhir āhave
     tais taiḥ kanakapuṅkhānāṃ dyaur āsīt saṃvṛtā vrajaiḥ
sa bhīmaṃ chādayan bāṇaiḥ sūtaputraḥ pṛthagvidhaiḥ
     upārohad anādṛtya tasya vīryaṃ mahātmanaḥ
tayor visṛjatos tatra śarajālāni māriṣa
     vāyubhūtāny adṛśyanta saṃsaktānītaretaram
tasmai karṇaḥ śitān bāṇān karmāra parimārjitān
     suvarṇavikṛtān kruddhaḥ prāhiṇod vadhakāṅkṣayā
tān antarikṣe viśikhair tridhaikaikam aśātayat
     viśeṣayan sūtaputraṃ bhīmas tiṣṭheti cābravīt
punaś cāsṛjad ugrāṇi śaravarṣāṇi pāṇḍavaḥ
     amarṣī balavān kruddho didhakṣann iva pāvakaḥ
tasya tāny ādade karṇaḥ sarvāṇy astrāṇy abhītavat
     yudhyataḥ pāṇḍuputrasya sūtaputro 'stramāyayā
tasyeṣudhī dhanurjyāṃca bāṇaiḥ saṃnataparvabhiḥ
     raśmīn yoktrāṇi cāśvānāṃ karṇo vaikartano 'cchinat
athāsyāśvān punar hatvā tribhir vivyādha sārathim
     so 'vaplutya drutaṃ sūto yuyudhāna rathaṃ yayau
utsmayann iva bhīmasya kruddhaḥ kālānalaprabhaḥ
     dhvajaṃ ciccheda rādheyaḥ pātakāś ca nyapātayat
sa vidhanvā mahārāja rathaśaktiṃ parāmṛśat
     tām avāsṛjad āvidhya kruddhaḥ karṇa rathaṃ prati
tām ādhirathir āyastaḥ śaktiṃ hemapariṣkṛtām
     āpatantīṃ maholkābhāṃ ciccheda daśabhiḥ śaraiḥ
sāpatad daśadhā rājan nikṛttā karṇa sāyakaiḥ
     asyataḥ sūtaputrasya mitrārthaṃ citrayodhinaḥ
sa carmādatta kaunteyo jātarūpapariṣkṛtam
     khaḍgaṃ cānyatara prepsur mṛtyor agre jayasya vā
     tad asya sahasā karṇo vyadhamat prahasann iva
sa vicarmā mahārāja virathaḥ krodhamūrchitaḥ
     asiṃ prāsṛjad āvidhya tvaran karṇa rathaṃ prati
sadhanuḥ sūtaputrasya chittvā jyāṃ ca susaṃśitaḥ
     apatad bhuvi nistriṃśaś cyutaḥ sarpa ivāmbarāt
tataḥ prahasyādhirathir anyad ādatta kārmukam
     śatrughnaṃ samare kruddho dṛḍhajyaṃ vegavattaram
sa bhīmasenaḥ kupito balavān satyavikramaḥ
     vihāyasaṃ prākramad vai karṇasya vyathayan manaḥ
tasya tac caritaṃ dṛṣṭvā saṃgrāme vijayaiṣiṇaḥ
     layam āsthāya rādheyo bhīmasenam avañcayat
tam adṛṣṭvā rathopasthe nilīnaṃ vyathitendriyam
     dhvajam asya samāsādya tasthau sa dharaṇītale
tad asya kuravaḥ sarve cāraṇāś cābhyapūjayan
     yad iyeṣa rathāt karṇaṃ hantuṃ tārkṣya ivoragam
sa chinnadhanvā virathaḥ svadharmam anupālayan
     svarathaṃ pṛṣṭhataḥ kṛtvā yuddhāyaiva vyavasthitaḥ
tad vihatyāsya rādheyas tata enaṃ samabhyayāt
     saṃrabdhaḥ pāṇḍavaṃ saṃkhye yuddhāya samupasthitam
tau sametau mahāraṅge spardhamānau mahābalau
     jīmūtāv iva gharmānte garjamānau nabhastale
tayor āsīt saṃprahāraḥ kruddhayor narasiṃhayoḥ
     amṛṣyamāṇayoḥ saṃkhye devadānavayor iva
kṣīṇaśastras tu kaunteyaḥ karṇena samabhidrutaḥ
     dṛṣṭvārjuna hatān nāgān patitān parvatopamān
     rathamārga vighātārthaṃ vyāyudhaḥ praviveśa ha
hastināṃ vrajam āsādya rathadurgaṃ praviśya ca
     pāṇḍavo jīvitākāṅkṣī rādheyaṃ nābhyahārayat
vyavasthānam athākāṅkṣan dhanaṃjaya śarair hatam
     udyamya kuñjaraṃ pārthas tasthau parapuraṃjayaḥ
tam asya viśikhaiḥ karṇo vyadhamat kuñjaraṃ punaḥ
     hastyaṅgāny atha karṇāya prāhiṇot pāṇḍavo nadan
cakrāṇy aśvāṃs tathā vāhānnyad yat paśyati bhūtale
     tat tad ādāya cikṣepa kruddhaḥ karṇāya pāṇḍavaḥ
tad asya sarvaṃ ciccheda kṣiptaṃ kṣiptaṃ śitaiḥ śaraiḥ
     vyāyudhaṃ nāvadhīc cainaṃ karṇaḥ kuntyā vacaḥ smaran
dhanuṣo 'greṇa taṃ karṇas tv abhidrutya parāmṛśat
     utsmayann iva rādheyo bhīmasenam uvāca ha
punaḥ punas tūbaraka mūḍha audariketi ca
     akṛtāstraka mā yotsīr bāla saṃgrāmakātara
yatra bhojyaṃ bahuvidhaṃ bhakṣyaṃ peyaṃ ca pāṇḍava
     tatra tvaṃ durmate yogyo na yuddheṣu kathaṃ cana
munir bhūtvātha vā bhīma phalān yad dhi sudurmate
     vanāya vraja kaunteya na tvaṃ yuddhaviśāradaḥ
phalamūlāśane yuktas tvaṃ tathātithi bhojane
     na tvāṃ śastrasamudyogo yogyaṃ manye vṛkodara
puṣpamūlaphalāhāro vrateṣu niyameṣu ca
     ucitas tvaṃ vane bhīma na tvaṃ yuddhaviśāradaḥ
kva yuddhaṃ kva munitvaṃ ca vanaṃ gaccha vṛkodara
     na tvaṃ yuddhocitas tāta vanavāsa ratir bhava
sūdān bhṛtyajanān dāsāṃs tvaṃ gṛhe tvarayan bhṛśam
     yogyas tāḍayituṃ krodhād bhojanārthaṃ vṛkodara
kaumāre yāni cāpy āsann apriyāṇi viśāṃ pate
     pūrvavṛttāni cāpy enaṃ rūkṣāṇy aśrāvayad bhṛśam
athainaṃ tatra saṃlīnam aspṛśad dhanuṣā punaḥ
     prahasaṃś ca punar vākyaṃ bhīmam āha vṛṣas tadā
yoddhavyam āviśan yatra na yoddhavyaṃ tu mādṛśaiḥ
     mādṛśair yudhyamānānām etac cānyac ca vidyate
gaccha vā yatra tau kṛṣṇau tau tvā rakṣiṣyato raṇe
     gṛhaṃ vā gaccha kauneya kiṃ te yuddhena bālaka
evaṃ taṃ virathaṃ kṛtvā karṇo rājan vyakatthata
     pramukhe vṛṣṇisiṃhasya pārthasya ca mahātmanaḥ
tato rājañ śilā dhautāñ śarāñ śākhāmṛgadhvajaḥ
     prāhiṇot sūtaputrāya keśavena pracoditaḥ
tataḥ pārtha bhujotsṛṣṭāḥ śarāḥ kāñcanabhūṣaṇāḥ
     gāṇḍīvaprabhavāḥ karṇaṃ haṃsāḥ krauñcam ivāviśan
sa bhujaṃgair ivāyastair gāṇḍīvapreṣitaiḥ śaraiḥ
     bhīmasenād apāsedhat sūtaputraṃ dhanaṃjayaḥ
sa chinnadhanvā bhīmena dhanaṃjaya śarāhataḥ
     karṇo bhīmād apāyāsīd rathena mahatā drutam
bhīmo 'pi sātyaker vāhaṃ samāruhya nararṣabhaḥ
     anvayād bhrātaraṃ saṃkhye pāṇḍavaṃ savyasācinam
tataḥ karṇaṃ samuddiśya tvaramāṇo dhanaṃjayaḥ
     nārācaṃ krodhatāmrākṣaḥ praiṣīn mṛtyum ivāntakaḥ
sa garutmān ivākāśe prārthayan bhujagottamam
     nārāco 'bhyapatat karṇaṃ tūrṇaṃ gāṇḍīvacoditaḥ
tam antarikṣe nārācaṃ drauṇiś ciccheda patriṇā
     dhanaṃjaya bhayāt karṇam ujjihīrṣur mahārathaḥ
tato drauṇiṃ catuḥṣaṣṭyā vivyādha kupito 'rjunaḥ
     śilīmukhair mahārāja mā gās tiṣṭheti cābravīt
sa tu mattagajākīrṇam anīkaṃ rathasaṃkulam
     tūrṇam abhyāviśad drauṇir dhanaṃjaya śarārditaḥ
tataḥ suvarṇapṛṣṭhānāṃ dhanuṣāṃ kūjatāṃ raṇe
     śabdaṃ gāṇḍīvaghoṣeṇa kauneyo 'bhyabhavad balī
dhanaṃjayas tathā yāntaṃ pṛṣṭhato drauṇim abhyayāt
     nātidīrgham ivādhvānaṃ śaraiḥ saṃtrāsayan balam
vidārya dehān nārācair naravāraṇavājinām
     kaṅkabarhiṇa vāsobhir balaṃ vyadhamad arjunaḥ
tad balaṃ bharataśreṣṭha sa vājidvipa mānavam
     pākaśāsanir āyastaḥ pārthaḥ saṃnijaghāna ha
