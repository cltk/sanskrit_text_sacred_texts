[dhṛ]
      sāṅgā vedā yathānyāyaṃ yenādhītā mahātmanā
      yasmin sākṣād dhanurvedo hrīniṣedhe pratiṣṭhitaḥ
tasminn ākruśyati droṇe maharṣitanaye tadā
      nīcātmanā nṛśaṃsena krudreṇa guru ghātinā
yasya prasādāt karmāṇi kurvanti puruṣarṣabhāḥ
      amānuṣāṇi saṃgrāme devair asukarāṇi ca
tasminn ākruśyati droṇe samakṣaṃ pāpakarmiṇaḥ
      nāmarṣaṃ tatra kurvanti dhik kṣatraṃ dhig amarṣitam
pārthāḥ sarve ca rājānaḥ pṛthivyāṃ ye dhanurdharāḥ
      śrutvā kim āhuḥ pāñcālyaṃ tan mamācakṣva saṃjaya
[s]
      śrutvā drupadaputrasya tā vācaḥ krūrakarmaṇaḥ
      tūṣṇīṃ babhūvū rājānaḥ sarva eva viśāṃ pate
arjunas tu kaṭākṣeṇa jihmaṃ prekṣya ca pārṣatam
      sabāṣpam abhiniḥśvasya dhig dhig dhig iti cābravīt
yudhiṣṭhiraś ca bhīmaś ca yamau kṛṣṇas tathāpare
      āsan suvrīḍitā rājan sātyakir idam abravīt
nehāsti puruṣaḥ kaś cid ya imaṃ pāpapūruṣam
      bhāṣamāṇam akalyāṇaṃ śīghraṃ hanyān narādhamam
kathaṃ ca śatadhā jihvā na te mūrdhā ca dīryate
     gurum ākrośataḥ kṣudrana cādharmeṇa pātyase
yāpyas tvam asi pārthaiś ca sarvaiś cāndhakavṛṣṇibhiḥ
     yat karma kaluṣaṃ kṛtvā ślāghase janasaṃsadi
akāryaṃ tādṛśaṃ kṛtvā punar eva guruṃ kṣipan
     vadhyas tvaṃ na tvayārtho 'sti muhūrtam api jīvatā
kas tv etad vyavased āryas tvadanyaḥ puruṣādhamaḥ
     nigṛhya keśeṣu vadhaṃ guror dharmātmanaḥ sataḥ
saptāvare tathā pūrve bāndhavās te nipātitāḥ
     yaśasā ca parityaktās tvāṃ prāpya kulapāṃsanam
uktavāṃś cāpi yat pārthaṃ bhīṣmaṃ prati nararṣabham
     tathānto vihitas tena svayam eva mahātmanā
tasyāpi tava sodaryo nihantā pāpakṛttamaḥ
     nānyaḥ pāñcāla putrebhyo vidyate bhuvi pāpakṛt
sa cāpi sṛṣṭaḥ pitrā te bhīṣmasyānta karaḥ kila
     śikhaṇḍī rakṣitas tena sa ca mṛtyur mahātmanaḥ
pāñcālāś calitā dharmāt kṣudrā mitra guru druhaḥ
     tvāṃ prāpya saha sodaryaṃ dhikkṛtaṃ sarvasādhubhiḥ
punaś ced īdṛśīṃ vācaṃ matsamīpe vadiṣyasi
     śiras te pātayiṣyāmi gadayā vajrakalpayā
sātvatenaivam ākṣiptaḥ pārṣataḥ paruṣākṣaram
     saṃrabdhaḥ sātyakiṃ prāha saṃkruddhaḥ prahasann iva
śrūyate śrūyate ceti kṣamyate ceti mādhava
     na cānārya śubhaṃ sādhuṃ puruṣaṃ kṣeptum arhasi
kṣamā praśasyate loke na tu pāpo 'rhati kṣamām
     kṣamāvantaṃ hi pāpātmā jito 'yam iti manyate
sa tvaṃ kṣudrasamācāro nīcātmā pāpaniścayaḥ
     ā keśāgrān nakhāgrāc ca vaktavyo vaktum icchasi
yaḥ sa bhūriśravāś chinne bhuje prāyagatas tvayā
     vāryamāṇena nihatas tataḥ pāpataraṃ nu kim
vyūhamāno mayā droṇo divyenāstreṇa saṃyuge
     visṛṣṭaśastro nihataḥ kiṃ tatra krūra duṣkṛtam
ayudhyamānaṃ yas tv ājau tathā prāyagataṃ munim
     chinnabāhuṃ parair hanyāt sātyake sa kathaṃ bhavet
nihatya tvāṃ yadā bhūmau sa vikrāmati vīryavān
     kiṃ tadā na nihaṃsy enaṃ bhūtvā puruṣasattamaḥ
tvayā punar anāryeṇa pūrvaṃ pārthena nirjitaḥ
     yadā tadā hataḥ śūraḥ saumadattiḥ pratāpavān
yatra yatra tu pāṇḍūnāṃ droṇo drāvayate camūm
     kirañ śarasahasrāṇi tatra tatra prayāmy aham
sa tvam evaṃvidhaṃ kṛtvā karma cāṇḍālavat svayam
     vaktum icchasi vaktavyaḥ kasmān māṃ paruṣāṇy atha
kartā tvaṃ karmaṇograsya nāhaṃ vṛṣṇikulādhama
     pāpānāṃ ca tvam āvāsaḥ karmaṇāṃ mā punar vada
joṣam āssva na māṃ bhūyo vaktum arhasy ataḥ param
     adharottaram etad dhi yan mā tvaṃ vaktum icchasi
atha vakṣyasi māṃ maurkhyād bhūyaḥ paruṣam īdṛśam
     gamayiṣyāmi bāṇais tvāṃ yudhi vaivasvatakṣayam
na caiva mūrkha dharmeṇa kevalenaiva śakyate
     teṣām api hy adharmeṇa ceṣṭitaṃ śṛṇu yādṛśam
vañcitaḥ pāṇḍavaḥ parvam adharmeṇa yudhiṣṭhiraḥ
     draupadī ca parikliṣṭā tathādharmeṇa sātyake
pravrājitā vanaṃ sarve pāṇḍavāḥ saha kṛṣṇayā
     sarvasvam apakṛṣṭaṃ ca tathādharmeṇa bāliśa
adharmeṇāpakṛṣṭaś ca madrarājaḥ parair itaḥ
     ito 'py adharmeṇa hato bhīṣmaḥ kurupitāmahaḥ
     bhūriśravā hy adharmeṇa tvayā dharmavidā hataḥ
evaṃ parair ācaritaṃ pāṇḍaveyaiś ca saṃyuge
     rakṣamāṇair jayaṃ vīrair dharmajñair api sātvata
durjñeyaḥ paramo dharmas tathādharmaḥ sudurvidaḥ
     yudhyasva kauravaiḥ sārdhaṃ mā gāḥ pitṛniveśanam
evamādīni vākyāni krūrāṇi paruṣāṇi ca
     śrāvitaḥ sātyakiḥ śrīmān ākampita ivābhavat
tac chrutvā krodhatāmrākṣaḥ sātyakis tv ādade gadām
     viniḥśvasya yathā sarpaḥ praṇidhāya rathe dhanuḥ
tato 'bhipatya pāñcālyaṃ saṃrambheṇedam abravīt
     na tvāṃ vakṣyāmi paruṣaṃ haniṣye tvāṃ vadhakṣamam
tam āpatantaṃ sahasā mahābalam amarṣaṇam
     pāñcālyāyābhisaṃkruddham antakāyāntakopamam
codito vāsudevena bhīmaseno mahābalaḥ
     avaplutya rathāt tūrṇaṃ bāhubhyāṃ samavārayat
dravamāṇaṃ tathā kruddhaṃ sātyakiṃ pāṇḍavo balī
     praskandamānam ādāya jagāma balinaṃ balāt
sthitvā viṣṭabhya caraṇau bhīmena śinipuṃgavaḥ
     nigṛhītaḥ pade ṣaṣṭhe balena balināṃ varaḥ
avaruhya rathāt taṃ tu hriyamāṇaṃ balīyasā
     uvāca ślakṣṇayā vācā sahadevo viśāṃ pate
asmākaṃ puruṣavyāghra mitram anyan na vidyate
     param andhakavṛṣṇibhyaḥ pāñcālebhyaś ca mādhava
tathaivāndhakavṛṣṇīnāṃ tava caiva viśeṣataḥ
     kṛṣṇasya ca tathāsmatto mitram anyan na vidyate
pāñcālānāṃ ca vārṣṇeya samudrāntāṃ vicinvatām
     nānyad asti paraṃ mitraṃ manyate ca yathā bhavān
sa bhavān īdṛśaṃ mitraṃ manyate ca yathā bhavān
     bhavantaś ca yathāsmākaṃ bhavatāṃ ca tathā vayam
sa evaṃ sarvadharmajño mitra dharmam anusmaran
     niyaccha manyuṃ pāñcālyāt praśāmya śinipuṃgava
pārṣatasya kṣama tvaṃ vai kṣamatāṃ tava pārṣataḥ
     vayaṃ kṣamayitāraś ca kim anyatra śamād bhavet
praśāmyamāne śaineye sahadevena māriṣa
     pāñcālarājasya sutaḥ prahasann idam abravīt
muñca muñca śineḥ pautraṃ bhīma yuddhamadānvitam
     āsādayatu mām eṣa dharādharam ivānilaḥ
yāvad asya śitair bāṇaiḥ saṃrambhaṃ vinayāmy aham
     yuddhaśraddhāṃ ca kaunteya jīvitasya ca saṃyuge
kiṃ nu śakyaṃ mayā kartuṃ kāryaṃ yad idam udyatam
     sumahat pāṇḍuputrāṇām āyānty ete hi kauravāḥ
atha vā phalgunaḥ sarvān vārayiṣyati saṃyuge
     aham apy asya mūrdhānaṃ pātayiṣyāmi sāyakaiḥ
manyate chinnabāhuṃ māṃ bhūriśravasam āhave
     utsṛjainam ahaṃ vainam eṣa māṃ vā haniṣyati
śṛṇvan pāñcāla vākyāni sātyakiḥ sarpavac chvasan
     bhīma bāhvantare sakto visphuraty aniśaṃ balī
tvarayā vāsudevaś ca dharmarājaś ca māriṣa
     yatnena mahatā vīrau vārayām āsatus tataḥ
nivārya parameṣvāsau krodhasaṃraktalocanau
     yuyutsavaḥ parān saṃkhye pratīyuḥ kṣatriyarṣabhāḥ
