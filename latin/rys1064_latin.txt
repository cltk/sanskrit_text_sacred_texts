atha haimavatīṃ rāma diśaṃ tyaktvā mahāmuniḥ
 pūrvāṃ diśam anuprāpya tapas tepe sudāruṇam
maunaṃ varṣasahasrasya kṛtvā vratam anuttamam
 cakārāpratimaṃ rāma tapaḥ paramaduṣkaram
pūrṇe varṣasahasre tu kāṣṭhabhūtaṃ mahāmunim
 vighnair bahubhir ādhūtaṃ krodho nāntaram āviśat
tato devāḥ sagandharvāḥ pannagāsurarākṣasāḥ
 mohitās tejasā tasya tapasā mandaraśmayaḥ
 kaśmalopahatāḥ sarve pitāmaham athābruvan
bahubhiḥ kāraṇair deva viśvāmitro mahāmuniḥ
 lobhitaḥ krodhitaś caiva tapasā cābhivardhate
na hy asya vṛjinaṃ kiṃ cid dṛśyate sūkṣmam apy atha
 na dīyate yadi tv asya manasā yad abhīpsitam
 vināśayati trailokyaṃ tapasā sacarācaram
 vyākulāś ca diśaḥ sarvā na ca kiṃ cit prakāśate
sāgarāḥ kṣubhitāḥ sarve viśīryante ca parvatāḥ
 prakampate ca pṛthivī vāyur vāti bhṛśākulaḥ
buddhiṃ na kurute yāvan nāśe deva mahāmuniḥ
 tāvat prasādyo bhagavān agnirūpo mahādyutiḥ
kālāgninā yathā pūrvaṃ trailokyaṃ dahyate 'khilam
 devarājye cikīrṣeta dīyatām asya yan matam
tataḥ suragaṇāḥ sarve pitāmahapurogamāḥ
 viśvāmitraṃ mahātmānaṃ vākyaṃ madhuram abruvan
brahmarṣe svāgataṃ te 'stu tapasā sma sutoṣitāḥ
 brāhmaṇyaṃ tapasogreṇa prāptavān asi kauśika
dīrgham āyuś ca te brahman dadāmi samarudgaṇaḥ
 svasti prāpnuhi bhadraṃ te gaccha saumya yathāsukham
pitāmahavacaḥ śrutvā sarveṣāṃ ca divaukasām
 kṛtvā praṇāmaṃ mudito vyājahāra mahāmuniḥ
brāhmaṇyaṃ yadi me prāptaṃ dīrgham āyus tathaiva ca
 oṃkāro 'tha vaṣaṭkāro vedāś ca varayantu mām
kṣatravedavidāṃ śreṣṭho brahmavedavidām api
 brahmaputro vasiṣṭho mām evaṃ vadatu devatāḥ
 yady ayaṃ paramaḥ kāmaḥ kṛto yāntu surarṣabhāḥ
tataḥ prasādito devair vasiṣṭho japatāṃ varaḥ
 sakhyaṃ cakāra brahmarṣir evam astv iti cābravīt
brahmarṣitvaṃ na saṃdehaḥ sarvaṃ saṃpatsyate tava
 ity uktvā devatāś cāpi sarvā jagmur yathāgatam
viśvāmitro 'pi dharmātmā labdhvā brāhmaṇyam uttamam
 pūjayām āsa brahmarṣiṃ vasiṣṭhaṃ japatāṃ varam
kṛtakāmo mahīṃ sarvāṃ cacāra tapasi sthitaḥ
 evaṃ tv anena brāhmaṇyaṃ prāptaṃ rāma mahātmanā
eṣa rāma muniśreṣṭha eṣa vigrahavāṃs tapaḥ
 eṣa dharmaḥ paro nityaṃ vīryasyaiṣa parāyaṇam
śatānandavacaḥ śrutvā rāmalakṣmaṇasaṃnidhau
 janakaḥ prāñjalir vākyam uvāca kuśikātmajam
dhanyo 'smy anugṛhīto 'smi yasya me munipuṃgava
 yajñaṃ kākutstha sahitaḥ prāptavān asi dhārmika
pāvito 'haṃ tvayā brahman darśanena mahāmune
 guṇā bahuvidhāḥ prāptās tava saṃdarśanān mayā
vistareṇa ca te brahman kīrtyamānaṃ mahat tapaḥ
 śrutaṃ mayā mahātejo rāmeṇa ca mahātmanā
sadasyaiḥ prāpya ca sadaḥ śrutās te bahavo guṇāḥ
aprameyaṃ tapas tubhyam aprameyaṃ ca te balam
 aprameyā guṇāś caiva nityaṃ te kuśikātmaja
tṛptir āścaryabhūtānāṃ kathānāṃ nāsti me vibho
 karmakālo muniśreṣṭha lambate ravimaṇḍalam
śvaḥ prabhāte mahātejo draṣṭum arhasi māṃ punaḥ
 svāgataṃ tapasāṃ śreṣṭha mām anujñātum arhasi
evam uktvā muniśreṣṭhaṃ vaideho mithilādhipaḥ
 pradakṣiṇaṃ cakārāśu sopādhyāyaḥ sabāndhavaḥ
viśvāmitro 'pi dharmātmā saharāmaḥ salakṣmaṇaḥ
 svaṃ vāṭam abhicakrāma pūjyamāno maharṣibhiḥ
