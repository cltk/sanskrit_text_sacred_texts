tataḥ prāguttarāṃ gatvā rāmaḥ saumitriṇā saha
 viśvāmitraṃ puraskṛtya yajñavāṭam upāgamat
rāmas tu muniśārdūlam uvāca sahalakṣmaṇaḥ
 sādhvī yajñasamṛddhir hi janakasya mahātmanaḥ
bahūnīha sahasrāṇi nānādeśanivāsinām
 brāhmaṇānāṃ mahābhāga vedādhyayanaśālinām
ṛṣivāṭāś ca dṛśyante śakaṭīśatasaṃkulāḥ
 deśo vidhīyatāṃ brahman yatra vatsyāmahe vayam
rāmasya vacanaṃ śrutvā viśvāmitro mahāmuniḥ
 niveśam akarod deśe vivikte salilāyute
viśvāmitraṃ muniśreṣṭhaṃ śrutvā sa nṛpatis tadā
 śatānandaṃ puraskṛtya purohitam aninditam
ṛtvijo 'pi mahātmānas tv arghyam ādāya satvaram
 viśvāmitrāya dharmeṇa dadur mantrapuraskṛtam
pratigṛhya tu tāṃ pūjāṃ janakasya mahātmanaḥ
 papraccha kuśalaṃ rājño yajñasya ca nirāmayam
sa tāṃś cāpi munīn pṛṣṭvā sopādhyāya purodhasaḥ
 yathānyāyaṃ tataḥ sarvaiḥ samāgacchat prahṛṣṭavān
atha rājā muniśreṣṭhaṃ kṛtāñjalir abhāṣata
 āsane bhagavān āstāṃ sahaibhir munisattamaiḥ
janakasya vacaḥ śrutvā niṣasāda mahāmuniḥ
 purodhā ṛtvijaś caiva rājā ca saha mantribhiḥ
āsaneṣu yathānyāyam upaviṣṭān samantataḥ
 dṛṣṭvā sa nṛpatis tatra viśvāmitram athābravīt
adya yajñasamṛddhir me saphalā daivataiḥ kṛtā
 adya yajñaphalaṃ prāptaṃ bhagavaddarśanān mayā
dhanyo 'smy anugṛhīto 'smi yasya me munipuṃgava
 yajñopasadanaṃ brahman prāpto 'si munibhiḥ saha
dvādaśāhaṃ tu brahmarṣe śeṣam āhur manīṣiṇaḥ
 tato bhāgārthino devān draṣṭum arhasi kauśika
ity uktvā muniśārdūlaṃ prahṛṣṭavadanas tadā
 punas taṃ paripapraccha prāñjaliḥ prayato nṛpaḥ
imau kumārau bhadraṃ te devatulyaparākramau
 gajasiṃhagatī vīrau śārdūlavṛṣabhopamau
padmapatraviśālākṣau khaḍgatūṇīdhanurdharau
 aśvināv iva rūpeṇa samupasthitayauvanau
yadṛcchayaiva gāṃ prāptau devalokād ivāmarau
 kathaṃ padbhyām iha prāptau kimarthaṃ kasya vā mune
varāyudhadharau vīrau kasya putrau mahāmune
 bhūṣayantāv imaṃ deśaṃ candrasūryāv ivāmbaram
parasparasya sadṛśau pramāṇeṅgitaceṣṭitaiḥ
 kākapakṣadharau vīrau śrotum icchāmi tattvataḥ
tasya tadvacanaṃ śrutvā janakasya mahātmanaḥ
 nyavedayan mahātmānau putrau daśarathasya tau
siddhāśramanivāsaṃ ca rākṣasānāṃ vadhaṃ tathā
 tac cāgamanam avyagraṃ viśālāyāś ca darśanam
ahalyādarśanaṃ caiva gautamena samāgamam
 mahādhanuṣi jijñāsāṃ kartum āgamanaṃ tathā
etat sarvaṃ mahātejā janakāya mahātmane
 nivedya virarāmātha viśvāmitro mahāmuniḥ
