[m]
      naiva rājñā daraḥ kāryo jātu kasyāṃ cid āpadi
      atha ced api dīrṇaḥ syān naiva varteta dīrṇavat
dīrṇaṃ hi dṛṣṭvā rājānaṃ sarvam evānudīryate
      rāṣṭraṃ balam amātyāś ca pṛthak kurvanti te matim
śatrūn eke prapadyante prajahaty apare punaḥ
      anv eke prajihīrṣanti ye purastād vimānitāḥ
ya evātyanta suhṛdas ta enaṃ paryupāsate
      aśaktayaḥ svasti kāmā baddhavatsā iḍā iva
      śocantam anuśocanti pratītān iva bāndhavān
api te pūjitāḥ pūrvam api te suhṛdo matāḥ
      ye rāṣṭram abhimanyante rājño vyasanam īyuṣaḥ
      mā dīdaras tvaṃ suhṛdo mā tvāṃ dīrṇaṃ prahāsiṣuḥ
prabhāvaṃ pauruṣaṃ buddhiṃ jijñāsantyā mayā tava
      ullapantyā samāśvāsaṃ balavān iva durbalam
yady etat saṃvijānāsi yadi samyag bravīmy aham
      kṛtvāsaumyam ivātmānaṃ jayāyottiṣṭha saṃjaya
asti naḥ kośanicayo mahān aviditas tava
      tam ahaṃ veda nānyas tam upasaṃpādayāmi te
santi naikaśatā bhūyaḥ suhṛdas tava saṃjaya
      sukhaduḥkhasahā vīra śatārhā anivartinaḥ
tādṛśā hi sahāyā vai puruṣasya bubhūṣataḥ
     īṣad ujjihataḥ kiṃ cit sacivāḥ śatrukarśanāḥ
kasya tv īdṛśakaṃ vākyaṃ śrutvāpi svalpa cetasaḥ
     tamo na vyapahanyeta sucitrārtha padākṣaram
udake dhūr iyaṃ dhāryā sartavyaṃ pravaṇe mayā
     yasya me bhavatī netrī bhaviṣyad bhūtadarśinī
ahaṃ hi vacanaṃ tvattaḥ śuśrūṣur aparāparam
     kiṃ cit kiṃ cit prativadaṃs tūṣṇīm āsaṃ muhur muhuḥ
atṛpyann amṛtasyeva kṛcchrāl labdhasya bāndhavāt
     udyacchāmy eṣa śatrūṇāṃ niyamāya jayāya ca
sadaśva iva sa kṣiptaḥ praṇunno vākyasāyakaiḥ
     tac cakāra tathā sarvaṃ yathāvad anuśāsanam
idam uddharṣaṇaṃ bhīmaṃ tejovardhanam uttamam
     rājānaṃ śrāvayen mantrī sīdantaṃ śatrupīḍitam
jayo nāmetihāso 'yaṃ śrotavyo vijigīṣuṇā
     mahīṃ vijayate kṣipraṃ śrutvā śatrūṃś ca mardati
idaṃ puṃsavanaṃ caiva vīrājananam eva ca
     abhīkṣṇaṃ garbhiṇī śrutvā dhruvaṃ vīraṃ prajāyate
vidyā śūraṃ tapaḥ śūraṃ damaśūraṃ tapasvinam
     brāhmyā śriyā dīpyamānaṃ sādhuvādena saṃmatam
arciṣmantaṃ balopetaṃ mahābhāgaṃ mahāratham
     dhṛṣṭavantam anādhṛṣyaṃ jetāram aparājitam
niyantāram asādhūnāṃ goptāraṃ harma cāriṇām
     tadarthaṃ kṣatriyā sūte vīraṃ satyaparākramam
