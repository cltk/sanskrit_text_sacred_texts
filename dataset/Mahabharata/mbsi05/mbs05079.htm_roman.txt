[sahadeva]
      yad etat kathitaṃ rājñā dharma eṣa sanātanaḥ
      yathā tu yuddham eva syāt tathā kāryam ariṃdama
yadi praśamam iccheyuḥ kuravaḥ pāṇḍavaiḥ saha
      tathāpi yuddhaṃ dāśārha yojayethāḥ sahaiva taiḥ
kathaṃ nu dṛṣṭvā pāñcālīṃ tathā kliṣṭāṃ sabhā gatām
      avadhena praśāmyeta mama manyuḥ suyodhane
yadi bhīmārjunau kṛṣṇa dharmarājaś ca dhārmikaḥ
      dharmam utsṛjya tenāhaṃ yoddhum icchāmi saṃyuge
[sātyaki]
      satyam āha mahābāho sahadevo mahāmatiḥ
      duryodhana vadhe śāntis tasya kopasya me bhavet
jānāsi hi yathādṛṣṭvā cīrājinadharān vane
      tavāpi manyur udbhūto duḥkhitān prekṣya pāṇḍavān
tasmān mādrī sutaḥ śūro yad āha puruṣarṣabhaḥ
      vacanaṃ sarvayodhānāṃ tan mataṃ puruṣottama
[v]
      evaṃ vadati vākyaṃ tu yuyudhāne mahāmatau
      subhīmaḥ siṃhanādo 'bhūd yodhānāṃ tatra sarvaśaḥ
sarve hi sarvato vīrās tad vacaḥ pratyapūjayan
      sādhu sādhv iti śaineyaṃ harṣayanto yuyutsavaḥ
