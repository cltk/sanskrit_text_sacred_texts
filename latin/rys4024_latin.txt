gatāsuṃ vālinaṃ dṛṣṭvā rāghavas tadanantaram
 abravīt praśritaṃ vākyaṃ sugrīvaṃ śatrutāpanaḥ
na śokaparitāpena śreyasā yujyate mṛtaḥ
 yad atrānantaraṃ kāryaṃ tat samādhātum arhatha
lokavṛttam anuṣṭheyaṃ kṛtaṃ vo bāṣpamokṣaṇam
 na kālād uttaraṃ kiṃ cit karma śakyam upāsitum
niyataḥ kāraṇaṃ loke niyatiḥ karmasādhanam
 niyatiḥ sarvabhūtānāṃ niyogeṣv iha kāraṇam
na kartā kasya cit kaś cin niyoge cāpi neśvaraḥ
 svabhāve vartate lokas tasya kālaḥ parāyaṇam
na kālaḥ kālam atyeti na kālaḥ parihīyate
 svabhāvaṃ vā samāsādya na kaś cid ativartate
na kālasyāsti bandhutvaṃ na hetur na parākramaḥ
 na mitrajñātisaṃbandhaḥ kāraṇaṃ nātmano vaśaḥ
kiṃ tu kāla parīṇāmo draṣṭavyaḥ sādhu paśyatā
 dharmaś cārthaś ca kāmaś ca kālakramasamāhitāḥ
itaḥ svāṃ prakṛtiṃ vālī gataḥ prāptaḥ kriyāphalam
 dharmārthakāmasaṃyogaiḥ pavitraṃ plavageśvara
svadharmasya ca saṃyogāj jitas tena mahātmanā
 svargaḥ parigṛhītaś ca prāṇān aparirakṣatā
eṣā vai niyatiḥ śreṣṭhā yāṃ gato hariyūthapaḥ
 tad alaṃ paritāpena prāptakālam upāsyatām
vacanānte tu rāmasya lakṣmaṇaḥ paravīrahā
 avadat praśritaṃ vākyaṃ sugrīvaṃ gatacetasaṃ
kuru tvam asya sugrīva pretakāryam anantaram
 tārāṅgadābhyāṃ sahito vālino dahanaṃ prati
samājñāpaya kāṣṭhāni śuṣkāṇi ca bahūni ca
 candanāni ca divyāni vālisaṃskārakāraṇāt
samāśvāsaya cainaṃ tvam aṅgadaṃ dīnacetasaṃ
 mā bhūr bāliśabuddhis tvaṃ tvadadhīnam idaṃ puram
aṅgadas tv ānayen mālyaṃ vastrāṇi vividhāni ca
 ghṛtaṃ tailam atho gandhān yac cātra samanantaram
tvaṃ tāra śibikāṃ śīghram ādāyāgaccha saṃbhramāt
 tvarā guṇavatī yuktā hy asmin kāle viśeṣataḥ
sajjībhavantu plavagāḥ śibikāvāhanocitāḥ
 samarthā balinaś caiva nirhariṣyanti vālinam
evam uktvā tu sugrīvaṃ sumitrānandavardhanaḥ
 tasthau bhrātṛsamīpastho lakṣmaṇaḥ paravīrahā
lakṣmaṇasya vacaḥ śrutvā tāraḥ saṃbhrāntamānasaḥ
 praviveśa guhāṃ śīghraṃ śibikāsaktamānasaḥ
ādāya śibikāṃ tāraḥ sa tu paryāpayat punaḥ
 vānarair uhyamānāṃ tāṃ śūrair udvahanocitaiḥ
tato vālinam udyamya sugrīvaḥ śibikāṃ tadā
 āropayata vikrośann aṅgadena sahaiva tu
āropya śibikāṃ caiva vālinaṃ gatajīvitam
 alaṃkāraiś ca vividhair mālyair vastraiś ca bhūṣitam
ājñāpayat tadā rājā sugrīvaḥ plavageśvaraḥ
 aurdhvadehikam āryasya kriyatām anurūpataḥ
viśrāṇayanto ratnāni vividhāni bahūni ca
 agrataḥ plavagā yāntu śibikā tadanantaram
rājñām ṛddhiviśeṣā hi dṛśyante bhuvi yādṛśāḥ
 tādṛśaṃ vālinaḥ kṣipraṃ prākurvann aurdhvadehikam
aṅgadam aprigṛhyāśu tāraprabhṛtayas tathā
 krośantaḥ prayayuḥ sarve vānarā hatabāndhavāḥ
tārāprabhṛtayaḥ sarvā vānaryo hatayūthapāḥ
 anujagmur hi bhartāraṃ krośantyaḥ karuṇasvanāḥ
tāsāṃ ruditaśabdena vānarīṇāṃ vanāntare
 vanāni girayaḥ sarve vikrośantīva sarvataḥ
puline girinadyās tu vivikte jalasaṃvṛte
 citāṃ cakruḥ subahavo vānarā vanacāriṇaḥ
avaropya tataḥ skandhāc chibikāṃ vahanocitāḥ
 tasthur ekāntam āśritya sarve śokasamanvitāḥ
tatas tārā patiṃ dṛṣṭvā śibikātalaśāyinam
 āropyāṅke śiras tasya vilalāpa suduḥkhitā
janaṃ ca paśyasīmaṃ tvaṃ kasmāc chokābhipīḍitam
 prahṛṣṭam iva te vaktraṃ gatāsor api mānada
 astārkasamavarṇaṃ ca lakṣyate jīvato yathā
eṣa tvāṃ rāmarūpeṇa kālaḥ karṣati vānara
 yena sma vidhavāḥ sarvāḥ kṛtā ekeṣuṇā raṇe
imās tās tava rājendravānaryo vallabhāḥ sadā
 pādair vikṛṣṭam adhvānam āgatāḥ kiṃ na budhyase
taveṣṭā nanu nāmaitā bhāryāś candranibhānanāḥ
 idānīṃ nekṣase kasmāt sugrīvaṃ plavageśvaram
ete hi sacivā rājaṃs tāraprabhṛtayas tava
 puravāsijanaś cāyaṃ parivāryāsate 'nagha
visarjayainān pravalān yathocitam ariṃdama
 tataḥ krīḍāmahe sarvā vaneṣu madirotkaṭāḥ
evaṃ vilapatīṃ tārāṃ patiśokapariplutām
 utthāpayanti sma tadā vānaryaḥ śokakarśitāḥ
sugrīveṇa tataḥ sārdham aṅgadaḥ pitaraṃ rudan
 citām āropayām āsa śokenābhihatendriyaḥ
tato 'gniṃ vidhivad dattvā so 'pasavyaṃ cakāra ha
 pitaraṃ dīrgham adhvānaṃ prasthitaṃ vyākulendriyaḥ
saṃskṛtya vālinaṃ te tu vidhipūrvaṃ plavaṃgamāḥ
 ājagmur udakaṃ kartuṃ nadīṃ śītajalāṃ śubhām
tatas te sahitās tatra aṅgadaṃ sthāpya cāgrataḥ
 sugrīvatārāsahitāḥ siṣicur vāline jalam
sugrīveṇaiva dīnena dīno bhūtvā mahābalaḥ
 samānaśokaḥ kākutsthaḥ pretakāryāṇy akārayat
