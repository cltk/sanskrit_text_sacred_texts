[dhṛ]
      dvāradeśe tato drauṇim avasthitam avekṣya tau
      akurvatāṃ bhojakṛpau kiṃ saṃjaya vadasva me
[s]
      kṛtavarmāṇam āmantrya kṛpaṃ ca sa mahāratham
      drauṇir manyuparītātmā śibira dvāram āsadat
tatra bhūtaṃ mahākāyaṃ candrārkasadṛśadyutim
      so 'paśyad dvāram āvṛtya tiṣṭhantaṃ lomaharṣaṇam
vasānaṃ carmavaiyāghraṃ mahārudhiravisravam
      kṛṣṇājinottarāsaṅgaṃ nāgayajñopavītinam
bāhubhiḥ svāyataiḥ pīnair nānāpraharaṇodyataiḥ
      baddhāṅgada mahāsarpaṃ jvālāmālā kulānanam
daṃṣṭrākarāla vadanaṃ vyāditāsyaṃ bhayāvaham
      nayanānāṃ sahasraiś ca vicitrair abhibhūṣitam
naiva tasya vapuḥ śakyaṃ pravaktuṃ veṣa eva vā
      sarvathā tu tad ālakṣya sphuṭeyur api parvatāḥ
tasyāsyān nāsikābhyāṃ ca śravaṇābhyāṃ ca sarvaśaḥ
      tebhyaś cākṣi sahasrebhyaḥ prādurāsan mahārciṣaḥ
tathā tejo marīcibhyaḥ śaṅkhacakragadādharāḥ
      prādurāsan hṛṣīkeśāḥ śataśo 'tha sahasraśaḥ
tad atyadbhutam ālokya bhūtaṃ lokabhayaṃkaram
     drauṇir avyathito divyair astravarṣair avākirat
drauṇimuktāñ śarāṃs tāṃs tu tad bhūtaṃ mahad agrasat
     udadher iva vāryoghān pāvako vaḍavāmukhaḥ
aśvatthāmā tu saṃprekṣya tāñ śaraughān nirarthakān
     rathaśaktiṃ mumocāsmai dīptām agniśikhām iva
sā tadāhatya dīptāgrā rathaśaktir aśīryata
     yugānte sūryam āhatya mahokleva divaś cyutā
atha hematsaruṃ divyaṃ khaḍgam ākāśavarcasam
     kośāt samudbabarhāśu bilād dīptam ivoragam
tataḥ khaḍgavaraṃ dhīmān bhūtāya prāhiṇot tadā
     sa tadāsādya bhūtaṃ vai vilayaṃ tūlavad yayau
tataḥ sa kupito drauṇir indraketunibhāṃ gadām
     jvalantīṃ prāhiṇot tasmai bhūtaṃ tām api cāgrasat
tataḥ sarvāyudhābhāve vīkṣamāṇas tatas tataḥ
     apaśyat kṛtam ākāśam anākāśaṃ janārdanaiḥ
tad adbhutatamaṃ dṛṣṭvā droṇaputro nirāyudhaḥ
     abravīd abhisaṃtaptaḥ kṛpa vākyam anusmaran
bruvatām apriyaṃ pathyaṃ suhṛdāṃ na śṛṇoti yaḥ
     sa śocaty āpadaṃ prāpya yathāham ativartya tau
śāstradṛṣṭān avadhyān yaḥ samatītya jighāṃsati
     sa pathaḥ pracyuto dharmyāt kupathaṃ pratipadyate
gobrāhmaṇa nṛpa strīṣu sakhyur mātur guros tathā
     vṛddhabāla jaḍāndheṣu supta bhītotthiteṣu ca
mattonmatta pramatteṣu na śastrāṇy upadhārayet
     ity evaṃ gurubhiḥ pūrvam upadiṣṭaṃ nṛṇāṃ sadā
so 'ham utkramya panthānaṃ śāstradṛṣṭaṃ sanātanam
     amārgeṇaivam ārabhya ghorām āpadam āgataḥ
tāṃ cāpadaṃ ghoratarāṃ pravadanti manīṣiṇaḥ
     yad udyamya mahat kṛtyaṃ bhayād api nivartate
aśakyaṃ caiva kaḥ kartuṃ śaktaḥ śaktibalād iha
     na hi daivād garīyo vai mānuṣaṃ karma kathyate
mānuṣaṃ kurvataḥ karma yadi daivān na sidhyati
     sa pathaḥ pracyuto dharmyād vipadaṃ pratipadyate
pratighātaṃ hy avijñātaṃ pravadanti manīṣiṇaḥ
     yad ārabhya kriyāṃ kāṃ cid bhayād iha nivartate
tad idaṃ duṣpraṇītena bhayaṃ māṃ samupasthitam
     na hi droṇa sutaḥ saṃkhye nivarteta kathaṃ cana
idaṃ ca sumahad bhūtaṃ daivadaṇḍam ivodyatam
     na caitad abhijānāmi cintayann api sarvathā
dhruvaṃ yeyam adharme me pravṛttā kaluṣā matiḥ
     tasyāḥ phalam idaṃ ghoraṃ pratighātāya dṛśyate
tad idaṃ daivavihitaṃ mama saṃkhye nivartanam
     nānyatra daivād udyantum iha śakyaṃ kathaṃ cana
so 'ham adya mahādevaṃ prapadye śaraṇaṃ prabhum
     daivadaṇḍam imaṃ ghoraṃ sa hi me nāśayiṣyati
kapardinaṃ prapadyātha devadevam umāpatim
     kapālamālinaṃ rudraṃ bhaga netraharaṃ haram
sa hi devo 'tyagād devāṃs tapasā vikrameṇa ca
     tasmāc charaṇam abhyeṣye giriśaṃ śūlapāṇinam
