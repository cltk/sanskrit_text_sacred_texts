ity uktas tārayā vākyaṃ praśritaṃ dharmasaṃhitam
 mṛdusvabhāvaḥ saumitriḥ pratijagrāha tadvacaḥ
tasmin pratigṛhīte tu vākye harigaṇeśvaraḥ
 lakṣmaṇāt sumahat trāsaṃ vastraṃ klinnam ivātyajat
tataḥ kaṇṭhagataṃ mālyaṃ citraṃ bahuguṇaṃ mahat
 ciccheda vimadaś cāsīt sugrīvo vānareśvaraḥ
sa lakṣmaṇaṃ bhīmabalaṃ sarvavānarasattamaḥ
 abravīt praśritaṃ vākyaṃ sugrīvaḥ saṃpraharṣayan
pranaṣṭā śrīś ca kīrtiś ca kapirājyaṃ ca śāśvatam
 rāmaprasādāt saumitre punaḥ prāptam idaṃ mayā
kaḥ śaktas tasya devasya khyātasya svena karmaṇā
 tādṛśaṃ vikramaṃ vīra pratikartum ariṃdama
sītāṃ prāpsyati dharmātmā vadhiṣyati ca rāvaṇam
 sahāyamātreṇa mayā rāghavaḥ svena tejasā
sahāyakṛtyaṃ hi tasya yena sapta mahādrumāḥ
 śailaś ca vasudhā caiva bāṇenaikena dāritāḥ
dhanur visphāramāṇasya yasya śabdena lakṣmaṇa
 saśailā kampitā bhūmiḥ sahāyais tasya kiṃ nu vai
anuyātrāṃ narendrasya kariṣye 'haṃ nararṣabha
 gacchato rāvaṇaṃ hantuṃ vairiṇaṃ sapuraḥsaram
yadi kiṃ cid atikrāntaṃ viśvāsāt praṇayena vā
 preṣyasya kṣamitavyaṃ me na kaś cin nāparādhyati
iti tasya bruvāṇasya sugrīvasya mahātmanaḥ
 abhaval lakṣmaṇaḥ prītaḥ preṃṇā cedam uvāca ha
sarvathā hi mama bhrātā sanātho vānareśvara
 tvayā nāthena sugrīva praśritena viśeṣataḥ
yas te prabhāvaḥ sugrīva yac ca te śaucam uttamam
 arhas taṃ kapirājyasya śriyaṃ bhoktum anuttamām
sahāyena ca sugrīva tvayā rāmaḥ pratāpavān
 vadhiṣyati raṇe śatrūn acirān nātra saṃśayaḥ
dharmajñasya kṛtajñasya saṃgrāmeṣv anivartinaḥ
 upapannaṃ ca yuktaṃ ca sugrīva tava bhāṣitam
doṣajñaḥ sati sāmarthye ko 'nyo bhāṣitum arhati
 varjayitvā mama jyeṣṭhaṃ tvāṃ ca vānarasattama
sadṛśaś cāsi rāmasya vikrameṇa balena ca
 sahāyo daivatair dattaś cirāya haripuṃgava
kiṃ tu śīghram ito vīra niṣkrāma tvaṃ mayā saha
 sāntvayasva vayasyaṃ ca bhāryāharaṇaduḥkhitam
yac ca śokābhibhūtasya śrutvā rāmasya bhāṣitam
 mayā tvaṃ paruṣāṇy uktas tac ca tvaṃ kṣantum arhasi
