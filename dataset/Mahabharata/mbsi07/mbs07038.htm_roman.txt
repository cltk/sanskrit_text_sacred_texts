[dhṛ]
      dvaidhībhavati me cittaṃ hriyā tuṣṭyā ca saṃjaya
      mama putrasya yat sainyaṃ saubhadraḥ samavārayat
vistareṇaiva me śaṃsa sarvaṃ gāvalgaṇe punaḥ
      vikrīḍitaṃ kumārasya skandasyevāsuraiḥ saha
[s]
      hanta te saṃpravakṣyāmi vimardam atidāruṇam
      ekasya ca bahūnāṃ ca yathāsīt tumulo raṇaḥ
abhimanyuḥ kṛtotsāhaḥ kṛtotsāhān ariṃdamān
      rathastho rathinaḥ sarvāṃs tāvakān apy aharṣayat
droṇaṃ karṇaṃ kṛpaṃ śalyaṃ drauṇiṃ bhojaṃ bṛhadbalam
      duryodhanaṃ saumadattiṃ śakuniṃ ca mahābalam
nānā nṛpān nṛpasutān sainyāni vividhāni ca
      alātacakravat sarvāṃś caran bāṇaiḥ samabhyayāt
nighnann amitrān saubhadraḥ paramāstraḥ pratāpavān
      adarśayata tejasvī dikṣu sarvāsu bhārata
tad dṛṣṭvā caritaṃ tasya saubhadrasyāmitaujasaḥ
      samakampanta sainyāni tvadīyāni punaḥ punaḥ
athābravīn mahāprājño bhāradvājaḥ pratāpavān
      harṣeṇotphulla nayanaḥ kṛpam ābhāṣya sa tvaram
ghaṭṭayann iva marmāṇi tava putrasya māriṣa
     abhimanyuṃ raṇe dṛṣṭvā tadā raṇaviśāradam
eṣa gacchati saubhadraḥ pārthānām agrato yuvā
     nandayan suhṛdaḥ sarvān rājānaṃ ca yudhiṣṭhiram
nakulaṃ sahadevaṃ ca bhīmasenaṃ ca pāṇḍavam
     bandhūn saṃbandhinaś cānyān madhyasthān suhṛdas tathā
nāsya yuddhe samaṃ manye kaṃ cid anyaṃ dhanurdharam
     icchan hanyād imāṃ senāṃ kimartham api necchati
droṇasya prītisaṃyuktaṃ śrutvā vākyaṃ tavātmajaḥ
     ārjuniṃ prati saṃkruddho droṇaṃ dṛṣṭvā smayann iva
atha duryodhanaḥ karṇam abravīd bāhlikaṃ kṛpam
     duḥsāsanaṃ madrarājaṃ tāṃs tāṃś cānyān mahārathān
sarvamūrdhāvasiktānām ācāryo brahmacittamaḥ
     arjunasya sutaṃ mūḍhaṃ nābhihantum ihecchati
na hy asya samare mucyed antako 'py ātatāyinaḥ
     kim aṅgapunar evānyo martyaḥ satyaṃ bravīmi vaḥ
arjunasya sutaṃ tv eṣa śiṣyatvād abhirakṣati
     putrāḥ śiṣyāś ca dayitās tad apatyaṃ ca dharmiṇām
saṃrakṣyamāṇo droṇena manyate vīryam ātmanaḥ
     ātmasaṃbhāvito mūḍhas taṃ pramathnīta māciram
evam uktās tu te rājñā sātvatī putram abhyayuḥ
     saṃrabdhās taṃ jighāṃsanto bhāradvājasya paśyataḥ
duḥśāsanas tu tac chrutvā duryodhana vacas tadā
     abravīt kuruśārdūlo duryodhanam idaṃ vacaḥ
aham enaṃ haniṣyāmi mahārāja bravīmi te
     miṣatāṃ pāṇḍuputrāṇāṃ pāñcālānāṃ ca paśyatām
     prasiṣyāmy atha saubhadraṃ yathā rāhur divākaram
utkruśya cābravīd vākyaṃ kururājam idaṃ punaḥ
     śrutvā kṛṣṇau mayā grastaṃ saubhadram atimāninau
     gamiṣyataḥ pretalokaṃ jīvalokān na saṃśayaḥ
tau ca śrutvā mṛtau vyaktaṃ pāṇḍoḥ kṣetrodbhavāḥ sutāḥ
     ekāhnā sasuhṛd vargāḥ klaibyād dhāsyanti jīvitam
tasmād asmin hate śatrau hatāḥ sarve 'hitās tava
     śivena dhyāhi mā rājann eṣa hanmi ripuṃ tava
evam uktvā nadan rājan putro duḥśāsanas tava
     saubhadram abhyayāt kruddhaḥ śaravarṣair avākiran
tam abhikruddham āyāntaṃ tava putram ariṃdamaḥ
     abhimanyuḥ śarais tikṣṇaiḥ ṣaṭviṃśatyā samarpayat
duḥśāsanas tu saṃkruddhaḥ prabhinna iva kuñjaraḥ
     ayodhayata saubhadram abhimanyuś ca taṃ raṇe
tau maṇḍalāni citrāṇi rathābhyāṃ savyadakṣiṇam
     caramāṇāv ayudhyetāṃ rathaśikṣā viśāradau
atha paṇavamṛdaṅgadundubhīnāṃ; kṛkara mahānaka bheri jharjharāṇām
     ninadam atibhṛśaṃ narāḥ pracakrur; lavaṇajalodbhava siṃhanāda miśram
