[janam]
      evaṃ matsyasya nagare vasantas tatra pāṇḍavāḥ
      ata ūrdhvaṃ mahāvīryāḥ kim akurvanta vai dvija
[vai]
      evaṃ te nyavasaṃs tatra pracchannāḥ kurunandanāḥ
      ārādhayanto rājānaṃ yad akurvanta tac chṛṇu
yudhiṣṭhiraḥ sabhāstāraḥ sabhyānām abhavat priyaḥ
      tathaiva ca virāṭasya saputrasya viśāṃ pate
sa hy akṣahṛdayajñas tān krīḍayām āsa pāṇḍavaḥ
      akṣavatyāṃ yathākāmaṃ sūtrabaddhān iva dvijān
ajñātaṃ ca virāṭasya vijitya vasu dharmarāj
      bhrātṛbhyaḥ puruṣavyāghro yathārhaṃ sma prayacchati
bhīmaseno 'pi māṃsāni bhakṣyāṇi vividhāni ca
      ati sṛṣṭāni matsyena vikrīṇāti yudhiṣṭhire
vāsāṃsi parijīrṇāni labdhāny antaḥpure 'rjunaḥ
      vikrīṇānaś ca sarvebhyaḥ pāṇḍavebhyaḥ prayacchati
sahadevo 'pi gopānāṃ veṣam āsthāya pāṇḍavaḥ
      dadhi kṣīraṃ ghṛtaṃ caiva pāṇḍavebhyaḥ prayacchati
nakulo 'pi dhanaṃ labdhvā kṛte karmaṇi vājinām
      tuṣṭe tasmin narapatau pāṇḍavebhyaḥ prayacchati
kṛṣṇāpi sarvān bhrātṝṃs tān nirīkṣantī tapasvinī
     yathā punar avijñātā tathā carati bhāminī
evaṃ saṃpādayantas te tathānyonyaṃ mahārathāḥ
     prekṣamāṇās tadā kṛṣṇām ūṣuś channā narādhipa
atha māse caturthe tu brahmaṇaḥ sumahotsavaḥ
     āsīt samṛddho matsyeṣu puruṣāṇāṃ susaṃmataḥ
tatra mallāḥ samāpetur digbhyo rājan sahasraśaḥ
     mahākāyā mahāvīryāḥ kālakhañjā ivāsurāḥ
vīryonnaddhā balodagrā rājñā samabhipūjitāḥ
     sinha skandhakaṭi grīvāḥ svavadātā manasvinaḥ
     asakṛl labdhalakṣās te raṅge pārthiva saṃnidhau
teṣām eko mahān āsīt sarvamallān samāhvayat
     āvalgamānaṃ taṃ raṅge nopatiṣṭhati kaś cana
yadā sarve vimanasas te mallā hatacetasaḥ
     atha sūdena taṃ mallaṃ yodhayām āsa matsyarāj
codyamānas tato bhīmo duḥkhenaivākaron matim
     na hi śaknoti vivṛte pratyākhyātuṃ narādhipam
tataḥ sa puruṣavyāghraḥ śārdūlaśithilaṃ caran
     praviveśa mahāraṅgaṃ virāṭam abhiharṣayan
babandha kakṣyāṃ kaunteyas tatastaṃ harṣayañ janam
     tatas taṃ vṛtra saṃkāśaṃ bhīmo mallaṃ samāhvayat
tāv ubhau sumahotsāhāv ubhau tīvraparākramau
     mattāv iva mahākāyau vāraṇau ṣaṣṭihāyanau
cakarṣa dorbhyām utpāṭya bhīmo mallam amitrahā
     vinadantam abhikrośañ śārdūla iva vāraṇam
tam udyamya mahābāhur bhrāmayām āsa vīryavān
     tato mallāś ca matsyāś ca vismayaṃ cakrire param
bhrāmayitvā śataguṇaṃ gatasattvam acetanam
     pratyāpiṃṣan mahābāhur mallaṃ bhuvi vṛkodaraḥ
tasmin vinihate malle jīmūte lokaviśrute
     virāṭaḥ paramaṃ harṣam agacchad bāndhavaiḥ saha
saṃharṣāt pradadau vittaṃ bahu rājā mahāmanaḥ
     ballavāya mahāraṅge yathā vaiśravaṇas tathā
evaṃ sa subahūn mallān puruṣāṃś ca mahābalān
     vinighnan matsyarājasya prītim āvahad uttamām
yadāsya tulyaḥ puruṣo na kaś cit tatra vidyate
     tato vyāghraiś ca siṃhaiś ca dviradaiś cāpy ayodhayat
punar antaḥpura gataḥ strīṇāṃ madhye vṛkodaraḥ
     yodhyate sma virāṭeṇa siṃhair mattair mahābalaiḥ
bībhatsur api gītena sunṛttena ca pāṇḍavaḥ
     virāṭaṃ toṣayām āsa sarvāś cāntaḥpura striyaḥ
aśvair vinītair javanais tatra tatra samāgataiḥ
     toṣayām āsa nakulo rājānaṃ rājasattama
tasmai pradeyaṃ prāyacchat prīto rājā dhanaṃ bahu
     vinītān vṛṣabhān dṛṣṭvā sahadevasya cābhibho
evaṃ te nyavasaṃs tatra pracchannāḥ puruṣarṣabhāḥ
     karmāṇi tasya kurvāṇā virāṭa nṛpates tadā
