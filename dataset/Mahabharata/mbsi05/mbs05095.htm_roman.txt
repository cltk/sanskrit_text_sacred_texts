[v]
      jāmadagnyavacaḥ śrutvā kaṇvo 'pi bhagavān ṛṣiḥ
      duryodhanam idaṃ vākyam abravīt kurusaṃsadi
akṣayaś cāvyayaś caiva brahmā lokapitāmahaḥ
      tathaiva bhagavantau tau naranārāyaṇāv ṛṣī
ādityānāṃ hi sarveṣāṃ viṣṇur ekaḥ sanātanaḥ
      ajayyaś cāvyayaś caiva śāśvataḥ prabhur īśvaraḥ
nimittamaraṇās tv anye candrasūryau mahī jalam
      vāyur agnis tathākāśaṃ grahās tārāgaṇās tathā
te ca kṣayānte jagato hitvā lokatrayaṃ sadā
      kṣayaṃ gacchanti vai sarve sṛjyante ca punaḥ punaḥ
muhūrtamaraṇās tv anye mānuṣā mṛgapakṣiṇaḥ
      triyag yonyaś ca ye cānye jīvalokacarāḥ smṛtāḥ
bhūyiṣṭhena tu rājānaḥ śriyaṃ bhuktvāyuṣaḥ kṣaye
      maraṇaṃ pratigacchanti bhoktuṃ sukṛtaduṣkṛtam
sa bhavān dharmaputreṇa śama kartum ihārhati
      pāṇḍavāḥ kuravaś caiva pālayantu vasuṃdharām
balavān aham ity eva na mantavyaṃ suyodhana
      balavanto hi balibhir dṛśyante puruṣarṣabha
na balaṃ balināṃ madhye balaṃ bhavati kaurava
     balavanto hi te sarve pāṇḍavā deva vikramāḥ
atrāpy udāharantīmam itihāsaṃ purātanam
     mātaler dātukāmasya kanyāṃ mṛgayato varam
matas trailokyarājasya mātalir nāma sārathiḥ
     tasyaikaiva kule kanyā rūpato lokaviśrutā
guṇakeśīti vikhyātā nāmnā sā devarūpiṇī
     śriyā ca vapuṣā caiva striyo 'nyāḥ sātiricyate
tasyāḥ pradānasamayaṃ mātaliḥ saha bhāryayā
     jñātvā vimamṛśe rājaṃs tatparaḥ paricintayan
dhik khalv alaghu śīlānām ucchritānāṃ yaśasvinām
     narāṇām ṛddhasattvānāṃ kule kanyā prarohaṇam
mātuḥ kulaṃ pitṛkulaṃ yatra caiva pradīyate
     kulatrayaṃ saṃśayitaṃ kurute kanyakā satām
deva mānuṣalokau dvau mānasenaiva cakṣuṣā
     avagāhyaiva vicitau na ca me rocate varaḥ
na devān naiva ditijān na gandharvān na mānuṣān
     arocayaṃ varakṛte tathaiva bahulān ṛṣīn
bhāryayā tu sa saṃmantrya saha rātrau sudharmayā
     mātalir nāgalokāya cakāra gamane matim
na me devamanuṣyeṣu guṇakeśyāḥ samo varaḥ
     rūpato dṛśyate kaś cin nāgeṣu bhavitā dhruvam
ity āmantrya sudharmāṃ sa kṛtvā cābhipradakṣiṇam
     kanyāṃ śirasy upāghrāya praviveśa mahītalam
