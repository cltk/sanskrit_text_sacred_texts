[vāsu]
      evam ukte tu bhīṣmeṇa droṇena vidureṇa ca
      gāndhāryā dhṛtarāṣṭreṇa na ca mando 'nvabudhyata
avadhūyotthitaḥ kruddho roṣāt saṃraktalocanaḥ
      anvadravanta taṃ paścād rājānas tyaktajīvitāḥ
ajñāpayac ca rājñas tān pārthivan duṣṭacetasaḥ
      prayādhvaṃ vai kurukṣetraṃ puṣyo 'dyeti punaḥ punaḥ
tatas te pṛthivīpālāḥ prayayuḥ saha sainikāḥ
      bhīṣmaṃ senāpatiṃ kṛtvā saṃhṛṣṭāḥ kālacoditāḥ
akṣauhiṇyo daśaikā ca pārthivānāṃ samāgatāḥ
      tāsāṃ pramukhato bhīṣmas tālaketur vyarocata
      yad atra yuktaṃ prāptaṃ ca tad vidhatsva viśāṃ pate
uktaṃ bhīṣmeṇa yad vākyaṃ droṇena vidureṇa ca
      gāndhāryā dhṛtarāṣṭreṇa samakṣaṃ mama bhārata
      etat te kathitaṃ rājan yadvṛttaṃ kurusaṃsadi
sāma dādau prayuktaṃ me rājan saubhrātram icchatā
      abhedāt kuruvaṃśasya prajānāṃ ca vivṛddhaye
punar bhedaś ca me yukto yadā sāma na gṛhyate
      karmānukīrtanaṃ caiva deva mānuṣasaṃhitam
yadā nādriyate vākyaṃ sāmapūrvaṃ suyodhanaḥ
      tadā mayā samānīya bheditāḥ sarvapārthivāḥ
adbhutāni ca ghorāṇi dāruṇāni ca bhārata
     amānuṣāṇi karmāṇi darśitāni ca me vibho
bhartsayitvā tu rājñas tāṃs tṛṇī kṛtyasuyodhanam
     rādhyeyaṃ bhīṣayitvā ca saubalaṃ ca punaḥ punaḥ
nyūnatāṃ dhārtarāṣṭrāṇāṃ nindāṃ caiva punaḥ punaḥ
     bhedayitvā nṛpān sarvān vāgbhir mantreṇa cāsakṛt
punaḥ sāmābhisaṃyuktaṃ saṃpradānam athābruvam
     abhedāt kuruvaṃśasya kāryayogāt tathaiva ca
te bālā dhṛtarāṣṭrasya bhīṣmasya vidurasya ca
     tiṣṭheyuḥ pāṇḍavāḥ sarve hitvā mānam adhaś carāḥ
prayacchantu ca te rājyam anīśās te bhavantu ca
     yathāha rājā gāṅgeyo viduraś ca tathāstu tat
sarvaṃ bhavatu te rājyaṃ pañca grāmān visarjaya
     avaśyaṃ bharaṇīyā hi pitus te rājasattama
evam uktas tu duṣṭātmā naiva bhāvaṃ vyamuñcata
     daṇḍaṃ caturthaṃ paśyāmi teṣu pāpeṣu nānyathā
niryātāś ca vināśāya kurukṣetraṃ narādhipāḥ
     etat te kathitaṃ sarvaṃ yadvṛttaṃ kurusaṃsadi
na te rājyaṃ prayacchanti vinā yuddhena pāṇḍava
     vināśahetavaḥ sarve pratyupasthita mṛtyavaḥ
