[n]
      iyaṃ bhogavatī nāma purī vāsukipālitā
      yādṛśī devarājasya purī varyāmarāvatī
eṣa śeṣaḥ sthito nāgo yeneyaṃ dhāryate sadā
      tapasā lokamukhyena prabhāvamahatā mahī
śvetoccaya nibhākāro nānāvidha vibhūṣaṇaḥ
      sahasraṃ dhārayan mūrdhnā jvālā jihvo mahābalaḥ
iha nānāvidhākārā nānāvidha vibhūṣaṇāḥ
      surasāyāḥ sutā nāgā nivasanti gatavyathāḥ
maṇisvastika cakrāṅkāḥ kamaṇḍaluka lakṣaṇāḥ
      sahasrasaṃkhyā balinaḥ sarve raudrāḥ svabhāvataḥ
sahasraśirasaḥ ke cit ke cit pañcaśatānanāḥ
      śataśīrṣās tathā ke cit ke cit triśiraso 'pi ca
dvipañca śirasaḥ ke cit ke cit sapta mukhās tathā
      mahābhogā mahākāyāḥ parvatābhogabhoginaḥ
bahūnīha sahasrāṇi prayutāny arbudāni ca
      nāgānām ekavaṃśānāṃ yathā śreṣṭhāṃs tu me śṛṇu
vāsukis takṣakaś caiva karkoṭaka dhanaṃjayau
      kālīyo nahuṣaś caiva kambalāśvatarāv ubhau
bāhyakuṇḍo maṇir nāgas tathaivāpūraṇaḥ khagaḥ
     vāmanaś caila patraś ca kukuraḥ kukuṇas tathā
āryako nandakaś caiva tathā kalaśapotakau
     kailāsakaḥ piñjarako nāgaś cairāvatas tathā
sumanomukho dadhimukhaḥ śaṅkho nandopanandakau
     āptaḥ koṭanakaś caiva śikhī niṣṭhūrikas tathā
tittirir hastibhadraś ca kumudo mālyapiṇḍakaḥ
     dvau padmau puṇḍarīkaś ca puṣpo mudgaraparṇakaḥ
karavīraḥ pīṭharakaḥ saṃvṛtto vṛtta eva ca
     piṇḍāro bilvapatraś ca mūṣikādaḥ śirīṣakaḥ
dilīpaḥ śaṅkhaśīrṣaś ca jyotiṣko 'thāparājitaḥ
     kauravyo dhṛtarāṣṭraś ca kumāraḥ kuśakas tathā
virajā dhāraṇaś caiva subāhur mukharo jayaḥ
     badhirāndhau vikuṇḍaś ca virasaḥ surasas tathā
ete cānye ca bahavaḥ kaśyapasyātmajāḥ smṛtāḥ
     mātale paśya yady atra kaś cit te rocate varaḥ
[kaṇva]
     mātalis tv ekam avyagraḥ satataṃ saṃnirīkṣya vai
     papraccha nāradaṃ tatra prītimān iva cābhavat
sthito ya eṣa purataḥ kauravyasyāryakasya ca
     dyutimān darśanīyaś ca kasyaiṣa kulanandanaḥ
kaḥ pitā jananī cāsya katamasyaiṣa bhoginaḥ
     vaṃśasya kasyaiṣa mahān ketubhūta iva sthitaḥ
praṇidhānena dhairyeṇa rūpeṇa vayasā ca me
     manaḥ praviṣṭo devarṣe guṇakeśyāḥ patir varaḥ
mātaliṃ prītimanasaṃ dṛṣṭvā sumukha darśanāt
     nivedayām āsa tadā māhātmyaṃ janma karma ca
airāvata kule jātaḥ sumukho nāma nāgarāṭ
     āryakasya mataḥ pautro dauhitro vāmanasya ca
etasya hi pitā nāgaś cikuro nāma mātale
     nacirād vainateyena pañcatvam upapāditaḥ
tato 'bravīt prītamanā mātalir nāradaṃ vacaḥ
     eṣa me rucitas tāta jāmātā bhujagottamaḥ
kriyatām atra yatno hi prītimān asmy anena vai
     asya nāgapater dātuṃ priyāṃ duhitaraṃ mune
