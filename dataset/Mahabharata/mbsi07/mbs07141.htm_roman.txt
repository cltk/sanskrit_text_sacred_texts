[s]
      bhūris tu samare rājañ śaineyaṃ rathināṃ varam
      āpatantam apāsedhat prapānād iva kuñjaram
athainaṃ sātyakiḥ kruddhaḥ pañcabhir niśitaiḥ śaraiḥ
      vivyādha hṛdaye tūrṇaṃ prāsravat tasya śoṇitam
tathaiva kauravo yuddhe śaineyaṃ yuddhadurmadam
      daśabhir viśikhais tīkṣṇair avidhyata bhujāntare
tāv anyonyaṃ mahārāja tatakṣāte śarair bhṛśam
      krodhasaṃraktanayanau krodhād visphārya kārmuke
tayor āsīn mahārāja śastravṛṣṭiḥ sudāruṇā
      kruddhayoḥ sāyakamucor yamāntakanikāśayoḥ
tāv anyonyaṃ śarai rājan pracchādya samare sthitau
      muhūrtaṃ caiva tad yuddhaṃ samarūpam ivābhavat
tataḥ kruddho mahārāja śaineyaḥ prahasann iva
      dhanuś ciccheda samare kauravyasya mahātmanaḥ
athainaṃ chinnadhanvānaṃ navabhir niśitaiḥ śaraiḥ
      vivyādha hṛdaye tūrṇaṃ tiṣṭha tiṣṭheti cābravīt
so 'tividdho balavatā śatruṇā śatrutāpanaḥ
      dhanur anyat samādāya sātvataṃ pratyavidhyata
sa viddhvā sātvataṃ bāṇais tribhir eva viśāṃ pate
     dhanuś ciccheda bhallena sutīkṣṇena hasann iva
chinnadhanvā mahārāja sātyakiḥ krodhamūrchitaḥ
     prajahāra mahāvegāṃ śaktiṃ tasya mahorasi
sa tu śaktyā vibhinnāṅgo nipapāta rathottamāt
     lohitāṅga ivākāśād dīptaraśmir yadṛcchayā
taṃ tu dṛṣṭvā tahaṃ śūram aśvatthāmā mahārathaḥ
     abhyadhāvata vegena śaineyaṃ prati saṃyuge
     abhyavarṣac charaugheṇa meruṃ vṛṣṭyā yathāmbudaḥ
tam āpatantaṃ saṃrabdhaṃ śaineyasya rathaṃ prati
     ghaṭotkaco 'bravīd rājan nādaṃ muktvā mahārathaḥ
tiṣṭha tiṣṭha na me jīvan droṇaputra gamiṣyasi
     eṣa tvādya haniṣyāmi mahiṣaṃ skanda rāḍ iva
     yuddhaśraddhām ahaṃ te 'dya vineṣyāmi raṇājire
ity uktvā roṣatāmrākṣo rākṣasaḥ paravīrahā
     drauṇim abhyadravat kruddho gajendram iva kesarī
rathākṣamātrair iṣubhir abhyavarṣad ghaṭotkacaḥ
     rathinām ṛṣabhaṃ drauṇiṃ dhārābhir iva toyadaḥ
śaravṛṣṭiṃ tu tāṃ prāptāṃ śarair āśīviṣopamaiḥ
     śātayām āsa samare tarasā drauṇir utsmayan
tataḥ śaraśatais tīkṣṇair marmabhedibhir āśugaiḥ
     samācinod rākṣasendraṃ ghaṭotkacam ariṃdama
sa śarair ācitas tena rākṣaso raṇamūrdhani
     vyakāśata mahārāja śvāvic chalalito yathā
tataḥ krodhasamāviṣṭo bhaimaseniḥ pratāpavān
     śarair avacakartograir drauṇiṃ vajrāśanisvanaiḥ
kṣuraprair ardhacandraiś ca nārācaiḥ sa śilīmukhaiḥ
     varāhakarṇair nālīkais tīkṣṇaiś cāpi vikarṇibhiḥ
tāṃ śastravṛṣṭim atulāṃ vajrāśanisamasvanām
     patantīm upari kruddho drauṇir avyathitendriyaḥ
suduḥsahāṃ śarair ghorair divyāstrapratimantritaiḥ
     vyadhamat sa mahātejā mahābhrāṇīva mārutaḥ
tato 'ntarikṣe bāṇānāṃ saṃgrāmo 'nya ivābhavat
     ghorarūpo mahārāja yodhānāṃ harṣavardhanaḥ
tato 'strasaṃgharṣa kṛtair visphuliṅgaiḥ samantataḥ
     babhau niśāmukhe vyoma khadyotair iva saṃvṛtam
sa mārgaṇagaṇair drauṇir diśaḥ pracchādya sarvataḥ
     priyārthaṃ tava putrāṇāṃ rākṣasaṃ samavākirat
tataḥ pravavṛte yuddhaṃ drauṇirākṣasayor mṛdhe
     vigāḍhe rajanīmadhye śakra prahrādayor iva
tato ghaṭotkaco bāṇair daśabhir drauṇim āhave
     jaghānorasi saṃkruddhaḥ kālajvalana saṃnibhaiḥ
sa tair abhyāyatair viddho rākṣasena mahābalaḥ
     cacāla samare drauṇir vātanunna iva drumaḥ
     sa moham anusaṃprāpto dhvajayaṣṭiṃ samāśritaḥ
tato hāhākṛtaṃ sainyaṃ tava sarvaṃ janādhipa
     hataṃ sma menire sarve tāvakās taṃ viśāṃ pate
taṃ tu dṛṣṭvā tathāvastham aśvatthāmānam āhave
     pāñcālāḥ sṛñjayāś caiva siṃhanādaṃ pracakrire
pratilabhya tataḥ saṃjñām aśvatthāmā mahābalaḥ
     dhanuḥ prapīḍya vāmena kareṇāmitrakarśanaḥ
mumocākarṇa pūrṇena dhanuṣā śaram uttamam
     yamadaṇḍopamaṃ ghoram uddiśyāśu ghaṭotkacam
sa bhittvā hṛdayaṃ tasya rākṣasasya śarottamaḥ
     viveśa vasudhām ugraḥ supuṅkhaḥ pṛthivīpate
so 'tividdho mahārāja rathopastha upāviśat
     rākṣasendraḥ subalavān drauṇinā raṇamāninā
dṛṣṭvā vimūḍhaṃ haiḍimbaṃ sārathis taṃ raṇājirāt
     drauṇeḥ sakāśāt saṃbhrāntas tv apaninye tvarānvitaḥ
tathā tu samare viddhvā rākṣasendraṃ ghaṭotkacam
     nanāda sumahānādaṃ droṇaputro mahābalaḥ
pūjitas tava putraiś ca sarvayodhaiś ca bhārata
     vapuṣā pratijajvāla madhyāhna iva bhāskaraḥ
bhīmasenaṃ tu yudhyantaṃ bhāradvāja rathaṃ prati
     svayaṃ duryodhano rājā pratyavidhyac chitaiḥ śaraiḥ
taṃ bhīmaseno navabhiḥ śarair vivyādha māriṣa
     duryodhano 'pi viṃśatyā śarāṇāṃ pratyavidhyata
tau sāyakair avacchannāv adṛśyetāṃ raṇājire
     meghajālasamācchannau nabhasīvendu bhāskarau
atha duryodhano rājā bhīmaṃ vivyādha patribhiḥ
     pañcabhir bharataśreṣṭha tiṣṭha tiṣṭheti cābravīt
tasya bhīmo dhanuś chittvā dhvajaṃ ca navabhiḥ śaraiḥ
     vivyādha kauravaśreṣṭhaṃ navatyā nataparvaṇām
tato duryodhanaḥ kruddho bhīmasenasya māriṣa
     cikṣepa sa śarān rājan paśyatāṃ sarvadhanvinām
tān nihatya śarān bhīmo duryodhana dhanuścyutān
     kauravaṃ pañcaviṃśatyā krudrakāṇāṃ samārpayat
duryodhanas tu saṃkruddho bhīmasenasya māriṣa
     kṣurapreṇa dhanuś chittvā daśabhiḥ pratyavidhyata
athānyad dhanur ādāya bhīmaseno mahābalaḥ
     vivyādha nṛpatiṃ tūrṇaṃ saptabhir niśitaiḥ śaraiḥ
tad apy asya dhanuḥ kṣipraṃ ciccheda laghuhastavat
     dvitīyaṃ ca tṛtīyaṃ ca caturthaṃ pañcamaṃ tathā
āttam āttaṃ mahārāja bhīmasya dhanur ācchinat
     tava putro mahārāja jitakāśī madotkaṭaḥ
sa tadā chidyamāneṣu kārmukeṣu punaḥ punaḥ
     śaktiṃ cikṣepa samare sarvapāraśavīṃ śubhām
aprāptām eva tāṃ śaktiṃ tridhā ciccheda kauravaḥ
     paśyataḥ sarvalokasya bhīmasya ca mahātmanaḥ
tato bhīmo mahārāja gadāṃ gurvīṃ mahāprabhām
     cikṣepāvidhya vegena duryodhana rathaṃ prati
tataḥ sa sahasā vāhāṃs tava putrasya saṃyuge
     sārathiṃ ca gadā gurvī mamarda bharatarṣabha
putras tu tava rājendra rathād dhemapariṣkṛtāt
     āplutaḥ sahasā yānaṃ nandakasya mahātmanaḥ
tato bhīmo hataṃ matvā tava putraṃ mahāratham
     siṃhanādaṃ mahac cakre tarjayann iva kauravān
tāvakāḥ sainikāś cāpi menire nihataṃ nṛpam
     tato vicukruśuḥ sarve hāheti ca samantataḥ
teṣāṃ tu ninadaṃ śrutvā trastānāṃ sarvayodninām
     bhīmasenasya nādaṃ ca śrutvā rājan mahātmanaḥ
tato yudhiṣṭhiro rājā hataṃ matvā suyodhanam
     abhyavartata vegena yatra pārtho vṛkodaraḥ
pāñcālāḥ kekayā matsyāḥ sṛñjayāś ca viśāṃ pate
     sarvodyogenābhijagmur droṇam eva yuyutsayā
tatrāsīt sumahad yuddhaṃ droṇasyātha paraiḥ saha
     ghore tamasi magnānāṃ nighnatām itaretaram
