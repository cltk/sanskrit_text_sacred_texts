[j]
      ko 'sau nakula rūpeṇa śirasā kāñcanena vai
      prāha mānuṣavad vācam etat pṛṣṭo vadasva me
[v]
      etat pūrvaṃ na pṛṣṭo 'haṃ na cāsmābhiḥ prabhāṣitam
      śrūyatāṃ nakulo yo 'sau yathā vāg asya mānuṣī
śrāddhaṃ saṃkalpayām āsa jamadagniḥ purā kila
      homadhenus tam āgāc ca svayaṃ cāpi dudoha tām
tat kṣīraṃ sthāpayām āsa nave bhāṇḍe dṛḍhe śucau
      tac ca krodhaḥ svarūpeṇa piṭharaṃ paryavartayat
jijñāsus tam ṛṣiśreṣṭhaṃ kiṃ kuryād vipriye kṛte
      iti saṃcintya durmedhā dharṣayām āsa tat payaḥ
tam ājñāya muniḥ krodhaṃ naivāsya cukupe tataḥ
      sa tu krodhas tam āhedaṃ prāñjalir mūrtimān sthitaḥ
jito 'smīti bhṛguśreṣṭha bhṛgavo hy atiroṣaṇāḥ
      loke mithyā pravādo 'yaṃ yat tvayāsmi parājitaḥ
so 'haṃ tvayi sthito hy adya kṣamāvati mahātmani
      bibhemi tapasaḥ sādho prasādaṃ kuru me vibho
[j]
      sākṣād dṛṣṭo 'si me krodha gaccha tvaṃ vigatajvaraḥ
      na mamāpakṛtaṃ te 'dya na manyur vidyate mama
yān uddhiśya tu saṃkalpaḥ payaso 'sya kṛto mayā
     pitaras te mahābhāgās tebhyo budhyasva gamyatām
ity ukto jātasaṃtrāsaḥ sa tatrāntar adhīyata
     pitṝṇām abhiṣaṅgāt tu nakulatvam upāgataḥ
sa tān prasādayām āsa śāpasyānto bhaved iti
     taiś cāpy ukto yadā dharmaṃ kṣepsyase mokṣyase tadā
taiś cokto yajñiyān deśān dharmāraṇyāni caiva ha
     jugupsan paridhāvan sa yajñaṃ taṃ samupāsadat
dharmaputram athākṣipya saktu prasthena tena saḥ
     muktaḥ śāpāt tataḥ krodho dharmo hy āsīd yudhiṣṭhiraḥ
evam etat tadā vṛttaṃ tasya yajñe mahātmanaḥ
     paśyatāṃ cāpi nas tatra nakulo 'ntarhitas tadā
