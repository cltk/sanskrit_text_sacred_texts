eṣā prathamato vṛttir dvitīyāṃ śṛṇu bhārata
      yaḥ kaś cij janayed arthaṃ rājñā rakṣyaḥ sa mānavaḥ
hriyamāṇam amātyena bhṛto vā yadi vābhṛtaḥ
      yo rājakośaṃ naśyantam ācakṣīta yudhiṣṭhira
śrotavyaṃ tasya ca raho rakṣyaś cāmātya to bhavet
      amātyā hy upahantāraṃ bhūyiṣṭhaṃ ghnanti bhārata
rājakośasya goptāraṃ rājakośavilopakāḥ
      sametya sarve bādhante sa vinaśyaty arakṣitaḥ
atrāpy udāharantīmam itihāsaṃ purātanam
      muniḥ kālaka vṛkṣīyaḥ kausalyaṃ yad uvāca ha
kosalānām ādhipatyaṃ saṃprāpte kṣemadarśini
      muniḥ kālaka vṛkṣīya ājagāmeti naḥ śrutam
sa kākaṃ pañjare baddhā viṣayaṃ kṣemadarśinaḥ
      pūrvaṃ paryacarad yuktaḥ pravṛtty arthī punaḥ punaḥ
adhīye vāyasīṃ vidyāṃ śaṃsanti mama vāyasāḥ
      anāgatam atītaṃ ca yac ca saṃprati vartate
iti rāṣṭre paripatan bahuśaḥ puruṣaiḥ saha
      sarveṣāṃ rājayuktānāṃ duṣkṛtaṃ paripṛṣṭavān
sa buddhvā tasya rāṣṭrasya vyavasāyaṃ hi sarvaśaḥ
     rājayuktāpacārāṃś ca sarvān buddhvā tatas tataḥ
tam eva kākam ādāya rājānaṃ draṣṭum āgamat
     sarvajño 'smīti vacanaṃ bruvāṇaḥ saṃśitavrataḥ
sa sma kausalyam āgamya rājāmātyam alaṃ kṛtam
     prāha kākasya vacanād amutredaṃ tvayā kṛtam
asau cāsau ca jānīte rājakośas tvayā hṛtaḥ
     evam ākhyāti kāko 'yaṃ tac chīghram anugamyatām
tathānyān api sa prāha rājakośaharān sadā
     na cāsya vacanaṃ kiṃ cid akṛtaṃ śrūyate kva cit
tena viprakṛtāḥ sarve rājayuktāḥ kurūdvaha
     tam atikramya suptasya niśi kākam apothayan
vāyasaṃ tu vinirbhinnaṃ dṛṣṭvā bāṇena pañjare
     pūrvāhne brāhmaṇo vākyaṃ kṣemadarśinam abravīt
rājaṃs tvām abhayaṃ yāce prabhuṃ prāṇadhaneśvaram
     anujñātas tvayā brūyāṃ vacanaṃ tvat purohitam
mitrārtham abhisaṃtapto bhaktyā sarvātmanā gataḥ
     ayaṃ tavārthaṃ harate yo brūyād akṣamānvitaḥ
saṃbubodhayiṣur mitraṃ sadaśvam iva sārathiḥ
     ati manyuprasakto hi prasajya hitakāraṇam
tathāvidhasya suhṛdaḥ kṣantavyaṃ saṃvijānatā
     aiśvaryam icchatā nityaṃ puruṣeṇa bubhūṣatā
taṃ rājā pratyuvācedaṃ yan mā kiṃ cid bhavān vadet
     kasmād ahaṃ na kṣameyam ākāṅkṣann ātmano hitam
brāhmaṇa pratijānīhi prabrūhi yadi cecchasi
     kariṣyāmi hi te vākyaṃ yad yan māṃ vipra vakṣyasi
jñātvā nayān apāyāṃś ca bhṛtyatas te bhayāni ca
     bhaktyā vṛttiṃ samākhyātuṃ bhavato 'ntikam āgamam
prāg evoktaś ca doṣo 'yam ācāryair nṛpa sevinām
     agatīka gatir hy eṣā yā rājñā saha jīvikā
āśīviṣaiś ca tasyāhuḥ saṃgataṃ yasya rājabhiḥ
     bahumitrāś ca rājāno bahumitrās tathaiva ca
tebhyaḥ sarvebhya evāhaur bhayaṃ rājopasevinām
     athaiṣām ekato rājan muhūrtād eva bhīr bhavet
naikāntenāpramādo hi kartuṃ śakyo mahīpatau
     na tu pramādaḥ kartavyaḥ kathaṃ cid bhūtim icchatā
pramādād dhi skhaled rājā skhalite nāsti jīvitam
     agniṃ dīptam ivāsīded rājānam upaśikṣitaḥ
āśīviṣam iva kruddhaṃ prabhuṃ prāṇadhaneśvaram
     yatnenopacaren nityaṃ nāham asmīti mānavaḥ
durvyāhṛtāc chaṅkamāno duṣkṛtād dur adhiṣṭhitāt
     durāsitād dur vrajitād iṅgitād aṅgaceṣṭitāt
devateva hi sarvārthān kuryād rājā prasāditaḥ
     vaiśvānara iva kruddhaḥ sa mūlam api nirdahet
     iti rājan mayaḥ prāha vartate ca tathaiva tat
atha bhūyāṃsam evārthaṃ kariṣyāmi punaḥ punaḥ
     dadāty asmadvidho 'mātyo buddhisāhāyyam āpadi
vāyasaś caiva me rājann antakāyābhisaṃhitaḥ
     na ca me 'tra bhavān garhyo naca yeṣāṃ bhavān priyaḥ
     hitāhitāṃs tu budhyethā mā parokṣamatir bhava
ye tv ādāna parā eva vasanti bhavato gṛhe
     abhūti kāmā bhūtānāṃ tādṛśair me 'bhisaṃhitam
ye vā bhavad vināśena rājyam icchanty anantaram
     antarair abhisaṃdhāya rājan sidhyanti nānyathā
teṣām ahaṃ bhayād rājan gamiṣyāmy anyam āśramam
     tair hi me saṃdhito bāṇaḥ kāke nipatitaḥ prabho
chadmanā mama kākaś ca gamito yamasādanam
     dṛṣṭaṃ hy etan mayā rājaṃs tapo dīrgheṇa cakṣuṣā
bahu nakrajhaṣagrāhāṃ timiṃgilagaṇāyutām
     kākena baḍiśenemām atārṣaṃ tvām ahaṃ nadīm
sthānv aśmakaṇṭaka vatīṃ vyāghrasiṃhagajākulām
     dur āsadāṃ duṣpraveśāṃ guhāṃ haimavatīm iva
agninā tāmasaṃ durgaṃ naubhir āpyaṃ ca gamyate
     rājadurgāvataraṇe nopāyaṃ paṇḍitā viduḥ
gahanaṃ bhavato rājyam andhakāratamo vṛtam
     neha viśvasituṃ śakyaṃ bhavatāpi kuto mayā
ato nāyaṃ śubho vāsas tulye sad asatī iha
     vadho hy evātra sukṛte duṣkṛte na ca saṃśayaḥ
nyāyato duṣkṛte ghātaḥ sukṛte syāt kathaṃ vadhaḥ
     neha yuktaṃ ciraṃ sthātuṃ javenāto vrajed budhaḥ
sītā nāma nadī rājan plavo yasyāṃ nimajjati
     tathopamām imāṃ manye vāgurāṃ sarvaghātinīm
madhu pratāpo hi bhavān bhojanaṃ viṣasaṃyutam
     asatām iva te bhāvo vartate na satām iva
     āśīviṣaiḥ parivṛtaḥ kūpas tvam iva pārthiva
durga tīrthā bṛhat kūlā karīrī vetrasaṃyutā
     nadī madhurapānīyā yathā rājaṃs tathā bhavān
     śvagṛdhragomāyu yuto rājahaṃsa samo hy asi
yathāśritya mahāvṛkṣaṃ kakṣaḥ saṃvardhate mahān
     tatas taṃ saṃvṛṇoty eva tam atītya ca vardhate
tenaivopendhano nūnaṃ dāvo dahati dāruṇaḥ
     tathopamā hy amātyās te rājaṃs tān pariśodhaya
bhavataiva kṛtā rājan bhavatā paripālitāḥ
     bhavantaṃ paryavajñāya jighāṃsanti bhavat priyam
uṣitaṃ śaṅkamānena pramādaṃ parirakṣatā
     antaḥ sarpa ivāgāre vīra patnyā ivālaye
     śīlaṃ jijñāsamānena rājñaś ca saha jīvinā
kac cij jitendriyo rājā kac cid abhyantarā jitāḥ
     kac cid eṣāṃ priyo rājā kac cid rājñaḥ priyāḥ prajāḥ
jijñāsur iha saṃprāptas tavāhaṃ rājasattama
     tasya me rocase rājan kṣudhitasyeva bhojanam
amātyā me na rocante vi tṛṣṇasya yathodakam
     bhavato 'rthakṛd ity eva mayi doṣo hi taiḥ kṛtaḥ
     vidyate kāraṇaṃ nānyad iti me nātra saṃśayaḥ
na hi teṣām ahaṃ drugdhas tat teṣāṃ doṣavad gatam
     arer hi dur hatād bheyaṃ bhagnapṛṣṭād ivoragāt
bhūyasā paribarheṇa satkāreṇa ca bhūyasā
     pūjito brāhmaṇaśreṣṭha bhūyo vasa gṛhe mama
ye tvāṃ brāhmaṇa necchanti na te vatsyanti me gṛhe
     bhavataiva hi taj jñeyaṃ yad idānīm anantaram
yathā syād duṣkṛto daṇḍo yathā ca sukṛtaṃ kṛtam
     tathā samīkṣya bhagavañ śreyase viniyuṅkṣva mām
adarśayann imaṃ doṣam ekaikaṃ dur balaṃ kuru
     tataḥ kāraṇam ājñāya puruṣaṃ puruṣaṃ jahi
ekadoṣā hi bahavo mṛdnīyur api kaṇṭakān
     mantrabheda bhayād rājaṃs tasmād etad bravīmi te
vayaṃ tu brāhmaṇā nāma mṛdu daṇḍāḥ kṛpā lavaḥ
     svasti cecchāmi bhavataḥ pareṣāṃ ca yathātmanaḥ
rājann ātmānam ācakṣe saṃbandhī bhavato hy aham
     muniḥ kālaka vṛkṣīya ity evam abhisaṃjñitaḥ
pituḥ sakhā ca bhavataḥ saṃmataḥ satyasaṃgaraḥ
     vyāpanne bhavato rājye rājan pitari saṃsthite
sarvakāmān parityajya tapas taptaṃ tadā mayā
     snehāt tvāṃ prabravīmy etan mā bhūyo vibhramed iti
ubhe dṛṣṭvā duḥkhasukhe rājyaṃ prāpya yadṛcchayā
     rājyenāmātya saṃsthena kathaṃ rājan pramādyasi
tato rājakule nāndī saṃjajñe bhūyasī punaḥ
     purohita kule caiva saṃprāpte brāhmaṇarṣabha
ekachatrāṃ mahīṃ kṛtvā kausalyāya yaśasvine
     muniḥ kālaka vṛkṣīya īje kratubhir uttamaiḥ
hitaṃ tad vacanaṃ śrutvā kausalyo 'nvaśiṣan mahīm
     tathā ca kṛtavān rājā yathoktaṃ tena bhārata
