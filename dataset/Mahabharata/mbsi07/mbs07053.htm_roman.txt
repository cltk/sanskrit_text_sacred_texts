[s]
      pratijñāte tu pārthena sindhurājavadhe tadā
      vāsudevo mahābāhur dhanaṃjayam abhāṣata
bhrātṝṇāṃ matam ājñāya tvayā vācā pratiśrutam
      saindhavaṃ śvo 'smi hanteti tat sāhasatamaṃ kṛtam
asaṃmantrya mayā sārdham atibhāro 'yam udyataḥ
      kathaṃ nu sarvalokasya nāvahāsyā bhavemahi
dhārtarāṣṭrasya śibire mayā praṇihitāś carāḥ
      ta ime śīghram āgamya pravṛttiṃ vedayanti naḥ
tvayā vai saṃpratijñāte sindhurājavadhe tadā
      siṃhanādaḥ sa vāditraḥ sumahān iha taiḥ śrutaḥ
tena śabdena vitrastā dhārtarāṣṭrāḥ sa saindhavāḥ
      nākasmāt siṃhanādo 'yam iti matvā vyavasthitāḥ
sumahāñ śabdasaṃpātaḥ kauravāṇāṃ mahābhuja
      āsīn nāgāśvapattīnāṃ rathaghoṣaś ca bhairavaḥ
abhimanyuvadhaṃ śrutvā dhruvam ārto dhanaṃjayaḥ
      rātrau niryāsyati krodhād iti matvā vyavasthitāḥ
tair yatadbhir iyaṃ satyā śrutā satyavatas tava
      pratijñā sindhurājasya vadhe rājīvalocana
tato vimanasaḥ sarve trastāḥ kṣudramṛgā iva
     āsan suyodhanāmātyāḥ sa ca rājā jayadrathaḥ
athotthāya sahāmātyair dīnaḥ śibiram ātmanaḥ
     āyāt sauvīrasindhūnām īśvaro bhṛśaduḥkhitaḥ
sa mantrakāle saṃmantrya sarvā naiḥśreyasīḥ kriyāḥ
     suyodhanam idaṃ vākyam abravīd rājasaṃsadi
mām asau putra hanteti śvo 'bhiyātā dhanaṃjayaḥ
     pratijñāto hi senāyā madhye tena vadho mama
tāṃ na devā na gandharvā nāsuroraga rākṣasāḥ
     utsahante 'nyathā kartuṃ pratijñāṃ savyasācinaḥ
te māṃ rakṣata saṃgrāme mā vo mūrdhni dhanaṃjayaḥ
     padaṃ kṛtvāpnuyāl lakṣyaṃ tasmād atra vidhīyatām
atha rakṣā na me saṃkhye kriyate kurunandana
     anujānīhi māṃ rājan gamiṣyāmi gṛhān prati
evam uktas tv avākśīrṣo vimanāḥ sa suyodhanaḥ
     śrutvābhiśaptavantaṃ tvāṃ dhyānam evānvapadyata
tam ārtam abhisaṃprekṣya rājā kila sa saindhavaḥ
     mṛdu cātmahitaṃ caiva sāpekṣam idam uktavān
nāhaṃ paśyāmi bhavatāṃ tathā vīryaṃ dhanurdharam
     yo 'rjunasyāstram astreṇa pratihanyān mahāhave
vāsudevasahāyasya gāṇḍīvaṃ dhunvato dhanuḥ
     ko 'rjunasyāgratas tiṣṭhet sākṣād api śatakratuḥ
maheśvaro 'pi pārthena śrūyate yodhitaḥ purā
     padātinā mahātejā girau himavati prabhuḥ
dānavānāṃ sahasrāṇi hiraṇyapuravāsinām
     jaghān ekarathenaiva devarājapracoditaḥ
samāyukto hi kauneyo vāsudevena dhīmatā
     sāmarān api lokāṃs trīn nihanyād iti me matiḥ
so 'ham icchāmy anujñātuṃ rakṣituṃ vā mahātmanā
     droṇena saha putreṇa vīreṇa yadi mansyase
sa rājñā svayam ācāryo bhṛśam ākrandito 'rjuna
     saṃvidhānaṃ ca vihitaṃ rathāś ca kila sajjitāḥ
karṇo bhūriśravā drauṇir vṛṣasenaś ca durjayaḥ
     kṛpaś ca madrarājaś ca ṣaḍ ete 'sya purogamāḥ
śakaṭaḥ padmapaś cārdho vyūho droṇena kalpitaḥ
     padmakarṇikamadhyasthaḥ sūcī pāśe jayadrathaḥ
     sthāsyate rakṣito vīraiḥ sindhurāḍ yuddhadurmadaiḥ
dhanuṣy astre ca vīrye ca prāṇe caiva tathorasi
     aviṣahyatamā hy ete niścitāḥ pārtha ṣaḍ rathāḥ
     etān ajitvā sagaṇān naiva prāpyo jayadrathaḥ
teṣām ekaikaśo vīryaṃ ṣaṇṇāṃ tvam anucintaya
     sahitā hi naravyāghrā na śakyā jetum añjasā
bhūyaś ca cintayiṣyāmi nītim ātmahitāya vai
     mantrajñaiḥ sacivaiḥ sārdhaṃ suhṛdbhiḥ kāryasiddhaye
[arj]
     ṣaḍ rathān dhārtarāṣṭrasya manyase yān balādhikān
     teṣāṃ vīryaṃ mamārdhena na tulyam iti lakṣaye
astram astreṇa sarveṣām eteṣāṃ madhusūdana
     mayā drakṣyasi nirbhinnaṃ jayadrathavadhaiṣiṇā
droṇasya miṣataḥ so 'haṃ sagaṇasya vilapsyataḥ
     mūrdhānaṃ sindhurājasya pātayiṣyāmi bhūtale
yadi sādhyāś ca rudrāś ca vasavaś ca sahāśvinaḥ
     marutaś ca sahendreṇa viśve devās tathāsurāḥ
pitaraḥ saha gandharvāḥ suparṇāḥ sāgarādrayaḥ
     dyaur viyat pṛthivī ceyaṃ diśaś ca sa dig īśvarāḥ
grāmyāraṇyāni bhūtāni sthāvarāṇi carāṇi ca
     trātāraḥ sindhurājasya bhavanti madhusūdana
tathāpi bāṇair nihataṃ śvo draṣṭāsi raṇe mayā
     satyena te śape kṛṣṇa tathaivāyudham ālabhe
yaś ca goptā maheṣvāsas tasya pāpasya durmateḥ
     tam eva prathamaṃ droṇam abhiyāsyāmi keśava
tasmin dyūtam idaṃ baddhaṃ manyate sma suyodhanaḥ
     tasmāt tasyaiva senāgraṃ bhittvā yāsyāmi saindhavam
draṣṭāsi śvo maheṣvāsān nārācais tigmatejanaiḥ
     śṛṅgāṇīva girer varjair dāryamāṇān mayā yudhi
naranāgāśvadehebhyo visraviṣyati śoṇitam
     patadbhyaḥ patitebhyaś ca vibhinnebhyaḥ śitaiḥ śaraiḥ
gāṇḍīvapreṣitā bāṇā mano'nilasamā jave
     nṛnāgāśvān videhāsūn kartāraś ca sahasraśaḥ
yamāt kuberād varuṇād rudrād indrāc ca yan mayā
     upāttam astraṃ ghoraṃ vai tad draṣṭāro narā yudhi
brāhmeṇāstreṇa cāstrāṇi hanyamānāni saṃyuge
     mayā draṣṭāsi sarveṣāṃ saindhavasyābhirakṣiṇām
śaravegasamutkṛttai rājñāṃ keśava mūrdhabhiḥ
     āstīryamāṇāṃ pṛthivīṃ draṣṭāsi śvo mayā yudhi
kravyādāṃs tarpayiṣyāmi drāvayiṣyāmi śātravān
     suhṛdo nandayiṣyāmi pātayiṣyāmi saindhavam
bahv āgaskṛt kusaṃbandhī pāpadeśasamudbhavaḥ
     mayā saindhavako rājā hataḥ svāñ śocayiṣyati
sarvakṣīrānna bhoktāraḥ pāpācārā raṇājire
     mayā sarājakā bāṇair nunnā naṃkṣyanti saindhavāḥ
tathā prabhāte kartāsmi yathā kṛṣṇa suyodhanaḥ
     nānyaṃ dhanurdharaṃ loke maṃsyate matsamaṃ yudhi
gāṇḍīvaṃ ca dhanur divyaṃ yoddhā cāhaṃ nararṣabha
     tvaṃ ca yantā hṛṣīkeśa kiṃ nu syād ajitaṃ mayā
yathā hi lakṣma candre vai samudre ca yathā jalam
     evam etāṃ pratijñāṃ me satyāṃ viddhi janārdana
māvamaṃsthā mamāstrāṇi māvamaṃsthā dhanur dṛḍham
     māvamaṃsthā balaṃ bāhvor māvamaṃsthā dhanaṃjayam
yathā hi yātvā saṃgrāme na jīye vijayāmi ca
     tena satyena saṃgrāme hataṃ viddhi jayadratham
dhruvaṃ vai brāhmaṇe satyaṃ dhruvā sādhuṣu saṃnatiḥ
     śrīr dhruvā cāpi dakṣeṣu dhruvo nārāyaṇe jayaḥ
[s]
     evam uktvā hṛṣīkeśaṃ svayam ātmānam ātmanā
     saṃdideśārjuno nardan vāsaviḥ keśavaṃ prabhum
yathā prabhātāṃ rajanīṃ kalpitaḥ syād ratho mama
     tathā kāryaṃ tvayā kṛṣṇa kāryaṃ hi mahad udyatam
