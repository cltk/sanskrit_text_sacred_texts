[s]
      iti sma kṛṣṇa vacanāt pratyuccārya yudhiṣṭhiram
      babhūva vimanāḥ pārthaḥ kiṃ cit kṛtveva pātakam
tato 'bravīd vāsudevaḥ prahasann iva pāṇḍavam
      kathaṃ nāma bhaved etad yadi tvaṃ pārtha dharmajam
      asinā tīkṣṇadhāreṇa hanyā dharme vyavasthitam
tvam ity uktvaiva rājānam evaṃ kaśmalam āviśaḥ
      hatvā tu nṛpatiṃ pārtha akariṣyaḥ kim uttaram
      evaṃ sudurvido dharmo mandaprajñair viśeṣataḥ
sa bhavān dharmabhīrutvād dhruvam aiṣyān mahat tapaḥ
      narakaṃ ghorarūpaṃ ca bhrātur jyeṣṭhasya vai vadhāt
sa tvaṃ dharmabhṛtāṃ śreṣṭhaṃ rājānaṃ dharmasaṃhitam
      prasādaya kuruśreṣṭham etad atra mataṃ mama
prasādya bhaktyā rājānaṃ prītaṃ caiva yudhiṣṭhiram
      prayāmas tvaritā yoddhuṃ sūtaputra rathaṃ prathi
hatvā sudurjayaṃ karṇaṃ tvam adya niśitaiḥ śaraiḥ
      vipulāṃ prītim ādhatsva dharmaputrasya mānada
etad atra mahābāho prāptakālaṃ mataṃ mama
      evaṃ kṛte kṛtaṃ caiva tava kāryabhaviṣyati
tato 'rjuno mahārāja lajjayā vai samanvitaḥ
      dharmarājasya caraṇau prapede śirasānagha
uvāca bharataśreṣṭha prasīdeti punaḥ punaḥ
     kṣamasva rājan yat proktaṃ dharmakāmena bhīruṇā
pādayoḥ patitaṃ dṛṣṭvā dharmarājo yudhiṣṭhiraḥ
     dhanaṃjayam amitraghnaṃ rudantaṃ bharatarṣabha
utthāpya bhrātaraṃ rājā dharmarājo dhanaṃjayam
     samāśliṣya ca sasnehaṃ praruroda mahīpatiḥ
ruditvā tu ciraṃ kālaṃ bhrātarau sumahādyutī
     kṛtaśaucau naravyāghrau prītimantau babhūvatuḥ
tata āśliṣya sa premṇā mūrdhni cāgrāya pāṇḍavam
     prītyā paramayā yuktaḥ prasmayaṃś cābravīj jayam
karṇena me mahābāho sarvasainyasya paśyataḥ
     kavacaṃ ca dhvajaś caiva dhanuḥ śaktir hayā gadā
     śaraiḥ kṛttā maheṣvāsa yatamānasya saṃyuge
so 'haṃ jñātvā raṇe tasya karma dṛṣṭvā ca phalguna
     vyavasīdāmi duḥkhena na ca me jīvitaṃ priyam
tam adya yadi vai vīra na haniṣyasi sūtajam
     prāṇān eva parityakṣye jīvitārtho hi ko mama
evam uktaḥ pratyuvāca vijayo bharatarṣabha
     satyena te śape rājan prasādena tavaiva ca
     bhīmena ca naraśreṣṭha yamābhyāṃ ca mahīpate
yathādya samare karṇaṃ haniṣyāmi hato 'tha vā
     mahītale patiṣyāmi satyenāyudham ālabhe
evam ābhāṣya rājānam abravīn mādhavaṃ vacaḥ
     adya karṇaṃ raṇe kṛṣṇa sūdayiṣye na saṃśayaḥ
     tad anudhyāhi bhadraṃ te vadhaṃ tasya durātmanaḥ
evam ukto 'bravīt pārthaṃ keśavo rājasattama
     śakto 'smi bharataśreṣṭha yatnaṃ kartuṃ yathābalam
evaṃ cāpi hi me kāmo nityam eva mahāratha
     kathaṃ bhavān raṇe karṇaṃ nihanyād iti me matiḥ
bhūyaś covāca matimān mādhavo dharmanandanam
     yudhiṣṭhiremaṃ bībhatsuṃ tvaṃ sāntvayitum arhasi
     anujñātuṃ ca karṇasya vadhāyādya durātmanaḥ
śrutvā hy ayam ahaṃ caiva tvāṃ karṇa śarapīḍitam
     pravṛttiṃ jñātum āyātāv iha pāṇḍavanandana
diṣṭyāsi rājan nirujo diṣṭyā na grahaṇaṃ gataḥ
     parisāntvaya bībhatsuṃ jayam āśādhi cānagha
[y]
     ehy ehi pārtha bībhatso māṃ pariṣvaja pāṇḍava
     vaktavyam ukto 'smy ahitaṃ tvayā kṣāntaṃ ca tan mayā
ahaṃ tvām anujānāmi jahi karṇaṃ dhanaṃjaya
     manyuṃ ca mā kṛthāḥ pārtha yan mayokto 'si dāruṇam
[s]
     tato dhanaṃjayo rājañ śirasā praṇatas tadā
     pādau jagrāha pāṇibhyāṃ bhrātur jyeṣṭhasya māriṣa
samutthāpya tato rājā pariṣvajya ca pīḍitam
     mūrdhny upāghrāya caivainam idaṃ punar uvāca ha
dhanaṃjaya mahābāho mānito 'smi dṛḍhaṃ tvayā
     māhātmyaṃ vijayaṃ caiva bhūyaḥ prāpnuhi śāśvatam
[arj]
     adya taṃ pāpakarmāṇaṃ sānubandhaṃ raṇe śaraiḥ
     nayāmy antaṃ samāsādya rādheyaṃ balagarvitam
yena tvaṃ pīḍito bāṇair dṛḍham āyamya kārmukam
     tasyādya karmaṇaḥ karṇaḥ phalaṃ prāpsyati dāruṇam
adya tvām aham eṣyāmi karṇaṃ hatvā mahīpate
     sabhājayitum ākrandād iti satyaṃ bravīmi te
nāhatvā vinivarte 'haṃ karṇam adya raṇājirāt
     iti satyena te pādau spṛśāmi jagatīpate
[s]
     prasādya dharmarājānaṃ prahṛṣṭenāntarātmanā
     pārthaḥ provāca govindaṃ sūtaputra vadhodyataḥ
kalpyatāṃ ca ratho bhūyo yujyantāṃ ca hayottamāḥ
     āyudhāni ca sarvāṇi sajjyantāṃ vai mahārathe
upāvṛttāś ca turagāḥ śikṣitāś cāśvasādinaḥ
     rathopakaraṇaiḥ sarvair upāyāntu tvarānvitāḥ
evam ukte mahārāja phalgunena mahātmanā
     uvāca dārukaṃ kṛṣṇaḥ kuru sarvaṃ yathābravīt
     arjuno bharataśreṣṭhaḥ śreṣṭhaḥ sarvadhanuṣmatām
ājñaptas tv atha kṛṣṇena dāruko rājasattama
     yojayām āsa sa rathaṃ vaiyāghraṃ śatrutāpanam
yuktaṃ tu ratham āsthāya dārukeṇa mahātmanā
     āpṛcchya dharmarājānaṃ brāhmaṇān svasti vācya ca
     samaṅgala svastyayanam āruroha rathottamam
tasya rājā mahāprājño dharmarājo yudhiṣṭhiraḥ
     āśiṣo 'yuṅkta paramā yuktāḥ karṇavadhaṃ prati
taṃ prayāntaṃ maheṣvāsaṃ dṛṣṭvā bhūtāni bhārata
     nihataṃ menire karṇaṃ pāṇḍavena mahātmanā
babhūvur vimalāḥ sarvā diśo rājan samantataḥ
     cāṣāś ca śatapatrāś ca krauñcāś caiva janeśvara
     pradakṣiṇam akurvanta tadā vai pāṇḍunandanam
bahavaḥ pakṣiṇo rājan puṃnāmānaḥ śubhāḥ śivāḥ
     tvarayanto 'rjunaṃ yuddhe hṛṣṭarūpā vavāśire
kaṅkā gṛdhrā vaḍāś caiva vāyasāś ca viśāṃ pate
     agratas tasya gacchanti bhakṣyahetor bhayānakāḥ
nimittāni ca dhanyāni pārthasya praśaśaṃsire
     vināśam arisainyānāṃ karṇasya ca vadhaṃ tathā
prayātasyātha pārthasya mahān svedo vyajāyata
     cintā ca vipulā jajñe kathaṃ nv etad bhaviṣyati
tato gāṇḍīvadhanvānam abravīn madhusūdanaḥ
     dṛṣṭvā pārthaṃ tadāyastaṃ cintāparigataṃ tadā
gāṇḍīvadhanvan saṃgrāme ye tvayā dhanuṣā jitāḥ
     na teṣāṃ mānuṣo jetā tvadanya iha vidyate
dṛṣṭā hi bahavaḥ śūrāḥ śakratulyaparākramāḥ
     tvāṃ prāpya samare vīraṃ ye gatāḥ paramāṃ gatim
ko hi droṇaṃ ca bhīṣmaṃ ca bhagadattaṃ ca māriṣa
     vindānuvindāv āvantyau kāmbojaṃ ca sudakṣiṇam
śrutāyuṣaṃ mahāvīryam acyutāyuṣam eva ca
     pratyudgamya bhavet kṣemī yo na syāt tvam iva kṣamī
tava hy astrāṇi divyāni lāghavaṃ balam eva ca
     vedhaḥ pātaś ca lakṣaś ca yogaś caiva tavārjuna
     asaṃmohaś ca yuddheṣu vijñānasya ca saṃnatiḥ
bhavān devāsurān sarvān hanyāt sahacarācarān
     pṛthivyāṃ hi raṇe pārtha na yoddhā tvatsamaḥ pumān
dhanur grahā hi ye ke cit kṣatriyā yuddhadurmadāḥ
     ā devāt tvatsamaṃ teṣāṃ na paśyāmi śṛṇomi vā
brāhmaṇā ca prajāḥ sṛṣṭā gāṇḍīvaṃ ca mahādbhutam
     yena tvaṃ yudhyase pārtha tasmān nāsti tvayā samaḥ
avaśyaṃ tu mayā vācyaṃ yat pathyaṃ tava pāṇḍava
     māvamaṃsthā mahābāho karṇam āhavaśobhinam
karṇo hi balavān dhṛṣṭaḥ kṛtāstraś ca mahārathaḥ
     kṛtī ca citrayodhī ca deśe kāle ca kovidaḥ
tejasā vahni sadṛśo vāyuvegasamo jave
     antakapratimaḥ krodhe siṃhasaṃhanano balī
ayo ratnir mahābāhur vyūḍhoraskaḥ sudurjayaḥ
     atimānī ca śūraś ca pravīraḥ priyadarśanaḥ
sarvair yodhaguṇair yukto mitrāṇām abhayaṃkaraḥ
     satataṃ pāṇḍava dveṣī dhārtarāṣṭra hite rataḥ
sarvair avadhyo rādheyo devair api savāsavaiḥ
     ṛte tvām iti me buddhis tvam adya jahi sūtajam
devair api hi saṃyattair bibhradbhir māṃsaśoṇitam
     aśakyaḥ samare jetuṃ sarvair api yuyutsubhiḥ
durātmānaṃ pāpamatiṃ nṛśaṃsaṃ; duṣṭaprajñaṃ pāṇḍaveyeṣu nityam
     hīnasvārthaṃ pāṇḍaveyair virodhe; hatvā karṇaṃ dhiṣṭhitārtho bhavādya
vīraṃ manyata ātmānaṃ yena pāpaḥ suyodhanaḥ
     tam adya mūlaṃ pāpānāṃ jaya sautiṃ dhanaṃjaya
