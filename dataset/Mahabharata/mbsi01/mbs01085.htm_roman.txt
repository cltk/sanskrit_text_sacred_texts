[ā]
      yadāvaso nandane kāmarūpī; saṃvatsarāṇām ayutaṃ śatānām
      kiṃ kāraṇaṃ kārtayugapradhāna; hitvā tattvaṃ vasudhām anvapadyaḥ
[y]
      jñātiḥ suhṛt svajano yo yatheha; kṣīṇe vitte tyajyate mānavair hi
      tathā tatra kṣīṇapuṇyaṃ manuṣyaṃ; tyajanti sadyaḥ seśvarā devasaṃghāḥ
[ā]
      kathaṃ tasmin kṣīṇapuṇyā bhavanti; saṃmuhyate me 'tra mano 'timātram
      kiṃ viśiṣṭāḥ kasya dhāmopayānti; tad vai brūhi kṣetravit tvaṃ mato me
[y]
      imaṃ bhaumaṃ narakaṃ te patanti; lālapyamānā naradeva sarve
      te kaṅkagomāyu balāśanārthaṃ; kṣīṇā vivṛddhiṃ bahudhā vrajanti
tasmād etad varjanīyaṃ nareṇa; duṣṭaṃ loke garhaṇīyaṃ ca karma
      ākhyātaṃ te pārthiva sarvam etad; bhūyaś cedānīṃ vada kiṃ te vadāmi
[ā]
      yadā tu tān vitudante vayāṃsi; tathā gṛdhrāḥ śitikaṇṭhāḥ pataṃgāḥ
      kathaṃ bhavanti katham ābhavanti; na bhaumam anyaṃ narakaṃ śṛṇomi
[y]
      ūrdhvaṃ dehāt karmaṇo jṛmbhamāṇād; vyaktaṃ pṛthivyām anusaṃcaranti
      imaṃ bhaumaṃ narakaṃ te patanti; nāvekṣante varṣapūgān anekān
ṣaṣṭiṃ sahasrāṇi patanti vyomni; tathā aśītiṃ parivatsarāṇi
      tān vai tudanti prapatataḥ prapātaṃ; bhīmā bhaumā rākṣasās tīkṣṇadaṃṣṭrāḥ
[ā]
      yad enasas te patatas tudanti; bhīmā bhaumā rākṣasās tīkṣṇadaṃṣṭrāḥ
      kathaṃ bhavanti katham ābhavanti; kathaṃ bhūtā garbhabhūtā bhavanti
[y]
     asraṃ retaḥ puṣpaphalānupṛktam; anveti tad vai puruṣeṇa sṛṣṭam
     sa vai tasyā raja āpadyate vai; sa garbhabhūtaḥ samupaiti tatra
vanaspatīṃś cauṣadhīś cāviśanti; apo vāyuṃ pṛthivīṃ cāntarikṣam
     catuṣpadaṃ dvipadaṃ cāpi sarvam; evaṃ bhūtā garbhabhūtā bhavanti
[ā]
     anyad vapur vidadhātīha garbha; utāho svit svena kāmena yāti
     āpadyamāno narayonim etām; ācakṣva me saṃśayāt prabravīmi
śarīradehādi samucchrayaṃ ca; cakṣuḥ śrotre labhate kena saṃjñām
     etat tattvaṃ sarvam ācakṣva pṛṣṭaḥ; kṣetrajñaṃ tvāṃ tāta manyāma sarve
[y]
     vāyuḥ samutkarṣati garbhayonim; ṛtau retaḥ puṣparasānupṛktam
     sa tatra tanmātra kṛtādhikāraḥ; krameṇa saṃvardhayatīha garbham
sa jāyamāno vigṛhīta gātraḥ; ṣaḍ jñānaniṣṭhāyatano manuṣyaḥ
     sa śrotrābhyāṃ vedayatīha śabdaṃ; sarvaṃ rūpaṃ paśyati cakṣuṣā ca
ghrāṇena gandhaṃ jihvayātho rasaṃ ca; tvacā sparśaṃ manasā veda bhāvam
     ity aṣṭakehopacitiṃ ca viddhi; mahātmanaḥ prāṇabhṛtaḥ śarīre
[ā]
     yaḥ saṃsthitaḥ puruṣo dahyate vā; nikhanyate vāpi nighṛṣyate vā
     abhāva bhūtaḥ sa vināśam etya; kenātmānaṃ cetayate purastāt
[y]
     hitvā so 'sūn suptavan niṣṭhanitvā; purodhāya sukṛtaṃ duṣkṛtaṃ ca
     anyāṃ yoniṃ pavanāgrānusārī; hitvā dehaṃ bhajate rājasiṃha
puṇyāṃ yoniṃ puṇyakṛto vrajanti; pāpāṃ yoniṃ pāpakṛto vrajanti
     kīṭāḥ pataṃgāś ca bhavanti pāpā; na me vivakṣāsti mahānubhāva
catuṣpadā dvipadāḥ ṣaṭpadāś ca; tathā bhūtā garbhabhūtā bhavanti
     ākhyātam etan nikhilena sarvaṃ; bhūyas tu kiṃ pṛcchasi rājasiṃha
[ā]
     kiṃsvit kṛtvā labhate tāta lokān; martyaḥ śreṣṭhāṃs tapasā vidyayā vā
     tan me pṛṣṭaḥ śaṃsa sarvaṃ yathāvac; chubhāṁl lokān yena gacchet krameṇa
[y]
     tapaś ca dānaṃ ca śamo damaś ca; hrīr ārjavaṃ sarvabhūtānukampā
     naśyanti mānena tamo 'bhibhūtāḥ; puṃsaḥ sadaiveti vadanti santaḥ
adhīyānaḥ paṇḍitaṃ manyamāno; yo vidyayā hanti yaśaḥ pareṣām
     tasyāntavantaś ca bhavanti lokā; na cāsya tad brahma phalaṃ dadāti
catvāri karmāṇy abhayaṃkarāṇi; bhayaṃ prayacchanty ayathā kṛtāni
     mānāgnihotram uta mānamaunaṃ; mānenādhītam uta mānayajñaḥ
na mānyamāno mudam ādadīta; na saṃtāpaṃ prāpnuyāc cāvamānāt
     santaḥ sataḥ pūjayantīha loke; nāsādhavaḥ sādhubuddhiṃ labhante
iti dadyād iti yajed ity adhīyīta me vratam
     ity asminn abhayāny āhus tāni varjyāni nityaśaḥ
yenāśrayaṃ vedayante purāṇaṃ; manīṣiṇo mānasamānabhaktam
     tan niḥśreyas taijasaṃ rūpam etya; parāṃ śāntiṃ prāpnuyuḥ pretya ceha
