[y]
      śrutaṃ me mahad ākhyānam etat kurukulodvaha
      suduṣprāpaṃ bravīṣi tvaṃ brāhmaṇyaṃ vadatāṃ vara
viśvāmitreṇa ca purā brāhmaṇyaṃ prāptam ity uta
      śrūyate vadase tac ca duṣprāpam iti sattama
vīha havyaś ca rājarṣiḥ śruto me vipratāṃ gataḥ
      tad eva tāvad gāṅgeya śrotum icchāmy ahaṃ vibho
sa kena karmaṇā prāpto brāhmaṇyaṃ rājasattama
      vareṇa tapasā vāpi tan me vyākhyātum arhati
[bḥ]
      śṛṇu rājan yathā rājā vīha havyo mahāyaśāḥ
      kṣatriyaḥ san punaḥ prāpto brāhmaṇyaṃ lokasatkṛtam
manor mahātmanas tāta prajā dharmeṇa śāsataḥ
      babhūva putro dharmātmā śaryātir iti viśrutaḥ
tasyānvavāye dvau rājan rājānau saṃbabhūvatuḥ
      hehayas tālajaṅghaś ca vatseṣu jayatāṃ vara
hehayasya tu putrāṇāṃ daśasu strīṣu bhārata
      śataṃ babhūva prakhyātaṃ śūrāṇām anivartinām
tulyarūpaprabhāvāṇāṃ viduṣāṃ yuddhaśālinām
      dhanurvede ca vede ca sarvatraiva kṛtaśramāḥ
kāśiṣv api nṛpo rājan divodāsa pitāmahaḥ
     haryaśva iti vikhyāto babhūva jayatāṃ varaḥ
sa vītahavyadāyādair āgatya puruṣarṣabha
     gaṅgāyamunayor madhye saṃgrāme vinipātitaḥ
taṃ tu hatvā naravaraṃ hehayās te mahārathāḥ
     pratijagmuḥ purīṃ ramyāṃ vatsānām akutobhayāḥ
haryaśvasya tu dāyādaḥ kāśirājo 'bhyaṣicyata
     sudevo devasaṃkāśaḥ sākṣād dharma ivāparaḥ
sa pālayann eva mahīṃ dharmātmā kāśinandanaḥ
     tair vītahavyair āgatya yudhi sarvair vinirjitaḥ
tam apy ājau vinirjitya pratijagmur yathāgatam
     saudevis tv atha kāśīśo divodāso 'bhyaṣicyata
divodāsas tu vijñāya vīryaṃ teṣāṃ mahātmanām
     vārāṇasīṃ mahātejā nirmame śakra śāsanāt
vipra kṣatriya saṃbādhāṃ vaiśyaśūdra samākulām
     naikadravyoccayavatīṃ samṛddhavipaṇāpaṇām
gaṅgāyā uttare kūle vaprānte rājasattama
     gomatyā dakṣiṇe caiva śakrasyevāmarāvatīm
tatra taṃ rājaśārdūlaṃ nivasantaṃ mahīpatim
     āgatya hehayā bhūyaḥ paryadhāvanta bhārata
sa niṣpatya dadau yuddhaṃ tebhyo rājā mahābalaḥ
     devāsurasamaṃ ghoraṃ divodāso mahādyutiḥ
sa tu yuddhe mahārāja dinānāṃ daśatīr daśa
     hatavāhana bhūyiṣṭhas tato dainyam upāgamat
hatayodhas tato rājan kṣīṇakośaś ca bhūmipaḥ
     divodāsaḥ purīṃ hitvā palāyanaparo 'bhavat
sa tv āśramam upāgamya bharadvājasya dhīmataḥ
     jagāma śaraṇaṃ rājā kṛtāñjalir ariṃdama
[rājā]
     bhagavan vaitahavyair me yuddhe vaṃśaḥ praṇāśitaḥ
     aham ekaḥ paridyūno bhavantaṃ śaraṇaṃ gataḥ
śiṣyasnehena bhagavan sa māṃ rakṣitum arhasi
     niḥśeṣo hi kṛto vaṃśo mama taiḥ pāpakarmabhiḥ
tam uvāca mahābhāgo bharadvājaḥ pratāpavān
     na bhetavyaṃ na bhetavyaṃ saudeva vyetu te bhayam
aham iṣṭiṃ karomy adya putrārthaṃ te viśāṃ pate
     vaitahavya sahasrāṇi yathā tvaṃ prasahiṣyasi
tata iṣṭiṃ cakārarṣis tasya vai putra kāmikīm
     athāsya tanayo jajñe pratardana iti śrutaḥ
sa jātamātro vavṛdhe samāḥ sadyas trayodaśa
     vedaṃ cādhijage kṛtsnaṃ dhanurvedaṃ ca bhārata
yogena ca samāviṣṭo bharadvājena dhīmatā
     tejo laukyaṃ sa saṃgṛhya tasmin deśe samāviśat
tataḥ sa kavacī dhanvī bāṇī dīpta ivānalaḥ
     prayayau sadhanur dhanvan vivarṣur iva toyadaḥ
taṃ dṛṣṭvā paramaṃ harṣaṃ sudeva tanayo yayau
     mene ca manasā dagdhān vaitahavyān sa pārthivaḥ
tatas taṃ yauvarājyena sthāpayitvā pratardanam
     kṛtakṛtyaṃ tadātmānaṃ sa rājā abhyanandata
tatas tu vaitahavyānāṃ vadhāya sa mahīpatiḥ
     putraṃ prasthāpayām āsa pratardanam ariṃdamam
sarathaḥ sa tu saṃtīrya gaṅgām āśu parākramī
     prayayau vītahavyānāṃ purīṃ parapuraṃjayaḥ
vaitahavyās tu saṃśrutya rathaghoṣaṃ samuddhatam
     niryayur nagarākārai rathaiḥ pararathārujaiḥ
niṣkramya te naravyāghrā daṃśitāś citrayodhinaḥ
     pratardanaṃ samājaghnuḥ śaravarṣair udāyudhāḥ
astaiś ca vividhākārai rathaughaiś ca yudhiṣṭhira
     abhyavarṣanta rājānaṃ himavantam ivāmbudāḥ
astair astrāṇi saṃvārya teṣāṃ rājā pratardanaḥ
     jaghāna tān mahātejā vajrānala samaiḥ śaraiḥ
kṛttottamāṅgās te rājan bhallaiḥ śatasahasraśaḥ
     apatan rudhirārdrāṅgā nikṛttā iva kiṃśukāḥ
hateṣu teṣu sarveṣu vītahavyaḥ suteṣv atha
     prādravan nagaraṃ hitvā bhṛgor āśramam apy uta
yayau bhṛguṃ ca śaraṇaṃ vītahavyo narādhipaḥ
     abhayaṃ ca dadau tasmai rājñe rājan bhṛgus tathā
     tato dadāv āsanaṃ ca tasmai śiṣyo bhṛgos tadā
athānupadam evāśu tatrāgacchat pratardanaḥ
     sa prāpya cāśramapadaṃ divodāsātmajo 'bravīt
bho bhoḥ ke 'trāśrame santi bhṛgoḥ śiṣyā mahātmanaḥ
     draṣṭum icche munim ahaṃ tasyācakṣata mām iti
sa taṃ viditvā tu bhṛgur niścakrāmāśramāt tadā
     pūjayām āsa ca tato vidhinā parameṇa ha
uvāca cainaṃ rājendra kiṃ kāryam iti pārthivam
     sa covāca nṛpas tasmai yad āgamanakāraṇam
ayaṃ brahmann ito rājā vītahavyo visarjyatām
     asya putrair hi me brahman kṛtsno vaṃśaḥ praṇāśitaḥ
     utsāditaś ca viṣayaḥ kāśīnāṃ ratnasaṃcayaḥ
etasya vīryadṛptasya hataṃ putraśataṃ mayā
     asyedānīṃ vadhād brahman bhaviṣyāmy anṛṇaḥ pituḥ
tam uvāca kṛpāviṣṭo bhṛgur dharmabhṛtāṃ varaḥ
     nehāsti kṣatriyaḥ kaś cit sarve hīme dvijātayaḥ
evaṃ tu vacanaṃ śrutvā bhṛgos tathyaṃ pratardanaḥ
     pādāv upaspṛśya śanaiḥ prahasan vākyam abravīt
evam apy asmi bhagavan kṛtakṛtyo na saṃśayaḥ
     yad eṣa rājā vīryeṇa svajātiṃ tyājito mayā
anujānīhi māṃ brahman dhyāyasva ca śivena mām
     tyājito hi mayā jātim eṣa rājā bhṛgūdvaha
tatas tenābhyanujñāto yayau rājā pratardanaḥ
     yathāgataṃ mahārāja muktvā viṣam ivoragaḥ
bhṛgor vacanamātreṇa sa ca brahmarṣitāṃ gataḥ
     vītahavyo mahārāja brahmavāditvam eva ca
tasya gṛtsamadaḥ putro rūpeṇendra ivāparaḥ
     śakras tvam iti yo daityair nigṛhītaḥ kilābhavat
ṛgvede vartate cāgryā śrutir atra viśāṃ pate
     yatra gṛtsamado brahman brāhmaṇaiḥ sa mahīyate
sa brahma cārī viprarṣiḥ śrīmān gṛtsamado 'bhavat
     putro gṛtsamadasyāpi sucetā abhavad dvijaḥ
varcāḥ sutejasaḥ putro vihavyas tasya cātmajaḥ
     vihavyasya tu putras tu vitatyas tasya cātmajaḥ
vitatyasya sutaḥ satyaḥ santaḥ satyasya cātmajaḥ
     śravās tasya sutaś carṣiḥ śravasaś cābhavat tamaḥ
tamasaś ca prakāśo 'bhūt tanayo dvijasattamaḥ
     prakāśasya ca vāg indro babhūva jayatāṃ varaḥ
tasyātmajaś ca pramatir vedavedāṅgapāragaḥ
     ghṛtācyāṃ tasya putras tu rurur nāmodapadyata
pramadvarāyāṃ tu ruroḥ putraḥ samudapadyata
     śunako nāma viprarṣir yasya putro 'tha śaunakaḥ
evaṃ vipratvam agamad vītahavyo narādhipaḥ
     bhṛgoḥ prasādād rājendra kṣatriyaḥ kṣatriyarṣabha
tathaiva kathito vaṃśo mayā gārtsamadas tava
     vistareṇa mahārāja kim anyad anupṛcchasi
