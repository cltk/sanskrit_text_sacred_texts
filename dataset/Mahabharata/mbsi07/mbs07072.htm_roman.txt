[s]
      tathā tasmin pravṛtte tu saṃgrāme lomaharṣaṇe
      kauraveyāṃs tridhā bhūtān pāṇḍavāḥ samupādravan
jalasaṃdhaṃ mahābāhur bhīmaseno nyavārayat
      yudhiṣṭhiraḥ sahānīkaḥ kṛtavarmāṇam āhave
kirantaṃ śaravarṣāṇi rocamāna ivāṃśumān
      dhṛṣṭadyumno mahārāja droṇam abhyadravad raṇe
tataḥ pravavṛte yuddhaṃ tvaratāṃ sarvadhanvinām
      kurūṇāṃ somakānāṃ ca saṃkruddhānāṃ parasparam
saṃkṣaye tu tathā bhūte vartamāne mahābhaye
      dvaṃdvī bhūteṣu sainyeṣu yudhyamāneṣv abhītavat
droṇaḥ pāñcāla putreṇa balī balavatā saha
      vicikṣepa pṛṣatkaughāṃs tad adbhutam ivābhavat
puṇḍarīkavanānīva vidhvastāni samantataḥ
      cakrāte droṇa pāñcālyau nṛṇāṃ śīrṣāṇy anekaśaḥ
vinikīrṇāni vīrāṇām anīkeṣu samantataḥ
      vastrābharaṇa śastrāṇi dhvajavarmāyudhāni ca
tapanīyavicitrāṅgāḥ saṃsiktā rudhireṇa ca
      saṃsaktā iva dṛśyante meghasaṃghāḥ sa vidyutaḥ
kuñjarāśvanarān saṃkhye pātayantaḥ patatribhiḥ
     tālamātrāṇi cāpāni vikarṣanto mahārathāḥ
asi carmāṇi cāpāni śirāṃsi kavacāni ca
     viprakīryanta śūrāṇāṃ saṃprahāre mahātmanām
utthitāny agaṇeyāni kabandhāni samantataḥ
     adṛśyanta mahārāja tasmin paramasaṃkule
gṛdhrāḥ kaṅkā vaḍāḥ śyenā vāyasā jambukās tathā
     bahavaḥ piśitāśāś ca tatrādṛśyanta māriṣa
bhakṣayantaḥ sma māṃsāni pibantaś cāpi śoṇitam
     vilumpantaḥ sma keśāṃś ca majjāś ca bahudhā nṛpa
ākarṣantaḥ śarīrāṇi śarīrāvayavāṃs tathā
     narāśvagajasaṃghānāṃ śirāṃsi ca tatas tataḥ
kṛtāstrā raṇadīkṣābhir dīkṣitāḥ śaradhāriṇaḥ
     raṇe jayaṃ prārthayanto bhṛśaṃ yuyudhire tadā
asi mārgān bahuvidhān vicerus tāvakā raṇe
     ṛṣṭibhiḥ śaktibhiḥ prāsaiḥ śūlatomara paṭṭiśaiḥ
gadābhiḥ parighaiś cānye vyāyudhāś ca bhujair api
     anyonyaṃ jaghnire kruddhā yuddharaṅga gatā narāḥ
rathino rathibhiḥ sārdham aśvārohāś ca sādibhiḥ
     mātaṅgā varamātaṅgaiḥ padātāś ca padātibhiḥ
kṣībā ivānye conmattā raṅgeṣv iva ca cāraṇāḥ
     uccukruśus tathānyonyaṃ jaghnur anyonyam āhave
vartamāne tathā yuddhe nirmaryāde viśāṃ pate
     dhṛṣṭadyumno hayān aśvair droṇasya vyatyamiśrayat
te hayā sādhv aśobhanta vimiśrā vātaraṃhasaḥ
     pārāvata savarṇāś ca raktaśoṇāś ca saṃyuge
     hayāḥ śuśubhire rājan meghā iva sa vidyutaḥ
dhṛṣṭadyumnaś ca saṃprekṣya droṇam abhyāśam āgatam
     asi carmādade vīro dhanur utsṛjya bhārata
cikīrṣur duṣkaraṃ karma pārṣataḥ paravīrahā
     īṣayā samatikramya droṇasya ratham āviśat
atiṣṭhad yugamadhye sa yugasaṃnahaneṣu ca
     jaghānārdheṣu cāśvānāṃ tat sainyāny abhyapūjayan
khaḍgena caratas tasya śoṇāśvān adhitiṣṭhataḥ
     na dadarśāntaraṃ droṇas tad adbhutam ivābhavat
yathā śyenasya patanaṃ vaneṣv āmiṣa gṛddhinaḥ
     tathaivāsīd abhīsāras tasya droṇaṃ jighāṃsataḥ
tataḥ śaraśatenāsya śatacandraṃ samākṣipat
     droṇo drupadaputrasya khaḍgaṃ ca daśabhiḥ śaraiḥ
hayāṃś caiva catuḥṣaṣṭyā śarāṇāṃ jaghnivān balī
     dhvajaṃ chatraṃ ca bhallābhyāṃ tathobhau pārṣṇisārathī
athāsmai tvarito bāṇam aparaṃ jīvitāntakam
     ākarṇapūrṇaṃ cikṣepa vajraṃ vajradharo yathā
taṃ caturdaśabhir bāṇair bāṇaṃ ciccheda sātyakiḥ
     prastam ācārya mukhyena dhṛṣṭadyumnam amocayat
siṃheneva mṛgaṃ grastaṃ narasiṃhena māriṣa
     droṇena mocayām āsa pāñcālyaṃ śinipuṃgavaḥ
sātyakiṃ prekṣya goptāraṃ pāñcālyasya mahāhave
     śarāṇāṃ tvarito droṇaḥ ṣaḍviṃśatyā samarpayat
tato droṇaṃ śineḥ pautro grasantam iva sṛñjayān
     pratyavidhyac chitair bāṇaiḥ ṣaḍviṃśatyā stanānare
tataḥ sarve rathās tūrṇaṃ pāñcālā jaya gṛddhinaḥ
     sātvatābhisṛte droṇe dhṛṣṭadyumnam amocayan
