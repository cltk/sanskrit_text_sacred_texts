taṃ tathā śokasaṃtaptaṃ vilapantam anāthavat
 mohena mahatāviṣṭaṃ paridyūnam acetanam
tataḥ saumitrir āśvāsya muhūrtād iva lakṣmaṇaḥ
 rāmaṃ saṃbodhayām āsa caraṇau cābhipīḍayan
mahatā tapasā rāma mahatā cāpi karmaṇā
 rājñā daśarathenāsīl labdho 'mṛtam ivāmaraiḥ
tava caiva guṇair baddhas tvadviyogān mahīpatiḥ
 rājā devatvam āpanno bharatasya yathā śrutam
yadi duḥkham idaṃ prāptaṃ kākutstha na sahiṣyase
 prākṛtaś cālpasattvaś ca itaraḥ kaḥ sahiṣyati
duḥkhito hi bhavāṁl lokāṃs tejasā yadi dhakṣyate
 ārtāḥ prajā naravyāghra kva nu yāsyanti nirvṛtim
lokasvabhāva evaiṣa yayātir nahuṣātmajaḥ
 gataḥ śakreṇa sālokyam anayas taṃ samaspṛśat
maharṣayo vasiṣṭhas tu yaḥ pitur naḥ purohitaḥ
 ahnā putraśataṃ jajñe tathaivāsya punar hatam
yā ceyaṃ jagato mātā devī lokanamaskṛtā
 asyāś ca calanaṃ bhūmer dṛśyate satyasaṃśrava
yau cemau jagatāṃ netre yatra sarvaṃ pratiṣṭhitam
 ādityacandrau grahaṇam abhyupetau mahābalau
sumahānty api bhūtāni devāś ca puruṣarṣabha
 na daivasya pramuñcanti sarvabhūtāni dehinaḥ
śakrādiṣv api deveṣu vartamānau nayānayau
 śrūyete naraśārdūla na tvaṃ vyathitum arhasi
naṣṭāyām api vaidehyāṃ hṛtāyām api cānagha
 śocituṃ nārhase vīra yathānyaḥ prākṛtas tathā
tvadvidhā hi na śocanti satataṃ satyadarśinaḥ
 sumahatsv api kṛcchreṣu rāmānirviṇṇadarśaṇāḥ
tattvato hi naraśreṣṭha buddhyā samanucintaya
 buddhyā yuktā mahāprājñā vijānanti śubhāśubhe
adṛṣṭaguṇadoṣāṇām adhṛtānāṃ ca karmaṇām
 nāntareṇa kriyāṃ teṣāṃ phalam iṣṭaṃ pravartate
mām eva hi purā vīra tvam eva bahuṣo 'nvaśāḥ
 anuśiṣyād dhi ko nu tvām api sākṣād bṛhaspatiḥ
buddhiś ca te mahāprājña devair api duranvayā
 śokenābhiprasuptaṃ te jñānaṃ saṃbodhayāmy aham
divyaṃ ca mānuṣaṃ caivam ātmanaś ca parākramam
 ikṣvākuvṛṣabhāvekṣya yatasva dviṣatāṃ badhe
kiṃ te sarvavināśena kṛtena puruṣarṣabha
 tam eva tu ripuṃ pāpaṃ vijñāyoddhartum arhasi
