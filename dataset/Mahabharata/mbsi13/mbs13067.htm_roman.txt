[y]
      tilānāṃ kīdṛśaṃ dānam atha dīpasya caiva ha
      annānāṃ vāsasāṃ caiva bhūya eva bravīhi me
[bh]
      atrāpy udāharantīmam itihāsaṃ purātanam
      brāhmaṇasya ca saṃvādaṃ yamasya ca yudhiṣṭhira
madhyadeśe mahān grāmo brāhmaṇānāṃ babhūva ha
      gaṅgāyamunayor madhye yāmunasya girer adhaḥ
parṇaśāleti vikhyāto ramaṇīyo narādhipa
      vidvāṃsas tatra bhūyiṣṭhā brāhmaṇāś cāvasaṃs tadā
atha prāha yamaḥ kaṃ cit puruṣaṃ kṛṣṇavāsasam
      raktākṣam ūrdhvaromāṇaṃ kākajaṅghākṣi nāsikam
gaccha tvaṃ brāhmaṇa grāmaṃ tato gatvā tam ānaya
      agastyaṃ gotrataś cāpi nāmataś cāpi śarmiṇam
śame niviṣṭaṃ vidvāṃsam adhyāpakam anādṛtam
      mā cānyam ānayethās tvaṃ sa gotraṃ tasya pārśvataḥ
sa hi tādṛg guṇas tena tulyo 'dhyayana janmanā
      apatyeṣu tathā vṛtte samastenaiva dhīmatā
      tam ānaya yathoddiṣṭaṃ pūjā kāryā hi tasya me
sa gatvā pratikūlaṃ tac cakāra yama śāsanam
      tam ākramyānayām āsa pratiṣiddho yamena yaḥ
tasmai yamaḥ samutthāya pūjāṃ kṛtvā ca vīryavān
     provāca nīyatām eṣa so 'nya ānīyatām iti
evam ukte tu vacane dharmarājena sa dvijaḥ
     uvāca dharmarājānaṃ nirviṇṇo 'dhyayanena vai
     yo me kālo bhavec cheṣas taṃ vaseyam ihācyuta
[yama]
     nāhaṃ kālasya vihitaṃ prāpnomīha kathaṃ cana
     yo hi dharmaṃ carati vai taṃ tu jānāmi kevalam
gaccha vipra tvam adyaiva ālayaṃ svaṃ mahādyute
     brūhi vā tvaṃ yathā svairaṃ karavāṇi kim ity uta
[br]
     yat tatra kṛtvā sumahat puṇyaṃ syāt tad bravīhi me
     sarvasya hi pramāṇaṃ tvaṃ trailokyasyāpi sattama
[y]
     śṛṇu tattvena viprarṣe pradānavidhim uttamam
     tilāḥ paramakaṃ dānaṃ puṇyaṃ caiveha śāśvatam
tilāś ca saṃpradātavyā yathāśakti dvijarṣabha
     nityadānāt sarvakāmāṃs tilā nirvartayanty uta
tilāñ śrāddhe praśaṃsanti dānam etad dhyanuttamam
     tān prayacchasva viprebhyo vidhidṛṣṭena karmaṇā
tilā bhakṣayitavyāś ca sadā tv ālabhanaṃ ca taiḥ
     kāryaṃ satatam icchadbhiḥ śreyaḥ sarvātmanā gṛhe
tathāpaḥ sarvadā deyāḥ peyāś caiva na saṃśayaḥ
     puṣkariṇyas taḍāgāni kūpāṃś caivātra khānayet
etat sudurlabhataram iha loke dvijottama
     āpo nityaṃ pradeyās te puṇyaṃ hy etad anuttamam
prapāś ca kāryāḥ pānārthaṃ nityaṃ te dvijasattama
     bhukte 'py atha pradeyaṃ te pānīyaṃ vai viśeṣataḥ
ity ukte sa tadā tena yamadūtena vai gṛhān
     nītaś cakāra ca tathā sarvaṃ tad yama śāsanam
nītvā taṃ yamadūto 'pi gṛhītvā śarmiṇaṃ tadā
     yayau sa dharmarājāya nyavedayata cāpi tam
taṃ dharmarājo dharmajñaṃ pūjayitvā pratāpavān
     kṛtvā ca saṃvidaṃ tena visasarja yathāgatam
tasyāpi ca yamaḥ sarvam upadeśaṃ cakāra ha
     pratyetya ca sa tat sarvaṃ cakāroktaṃ yamena tat
tathā praśaṃsate dīpān yamaḥ pitṛhitepsayā
     tasmād dīpaprado nityaṃ saṃtārayati vai pitṝn
dātavyāḥ satataṃ dīpās tasmād bharatasattama
     devānāṃ ca pitṝṇāṃ ca cakṣuṣy āste matāḥ prabho
ratnadānaṃ ca sumahat puṇyam uktaṃ janādhipa
     tāni vikrīya yajate brāhmaṇo hy abhayaṃkaraḥ
yad vai dadāti viprebhyo brāhmaṇaḥ pratigṛhya vai
     ubhayoḥ syāt tad akṣayyaṃ dātur ādātur eva ca
yo dadāti sthitaḥ sthityāṃ tādṛśāya pratigraham
     ubhayor akṣayaṃ dharmaṃ taṃ manuḥ prāha dharmavit
vāsasāṃ tu pradānena svadāranirato naraḥ
     suvastraś ca suveṣaś ca bhavatīty anuśuśruma
gāvaḥ suvarṇaṃ ca tathā tilāś caivānuvarṇitāḥ
     bahuśaḥ puruṣavyāghra veda prāmāṇya darśanāt
vivāhāṃś caiva kurvīta putrān utpādayeta ca
     putralābho hi kauravya sarvalābhād viśiṣyate
