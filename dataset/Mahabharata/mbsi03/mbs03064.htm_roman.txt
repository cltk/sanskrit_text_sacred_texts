bṛhadaśva uvāca
      tasminn antarhite nāge prayayau naiṣadho nalaḥ
      ṛtuparṇasya nagaraṃ prāviśad daśame 'hani
sa rājānam upātiṣṭhad bāhuko 'ham iti bruvan
      aśvānāṃ vāhane yuktaḥ pṛthivyāṃ nāsti matsamaḥ
arthakṛcchreṣu caivāhaṃ praṣṭavyo naipuṇeṣu ca
      annasaṃskāram api ca jānāmy anyair viśeṣataḥ
yāni śilpāṇi loke 'smin yac cāpy anyat suduṣkaram
      sarvaṃ yatiṣye tat kartum ṛtuparṇa bharasva mām
vasa bāhuka bhadraṃ te sarvam etat kariṣyasi
      śīghrayāne sadā buddhir dhīyate me viśeṣataḥ
sa tvam ātiṣṭha yogaṃ taṃ yena śīghrā hayā mama
      bhaveyur aśvādhyakṣo 'si vetanaṃ te śataṃ śatāḥ
tvām upasthāsyataś cemau nityaṃ vārṣṇeyajīvalau
      etābhyāṃ raṃsyase sārdhaṃ vasa vai mayi bāhuka
evam ukto nalas tena nyavasat tatra pūjitaḥ
      ṛtuparṇasya nagare sahavārṣṇeyajīvalaḥ
sa tatra nivasan rājan vaidarbhīm anucintayan
      sāyaṃ sāyaṃ sadā cemaṃ ślokam ekaṃ jagāda ha
kva nu sā kṣutpipāsārtā śrāntā śete tapasvinī
     smarantī tasya mandasya kaṃ vā sādyopatiṣṭhati
evaṃ bruvantaṃ rājānaṃ niśāyāṃ jīvalo 'bravīt
     kām enāṃ śocase nityaṃ śrotum icchāmi bāhuka
tam uvāca nalo rājā mandaprajñasya kasya cit
     āsīd bahumatā nārī tasyā dṛḍhataraṃ ca saḥ
sa vai kena cid arthena tayā mando vyayujyata
     viprayuktaś ca mandātmā bhramaty asukhapīḍitaḥ
dahyamānaḥ sa śokena divārātram atandritaḥ
     niśākāle smaraṃs tasyāḥ ślokam ekaṃ sma gāyati
sa vai bhraman mahīṃ sarvāṃ kva cid āsādya kiṃ cana
     vasaty anarhas tadduḥkhaṃ bhūya evānusaṃsmaran
sā tu taṃ puruṣaṃ nārī kṛcchre 'py anugatā vane
     tyaktā tenālpapuṇyena duṣkaraṃ yadi jīvati
ekā bālānabhijñā ca mārgāṇām atathocitā
     kṣutpipāsāparītā ca duṣkaraṃ yadi jīvati
śvāpadācarite nityaṃ vane mahati dāruṇe
     tyaktā tenālpapuṇyena mandaprajñena māriṣa
ity evaṃ naiṣadho rājā damayantīm anusmaran
     ajñātavāsam avasad rājñas tasya niveśane
