bhīṣma uvāca
      tato 'haṃ bharataśreṣṭha mātaraṃ vīramātaram
      abhigamyopasaṃgṛhya dāśeyīm idam abruvam
imāḥ kāśipateḥ kanyā mayā nirjitya pārthivān
      vicitravīryasya kṛte vīryaśulkā upārjitāḥ
tato mūrdhany upāghrāya paryaśrunayanā nṛpa
      āha satyavatī hṛṣṭā diṣṭyā putra jitaṃ tvayā
satyavatyās tv anumate vivāhe samupasthite
      uvāca vākyaṃ savrīḍā jyeṣṭhā kāśipateḥ sutā
bhīṣma tvam asi dharmajñaḥ sarvaśāstraviśāradaḥ
      śrutvā ca dharmyaṃ vacanaṃ mahyaṃ kartum ihārhasi
mayā śālvapatiḥ pūrvaṃ manasābhivṛto varaḥ
      tena cāsmi vṛtā pūrvaṃ rahasy avidite pituḥ
kathaṃ mām anyakāmāṃ tvaṃ rājañ śāstram adhītya vai
      vāsayethā gṛhe bhīṣma kauravaḥ san viśeṣataḥ
etad buddhyā viniścitya manasā bharatarṣabha
      yat kṣamaṃ te mahābāho tad ihārabdhum arhasi
sa māṃ pratīkṣate vyaktaṃ śālvarājo viśāṃ pate
      kṛpāṃ kuru mahābāho mayi dharmabhṛtāṃ vara
      tvaṃ hi satyavrato vīra pṛthivyām iti naḥ śrutam
