[mārk]
      evam uktas tu vipreṇa dharmavyādho yudhiṣṭhira
      pratyuvāca yathā vipraṃ tac chṛṇuṣva narādhipa
[vyadha]
      vijñānārthaṃ manuṣyāṇāṃ mano pūrvaṃ pravartate
      tat prāpya kāmaṃ bhajate krodhaṃ ca dvijasattama
tatas tadarthaṃ yatate karma cārabhate mahat
      iṣṭānāṃ rūpagandhānām abhyāsaṃ ca niṣevate
tato rāgaḥ prabhavati dveṣaś ca tadanantaram
      tato lobhaḥ prabhavati mohaś ca tadanantaram
tasya lobhābhibhūtasya rāgadveṣahatasya ca
      na dharme jāyate buddhir vyājād dharmaṃ karoti ca
vyājena carate dharmam arthaṃ vyājena rocate
      vyājena sidhyamāneṣu dhaneṣu dvijasattama
      tatraiva ramate buddhis tataḥ pāpaṃ cikīrṣati
suhṛdbhir vāryamāṇaś ca paṇḍitaiś ca dvijottama
      uttaraṃ śrutisaṃbaddhaṃ bravīti śrutiyojitam
adharmas trividhas tasya vardhate rāgadoṣataḥ
      pāpaṃ cintayate cāpi bravīti ca karoti ca
tasyādharmapravṛttasya guṇā naśyanti sādhavaḥ
      ekaśīlāś ca mitratvaṃ bhajante pāpakarmiṇaḥ
sa tenāsukham āpnoti paratra ca vihanyate
     pāpātmā bhavati hy evaṃ dharmalābhaṃ tu me śṛṇu
yas tv etān prajñayā doṣān pūrvam evānupaśyati
     kuśalaḥ sukhaduḥkheṣu sādhūṃś cāpy upasevate
     tasya sādhu samārambhād buddhir dharmeṣu jāyate
[brā]
     bravīsi sūnṛtaṃ dharmaṃ yasya vaktā na vidyate
     divyaprabhāvaḥ sumahān ṛṣir eva mato 'si me
[vyadha]
     brāhmaṇā vai mahābhāgāḥ pitaro 'grabhujaḥ sadā
     teṣāṃ sarvātmanā kāryaṃ priyaṃ loke manīṣiṇā
yat teṣāṃ ca priyaṃ tat te vakṣyāmi dvijasattama
     namaskṛtvā brāhmaṇebhyo brāhmīṃ vidyāṃ nibodha me
idaṃ viśvaṃ jagat sarvam ajayyaṃ cāpi sarvaśaḥ
     mahābhūtātmakaṃ brahmannātaḥ parataraṃ bhavet
mahābhūtāni khaṃ vāyur agnir āpas tathā ca bhūḥ
     śabdaḥ sparśaś ca rūpaṃ ca raso gandhaś ca tad guṇāḥ
teṣām api guṇāḥ sarve guṇavṛttiḥ parasparam
     pūrvapūrva guṇāḥ sarve kramaśo guṇiṣu triṣu
ṣaṣṭhas tu cetanā nāma mana ity abhidhīyate
     saptamī tu bhaved buddhir ahaṃkāras tataḥ param
indriyāṇi ca pañcaiva rajo sattvaṃ tamas tathā
     ity eṣa sapta daśako rāśir avyaktasaṃjñakaḥ
sarvair ihendriyārthais tu vyaktāvyaktaiḥ susaṃvṛtaḥ
     caturviṃśaka ity eṣa vyaktāvyaktamayo guṇaḥ
     etat te sarvam ākhyātaṃ kiṃ bhūyo śrotum icchasi
