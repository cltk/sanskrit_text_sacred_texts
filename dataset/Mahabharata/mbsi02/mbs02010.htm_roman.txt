[n]
      sabhā vaiśravaṇī rājañ śatayojanam āyatā
      vistīrṇā saptatiś caiva yojanāni sitaprabhā
tapasā nirmitā rājan svayaṃ vaiśravaṇena sā
      śaśiprabhā khecarīṇāṃ kailāsaśikharopamā
guhyakair uhyamānā sā khe viṣakteva dṛśyate
      divyā hemamayair uccaiḥ pādapair upaśobhitā
raśmivatī bhāsvarā ca divyagandhā manoramā
      sitābhraśikharākārā plavamāneva dṛśyate
tasyāṃ vaiśravaṇo rājā vicitrābharaṇāmbaraḥ
      strīsahasrāvṛtaḥ śrīmān āste jvalitakuṇḍalaḥ
divākaranibhe puṇye divyāstaraṇa saṃvṛte
      divyapādopadhāne ca niṣaṇṇaḥ paramāsane
mandārāṇām udārāṇāṃ vanāni surabhīṇi ca
      saugandhikānāṃ cādāya gandhān gandhavahaḥ śuciḥ
nalinyāś cālakākhyāyāś candanānāṃ vanasya ca
      mano hṛdayasaṃhlādī vāyus tam upasevate
tatra devāḥ sagandharvā gaṇair apsarasāṃ vṛtāḥ
      divyatānena gītāni gānti divyāni bhārata
miśrakeśī ca rambhā ca citrasenā śucismitā
     cārunetrā ghṛtācī ca menakā puñjikasthalā
viśvācī saha janyā ca pramlocā urvaśī irā
     vargā ca saurabheyī ca samīcī budbudā latā
etāḥ sahasraśaś cānyā nṛttagītaviśāradāḥ
     upatiṣṭhanti dhanadaṃ pāṇḍavāpsarasāṃ gaṇāḥ
aniśaṃ divyavāditrair nṛttair gītaiś ca sā sabhā
     aśūnyā rucirā bhāti gandharvāpsarasāṃ gaṇaiḥ
kiṃnarā nāma gandharvā narā nāma tathāpare
     maṇibhadro 'tha dhanadaḥ śvetabhadraś ca guhyakaḥ
kaśerako gaṇḍakaṇḍuḥ pradyotaś ca mahābalaḥ
     kustumburuḥ piśācaś ca gajakarṇo viśālakaḥ
varāhakarṇaḥ sāndrauṣṭhaḥ phalabhakṣaḥ phalodakaḥ
     aṅgacūḍaḥ śikhāvarto hemanetro vibhīṣaṇaḥ
puṣpānanaḥ piṅgalakaḥ śoṇitodaḥ pravālakaḥ
     vṛkṣavāsya niketaś ca cīravāsāś ca bhārata
ete cānye ca bahavo yakṣāḥ śatasahasraśaḥ
     sadā bhagavatī ca śrīs tathaiva nalakūbaraḥ
ahaṃ ca bahuśas tasyāṃ bhavanty anye ca madvidhāḥ
     ācāryāś cābhavaṃs tatra tathā devarṣayo 'pare
bhagavān bhūtasaṃghaiś ca vṛtaḥ śatasahasraśaḥ
     umāpatiḥ paśupatiḥ śūladhṛg bhaga netrahā
tryambako rājaśārdūla devī ca vigataklamā
     vāmanair vikaṭaiḥ kubjaiḥ kṣatajākṣair manojavaiḥ
māṃsamedo vasāhārair ugraśravaṇa darśanaiḥ
     nānāpraharaṇair ghorair vātair iva mahājavaiḥ
     vṛtaḥ sakhāyam anvāste sadaiva dhanadaṃ nṛpa
sā sabhā tādṛśī rājan mayā dṛṣṭāntarikṣagā
     pitāmaha sabhāṃ rājan kathayiṣye gataklamām
