[kṛsna]
      mūrdhnā nipatyaniyatas tejaḥ saṃnicaye tataḥ
      paramaṃ harṣam āgamya bhagavantam athābruvam
dharme dṛḍhatvaṃ yudhi śatrughātaṃ; yaśas tathāgryaṃ paramaṃ balaṃ ca
      yogapriyatvaṃ tava saṃnikarṣaṃ; vṛṇe sutānāṃ ca śataṃ śatāni
evam astv iti tad vākyaṃ mayoktaḥ prāha śaṃkaraḥ
tato māṃ jagato mātā dharaṇī sarvapāvanī
      uvācomā praṇihitā śarvāṇī tapasāṃ nidhiḥ
datod bhagavatā putraḥ sāmbo nāma tavānagha
      matto 'py aṣṭau varān iṣṭān gṛhāṇa tvaṃ dadāmi te
      praṇamya śirasā sā ca mayoktā pāṇḍunandana
dvijeṣv akopaṃ pitṛtaḥ prasādaṃ; śataṃ sutānām upabhogaṃ paraṃ ca
      kule prītiṃ mātṛtaś ca prasādaṃ; śama prāptiṃ pravṛṇe cāpi dākṣyam
[devī]
      evaṃ bhaviṣyaty amaraprabhāva; nāhaṃ mṛṣā jātu vade kadā cit
      bhāryā sahasrāṇi ca ṣoḍaśaiva; tāsu priyatvaṃ ca tathākṣayatvam
prītiṃ cāgryāṃ bāndhavānāṃ sakāśād; dadāmi te vapuṣaḥ kāmyatāṃ ca
      bhokṣyante vai saptatir vai śatāni; gṛhe tubhyam atithīnāṃ ca nityam
[vāsudeva]
      evaṃ dattvā varān devo mama devī ca bhārata
      antarhitaḥ kṣaṇe tasmin sagaṇo bhīma pūrvaja
etad atyadbhutaṃ sarvaṃ brāhmaṇāyātitejase
     upamanyave mayā kṛtsnam ākhyātaṃ kauravottama
namaskṛtvā tu sa prāha devadevāya suvrata
     nāsti śarva samo dāne nāsti śarva samo raṇe
     nāsti śarva samo devo nāsti śarva samā gatiḥ
ṛṣir āsīt kṛte tāta taṇḍir ity eva viśrutaḥ
     daśavarṣasahasrāṇi tena devaḥ samādhinā
     ārādhito 'bhūd bhaktena tasyodarkaṃ niśāmaya
sa dṛṣṭvavān mahādevam astauṣīc ca stavair vibhum
     pavitrāṇāṃ pavitras tvaṃ gatir gatimatāṃ vara
     atyugraṃ tejasāṃ tejas tapasāṃ paramaṃ tapaḥ
viśvāvasuhiraṇyākṣa puruhūta namaskṛta
     bhūri kalyāṇada vibho puru satyanamo 'stu te
jātī maraṇabhīrūṇāṃ yatīnāṃ yatatāṃ vibho
     nirvāṇada sahasrāṃśo namas te 'stu sukhāśraya
brahmā śatakratur viṣṇur viśve devā maharṣayaḥ
     na vidus tvāṃ tu tattvena kuto vetsyāmahe vayam
tvattaḥ pravartate kālas tvayi kālaś ca līyate
     kālākhyaḥ puruṣākhyaś ca brahmākhyaś ca tvam eva hi
tanavas te smṛtās tisraḥ purāṇajñaiḥ surarṣibhiḥ
     adhipauruṣam adhyātmam adhibhūtādhidaivatam
     adhilokyādhivijñānam adhiyajñas tvam eva hi
tvāṃ viditvātma dehasthaṃ durvidaṃ daivatair api
     vidvāṃso yānti nirmuktāḥ paraṃ bhāvam anāmayam
anicchatas tava vibho janmamṛtyur anekataḥ
     dvāraṃ tvaṃ svargamokṣāṇām ākṣeptā tvaṃ dadāsi ca
tvam eva mokṣaḥ svargaś ca kāmaḥ krodhas tvam eva hi
     sattvaṃ rajas tamaś caiva adhaś cordhvaṃ tvam eva hi
brahmā viṣṇuś ca rudraś ca skandendrau savitā yamaḥ
     varuṇendū manur dhātā vidhātā tvaṃ dhaneśvaraḥ
bhūr vāyur jyotir āpaś ca vāgbuddhis tvaṃ matir manaḥ
     karma satyānṛte cobhe tvam evāsti ca nāsti ca
indriyāṇīndriyārthāś ca tatparaṃ prakṛter dhruvam
     viśvāviśva paro bhāvaś cintyācintyas tvam eva hi
yac caitat paramaṃ brahma yac ca tatparamaṃ padam
     yā gatiḥ sāṃkhyayogānāṃ sa bhavān nātra saṃśayaḥ
nūnam adya kṛtārthāḥ sma nūnaṃ prāptāḥ satāṃ gatim
     yāṃ gatiṃ prāpnuvantīha jñānanirmala buddhayaḥ
aho mūḍhāḥ sma suciram imaṃ kālam acetasaḥ
     yan na vidmaḥ paraṃ devaṃ śāśvataṃ yaṃ vidur budhāḥ
so 'yam āsāditaḥ sākṣād bahubhir janmabhir mayā
     bhaktānugraha kṛd devo yaṃ jñātvāmṛtam aśnute
devāsuramanuṣyāṇāṃ yac ca guhyaṃ sanātanam
     guhāyāṃ nihitaṃ brahma durvijñeyaṃ surair api
sa eṣa bhagavānd devaḥ sarvakṛt sarvato mukhaḥ
     sarvātmā sarvadarśī ca sarvagaḥ sarvaveditā
prāṇakṛt prāṇabhṛt prāṇī prāṇadaḥ prāṇināṃ gatiḥ
     dehakṛd dehabhṛd dehī dehabhug dehināṃ gatiḥ
adhyātmagatiniṣṭhānāṃ dhyāninām ātmavedinām
     apunarmāra kāmānāṃ yā gatiḥ so 'yam īśvaraḥ
ayaṃ ca sarvabhūtānāṃ śubhāśubhagatipradaḥ
     ayaṃ ca janma maraṇe vidadhyāt sarvajantuṣu
ayaṃ ca siddhikāmānām ṛṣīṇāṃ siddhidaḥ prabhuḥ
     ayaṃ ca mokṣakāmānāṃ dvijānāṃ mokṣadaḥ prabhuḥ
bhūr ādyān sarvabhuvanān utpādya sa divaukasaḥ
     vibharti devas tanubhir aṣṭābhiś ca dadāti ca
ataḥ pravartate sarvam asmin sarvaṃ pratiṣṭhitam
     asmiṃś ca pralayaṃ yāti ayam ekaḥ sanātanaḥ
ayaṃ sa satyakāmānāṃ satyalokaḥ paraḥ satām
     apavargaś ca muktānāṃ kaivalyaṃ cātmavādinām
ayaṃ brahmādibhiḥ siddhair guhāyāṃ gopitaḥ prabhuḥ
     devāsuramanuṣyāṇāṃ na prakāśo bhaved iti
taṃ tvāṃ devāsuranarās tattvena na vidur bhavam
     mohitāḥ khalv anenaiva hṛcchayena praveśitāḥ
ye cainaṃ saṃprapadyante bhaktiyogena bhārata
     teṣām evātmanātmānaṃ darśayaty eṣa hṛcchayaḥ
yaṃ jñātvā na punarjanma maraṇaṃ cāpi vidyate
     yaṃ viditvā paraṃ vedyaṃ veditavyaṃ na vidyate
yaṃ labdhvā paramaṃ lābhaṃ manyate nādhikaṃ punaḥ
     prāṇasūkṣmāṃ parāṃ prāptim āgacchaty akṣayāvahām
yaṃ sāṃkhyā guṇatattvajñāḥ sāṃkhyaśāstraviśāradāḥ
     sūkṣmajñānaratāḥ pūrvaṃ jñātvā mucyanti bandhanaiḥ
yaṃ ca veda vido vedyaṃ vedānteṣu pratiṣṭhitam
     prāṇāyāmaparā nityaṃ yaṃ viśanti japanti ca
ayaṃ sa deva yānānām ādityo dvāram ucyate
     ayaṃ ca pitṛyānānāṃ candramā dvāram ucyate
eṣa kālagatiś caitrā saṃvatsarayugādiṣu
     bhāvābhāvau tadātve ca ayane dakṣiṇottare
evaṃ prajāpatiḥ pūrvam ārādhya bahubhiḥ stavaiḥ
     varayām āsa putratve nīlalohita saṃjñitam
ṛgbhir yam anuśaṃsanti tantre karmaṇi bahv ṛcaḥ
     yajurbhir yaṃ tridhā vedyaṃ juhvaty adhvaryavo 'dhvare
sāmabhir yaṃ ca gāyanti sāmagāḥ śuddhabuddhayaḥ
     yajñasya paramā yoniḥ patiś cāyaṃ paraḥ smṛtaḥ
rātryahaḥ śrotranayanaḥ pakṣamāsa śiro bhujaḥ
     ṛtuvīryas tapo dhairyo hy abda guhyoru pādavān
mṛtyur yamo hutāśaś ca kālaḥ saṃhāra vegavān
     kālasya paramā yoniḥ kālaś cāyaṃ sanātanaḥ
candrādityau sa nakṣatrau sagrahau saha vāyunā
     dhruvaḥ saptarṣayaś caiva bhuvanāḥ sapta eva ca
pradhānaṃ mahad avyaktaṃ viśeṣāntaṃ sa vaikṛtam
     brahmādi stamba paryantaṃ bhūtādi sad asac ca yat
aṣṭau prakṛtayaś caiva prakṛtibhyaś ca yat param
     asya devasya yad bhāgaṃ kṛtsnaṃ saṃparivartate
etat paramam ānandaṃ yat tac chāśvatam eva ca
     eṣā gatir viraktānām eṣa bhāvaḥ paraḥ satām
etat padam anudvignam etad brahma sanātanam
     śāstravedāṅgaviduṣām etad dhyānaṃ paraṃ padam
iyaṃ sā paramā kāṣṭhā iyaṃ sā paramā kalā
     iyaṃ sā paramā siddhir iyaṃ sā paramā gatiḥ
iyaṃ sā paramā śāntir iyaṃ sā nirvṛtiḥ parā
     yaṃ prāpya kṛtakṛtyāḥ sma ity amanyanta vedhasaḥ
iyaṃ tuṣṭir iyaṃ siddhir iyaṃ śrutir iyaṃ smṛtiḥ
     adhyātmagatiniṣṭhānāṃ viduṣāṃ prāptir avyayā
yajatāṃ yajñakāmānāṃ yajñair vipuladakṣiṇaiḥ
     yā gatir devatair divyā sā gatis tvaṃ sanātana
japyahomavrataiḥ kṛcchrair niyamair dehapātanaiḥ
     tapyatāṃ yā gatir deva vairaje sā gatir bhavān
karma nyāsakṛtānāṃ ca viraktānāṃ tatas tataḥ
     yā gatir brahmabhavane sā gatis tvaṃ sanātana
apunarmāra kāmānāṃ vairāgye vartatāṃ pare
     vikṛtīnāṃ layānāṃ ca sā gatis tvaṃ sanātana
jñānavijñānaniṣṭhānāṃ nirupākhyā nirañjanā
     kaivalyā yā gatir deva paramā sā gatir bhavān
veda śāstrapurāṇoktāḥ pañcaitā gatayaḥ smṛtāḥ
     tvatprasādād dhi labhyante na labhyante 'nyathā vibho
iti taṇḍis tapoyogāt tuṣṭāveśānam avyayam
     jagau ca paramaṃ brahma yat purā lokakṛj jagau
brahmā śatakratur viṣṇur viśve devā maharṣayaḥ
     na vidus tvām iti tatas tuṣṭaḥ provāca taṃ śivaḥ
akṣayaś cāvyayaś caiva bhavitā duḥkhavarjitaḥ
     yaśasvī tejasā yukto divyajñānasamanvitaḥ
ṛṣīṇām abhigamyaś ca sūtrakartā sutas tava
     matprasādād dvijaśreṣṭha bhaviṣyati na saṃśayaḥ
kaṃ vā kāmaṃ dadāmy adya brūhi yad vatsa kāṅkṣase
     prāñjaliḥ sa uvācedaṃ tvayi bhaktir dṛḍhāstu me
evaṃ dattvā varaṃ devo vandyamānaḥ surarṣibhiḥ
     stūyamānaś ca vibudhais tatraivāntaradhīyata
antarhite bhagavati sānuge yādaveśvara
     ṛṣir āśramam āgamya mamaitat proktavān iha
yāni ca prathitāny ādau taṇḍir ākhyātavān mama
     nāmāni mānavaśreṣṭha tāni tvaṃ śṛṇu siddhaye
daśa nāma sahasrāṇi vedeṣv āha pitāmahaḥ
     śarvasya śāstreṣu tathā daśa nāma śatāni vai
guhyānīmāni nāmāni taṇḍir bhagavato 'cyuta
     devaprasādād deveśa purā prāha mahātmane
