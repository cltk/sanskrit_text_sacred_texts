vyatītāyāṃ tu śarvaryām ādityasyodaye tataḥ
 sametya rājakartāraḥ sabhām īyur dvijātayaḥ
mārkaṇḍeyo 'tha maudgalyo vāmadevaś ca kāśyapaḥ
 kātyayano gautamaś ca jābāliś ca mahāyaśāḥ
ete dvijāḥ sahāmātyaiḥ pṛthag vācam udīrayan
 vasiṣṭham evābhimukhāḥ śreṣṭho rājapurohitam
atītā śarvarī duḥkhaṃ yā no varṣaśatopamā
 asmin pañcatvam āpanne putraśokena pārthive
svargataś ca mahārājo rāmaś cāraṇyam āśritaḥ
 lakṣmaṇaś cāpi tejasvī rāmeṇaiva gataḥ saha
ubhau bharataśatrughnau kkekayeṣu paraṃtapau
 pure rājagṛhe ramye mātāmahaniveśane
ikṣvākūṇām ihādyaiva kaś cid rājā vidhīyatām
 arājakaṃ hi no rāṣṭraṃ na vināśam avāpnuyāt
nārājale janapade vidyunmālī mahāsvanaḥ
 abhivarṣati parjanyo mahīṃ divyena vāriṇā
nārājake janapade bījamuṣṭiḥ prakīryate
 nārākake pituḥ putro bhāryā vā vartate vaśe
arājake dhanaṃ nāsti nāsti bhāryāpy arājake
 idam atyāhitaṃ cānyat kutaḥ satyam arājake
nārājake janapade kārayanti sabhāṃ narāḥ
 udyānāni ca ramyāṇi hṛṣṭāḥ puṇyagṛhāṇi ca
nārājake janapade yajñaśīlā dvijātayaḥ
 satrāṇy anvāsate dāntā brāhmaṇāḥ saṃśitavratāḥ
nārājake janapade prabhūtanaṭanartakāḥ
 utsavāś ca samājāś ca vardhante rāṣṭravardhanāḥ
nārajake janapade siddhārthā vyavahāriṇaḥ
 kathābhir anurajyante kathāśīlāḥ kathāpriyaiḥ
nārājake janapade vāhanaiḥ śīghragāmibhiḥ
 narā niryānty araṇyāni nārībhiḥ saha kāminaḥ
nārākaje janapade dhanavantaḥ surakṣitāḥ
 śerate vivṛta dvārāḥ kṛṣigorakṣajīvinaḥ
nārājake janapade vaṇijo dūragāminaḥ
 gacchanti kṣemam adhvānaṃ bahupuṇyasamācitāḥ
nārājake janapade caraty ekacaro vaśī
 bhāvayann ātmanātmānaṃ yatrasāyaṃgṛho muniḥ
nārājake janapade yogakṣemaṃ pravartate
 na cāpy arājake senā śatrūn viṣahate yudhi
yathā hy anudakā nadyo yathā vāpy atṛṇaṃ vanam
 agopālā yathā gāvas tathā rāṣṭram arājakam
nārājake janapade svakaṃ bhavati kasya cit
 matsyā iva narā nityaṃ bhakṣayanti parasparam
yehi saṃbhinnamaryādā nāstikāś chinnasaṃśayāḥ
 te 'pi bhāvāya kalpante rājadaṇḍanipīḍitāḥ
aho tama ivedaṃ syān na prajñāyeta kiṃ cana
 rājā cen na bhaveṁl loke vibhajan sādhvasādhunī
jīvaty api mahārāje tavaiva vacanaṃ vayam
 nātikramāmahe sarve velāṃ prāpyeva sāgaraḥ
sa naḥ samīkṣya dvijavaryavṛttaṃ; nṛpaṃ vinā rājyam araṇyabhūtam
 kumāram ikṣvākusutaṃ vadānyaṃ; tvam eva rājānam ihābhiṣiñcaya
