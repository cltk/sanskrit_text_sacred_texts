[s]
      tasmiñ śabde mṛdau jāte pāṇḍavair nihate bale
      aśvaiḥ saptaśataiḥ śiṣṭair upāvartata saubalaḥ
sa yātvā vāhinīṃ tūrṇam abravīt tvarayan yudhi
      yudhyadhvam iti saṃhṛṣṭāḥ punaḥ punar ariṃdamaḥ
      apṛcchat kṣatriyāṃs tatra kva nu rājā mahārathaḥ
śakunes tu vacaḥ śrutvā ta ūcur bharatarṣabha
      asau tiṣṭhati kauravyo raṇamadhye mahārathaḥ
yatraitat sumahac chastraṃ pūrṇacandra samaprabham
      yatraite satala trāṇā rathās tiṣṭhanti daṃśitāḥ
yatraiṣa śabdas tumulaḥ parjanyaninadopamaḥ
      tatra gaccha drutaṃ rājaṃs tato drakṣyasi kauravam
evam uktas tu taiḥ śūraiḥ śakuniḥ saubalas tadā
      prayayau tatra yatrāsau putras tava narādhipa
      sarvataḥ saṃvṛto vīraiḥ samareṣv anivartibhiḥ
tato duryodhanaṃ dṛṣṭvā rathānīke vyavasthitam
      sarathāṃs tāvakān sarvān harṣayañ śakunis tataḥ
duryodhanam idaṃ vākyaṃ hṛṣṭarūpo viśāṃ pate
      kṛtakāryam ivātmānaṃ manyamāno 'bravīn nṛpam
jahi rājan rathānīkam aśvāḥ sarve jitā mayā
      nātyaktvā jīvitaṃ saṃkhye śakyo jetuṃ yudhiṣṭhiraḥ
hate tasmin rathānīke pāṇḍavenābhipālite
     gajān etān haniṣyāmaḥ padātīṃś cetarāṃs tathā
śrutvā tu vacanaṃ tasya tāvakā jayagṛddhinaḥ
     javenābhyapatan hṛṣṭāḥ pāṇaḍvānām anīkinīm
sarve vivṛtatūṇīrāḥ pragṛhītaśarāsanāḥ
     śarāsanāni dhunvānāḥ siṃhanādaṃ pracakrire
tato jyātalanirghoṣaḥ punar āsīd viśāṃ pate
     prādurāsīc charāṇāṃ ca sumuktānāṃ sudāruṇaḥ
tān samīpagatān dṛṣṭvā javenodyata kārmukān
     uvāca devakīputraṃ kuntīputro dhanaṃjayaḥ
codayāśvān asaṃbhrāntaḥ praviśaitad balārṇavam
     antam adya gamiṣyāmi śatrūṇāṃ niśitaiḥ śaraiḥ
aṣṭādaśa dināny adya yuddhasyāsya janārdana
     vartamānasya mahataḥ samāsadya parasparam
ananta kalpā dhvajinī bhūtvā hy eṣāṃ mahātmanām
     kṣayam adya gatā yuddhe paśya daivaṃ yathāvidham
samudrakalpaṃ tu balaṃ dhārtarāṣṭrasya mādhava
     asmān āsādya saṃjātma goṣpadopamam acyuta
hate bhīṣme ca saṃdadhyāc chivaṃ syād iha mādhava
     na ca tat kṛtavān mūḍho dhārtarāṣṭraḥ subāliśaḥ
uktaṃ bhīṣmeṇa yad vākyaṃ hitaṃ pathyaṃ ca mādhava
     tac cāpi nāsau kṛtavān vītabuddhiḥ suyodhanaḥ
tasmiṃs tu patite bhīṣme pracyute pṛthivītale
     na jāne kāraṇaṃ kiṃ nu yena yuddham avartata
mūḍhāṃs tu sarvathā manye dhārtarāṣṭrān subāliśān
     patite śaṃtanoḥ putre ye 'kārṣuḥ saṃyugaṃ punaḥ
anantaraṃ ca nihate droṇe brahma vidāṃ vare
     rādheye ca vikarṇe ca naivāśāmyata vaiśasam
alpāvaśiṣṭe sainye 'smin sūtaputre ca pātite
     saputre vai naravyāghre naivāśāmyata vaiśasam
śrutāyuṣi hate śūre jalasaṃdhe ca paurave
     śrutāyudhe ca nṛpatau naivāśāmyata vaiśasam
bhūriśravasi śalye ca śālve caiva janārdana
     āvantyeṣu ca vīreṣu naivāśāmyata vaiśasam
jayadrathe ca nihate rākṣase cāpy alāyudhe
     bāhlike somadatte ca naivāśāmyata vaiśasam
bhagadatte hate śūre kāmboje ca sudakṣiṇe
     duḥśāsane ca nihate naivāśāmyata vaiśasam
dṛṣṭvā ca nihatāñ śūrān pṛthan māṇḍalikān nṛpān
     balinaś ca raṇe kṛṣṇa naivāśāmyata vaiśasam
akṣauhiṇīpatīn dṛṣṭvā bhīmasenena pātitān
     mohād vā yadi vā lobhān naivāśāmyata vaiśasam
ko nu rājakule jātaḥ kauraveyo viśeṣataḥ
     nirarthakaṃ mahad vairaṃ kuryād anyaḥ suyodhanāt
guṇato 'bhyadhikaṃ jñatvā balataḥ śauryato 'pi vā
     amūḍhaḥ ko nu yudhyeta janān prājño hitāhitam
yan na tasya mano hy āsīt tvayoktasya hitaṃ vacaḥ
     praśame pāṇḍavaiḥ sārdhaṃ so 'nyasya śṛṇuyāt katham
yena śāṃtanavo bhīṣmo droṇo vidura eva ca
     pratyākhyātāḥ śamasyārthe kiṃ nu tasyādya bheṣajam
maurkhyādyena pitā vṛddhaḥ pratyākhyāto janārdana
     tathā mātā hitaṃ vākyaṃ bhāṣamāṇā hitaiṣiṇī
     pratyākhyātā hy asatkṛtya sa kasmai rocayed vacaḥ
kulāntaka raṇo vyaktaṃ jāta eṣa janārdana
     tathāsya dṛśyate ceṣṭā nītiś caiva viśāṃ pate
     naiṣa dāsyati no rājyam iti me matir acyuta
ukto 'haṃ bahuśas tāta vidureṇa mahātmanā
     na jīvan dāsyate bhāgaṃ dhārtarāṣṭraḥ kathaṃ cana
yāvat prāṇā dhamiṣyanti dhārtarāṣṭrasya mānada
     tāvad yuṣmāsv apāpeṣu pracariṣyati pātakam
na sa yukto 'nyathā jetum ṛte vṛddhena mādhava
     ity abravīt sadā māṃ hi viduraḥ satyadarśanaḥ
tat sarvam adya jānāmi vyavasāyaṃ durātmanaḥ
     yad uktaṃ vacanaṃ tena vidureṇa mahātmanā
yo hi śrutvā vacaḥ pathyaṃ jāmadagnyād yathātatham
     avāmanyata durbuddhir dhruvaṃ nāśa mukhe sthitaḥ
uktaṃ hi bahubhiḥ siddhair jātamātre suyodhane
     enaṃ prāpya durātmānaṃ kṣayaṃ kṣatraṃ gamiṣyati
tad idaṃ vacanaṃ teṣāṃ niruktaṃ vai janārdana
     kṣayaṃ yātā hi rājāno duryodhanakṛte bhṛśam
so 'dya sarvān raṇe yodhān nihaniṣyāmi mādhava
     kṣatriyeṣu hateṣv āśu śūnye ca śibire kṛte
vadhāya cātmano 'smābhiḥ saṃyugaṃ rocayiṣyati
     tad antaṃ hi bhaved vairam anumānena mādhava
evaṃ paśyāmi vārṣṇeya cintayan prajñayā svayā
     vidurasya ca vākyena ceṣṭayā ca durātmanaḥ
saṃyāhi bharatīṃ vīra yāvaddhanmi śitaiḥ śaraiḥ
     duryodhanaṃ durātmānaṃ vāhinīṃ cāsya saṃyuge
kṣemam adya kariṣyāmi dharmarājasya mādhava
     hatvaitad durbalaṃ sainyaṃ dhārtarāṣṭrasya paśyataḥ
[s]
     abhīśu hasto dāśārhas tathoktaḥ savyasācinā
     tad balaugham amitrāṇām abhītaḥ prāviśad raṇe
śarāsanavaraṃ ghoraṃ śaktikaṇṭaka saṃvṛtam
     gadāparighapanthānaṃ rathanāgamahādrumam
hayapattilatākīrṇaṃ gāhamāno mahāyaśāḥ
     vyaccarat tatra govindo rathenātipatākinā
te hayāḥ pāṇḍurā rājan vahanto 'rjunam āhave
     diṣku sarvāsv adṛśyanta dāśārheṇa pracoditāḥ
tataḥ prāyād rathenājau savyasācī paraṃtapaḥ
     kirañ śaraśatāṃs tīkṣṇān vāridhārā ivāmbudaḥ
prādurāsīn mahāñ śabdaḥ śarāṇāṃ nataparvaṇām
     iṣubhiś chādyamānānāṃ samare savyasācinā
asajjantas tanutreṣu śaraughāḥ prāpatan bhuvi
     indrāśanisamasparśā gāṇḍīvapreṣitāḥ śarāḥ
narān nāgān samāhatya hayāṃś cāpi viśāṃ pate
     apatanta raṇe bāṇāḥ pataṃgā iva ghoṣiṇaḥ
āsīt sarvam avacchannaṃ gāṇḍīvapreṣitaiḥ śaraiḥ
     na prājñāyanta samare diśo vā pradiśo 'pi vā
sarvam āsīj jagat pūrṇaṃ pārtha nāmāṅkitaiḥ śaraiḥ
     rukmapuṅkhais tailadhautaiḥ karmāra parimārjitaiḥ
te dahyamānāḥ pārthena pāvakeneva kuñjarāḥ
     samāsīdanta kauravyā vadhyamānāḥ śitaiḥ śaraiḥ
śaracāpa dharaḥ pārthaḥ prajvajann iva bhārata
     dadāha samare yodhān kakṣam agnir iva jvalan
yathā vanānte vanapair visṛṣṭaḥ; kakṣaṃ dahet kṛṣṇa gatiḥ saghoṣaḥ
     bhūri drumaṃ śuṣkalatā vitānaṃ; bhṛśaṃ samṛddho jvalanaḥ pratāpī
evaṃ sa nārācagaṇapratāpī; śarārcir uccāvacatigmatejāḥ
     dadāha sarvāṃ tava putra senām; amṛṣyamāṇas tarasā tarasvī
tasyeṣavaḥ prāṇaharāḥ sumuktā; nāsajjan vai varmasu rukmapuṅkhāḥ
     na ca dvitīyaṃ pramumoca bāṇaṃ; nare haye vā paramadvipe vā
anekarūpākṛtibhir hi bāṇair; mahārathānīkam anupraviśya
     sa eva ekas tava putra senāṃ; jaghāna daityān iva vajrapāṇiḥ
