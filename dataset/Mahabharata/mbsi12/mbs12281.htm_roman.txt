[parāṣara]
      kaḥ kasya copakurute kaś ca kasmai prayacchati
      prānī karoty ayaṃ karma sarvam ātmārtham ātmanā
gauraveṇa parityaktaṃ niḥsnehaṃ parivarjayet
      sodaryaṃ bhrātaram api kim utānyaṃ pṛthagjanam
viśiṣṭasya viśiṣṭāc ca tulyau dānapratigrahau
      tayoḥ puṇyataraṃ dānaṃ tad dvijasya prayacchataḥ
nyāyāgataṃ dhanaṃ varṇair nyāyenaiva vivardhitam
      saṃrakṣyaṃ yatnam āsthāya dharmārtham iti niścayaḥ
na dharmārthī nṛśaṃsena karmaṇā dhanam arjayet
      śaktitaḥ sarvakāryāṇi kuryān narddhim anusmaret
apo hi prayataḥ śītās tāpitā jvalanena vā
      śaktito 'tithaye dattvā kṣudhārtāyāśnute phalam
rantidevena lokeṣṭā siddhiḥ prāptā mahātmanā
      phalapatrair atho mūlair munīn arcitavān asau
tair eva phalapatraiś ca sa mātharam atoṣayat
      tasmāl lebhe paraṃ sthānaṃ śaibyo 'pi pṛthivīpatiḥ
devatātithibhṛtyebhyaḥ pitṛbhyo 'thātmanas tathā
      ṛṇavāñ jāyate martyas tasmād anṛṇatāṃ vrajet
svādhyāyena maharṣibhyo devebhyo yajñakarmaṇā
     pitṛbhyaḥ śrāddhadānena nṛṇām abhyarcanena ca
vācaḥ śeṣāvahāryeṇa pālanenātmano 'pi ca
     yathāvad dhṛtya vargasya cikīrṣed dharmam āditaḥ
prayatnena ca saṃsiddhā dhanair api vivarjitāḥ
     samyag ghutvā hutavahaṃ munayaḥ siddhim āgatāḥ
viśvāmitrasya putratvam ṛcīka tanayo 'gamat
     ṛgbhiḥ stutvā mahābhāgo devān vai yajñabhāginaḥ
gataḥ śukratvam uśanā devadeva prasādanāt
     devīṃ stutvā tu gagane modate tejasā vṛtaḥ
asito devalaś caiva tathā nārada partavau
     kakṣīvāñ jāmadagnyaś ca rāmas tāndyas tathāṃśumān
vasiṣṭho jamadagniś ca viśvāmitro 'trir eva ca
     bharadvājo hariśmaśruḥ kundadhāraḥ śrutaśravāḥ
ete maharṣayaḥ stutvā viṣṇum ṛgbhiḥ samāhitāḥ
     lebhire tapasā siddhiṃ prasādāt tasya dhīmataḥ
anarhāś cārhatāṃ prāptāḥ santaḥ stutvā tam eva ha
     na tu vṛddhim ihānvicchet karmakṛtvā jugupsitam
ye 'rthā dharmeṇa te satyā ye 'dharmeṇa dhig astu tān
     dharmaṃ vai śāśvataṃ loke na jahyād dhanakāṅkṣayā
āhitāgnir hi dharmātmā yaḥ sa puṇyakṛd uttamaḥ
     vedā hi sarve rājendra sthitās triṣv agniṣu prabho
sa cāpy agnyāhito vipraḥ kriyā yasya na hīyate
     śreyo hy anāhitāgnitvam agnihotraṃ na niṣkriyam
agnir ātmā ca mātā ca pitā janayitā tathā
     guruś ca naraśārdūla paricaryā yathātatham
mānaṃ tyaktvā yo naro vṛddhasevī; vidvān klībaḥ paśyati prītiyogāt
     dākṣyeṇāhīno dharmayukto nadānto; loke 'smin vai pūjyate sadbhir āryaḥ
