[s]
      abhimanyū rathodāraḥ piśaṃgais turagottamaiḥ
      abhidudrāva tejasvī duryodhana balaṃ mahat
      vikirañ śaravarṣāṇi vāridhārā ivāmbudaḥ
na śekuḥ samare kruddhaṃ saubhadram arisūdanam
      śastraughiṇaṃ gāhamānaṃ senāsāgaram akṣayam
      nivārayitum apy ājau tvadīyāḥ kurupuṃgavāḥ
tena muktā raṇe rājañ śarāḥ śatrunivarhaṇāḥ
      kṣatriyān anayañ śūrān pretarājaniveśanam
yamadaṇḍopamān ghorāñ jvalanāśīviṣopamān
      saubhadraḥ samare kruddhaḥ preṣayām āsa sāyakān
rathinaṃ ca rathāt tūrṇaṃ hayapṛṣṭhā ca sādinam
      gajārohāṃś ca sa gajān pātayām āsa phālguniḥ
tasya tat kurvataḥ karma mahat saṃkhye 'dbhutaṃ nṛpāḥ
      pūjayāṃ cakrire hṛṣṭāḥ praśaśaṃsuś ca phālgunim
tāny anīkāni saubhadro drāvayan bahv aśobhata
      tūlarāśim ivādhūya mārutaḥ sarvatodiśam
tena vidrāvyamāṇāni tava sainyāni bhārata
      trātāraṃ nādhyagacchanta paṅke magnā iva dvipāḥ
vidrāvya sarvasainyāni tāvakāni narottamaḥ
      abhimanyuḥ sthito rājan vidhūmo 'gnir iva jvalan
na cainaṃ tāvakāḥ sarve viṣehur arighātinam
     pradīptaṃ pāvakaṃ yadvat pataṃgāḥ kālacoditāḥ
praharan sarvaśatrubhyaḥ pāṇḍavānāṃ mahārathaḥ
     adṛśyata maheṣvāsaḥ savajra iva vajrabhṛt
hemapṛṣṭhaṃ dhanuś cāsya dadṛśe carato diśaḥ
     toyadeṣu yathā rājan bhrājamānāḥ śatahvadāh
śarāś ca niśitāḥ pītā niścaranti sma saṃyuge
     vanāt phulladrumād rājan bhramarāṇām iva vrajāḥ
tathaiva caratas tasya saubhadrasya mahātmanaḥ
     rathena meghaghoṣeṇa dadṛśur nāntaraṃ janāḥ
mohayitvā kṛpaṃ droṇaṃ drauṇiṃ ca sa bṛhadbalam
     saindhavaṃ ca maheṣvāsaṃ vyacaral laghu suṣṭhu ca
maṇḍalīkṛtam evāsya dhanuḥ paśyāma māriṣa
     sūryamaṇḍala saṃkāśaṃ tapatas tava vāhinīm
taṃ dṛṣṭvā kṣatriyāḥ śūrāḥ pratapantaṃ śarārcibhiḥ
     dviphalgunam imaṃ lokaṃ menire tasya karmabhiḥ
tenārditā mahārāja bhāratī sā mahācamūḥ
     babhrāma tatra tatraiva yoṣin madavaśād iva
drāvayitvā ca tat sainyaṃ kampayitvā mahārathān
     nandayām āsa suhṛdo mayaṃ jitveva vāsavaḥ
tena vidrāvyamāṇāni tava sainyāni saṃyuge
     cakrur ārtasvaraṃ ghoraṃ parjanyaninadopamam
taṃ śrutvā ninadaṃ ghoraṃ tava sainyasya māriṣa
     mārutoddhūta vegasya samudrasyeva parvaṇi
     duryodhanas tadā rājā ārśya śṛṅgim abhāṣata
eṣa kārṣṇir maheṣvāso dvitīya iva phalgunaḥ
     camūṃ drāvayate krodhād vṛtro deva camūm iva
tasya nānyaṃ prapaśyāmi saṃyuge bheṣajaṃ mahat
     ṛte tvāṃ rākṣasaśreṣṭha sarvavidyāsu pāragam
sa gatvā tvaritaṃ vīraṃ jahi saubhadram āhave
     vayaṃ pārthān haniṣyāmo bhīṣmadroṇapuraḥsarāḥ
sa evam ukto balavān rākṣasendraḥ pratāpavān
     prayayau samare tūrṇaṃ tava putrasya śāsanāt
     nardamāno mahānādaṃ prāvṛṣīva balāhakaḥ
tasya śabdena mahatā pāṇḍavānāṃ mahad balam
     prācalat sarvato rājan pūryamāṇa ivārṇavaḥ
bahavaś ca narā rājaṃs tasya nādena bhīṣitāḥ
     priyān prāṇān parityajya nipetur dharaṇītale
kārṣṇiś cāpi mudā yuktaḥ pragṛhītaśarāsanaḥ
     nṛtyann iva rathopasthe tad rakṣaḥ samupādravat
tataḥ sa rākṣasaḥ kruddhaḥ saṃprāpyaivārjuniṃ raṇe
     nātidūre sthitas tasya drāvayām āsa vai camūm
sā vadhyamānā samare pāṇḍavānāṃ mahācamūḥ
     pratyudyayau raṇe rakṣo deva senā yathābalim
vimardaḥ sumahān āsīt tasya sainyasya māriṣa
     rakṣasā ghorarūpeṇa vadhyamānasya saṃyuge
tataḥ śarasahasrais tāṃ pāṇḍavānāṃ mahācamūm
     vyadrāvayad raṇe rakṣo darśayad vai parākramam
sā vādhyamānā ca tathā pāṇḍavānām anīkinī
     rakṣasā ghorarūpeṇa pradudrāva raṇe bhayāt
tāṃ pramṛdya tataḥ senāṃ padminīṃ vāraṇo yathā
     tato 'bhidudrāva raṇe draupadeyān mahābalān
te tu kruddhā maheṣvāsā draupadeyāḥ prahāriṇaḥ
     rākṣasaṃ dudruvuḥ sarve grahāḥ pañca yathā ravim
vīryavadbhis tatas tais tu pīḍito rākṣasottamaḥ
     yathā yugakṣaye ghore candramāḥ pañcabhir grahaiḥ
prativindhyas tato rakṣo bibheda niśitaiḥ śaraiḥ
     sarvapāraśavais tūrṇam akuṇṭhāgrair mahābalaḥ
sa tair bhinnatanu trāṇaḥ śuśubhe rākṣasottamaḥ
     marīcibhir ivārkasya saṃsyūto jalado mahān
viṣaktaiḥ sa śaraiś cāpi tapanīyaparicchadaiḥ
     ārśyaśṛṅgir babhau rājan dīptaśṛṅga ivācalaḥ
tatas te bhrātaraḥ pañca rākṣasendraṃ mahāhave
     vivyadhur niśitair bāṇais tapanīyavibhūṣitaiḥ
sa nirbhinnaḥ śarair ghorair bhujagaiḥ kopitair iva
     alambuso bhṛśaṃ rājan nāgendra iva cukrudhe
so 'tividdho mahārāja muhūrtam atha māriṣa
     praviveśa tamo dīrghaṃ pīḍitas tair mahārathaiḥ
pratilabhya tataḥ saṃjñāṃ krodhena dviguṇīkṛtaḥ
     ciccheda sāyakais teṣāṃ dhvajāṃś caiva dhanūṃṣi ca
ekaikaṃ ca tribhir bāṇair ājaghāna smayann iva
     alambuso rathopasthe nṛtyann iva mahārathaḥ
tvaramāṇaś ca saṃkruddho hayāṃs teṣāṃ mahātmanām
     jaghāna rākṣasaḥ kruddhaḥ sārathīṃś ca mahābalaḥ
bibheda ca susaṃhṛṣṭaḥ punaś cainān susaṃśitaiḥ
     śarair bahuvidhākāraiḥ śataśo 'tha sahasraśaḥ
virathāṃś ca maheṣvāsān kṛtvā tatra sa rākṣasaḥ
     abhidudrāva vegena hantukāmo niśācaraḥ
tān arditān raṇe tena rākṣasena durātmanā
     dṛṣṭvārjuna sutaḥ saṃkhye rākṣasaṃ samupādravat
tayoḥ samabhavad yuddhaṃ vṛtravāsavayor iva
     dadṛśus tāvakāḥ sarve pāṇḍavāś ca mahārathāḥ
tau sametau mahāyuddhe krodhadīptau parasparam
     mahābalau mahārāja krodhasaṃraktalocanau
     parasparam avekṣetāṃ kālānalasamau yudhi
tayoḥ samāgamo ghoro babhūva kaṭukodayaḥ
     yathā devāsure yuddhe śakraśambarayor iva
