[vaiṣampāyana]
      avyāharati kaunteye dharmaputre yudhiṣṭhire
      guḍākeśo hṛṣīkeśam abhyabhāṣata pāṇḍavaḥ
jñātiśokābhisaṃtapto dharmarājaḥ paraṃtapaḥ
      eṣa śokārṇave magnas tam āśvāsaya mādhava
sarve sma te saṃśayitāḥ punar eva janārdana
      asya śokaṃ mahābāho praṇāśayitum arhasi
evam uktas tu govindo vijayena mahātmanā
      paryavartata rājānaṃ puṇḍarīkekṣaṇo 'cyutaḥ
anatikramaṇīyo hi dharmarājasya keśavaḥ
      bālyāt prabhṛti govindaḥ prītyā cābhyadhiko 'rjunāt
saṃpragṛhya mahābāhur bhujaṃ candanabhūṣitam
      śailastambhopamaṃ śaurir uvācābhivinodayan
śuśubhe vadanaṃ tasya sudaṃṣṭraṃ cārulocanam
      vyākośam iva vispaṣṭaṃ padmaṃ sūryavibodhitam
mā kṛthāḥ puruṣavyāghra śokaṃ tvaṃ gātraśoṣaṇam
      na hi te sulabhā bhūyo ye hatāsmin raṇājire
svapnalabdhā yathā lābhā vi tathāḥ pratibodhane
      evaṃ te kṣatriyā rājan ye vyatītā mahāraṇe
sarve hy abhimukhāḥ śūrā vigatā raṇaśobhinaḥ
     naiṣāṃ kaś cit pṛṣṭhato vā palāyan vāpi pātitaḥ
sarve tyaktvātmanaḥ prāṇān yuddhvā vīrā mahāhave
     śastrapūtā divaṃ prāptā na tāñ śocitum arhasi
atraivodāharantīmam itihāsaṃ purātanam
     sṛñjayaṃ putraśokārtaṃ yathāyaṃ prāha nāradaḥ
sukhaduḥkhair ahaṃ tvaṃ ca prajāḥ sarvāś ca sṛñjaya
     avimuktaṃ cariṣyāmas tatra kā paridevanā
mahābhāgyaṃ paraṃ rājñāṃ kīrtyamānaṃ mayā śṛṇu
     gacchāvadhānaṃ nṛpate tato duḥkhaṃ prahāsyasi
mṛtān mahānubhāvāṃs tvaṃ śrutvaiva tu mahīpatīn
     śrutvāpanaya saṃtāpaṃ śṛṇu vistaraśaś ca me
āvikṣitaṃ maruttaṃ me mṛtaṃ sṛñjaya śuśruhi
     yasya sendrāḥ sa varuṇā bṛhaspatipurogamāḥ
     devā viśvasṛjo rājño yajñam īyur mahātmanaḥ
yaḥ spardhām anayac chakraṃ devarājaṃ śatakratum
     śakra priyaiṣī yaṃ vidvān pratyācaṣṭa bṛhaspatiḥ
     saṃvarto yājayām āsa yaṃ pīḍārthaṃ bṛhaspateḥ
yasmin praśāsati satāṃ nṛpatau nṛpasattama
     akṛṣṭapacyā pṛthivī vibabhau caityamālinī
āvikṣitasya vai satre viśve devāḥ sabhā sadaḥ
     marutaḥ pariveṣṭāraḥ sādhyāś cāsan mahātmanaḥ
marudgaṇā maruttasya yat somam apibanta te
     devān manuṣyān gandharvān atyaricyanta dakṣiṇāḥ
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
suhotraṃ ced vaitithinaṃ mṛtaṃ sṛñjaya śuśruma
     yasmai hiraṇyaṃ vavṛṣe magahvān parivatsaram
satyanāmā vasumatī yaṃ prāpyāsīj janādhipa
     hiraṇyam avahan nadyas tasmiñ janapadeśvare
kūrmān karkaṭakān nakrān makarāñ śiṃśukān api
     nadīṣv apātayad rājan maghavā lokapūjitaḥ
hairaṇyān patitān dṛṣṭvā matsyān makarakacchapān
     sahasraśo 'tha śataśas tato 'smayata vaitithiḥ
tad dhiraṇyam aparyantam āvṛttaṃ kurujāṅgale
     ījāno vitate yajñe brāhmaṇebhyaḥ samāhitaḥ
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
     adakṣiṇam ayajvānaṃ śvaitya saṃśāmya mā śucaḥ
aṅgaṃ bṛhadrathaṃ caiva mṛtaṃ śuśruma sṛñjaya
     yaḥ sahasraṃ sahasrāṇāṃ śvetān aśvān avāsṛjat
sahasraṃ ca sahasrāṇāṃ kanyā hemavibhūṣitāḥ
     ījāno vitate yajñe dakṣiṇām atyakālayat
śataṃ śatasahasrāṇāṃ vṛṣāṇāṃ hemamālinām
     gavāṃ sahasrānucaraṃ dakṣiṇām atyakālayat
aṅgasya yajamānasya tadā viṣṇupade girau
     amādyad indraḥ somena dakṣiṇābhir dvijātayaḥ
yasya yajñeṣu rājendra śatasaṃkhyeṣu vai punaḥ
     devān manuṣyān gandharvān atyaricyanta dakṣiṇāḥ
na jāto janitā cānyaḥ pumān yas tat pradāsyati
     yad aṅgaḥ pradadau vittaṃ somasaṃsthāsu saptasu
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
śibim auśīnaraṃ caiva mṛtaṃ śuśruma sṛñjaya
     ya imāṃ pṛthivīṃ kṛtsnāṃ carmavat samaveṣṭayat
mahatā rathaghoṣeṇa pṛthivīm anunādayan
     ekachatrāṃ mahīṃ cakre jaitreṇaika rathena yaḥ
yāvad adya gavāśvaṃ syād āraṇyaiḥ paśubhiḥ saha
     tāvatīḥ pradadau gāḥ sa śibir auśīnaro 'dhvare
nodyantāraṃ dhuraṃ tasya kaṃ cin mene prajāpatiḥ
     na bhūtaṃ na bhaviṣyantaṃ sarvarājasu bhārata
     anyatrauśīnarāc chaibyād rājarṣer indra vikramāt
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
     adakṣiṇam ayajvānaṃ taṃ vai saṃśāmya mā śucaḥ
bharataṃ caiva dauḥṣantiṃ mṛtaṃ sṛñjaya śuśruma
     śākuntaliṃ maheṣvāsaṃ bhūri draviṇa tejasam
yo baddhvā triṃśato hy aśvān devaibhyo yamunām anu
     sarasvatīṃ viṃśatiṃ ca gaṅgām anu caturdaśa
aśvamedha sahasreṇa rājasūya śatena ca
     iṣṭavān sa mahātejā dauḥṣantir bharataḥ purā
bharatasya mahat karma sarvarājasu pārthivāḥ
     khaṃ martyā iva bāhubhyāṃ nānugantum aśaknuvan
paraṃ sahasrād yo baddhvā hayān vedīṃ vicitya ca
     sahasraṃ yatra padmānāṃ kaṇvāya bharato dadau
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
rāmaṃ dāśarathiṃ caiva mṛtaṃ śuśruma sṛñjaya
     yo 'nvakampata vai nityaṃ prajāḥ putrān ivaurasān
vidhavā yasya viṣaye nānāthāḥ kāś canābhavan
     sarvasyāsīt pitṛsamo rāmo rājyaṃ yadānvaśāt
kālavarṣāś ca parjanyāḥ sasyāni rasavanti ca
     nityaṃ subhikṣam evāsīd rāme rājyaṃ praśāsati
prāṇino nāpsu majjanti nānarthe pāvako 'dahat
     na vyālajaṃ bhayaṃ cāsīd rāme rājyaṃ praśāsati
āsan varṣasahasrāṇi tathā putrasahasrikāḥ
     arogāḥ sarvasiddhārthāḥ prajā rāme praśāsati
nānyonyena vivādo 'bhūt strīṇām api kuto nṛṇām
     dharmanityāḥ prajāś cāsan rāme rājyaṃ praśāsati
nityapuṣpaphalāś caiva pādapā nirupadravāḥ
     sarvā droṇa dughā gāvo rāme rājyaṃ praśāsati
sa caturdaśa varṣāṇi vane proṣya mahātapāḥ
     daśāśvamedhāñ jārūthyān ājahāra nirargalān
śyāmo yuvā lohitākṣo mattavāraṇavikramaḥ
     daśavarṣasahasrāṇi rāmo rājyam akārayat
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
bhagīrathaṃ ca rājānaṃ mṛtaṃ śuśruma sṛñjaya
     yasyednro vitate yajñe somaṃ pītvā madotkaṭaḥ
asurāṇāṃ sahasrāṇi bahūni surasattamaḥ
     ajayad bāhuvīryeṇa bhagavān pākaśāsanaḥ
yaḥ sahasraṃ sahasrāṇāṃ kanyā hemavibhūṣitāḥ
     ījāno vitate yajñe dakṣiṇām atyakālayat
sarvā rathagatāḥ kanyā rathāḥ sarve caturyujaḥ
     rathe rathe śataṃ nāgāḥ padmino hemamālinaḥ
sahasram aśvā ekaikaṃ hastinaṃ pṛṣṭhato 'nvayuḥ
     gavāṃ sahasram aśve 'śve sahasraṃ gavy ajāvikam
upahvare nivasato yasyāṅke niṣasāda ha
     gaṅgā bhāgīrathī tasmād urvaśī hy abhavat purā
bhūridakṣiṇam ikṣvākuṃ yajamānaṃ bhagīratham
     trilokapatha gā gaṅgā duhitṛtvam upeyiṣī
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
dilīpaṃ caivailavilaṃ mṛtaṃ śuśruma sṛñjaya
     yasya karmāṇi bhūrīṇi kathayanti dvijātayaḥ
imāṃ vai vasu saṃpannāṃ vasudhāṃ vasudhādhipaḥ
     dadau tasmin mahāyajñe brāhmaṇaibhyaḥ samāhitaḥ
tasyeha yajamānasya yajñe yajñe purohitaḥ
     sahasraṃ vāraṇān haimān dakṣiṇām atyakālayat
yasya yajñe mahān āsīd yūpaḥ śrīmān hiraṇmayaḥ
     taṃ devāḥ karma kurvāṇāḥ śakra jyeṣṭhā upāśrayan
caṣālo yasya sauvarṇas tasmin yūpe hiraṇmaye
     nanṛtur devagandharvāḥ ṣaṭ sahasrāṇi saptadhā
avādayat tatra vīṇāṃ madhye viśvāvasuḥ svayam
     sarvabhūtāny amanyanta mama vādayatīty ayam
etad rājño dilīpasya rājāno nānucakrire
     yat striyo hemasaṃpannāḥ pathi mattāḥ sma śerate
rājānam ugradhanvānaṃ dilīpaṃ satyavādinam
     ye 'paśyan sumahātmānaṃ te 'pi svargajito narāḥ
trayaḥ śabdā na jīryante dilīpasya niveśane
     svādhyāyaghoṣo jyāghoṣo dīyatām iti caiva hi
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
māṃdhātāraṃ yauvanāśvaṃ mṛtaṃ śuśruma sṛñjaya
     yaṃ devā maruto garbhaṃ pituḥ pārśvād apāharan
saṃvṛddho yuvanāśvasya jaṭhare yo mahātmanaḥ
     pṛṣad ājyodbhavaḥ śrīmāṃs trilokavijayī nṛpaḥ
yaṃ dṛṣṭvā pitur utsaṅge śayānaṃ devarūpiṇam
     anyonyam abruvan devāḥ kam ayaṃ dhāsyatīti vai
mām eva dhāsyatīty evam indro abhyavapadyata
     māṃdhāteti tatas tasya nāma cakre śatakratuḥ
tatas tu payaso dhārāṃ puṣṭi hetor mahātmanaḥ
     tasyāsye yauvanāśvasya pāṇir indrasya cāsravat
taṃ piban pāṇim indrasya samām ahnā vyavardhata
     sa āsīd dvādaśa samo dvādaśāhena pārthiva
tam iyaṃ pṛthivī sarvā ekāhnā samapadyata
     dharmātmānaṃ mahātmānaṃ śūram indrasamaṃ yudhi
ya āṅgāraṃ hi nṛpatiṃ maruttam asitaṃ gayam
     aṅgaṃ bṛhadrathaṃ caiva māṃdhātā samare 'jayat
yauvanāśvo yadāṅgāraṃ samare samayodhayat
     visphārair dhanuṣo devā dyaur abhedīti menire
yataḥ sūrya udeti sma yatra ca pratitiṣṭhati
     sarvaṃ tad yauvanāśvasya māṃdhātuḥ kṣetram ucyate
aśvamedha śateneṣṭvā rājasūya śatena ca
     adadād rohitān matsyān brāhmaṇaibhyo mahīpatiḥ
hairaṇyān yojanotsedhān āyatān daśayojanam
     atiriktān dvijātibhyo vyabhajann itare janāḥ
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
yayātiṃ nāhuṣaṃ caiva mṛtaṃ śuśruma sṛñjaya
     ya imāṃ pṛthivīṃ sarvāṃ vijitya saha sāgarām
śamyā pātenābhyatīyād vedībhiś citrayan nṛpa
     ījānaḥ kratubhiḥ puṇyaiḥ paryagacchad vasuṃdharām
iṣṭvā kratusahasreṇa vājimedhaśatena ca
     tarpayām āsa devendraṃ tribhiḥ kāñcanaparvataiḥ
vyūḍhe devāsure yuddhe hatvā daiteya dānavān
     vyabhajat pṛthivīṃ kṛtsnāṃ yayātir nahuṣātmajaḥ
anteṣu putrān nikṣipya yadudruhyu purogamān
     pūruṃ rājye 'bhiṣicya sve sadāraḥ prasthito vanam
sa cen mamāra sṛñjaya caturbhadrataras tvayā
     putrāt puṇyataraś caiva mā putram anutapyathāḥ
ambarīṣaṃ ca nābhāgaṃ mṛtaṃ śuśruma sṛñjaya
     yaṃ prajā vavrire puṇyaṃ goptāraṃ nṛpasattama
yaḥ sahasraṃ sahasrāṇāṃ rājñām ayuta yājinām
     ījāno vitate yajñe brāhmaṇaibhyaḥ samāhitaḥ
naitat pūrve janāś cakrur na kariṣyanti cāpare
     ity ambarīṣaṃ nābhāgam anvamodanta dakṣiṇāḥ
śataṃ rājasahasrāṇi śataṃ rājaśatāni ca
     sarve 'śvamedhair ījānās te 'bhyayur dakṣiṇāyanam
sa cen mamāra sṛñjaya caturbhadra taras tvayā
     putrāt puṇyataraś caiva mā putram anutapyathāḥ
śaśabinduṃ caitrarathaṃ mṛtaṃ śuśruma sṛñjaya
     yasya bhāryā sahasrāṇāṃ śatam āsīn mahātmanaḥ
sahasraṃ tu sahasrāṇāṃ yasyāsañ śāśa bindavaḥ
     hiraṇyakavacāḥ sarve sarve cottamadhanvinaḥ
śataṃ kanyā rājaputram ekaikaṃ pṛṣṭhato 'nvayuḥ
    kanyāṃ kanyāṃ śataṃ nāgā nāgaṃ nāgaṃ śataṃ rathāḥ
rathaṃ rathaṃ śataṃ cāśvā deśajā hemamālinaḥ
    aśvam aśvaṃ śataṃ gāvo gāṃ gāṃ tadvad ajāvikam
etad dhanam aparyantam aśvamedhe mahāmakhe
    śaśabindur mahārāja brāhmaṇaibhyaḥ samādiśat
sa cen mamāra sṛñjaya caturbhadrataras tvayā
    putrāt puṇyataraś caiva mā putram anutapyathāḥ
gayam āmūrtarayasaṃ mṛtaṃ śuśruma sṛñjaya
    yaḥ sa varṣaśataṃ rājā hutaśiṣṭāśano 'bhavat
yasmai vahnir varān prādāt tato vavre varān gayaḥ
    dadato me 'kṣayā cāstu dharme śraddhā ca vardhatām
mano me ramatāṃ satye tvatprasādād dhutāśana
    lebhe ca kāmāṃs tān sarvān pāvakād iti naḥ śrutam
darśena paurṇamāsena cāturmāsyaiḥ punaḥ punaḥ
    ayajat sa mahātejāḥ sahasraṃ parivatsarān
śataṃ gavāṃ sahasrāṇi śatam aśvaśatāni ca
    utthāyotthāya vai prādāt sahasraṃ parivatsarān
tarpayām āsa somena devān vittair dvijān api
    pitṝn svadhābhiḥ kāmaiś ca striyaḥ svāḥ puruṣarṣabha
sauvarṇāṃ pṛthivīṃ kṛtvā daśavyāmāṃ dvir āyatām
    dakṣimām adadad rājā vājimedhamahāmakhe
yāvatyaḥ sikatā rājan gaṅgāyāḥ puruṣarṣabha
    tāvatīr eva gāḥ prādād āmūrtarayaso gayaḥ
sa cen mamāra sṛñjaya caturbhadrataras tvayā
    putrāt puṇyataraś caiva mā putram anutapyathāḥ
ranti devaṃ ca sāṅkṛtyaṃ mṛtaṃ śuśruma sṛñjaya
    samyag ārādhya yaḥ śakraṃ varaṃ lebhe mahāyaśāḥ
annaṃ ca no bahu bhaved atithīṃś ca labhemahi
    śraddhā ca no mā vyagaman mā ca yāciṣma kaṃ cana
upātiṣṭhanta paśavaḥ svayaṃ taṃ saṃśitavratam
    grāmyāraṇyā mahātmānaṃ ranti devaṃ yaśasvinam
mahānadī carma rāśer utkledāt susruve yataḥ
    tataś carmaṇvatīty evaṃ vikhyātā sā mahānadī
brāhmaṇaibhyo dadau niṣkān sadasi pratate nṛpaḥ
    tubhyaṃ tubhyaṃ niṣkam iti yatrākrośanti vai dvijāḥ
    sahasraṃ tubhyam ity uktvā brāhmaṇān sma prapadyate
anvāhāryopakaraṇaṃ dravyopakaraṇaṃ ca yat
    ghaṭāḥ sthālyaḥ kaṭāhāś ca pātryaś ca piṭharā api
    na tat kiṃ cid asauvarṇaṃ ranti devasya dhīmataḥ
sāṅkṛte ranti devasya yāṃ rātrim avasad gṛhe
    ālabhyanta śataṃ gāvaḥ sahasrāṇi ca viṃśatiḥ
tatra sma sūdāḥ krośanti sumṛṣṭamaṇikuṇḍalāḥ
    sūpabhūyiṣṭham aśnīdhvaṃ nādya māṃsaṃ yathā purā
sa cen mamāra sṛñjaya caturbhadrataras tvayā
    putrāt puṇyataraś caiva mā putram anutapyathāḥ
sagaraṃ ca mahātmānaṃ mṛtaṃ śuśruma sṛñjaya
    aikṣvākaṃ puruṣavyāghram ati mānuṣavikramam
ṣaṣṭiḥ putrasahasrāṇi yaṃ yāntaṃ pṛṣṭhato 'nvayuḥ
    nakṣatrarājaṃ varṣānte vyabhre jyotir gaṇā iva
ekachatrā mahī yasya praṇatā hy abhavat purā
    yo 'śvamedha sahasreṇa tarpayām āsa devatāḥ
yaḥ prādāt kāñcanastambhaṃ prāsādaṃ sarvakāñcanam
    pūrṇaṃ padmadalākṣīṇāṃ strīṇāṃ śayanasaṃkulam
dvijātibhyo 'nurūpaibhyaḥ kāmān uccāvacāṃs tathā
    yasyādeśena tad vittaṃ vyabhajanta dvijātayaḥ
khānayām āsa yaḥ kopāt pṛthivīṃ sāgarāṅkitām
    yasya nāmnā samudraś ca sāgaratvam upāgataḥ
sa cen mamāra sṛñjaya caturbhadrataras tvayā
    putrāt puṇyataraś caiva mā putram anutapyathāḥ
rājānaṃ ca pṛthuṃ vainyaṃ mṛtaṃ śuśruma sṛñjaya
    yam abhyaṣiñcan saṃbhūya mahāraṇye maharṣayaḥ
prathayiṣyati vai lokān pṛthur ity eva śabditaḥ
    kṣatāc ca nas trāyatīti sa tasmāt kṣatriyaḥ smṛtaḥ
pṛthuṃ vainyaṃ prajā dṛṣṭvā raktāḥ smeti yad abruvan
    tato rājeti nāmāsya anurāgād ajāyata
akṛṣṭapacyā pṛthivī puṭake puṭake madhu
    sarvā droṇa dughā gāvo vainyasyāsan praśāsataḥ
arogāḥ sarvasiddhārthā manuṣyā akutobhayāḥ
    yathābhikāmam avasan kṣetreṣu ca gṛheṣu ca
āpaḥ saṃstambhire yasya samudrasya yiyāsataḥ
    saritaś cānudīryanta dhvajasaṅgaś ca nābhavat
hairaṇyāṃs trinalotsedhān parvatān ekaviṃśatim
    brāhmaṇaibhyo dadau rājā yo 'śvamedhe mahāmakhe
sa cen mamāra sṛñjaya caturbhadrataras tvayā
    putrāt puṇyataraś caiva mā putram anutapyathāḥ
kiṃ vai tūṣṇīṃ dhyāyasi sṛñjaya tvaṃ; na me rājan vācam imāṃ śṛṇoṣi
    na cen moghaṃ vipralaptaṃ mayedaṃ; pathyaṃ mumūrṣor iva samyag uktam
[sṛnjaya]
    śṛṇomi te nārada vācam etāṃ; vicitrārthāṃ srajam iva puṇyagandhām
    rājarṣīṇāṃ puṇyakṛtāṃ mahātmanāṃ; kīrtyā yuktāṃ śokanirṇāśanārtham
na te moghaṃ vipralaptaṃ maharṣe; dṛṣṭvaiva tvāṃ nāradāhaṃ vi śokaḥ
    śuśrūṣe te vacanaṃ brahmavādin; na te tṛpyāmy amṛtasyeva pānāt
amoghadarśin mama cet prasādaṃ; sutāgha dagdhasya vibho prakuryāḥ
    mṛtasya saṃjīvanam adya me syāt; tava prasādāt suta saṃgamaś ca
[nārada]
    yas te putro dayito 'yaṃ viyātaḥ; svarṇaṣṭhīvī yam adāt parvatas te
    punas te taṃ putram ahaṃ dadāmi; hiraṇyanābhaṃ varṣasahasriṇaṃ ca
