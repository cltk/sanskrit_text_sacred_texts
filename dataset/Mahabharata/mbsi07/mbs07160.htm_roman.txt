[s]
      tato duryodhano droṇam abhigamyedam abravīt
      amarṣavaśam āpanno janayan harṣatejasī
na marṣaṇīyāḥ saṃgrāme viśramantaḥ śramānvitāḥ
      sapatnā glāna manaso labdhalakṣyā viśeṣataḥ
tat tu marṣitam asmābhir bhavataḥ priyakāmyayā
      ta ete pariviśrāntāḥ pāṇḍavā balavattarāḥ
sarvathā parihīnāḥ sma tejasā ca balena ca
      bhavatā pālyamānās te vivardhante punaḥ punaḥ
divyāny astrāṇi sarvāṇi brahmāstrādīni yāny api
      tāni sarvāṇi tiṣṭhanti bhavaty eva viśeṣataḥ
na pāṇḍaveyā na vayaṃ nānye loke dhanurdharāḥ
      yudhyamānasya te tulyāḥ satyam etad bravīmi te
sa surāsuragandharvān imāṁl lokān dvijottama
      sarvāstravid bhavān hanyād divyair astrair na saṃśayaḥ
sa bhavān marṣayaty enāṃs tvatto bhītān viśeṣataḥ
      śiṣyatvaṃ vā puraskṛtya mama vā mandabhāgyatām
evam uddharṣito droṇaḥ kopitaś cātmajena te
      sa manyur abravīd rājan duryodhanam idaṃ vacaḥ
sthaviraḥ san paraṃ śaktyā ghaṭe duryodhanāhave
     ataḥ paraṃ mayā kāryaṃ kṣudraṃ vijayagṛddhinā
     anastravid ayaṃ sarvo hantavyo 'stravidā janaḥ
yad bhavān manyate cāpi śubhaṃ vā yadi vāśubham
     tad vai kartāsmi kauravya vacanāt tava nānyathā
nihatya sarvapāñcālān yuddhe kṛtvā parākramam
     vimokṣye kavacaṃ rājan satyenāyudham ālabhe
manyase yac ca kaunteyam arjunaṃ śrāntam āhave
     tasya vīryaṃ mahābāho śṛṇu satyena kaurava
taṃ na devā na gandharvā na yakṣā na ca rākṣasāḥ
     utsahante raṇe soḍhuṃ kupitaṃ savyasācinam
khāṇḍave yena bhagavān pratyudyātaḥ sureśvaraḥ
     sāyakair vāritaś cāpi varṣamāṇo mahātmanā
yakṣā nāgās tathā daityā ye cānye balagarvitāḥ
     nihatāḥ puruṣendreṇa tac cāpi viditaṃ tava
gandharvā ghoṣayātrāyāṃ citrasenādayo jitāḥ
     yūyaṃ tair hriyamāṇāś ca mokṣitā dṛḍhadhanvinā
nivātakavacāś cāpi devānāṃ śatravas tathā
     surair avadhyāḥ saṃgrāme tena vīreṇa nirjitāḥ
dānavānāṃ sahasrāṇi hiraṇyapuravāsinām
     vijigye puruṣavyāghraḥ sa śakyo mānuṣaiḥ katham
pratyakṣaṃ caiva te sarvaṃ yathābalam idaṃ tava
     kṣapitaṃ pāṇḍuputreṇa ceṣṭatāṃ no viśāṃ pate
taṃ tathābhipraśaṃsantam arjunaṃ kupitas tadā
     droṇaṃ tava suto rājan punar evedam abravīt
ahaṃ duḥśāsanaḥ karṇaḥ śakunir mātulaś ca me
     haniṣyāmo 'rjunaṃ saṃkhye dvaidhī kṛtyādya bhāratīm
tasya tad vacanaṃ śrutvā bhāradvājo hasann iva
     anvavartata rājānaṃ svasti te 'stv iti cābravīt
ko hi gāṇḍīvadhanvānaṃ jvalantam iva tejasā
     akṣayaṃ kṣapayet kaś cit kṣatriyaḥ kṣatriyarṣabham
taṃ na vittapatir nendro na yamo na jaleśvaraḥ
     nāsuroraga rakṣāṃsi kṣapayeyuḥ sahāyudham
mūḍhās tv etāni bhāṣante yānīmāny āttha bhārata
     yuddhe hy arjunam āsādya svastimān ko vrajed gṛhān
tvaṃ tu sarvātiśaṅkitvān niṣṭhuraḥ pāpaniścayaḥ
     śreyasas tvaddhite yuktāṃs tat tad vaktum ihecchasi
gaccha tvam api kaunteyam ātmārthebhyo hi māciram
     tvam apy āśaṃsase yoddhuṃ kulajaḥ kṣatriyo hy asi
imān kiṃ pārthivān sarvān ghātayiṣyasy anāgasaḥ
     tvam asya mūlaṃ vairasya tasmād āsādayārjunam
eṣa te mātulaḥ prājñaḥ kṣatradharmam anuvrataḥ
     dūrdyūta devī gāndhāriḥ prayātv arjunam āhave
eṣo 'kṣakuśalo jihmo dyūtakṛt kitavaḥ śaṭhaḥ
     devitā nikṛtiprajño yudhi jeṣyati pāṇḍavān
tvayā kathitam atyantaṃ karṇena saha hṛṣṭavat
     asakṛc chūnyavan mohād ghṛtarāṣṭrasya śṛṇvataḥ
ahaṃ ca tāta karṇaś ca bhrātā duḥśāsanaś ca me
     pāṇḍuputrān haniṣyāmaḥ sahitāḥ samare trayaḥ
iti te katthamānasya śrutaṃ saṃsadi saṃsadi
     anutiṣṭha pratijñāṃ tāṃ satyavāg bhava taiḥ saha
eṣa te pāṇḍavaḥ śatrur aviṣahyo 'grataḥ sthitaḥ
     kṣatradharmam avekṣasva ślāghyas tava vadho jayāt
dattaṃ bhuktam adhītaṃ ca prāptam aiśvaryam īpsitam
     kṛtakṛtyo 'nṛṇaś cāsi mā bhair yudhyasva pāṇḍavam
ity uktvā samare droṇo nyavartata yataḥ pare
     dvaidhī kṛtyatataḥ senāṃ yuddhaṃ samabhavat tadā
