[v]
      pitur etad vacaḥ śrutvā dhārtarāṣṭro 'tyamarṣaṇaḥ
      ādhāya vipulaṃ krodhaṃ punar evedam abravīt
aśakyā deva sacivāḥ pārthāḥ syur iti yad bhavān
      manyate tadbhayaṃ vyetu bhavato rājasattama
akāma dveṣasaṃyogād rohāl lobhāc ca bhārata
      upekṣayā ca bhāvānāṃ devā devatvam āpnuvan
iti dvaipāyano vyāso nāradaś ca mahātapāḥ
      jāmadagnyaś ca rāmo naḥ kathām akathayat purā
naiva mānuṣavad devāḥ pravartante kadā cana
      kāmāl lobhād anukrośād dveṣāc ca bharatarṣabha
yadi hy agniś ca vāyuś ca dharma indro 'śvināv api
      kāmayogāt pravarteran na pārthā duḥkham āpnuyuḥ
tasmān na bhavatā cintā kāryaiṣā syāt kadā cana
      daiveṣv apekṣakā hy ete śaśvad bhāveṣu bhārata
atha cet kāmasaṃyogād dveṣāl lobhāc ca lakṣyate
      deveṣu deva prāmāṇyaṃ naiva tad vikramiṣyati
mayābhimantritaḥ śaśvaj jātavedāḥ praśaṃsati
      didhakṣuḥ sakalāṁl lokān parikṣipya samantataḥ
yad vā paramakaṃ tejo yena yuktā divaukasaḥ
     mamāpy anupamaṃ bhūyo devebhyo viddhi bhārata
pradīryamāṇāṃ vasudhāṃ girīṇāṃ śikharāṇi ca
     lokasya paśyato rājan sthāpayāmy abhimantraṇāt
cetanācetanasyāsya jaṅgama sthāvarasya ca
     vināśāya samutpannaṃ mahāghoraṃ mahāsvanam
aśmavarṣaṃ ca vāyuṃ ca śamayāmīha nityaśaḥ
     jagataḥ paśyato 'bhīkṣṇaṃ bhūtānām anukampayā
stambhitāsv apsu gacchanti mayā rathapadātayaḥ
     devāsurāṇāṃ bhāvānām aham ekaḥ pravartitā
akṣauhiṇībhir yān deśān yāmi kāryeṇa kena cit
     tatrāpo me pravartante yatra yatrābhikāmaye
bhayāni viṣaye rājan vyālādīni na santi me
     mattaḥ suptāni bhūtāni na hiṃsanti bhayaṃkarāḥ
nikāmavarṇī parjanyo rājan viṣayavāsinām
     dharmiṣṭhāś ca prajāḥ sarvā ītayaś ca na santi me
aśvināv atha vāyvagnī marudbhiḥ saha vṛtrahā
     dharmaś caiva mayā dviṣṭān notsahante 'bhirakṣitum
yadi hy ete samarthāḥ syur mad dviṣas trātum ojasā
     na sma trayodaśa samāḥ pārthā duḥkham avāpnuyuḥ
naiva devā na gandharvā nāsurā na ca rākṣasāḥ
     śaktās trātuṃ mayā dviṣṭaṃ satyam etad bravīmi te
yad abhidhyāmy ahaṃ śaśvac chubhaṃ vā yadi vāśubham
     naitad vipannapūrvaṃ me mitreṣv ariṣu cobhayoḥ
bhaviṣyatīdam iti vā yad bravīmi paraṃtapa
     nānyathā bhūtapūrvaṃ tat satyavāg iti māṃ viduḥ
lokasākṣikam etan me māhātmyaṃ diṣku viśrutam
     āśvāsanārthaṃ bhavataḥ proktaṃ na ślāghayā nṛpa
na hy ahaṃ ślāghano rājan bhūtapūrvaḥ kadā cana
     asad ācaritaṃ hy etad yad ātmānaṃ praśaṃsati
pāṇḍavāṃś caiva matsyāṃś ca pāñcālān kekayaiḥ saha
     sātyakiṃ vāsudevaṃ ca śrotāsi vijitān mayā
saritaḥ sāgaraṃ prāpya yathā naśyanti sarvaśaḥ
     tathaiva te vinaṅkṣyanti mām āsādya sahānvayāḥ
parā buddhiḥ paraṃ tejo vīryaṃ ca paramaṃ mayi
     parā vidyā paro yogo mama tebhyo viśiṣyate
pitāmahaś ca droṇaś ca kṛpaḥ śalyaḥ śalas tathā
     astreṣu yat prajānanti sarvaṃ tan mayi vidyate
ity uktvā saṃjayaṃ bhūyaḥ paryapṛcchata bhārata
     jñātvā yuyutsuḥ kāryāṇi prāptakālam ariṃdama
