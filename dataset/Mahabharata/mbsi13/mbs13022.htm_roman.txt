[y]
      na bibheti kathaṃ sā strī śāpasya paramadyuteḥ
      kathaṃ nivṛtto bhagavāṃs tad bhavān prabravītu me
[bh]
      aṣṭāvakro 'nvapṛcchat tāṃ rūpaṃ vikuruṣe katham
      na cānṛtaṃ te vaktavyaṃ brūhi brāhmaṇa kāmyayā
[strī]
      dyāvāpṛthivī mātraiṣā kāmyā brāhmaṇasattama
      śṛṇuṣvāvahitaḥ sarvaṃ yad idaṃ satyavikrama
uttarāṃ māṃ diśaṃ viddhi dṛṣṭaṃ strīcāpalaṃ ca te
      avyutthānena te lokā jitāḥ satyaparākrama
jijñāseyaṃ prayuktā me sthirī kartuṃ tavānagha
      sthavirāṇām api strīṇāṃ bādhate maithuna jvaraḥ
tuṣṭaḥ pitā mahas te 'dya tathā devāḥ sa vāsavāḥ
      sa tva yena ca kāryeṇa saṃprāpto bhagavān iha
preṣitas tena vipreṇa kanyāpitrā dvijarṣabha
      tavopadeśaṃ kartuṃ vai tac ca sarvaṃ kṛtaṃ mayā
kṣemī gamiṣyasi gṛhāñ śramaś ca na bhaviṣyati
      kanyāṃ prāpsyasi tāṃ vipra putriṇī ca bhaviṣyati
kāmyayā pṛṣṭavāṃs tvaṃ māṃ tato vyāhṛtam uttaram
      anatikramaṇīyaiṣā kṛtsnair lokais tribhiḥ sadā
gacchasva sukṛtaṃ kṛtvā kiṃ vānyac chrotum icchasi
     yāvad bravīmi viprarṣe aṣṭāvakra yathātatham
ṛṣiṇā prasāditā cāsmi tava hetor dvijarṣabha
     tasya saṃmānanārthaṃ me tvayi vākyaṃ prabhāṣitam
śrutvā tu vacanaṃ tasyāḥ sa vipraḥ prāñjaliḥ sthitaḥ
     anujñātas tayā cāpi svagṛhaṃ punar āvrajat
gṛham āgamya viśrāntaḥ svajanaṃ pratipūjya ca
     abhyagacchata taṃ vipraṃ nyāyataḥ kurunandana
pṛṣṭaś ca tena vipreṇa dṛṣṭaṃ tv etan nidarśanam
     prāha vipraṃ tadā vipraḥ suprītenāntar ātmanā
bhavatāham anujñātaḥ prathito gandhamādanam
     tasya cottarato deśe dṛṣṭaṃ tad daivataṃ mahat
tayā cāham anujñāto bhavāṃś cāpi prakīrtitaḥ
     śrāvitaś cāpi tad vākyaṃ gṛham abhyāgataḥ prabho
tam uvāca tato vipraḥ pratigṛhṇīṣva me sutām
     nakṣatratithi saṃyoge pātraṃ hi maramaṃ bhavān
[bh]
     aṣṭāvakras tathety uktvā pratigṛhya ca tāṃ prabho
     kanyāṃ paramadharmātmā prītimāṃś cābhavat tadā
kanyāṃ tāṃ pratigṛhyaiva bhāryāṃ paramaśobhanām
     uvāsa muditas tatra āśrame sve gatajvaraḥ
