[s]
      tataḥ karṇaṃ puraskṛtya tvadīyā yuddhadurmadāḥ
      punar āvṛtya saṃgrāmaṃ cakrur devāsuropamam
dviradarathanarāśvaśaṅkhaśabdaiḥ; parihṛṣitā vividhaiś ca śastrapātaiḥ
      dviradarathapadātisārthavāhāḥ; paripatitābhimukhāḥ prajahrire te
śaraparaśu varāsi paṭṭiśair; iṣubhir anekavidhaiś ca sāditāḥ
      dviradarathahayā mahāhave; varapuruṣaiḥ puruṣāś ca vāhanaiḥ
kamaladinakarendu saṃnibhaiḥ; sitadaśanaiḥ sumukhākṣi nāsikaiḥ
      ruciramukuṭa kuṇḍalair mahī; puruṣaśirobhir avastṛtā babhau
parighamusala śaktitomarair; nakharabhuśuṇḍi gadā śatair drutāḥ
      dviradanarahayāḥ sahasraśo; rudhiranadī pravahās tadābbhavan
prahata nararathāśvakuñjaraṃ; pratibhaya darśanam ulbaṇaṃ tadā
      tad ahitanihataṃ babhau balaṃ; pitṛparirāṣṭram iva prajā kṣaye
atha tava naradeva sainikās; tava ca sutāḥ surasūnu saṃnibhāḥ
      amitabalapuraḥsarā raṇe; kuru vṛṣabhāḥ śiniputram abhyayuḥ
tad atirucira bhīmam ābabhau; puruṣavarāśvarathadvipākulam
      lavaṇajalasamuddhata svanaṃ; balam amarāsurasainyasaṃnibham
surapatisamavikramas tatas; tridaśavarāvarajopamaṃ yudhi
      dinakarakiraṇa prabhaiḥ pṛṣatkair; avitanayo 'bhyahanac chini pravīram
tam api saratha vājisārathiṃ; śinivṛṣabho vividhaiḥ śarais tvaran
     bhujaga viṣasamaprabhai raṇe; puruṣavaraṃ samavāstṛṇot tadā
śinivṛṣabha śaraprapīḍittaṃ; tava suhṛdo vasuṣeṇam abhyayuḥ
     tvaritam atirathā ratharṣabhaṃ; dviradarathāśvapadātibhiḥ saha
tam udadhi nibham ādravad balī; tvaritataraiḥ samabhidrutaṃ paraiḥ
     drupada suta sakhas tadākarot; puruṣarathāśvagajakṣayaṃ mahat
atha puruṣavarau kṛtāhnikau; bhavam abhipūjya yathāvidhi prabhum
     arivadha kṛtaniścayau drutaṃ; tava balam arjuna keśavau sṛtau
jaladaninadanisvanaṃ rathaṃ; pavanavidhūtapatāka ketanam
     sitahayam upayāntam antikaṃ; hṛtamanaso dadṛśus tadārayaḥ
atha visphārya gāṇḍīvaṃ raṇe nṛtyann ivārjunaḥ
     śarasaṃbādham akarot khaṃ diśaḥ pradiśas tathā
rathān vimānapratimān sajjayantrāyudha dhvajān
     sasārathīṃs tadā bāṇair abhrāṇīvānilo 'vadhīt
gajān gajaprayantṝṃś ca vaijayanty ayudha dhvajān
     sādino 'śvāṃś ca pattīṃś ca śarair ninye yamakṣayam
tam antakam iva kruddham anivāryaṃ mahāratham
     duryodhano 'bhyayād eko nighnan bāṇaiḥ pṛthagvidhaiḥ
tasyārjuno dhanuḥ sūtaṃ ketum aśvāṃś ca sāyakaiḥ
     hatvā saptabhir ekaikaṃ chatraṃ ciccheda patriṇā
navamaṃ ca samāsādya vyajṛjat pratighātinam
     duryodhanāyeṣu varaṃ taṃ drauṇiḥ saptadhācchinat
tato drauṇer dhanuś chittvā hatvā cāśvavarāñ śaraiḥ
     kṛpasyāpi tathātyugraṃ dhanuś ciccheda pāṇḍavaḥ
hārdikyasya dhanuś chittvā dhvajaṃ cāśvaṃ tathāvadhīt
     duḥśāsanasyeṣu varaṃ chittvā rādheyam abhyayāt
atha sātyakim utsṛjya tvaran karṇo 'rjunaṃ tribhiḥ
     viddhvā vivyādha viṃśatyā kṛṣṇaṃ pārthaṃ punas tribhiḥ
atha sātyakir āgatya karṇaṃ viddhvā śitaiḥ śaraiḥ
     navatyā navabhiś cograiḥ śatena punar ārdayat
tataḥ pravīrāḥ pāṇḍūnāṃ sarve karṇam apīḍayan
     yudhāmanyuḥ śikhaṇḍī ca draupadeyāḥ prabhadrakāḥ
uttamaujā yuyutsuś ca yamau pārṣata eva ca
     cedikārūṣa matsyānāṃ kekayānāṃ ca yad balam
     cekitānaś ca balavān dharmarājaś ca suvrataḥ
ete rathāśvadviradaiḥ pattibhiś cogravikramaiḥ
     parivārya raṇe karṇaṃ nānāśastrair avākiran
     bhāṣanto vāgbhir ugrābhiḥ sarve karṇavadhe vṛtāḥ
tāṃ śastravṛṣṭiṃ bahudhā chittvā karṇaḥ śitaiḥ śaraiḥ
     apovāha sma tān sarvān drumān bhaṅktveva mārutaḥ
rathinaḥ samahā mātrān gajān aśvān sasādinaḥ
     śaravrātāṃś ca saṃkruddho nighnan karṇo vyadṛśyata
tad vadhyamānaṃ pāṇḍūnāṃ balaṃ karṇāstra tejasā
     viśastra kṣatadehaṃ ca prāya āsīt parāṅmukham
atha karṇāstram astreṇa pratihatyārjunaḥ svayam
     diśaḥ khaṃ caiva bhūmiṃ ca prāvṛṇoc charavṛṣṭibhiḥ
musalānīva niṣpetuḥ parighā iva ceṣavaḥ
     śataghnya iva cāpy anye vajrāṇy ugrāṇi vāpare
tair vadhyamānaṃ tat sainyaṃ sapattyaśvarathadvipam
     nimīlitākṣam atyartham udabhrāmyat samantataḥ
niṣkaivalyaṃ tadā yuddhaṃ prāpur aśvanaradvipāḥ
     vadhyamānāḥ śarair anye tadā bhītāḥ pradudruvuḥ
evaṃ teṣāṃ tadā yuddhe saṃsaktānāṃ jayaiṣiṇām
     girimastaṃ samāsādya pratyapadyata bhānumān
tamasā ca mahārāja rajasā ca viśeṣataḥ
     na kiṃ cit pratyapaśyāma śubhaṃ vā yadi vāśubham
te trasanto maheṣvāsā rātriyuddhasya bhārata
     apayānaṃ tataś cakruḥ sahitāḥ sarvavājibhiḥ
kauraveṣu ca yāteṣu tadā rājan dinakṣaye
     jayaṃ sumanasaḥ prāpya pārthāḥ svaśibiraṃ yayuḥ
vāditraśabdair vividhaiḥ siṃhanādaiś ca nartitaiḥ
     parān avahasantaś ca stuvantaś cācyutārjunau
kṛte 'vahāre tair vīraiḥ sainikāḥ sarva eva te
     āśiṣaḥ pāṇḍaveyeṣu prāyujyanta nareśvarāḥ
tataḥ kṛte 'vahāre ca prahṛṣṭāḥ kurupāṇḍavāḥ
     niśāyāṃ śibiraṃ gatvā nyaviśanta nareśvarāḥ
yakṣarakṣaḥpiśācāś ca śvāpadāni ca saṃghaśaḥ
     jagmur āyodhanaṃ ghoraṃ rudrasyānartanopamam
