tato rāmo mahātejā vismayāt punar eva hi
 uvāca praṇato vākyam agastyam ṛṣisattamam
bhagavan kiṃ tadā lokāḥ śūnyā āsan dvijottama
 dharṣaṇāṃ yatra na prāpto rāvaṇo rākṣaseśvaraḥ
utāho hīnavīryās te babhuvuḥ pṛthivīkṣitaḥ
 bahiṣkṛtā varāstraiś ca bahavo nirjitā nṛpāḥ
rāghavasya vacaḥ śrutvā agastyo bhagavān ṛṣiḥ
 uvāca rāmaṃ prahasan pitāmaha iveśvaram
sa evaṃ bādhamānas tu pārthivān pārthivarṣabha
 cacāra rāvaṇo rāma pṛthivyāṃ pṛthivīpate
tato māhiṣmatīṃ nāma purīṃ svargapurīprabhām
 saṃprāpto yatra sāmnidhyaṃ paramaṃ vasuretasaḥ
tulya āsīn nṛpas tasya pratāpād vasuretasaḥ
 arjuno nāma yasyāgniḥ śarakuṇḍe śayaḥ sadā
tam eva divasaṃ so 'tha haihayādhipatir balī
 arjuno narmadāṃ rantuṃ gataḥ strībhiḥ saheśvaraḥ
rāvaṇo rākṣasendras tu tasyāmātyān apṛcchata
 kvārjuno vo nṛpaḥ so 'dya śīghram ākhyātum arhatha
rāvaṇo 'ham anuprāpto yuddhepsur nṛvareṇa tu
 mamāgamanam avyagrair yuṣmābhiḥ saṃnivedyatām
ity evaṃ rāvaṇenoktās te 'mātyāḥ suvipaścitaḥ
 abruvan rākṣasapatim asāmnidhyaṃ mahīpateḥ
śrutvā viśravasaḥ putraḥ paurāṇām arjunaṃ gatam
 apasṛtyāgato vindhyaṃ himavatsaṃnibhaṃ girim
sa tam abhram ivāviṣṭam udbhrāntam iva medinīm
 apaśyad rāvaṇo vindhyam ālikhantam ivāmbaram
sahasraśikharopetaṃ siṃhādhyuṣitakandaram
 prapāta patitaiḥ śītaiḥ sāṭṭahāsam ivāmbubhiḥ
devadānavagandharvaiḥ sāpsarogaṇakiṃnaraiḥ
 sāha strībhiḥ krīḍamānaiḥ svargabhūtaṃ mahocchrayam
nadībhiḥ syandamānābhir agatipratimaṃ jalam
 sphuṭībhiś calajihvābhir vamantam iva viṣṭhitam
ulkāvantaṃ darīvantaṃ himavatsaṃnibhaṃ girim
 paśyamānas tato vindhyaṃ rāvaṇo narmadāṃ yayau
calopalajalāṃ puṇyāṃ paścimodadhigāminīm
 mahiṣaiḥ sṛmaraiḥ siṃhaiḥ śārdūlarkṣagajottamaiḥ
 uṣṇābhitaptais tṛṣitaiḥ saṃkṣobhitajalāśayām
cakravākaiḥ sakāraṇḍaiḥ sahaṃsajalakukkuṭaiḥ
 sārasaiś ca sadāmattaiḥ kokūjadbhiḥ samāvṛtām
phulladrumakṛtottaṃsāṃ cakravākayugastanīm
 vistīrṇapulinaśroṇīṃ haṃsāvalisumekhalām
puṣpareṇvanuliptāṅgīṃ jalaphenāmalāṃśukām
 jalāvagāhasaṃsparśāṃ phullotpalaśubhekṣaṇām
puṣpakād avaruhyāśu narmadāṃ saritāṃ varām
 iṣṭām iva varāṃ nārīm avagāhya daśānanaḥ
sa tasyāḥ puline ramye nānākusumaśobhite
 upopaviṣṭaḥ sacivaiḥ sārdhaṃ rākṣasapuṃgavaḥ
 narmadā darśajaṃ harṣam āptavān rākṣaseśvaraḥ
tataḥ salīlaṃ prahasān rāvaṇo rākṣasādhipaḥ
 uvāca sacivāṃs tatra mārīcaśukasāraṇān
eṣa raśmisahasreṇa jagat kṛtveva kāñcanam
 tīkṣṇatāpakaraḥ sūryo nabhaso madhyam āsthitaḥ
 mām āsīnaṃ viditveha candrāyāti divākaraḥ
narmadā jalaśītaś ca sugandhiḥ śramanāaśanaḥ
 madbhayād anilo hy eṣa vāty asau susamāhitaḥ
iyaṃ cāpi saricchreṣṭhā narmadā narma vardhinī
 līnamīnavihaṃgormiḥ sabhayevāṅganā sthitā
tad bhavantaḥ kṣatāḥ śastrair nṛpair indrasamair yudhi
 candanasya raseneva rudhireṇa samukṣitāḥ
te yūyam avagāhadhvaṃ narmadāṃ śarmadāṃ nṛṇām
 mahāpadmamukhā mattā gaṅgām iva mahāgajāḥ
asyāṃ snātvā mahānadyāṃ pāpmānaṃ vipramokṣyatha
aham apy atra puline śaradindusamaprabhe
 puṣpopaharaṃ śanakaiḥ kariṣyāmi umāpateḥ
rāvaṇenaivam uktās tu mārīcaśukasāraṇāḥ
 samahodaradhūmrākṣā narmadām avagāhire
rākṣasendragajais tais tu kṣobhyate narmadā nadī
 vāmanāñjanapadmādyair gaṅgā iva mahāgajaiḥ
tatas te rākṣasāaḥ snātvā narmadāyā varāmbhasi
 uttīrya puṣpāṇy ājahrur balyarthaṃ rāvaṇasya tu
narmadā puline ramye śubhrābhrasadṛśaprabhe
 rākṣasendrair muhūrtena kṛtaḥ puṣpamayo giriḥ
puṣpeṣūpahṛteṣv eva rāvaṇo rākṣaseśvaraḥ
 avatīrṇo nadīṃ snātuṃ gaṅgām iva mahāgajaḥ
tatra snātvā ca vidhivaj japtvā japyam anuttamam
 narmadā salilāt tasmād uttatāra sa rāvaṇaḥ
rāvaṇaṃ prāñjaliṃ yāntam anvayuḥ saptarākṣasāḥ
 yatra yatra sa yāti sma rāvaṇo rākṣasādhipaḥ
 jāmbūnadamayaṃ liṅgaṃ tatra tatra sma nīyate
vālukavedimadhye tu tal liṅgaṃ sthāpya rāvaṇaḥ
 arcayām āsa gandhaiś ca puṣpaiś cāmṛtagandhibhiḥ
tataḥ satām ārtiharaṃ haraṃ paraṃ; varapradaṃ candramayūkhabhūṣaṇam
 samarcayitvā sa niśācaro jagau; prasārya hastān praṇanarta cāyatān
