[vaiṣampāyana]
      tasmin vākyāntare vaktā devasthāno mahātapāḥ
      abhinītataraṃ vākyam ity uvāca yudhiṣṭhiram
yad vaco phalgunenoktaṃ na jyāyo 'sti dhanād iti
      atra te vartayiṣyāmi tad ekāgramanāḥ śṛṇu
ajātaśatro dharmeṇa kṛtsnā te vasudhā jitā
      tāṃ jitvā na vṛthā rājaṃs tvaṃ parityaktum arhasi
catuṣpadī hi niḥśreṇī karmaṇy eṣā pratiṣṭhitā
      tāṃ krameṇa mahābāho yathāvaj jaya pārthiva
tasmāt pārtha mahāyajñair yajasva bahu dakṣiṇaiḥ
      svādhyāyayajñā ṛṣayo jñānayajñās tathāpare
karma niṣṭhāṃs tu budhyethās tapo niṣṭhāṃś ca bhārata
      vaikhānasānāṃ rājendra vacanaṃ śrūyate yathā
īhate dhanahetor yas tasyānīhā garīyasī
      bhūyān doṣaḥ pravardheta yas taṃ dhanam apāśrayet
kṛcchrāc ca dravyasaṃhāraṃ kurvanti dhanakāraṇāt
      dhanena tṛṣito 'buddhyā bhrūṇa hatyāṃ na budhyate
anarhate yad dadāti na dadāti yad arhate
      anarhārhāparijñānād dānadharmo 'pi duṣkaraḥ
yajñāya sṛṣṭāni dhanāni dhātrā; yaṣṭādiṣṭaḥ puruṣo rakṣitā ca
     tasmāt sarvaṃ yajña evopayojyaṃ; dhanaṃ tato 'nantara eva kāmaḥ
yajñair indro vividhair annavadbhir; devān sarvān abhyayān mahaujāḥ
     tenendratvaṃ prāpya vibhrājate 'sau; tasmād yajñe sarvam evopayojyam
mahādevaḥ sarvamedhe mahātmā; hutvātmānaṃ devadevo vibhūtaḥ
     viśvāṁl lokān vyāpya viṣṭabhya kīrtyā; virocate dyutimān kṛtti vāsāḥ
āvikṣitaḥ pārthivo vai maruttaḥ; svṛddhyā martyo yo 'yajad devarājam
     yajñe yasya śrīḥ svayaṃ saṃniviṣṭā; yasmin bhāṇḍaṃ kāñcanaṃ sarvam āsīt
hariścandraḥ pārthivendraḥ śrutas te; yajñair iṣṭvā puṇyakṛd vītaśokaḥ
     ṛddhyā śakraṃ yo 'jayan mānuṣaḥ saṃs; tasmād yajñe sarvam evopayojyam
