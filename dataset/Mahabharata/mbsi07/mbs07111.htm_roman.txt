[s]
      tavātmajāṃs tu patitān dṛṣṭvā karṇaḥ pratāpavān
      krodhena mahatāviṣṭo nirviṇṇo 'bhūt sa jīvitāt
āgaḥ kṛtam ivātmānaṃ mene cādhirathis tadā
      bhīmasenaṃ tataḥ kruddhaḥ samādravata saṃbhramāt
sa bhīmaṃ pañcabhir viddhvā rādheyaḥ prahasann iva
      punar vivyādha saptatyā svarṇapuṅkhaiḥ śilāśitaiḥ
avahāsaṃ tu taṃ pārtho nāmṛṣyata vṛkodaraḥ
      tato vivyādha rādheyaṃ śatena nataparvaṇām
punaś ca viśikhais tīkṣṇair viddhvā pañcabhir āśugaiḥ
      dhanuś ciccheda bhallena sūtaputrasya māriṣa
athānyad dhanur ādāya karṇo bhārata durmanāḥ
      iṣubhiś chādayām āsa bhīmasenaṃ samantataḥ
tasya bhīmo hayān hatvā vinihatya ca sārathim
      prajahāsa mahāhāsaṃ kṛte pratikṛtaṃ punaḥ
iṣubhiḥ kārmukaṃ cāsya cakarta puruṣarṣabhaḥ
      tat papāta mahārāja svarṇapṛṣṭhaṃ mahāsvanam
avārohad rathāt tasmād atha karṇo mahārathaḥ
      gadāṃ gṛhītvā samare bhīmasenāya cākṣipat
tām āpatantīṃ sahasā gadāṃ dṛṣṭvā vṛkodaraḥ
     śarair avārayad rājan sarvasainyasya paśyataḥ
tato bāṇasahasrāṇi preṣayām āsa pāṇḍavaḥ
     sūtaputra vadhākāṅkṣī tvaramāṇaḥ parākramī
tān iṣūn iṣubhiḥ karṇo vārayitvā mahāmṛdhe
     kavacaṃ bhīmasenasya pātayām āsa sāyakaiḥ
athainaṃ pañcaviṃśatyā kṣudrakāṇāṃ samārpayat
     paśyatāṃ sarvabhūtānāṃ tad adbhutam ivābhavat
tato bhīmo mahārāja navabhir nataparvaṇām
     raṇe 'preṣayata kruddhaḥ sūtaputrasya māriṣa
te tasya kavacaṃ bhittvā tathā bāhuṃ ca dakṣiṇam
     abhyagur dharaṇīṃ tīkṣṇā valmīkam iva pannagāḥ
rādheyaṃ tu raṇe dṛṣṭvā padātinam avasthitam
     bhīmasenena saṃrabdhaṃ rājā duryodhano 'bravīt
     tvaradhvaṃ sarvato yattā rādheyasya rathaṃ prati
tatas tava sutā rājañ śrutvā bhrātur vaco drutam
     abhyayuḥ pāṇḍavaṃ yuddhe visṛjantaḥ śitāñ śarān
citropacitraś citrākṣaś cāru citraḥ śarāsanaḥ
     citrāyudhaś citravarmā samare citrayodhinaḥ
āgacchatas tān sahasā bhīmo rājan mahārathaḥ
     sāśvasūta dhvajān yattān pātayām āsa saṃyuge
     te hatā nyapatan bhūmau vātanunnā iva drumāḥ
dṛṣṭvā vinihatān putrāṃs tava rājan mahārathān
     aśrupūrṇamukhaḥ karṇaḥ kaśmalaṃ samapadyata
ratham anyaṃ samāsthāya vidhivat kalpitaṃ punaḥ
     abhyayāt pāṇḍavaṃ yuddhe tvaramāṇaḥ parākramī
tāv anyonyaṃ śarair viddhvā svarṇapuṅkhaiḥ śilāśitaiḥ
     vyabhrājetāṃ mahārāja puṣpitāv iva kiṃśukau
ṣaṭ triṃśadbhis tato bhallair niśitais tigmatejanaiḥ
     vyadhamat kavacaṃ kruddhaḥ sūtaputrasya pāṇḍavaḥ
raktacandana digdhāṅgau śaraiḥ kṛtamahāvraṇau
     śoṇitāktau vyarājetāṃ kālasūryāv ivoditau
tau śoṇitokṣitair gātraiḥ śaraiś chinnatanuc chadau
     vivarmāṇau vyarājetāṃ nirmuktāv iva pannagau
vyāghrāv iva naravyāghrau daṃṣṭrābhir itaretaram
     śaradaṃṣṭrā vidhunvānau tatakṣatur ariṃdamau
vāraṇāv iva saṃsaktau raṅgamadhye virejatuḥ
     tudantau viśikhais tīkṣṇair mattavāraṇavikramau
pracchādayantau samare śala jālaiḥ parasparam
     rathābhyāṃ nādayantau ca diśaḥ sarvā viceratuḥ
tau rathābhyāṃ mahārāja maṇḍalāvartanādiṣu
     vyarocetāṃ mahātmānau vṛtra vajradharāv iva
sa hastābharaṇābhyāṃ tu bhujābhyāṃ vikṣipan dhanuḥ
     vyarocata raṇe bhīmaḥ sa vidyud iva toyadaḥ
sa cāpaghoṣastanitaḥ śaradhārāmbudo mahān
     bhīma megho mahārāja karṇa parvatam abhyayāt
tataḥ śarasahasreṇa dhanurmuktena bhārata
     pāṇḍavo vyakirat karṇaṃ ghano 'drim iva vṛṣṭibhiḥ
tatrāvaikṣanta putrās te bhīmasenasya vikramam
     supuṅkhaiḥ kaṅkavāsobhir yat karṇaṃ chādayac charaiḥ
sa nandayan raṇe pārthaṃ keśavaṃ ca yaśasvinam
     sātyakiṃ cakrarakṣau ca bhīmaḥ karṇam ayodhayat
vikramaṃ bhujayor vīryaṃ dhairyaṃ ca viditātmanaḥ
     putrās tava mahārāja dadṛśuḥ pāṇḍavasya ha
