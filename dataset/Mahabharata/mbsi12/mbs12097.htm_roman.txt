nādharmeṇa mahīṃ jetuṃ lipseta jagatīpatiḥ
      adharmavijayaṃ labdhvā ko 'numanyeta bhūmipaḥ
adharmayukto vijayo hy adhruvo 'svargya eva ca
      sādayaty eṣa rājānaṃ mahīṃ ca bharatarṣabha
viśīrṇakavacaṃ caiva tavāsmīti ca vādinam
      kṛtāñjaliṃ nyastaśastraṃ gṛhītvā na vihiṃsayet
balenāvajito yaś ca na taṃ yudhyeta bhūmipaḥ
      saṃvatsaraṃ vipraṇayet tasmāj jātaḥ punar bhavet
nārvāk saṃvatsarāt kanyā spraṣṭavyā vikramāhṛtā
      evam eva dhanaṃ sarvaṃ yac cānyat sahasāhṛtam
na tu vandhyaṃ dhanaṃ tiṣṭhet pibeyur brāhmaṇāḥ payaḥ
      yuñjīran vāpy anaḍuhaḥ kṣantavyaṃ vā tadā bhavet
rājñā rājaiva yoddhavyas tathā dharmo vidhīyate
      nānyo rājānam abhyased arājanyaḥ kathaṃ cana
anīkayoḥ saṃhatayor yadīyād brāhmaṇo 'ntarā
      śāntim icchann ubhayato na yoddhavyaṃ tadā bhavet
      maryādāṃ śāśvatīṃ bhindyād brāhmaṇaṃ yo 'bhilaṅghayet
atha cel laṅghayed enāṃ maryādāṃ kṣatriya bruvaḥ
      apraśasyas tad ūrdhvaṃ syād anādeyaś ca saṃsadi
yā tu dharmavipopena maryādā bhedanena ca
     tāṃ vṛttiṃ nānuvarteta vijigīṣur mahīpatiḥ
     dharmalabdhād dhi vijayāt ko lābho 'bhyadhiko bhavet
sahasā nāmya bhūtāni kṣipram eva prasādayet
     sāntvena bhogadānena sa rājñāṃ paramo nayaḥ
bhujyamānā hy ayogena svarāṣṭrād abhitāpitāḥ
     amitrān paryupāsīran vyasanaughapratīkṣiṇaḥ
amitropagrahaṃ cāsya te kuryuḥ kṣipram āpadi
     saṃduṣṭāḥ sarvato rājan rājavyasanakāṅkṣiṇaḥ
nāmitro vinikartavyo nātichedyaḥ kathaṃ cana
     jīvitaṃ hy apy ati chinnaḥ saṃtyajaty ekadā naraḥ
alpenāpi hi saṃyuktas tuṣyaty evāparādhikaḥ
     śuddhaṃ jīvitam evāpi tādṛśo bahu manyate
yasya sphīto janapadaḥ saṃpannaḥ priya rājakaḥ
     saṃtuṣṭabhṛtyasacivo dṛḍhamūlaḥ sa pārthivaḥ
ṛtvik purohitācāryā ye cānye śrutasaṃmatāḥ
     pūjārhāḥ pūjitā yasya sa vai lokajid ucyate
etenaiva ca vṛttena mahīṃ prāpa surottamaḥ
     anv eva caindraṃ vijayaṃ vyajigīṣanta pārthivāḥ
bhūmivarjaṃ puraṃ rājā jitvā rājānam āhave
     amṛtāś cauṣadhīḥ śaśvad ājahāra pratardanaḥ
agnihotrāṇy agniśeṣaṃ havir bhājanam eva ca
     ājahāra divodāsas tato viprakṛto 'bhavat
sarājakāni rāṣṭrāṇi nābhāgo dakṣiṇāṃ dadau
     anyatra śrotriya svāc ca tāpasa svāc ca bhārata
uccāvacāni vṛttāni dharmajñānāṃ yudhiṣṭhira
     āsan rājñāṃ purāṇānāṃ sarvaṃ tan mama rocate
sarvavidyātirekād vā jayam icchen mahīpatiḥ
     na māyayā na dambhena ya icched bhūtim ātmanaḥ
