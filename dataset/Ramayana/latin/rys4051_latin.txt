atha tān abravīt sarvān viśrāntān hariyūthapān
 idaṃ vacanam ekāgrā tāpasī dharmacāriṇī
vānarā yadi vaḥ khedaḥ pranaṣṭaḥ phalabhakṣaṇāt
 yadi caitan mayā śrāvyaṃ śrotum icchāmi kathyatām
tasyās tad vacanaṃ śrutvā hanumān mārutātmajaḥ
 ārjavena yathātattvam ākhyātum upacakrame
rājā sarvasya lokasya mahendravaruṇopamaḥ
 rāmo dāśarathiḥ śrīmān praviṣṭo daṇḍakāvanam
lakṣmaṇena saha bhrātrā vaidehyā cāpi bhāryayā
 tasya bhāryā janasthānād rāvaṇena hṛtā balāt
vīras tasya sakhā rājñaḥ sugrīvo nāma vānaraḥ
 rājā vānaramukhyānāṃ yena prasthāpitā vayam
agastyacaritām āśāṃ dakṣiṇāṃ yamarakṣitām
 sahaibhir vānarair mukhyair aṅgadapramukhair vayam
rāvaṇaṃ sahitāḥ sarve rākṣasaṃ kāmarūpiṇam
 sītayā saha vaidehyā mārgadhvam iti coditāḥ
vicitya tu vayaṃ sarve samagrāṃ dakṣiṇāṃ diśam
 bubhukṣitāḥ pariśrāntā vṛkṣamūlam upāśritāḥ
vivarṇavadanāḥ sarve sarve dhyānaparāyaṇāḥ
 nādhigacchāmahe pāraṃ magnāś cintāmahārṇave
cārayantas tataś cakṣur dṛṣṭavanto mahad bilam
 latāpādapasaṃchannaṃ timireṇa samāvṛtam
asmād dhaṃsā jalaklinnāḥ pakṣaiḥ salilareṇubhiḥ
 kurarāḥ sārasāś caiva niṣpatanti patatriṇaḥ
 sādhv atra praviśāmeti mayā tūktāḥ plavaṃgamāḥ
teṣām api hi sarveṣām anumānam upāgatam
 gacchāmaḥ praviśāmeti bhartṛkāryatvarānvitāḥ
tato gāḍhaṃ nipatitā gṛhya hastau parasparam
 idaṃ praviṣṭāḥ sahasā bilaṃ timirasaṃvṛtam
etan naḥ kāyam etena kṛtyena vayam āgatāḥ
 tvāṃ caivopagatāḥ sarve paridyūnā bubhukṣitāḥ
ātithyadharmadattāni mūlāni ca phalāni ca
 asmābhir upabhuktāni bubhukṣāparipīḍitaiḥ
yat tvayā rakṣitāḥ sarve mriyamāṇā bubhukṣayā
 brūhi pratyupakārārthaṃ kiṃ te kurvantu vānarāḥ
evam uktā tu sarvajñā vānarais taiḥ svayaṃprabhā
 pratyuvāca tataḥ sarvān idaṃ vānarayūthapam
sarveṣāṃ parituṣṭāsmi vānarāṇāṃ tarasvinām
 carantyā mama dharmeṇa na kāryam iha kena cit
