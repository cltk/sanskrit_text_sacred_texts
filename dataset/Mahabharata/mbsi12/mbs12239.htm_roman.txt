[ṣukra]
      adhyātmaṃ vistareṇeha punar eva vadasva me
      yad adhyātmaṃ yathā cedaṃ bhagavann ṛṣisattama
[vyāsa]
      adhyātmaṃ yad idaṃ tāta puruṣasyeha vidyate
      tat te 'haṃ saṃpravakṣyāmi tasya vyākhyām imāṃ śṛṇu
bhūmir āpas tathā jyotir vāyur ākāśam eva ca
      mahābhūtāni bhūtānāṃ sāgarasyormayo yathā
prasāryeha yathāṅgāni kūrmaḥ saṃharate punaḥ
      tadvan mahānti bhūtāni yavīyaḥsu vikurvate
iti tanmayam evedaṃ sarvaṃ sthāvarajaṅgamam
      sarge ca pralaye caiva tasmān nirdiśyate tathā
mahābhūtāni pañcaiva sarvabhūteṣu bhūtakṛt
      akarot tāta vaiṣamyaṃ yasmin yad anupaśyati
[ṣuka]
      akarod yac charīreṣu kathaṃ tad upalakṣayet
      indriyāṇi guṇāḥ ke cit kathaṃ tān upalakṣayet
[vyāsa]
      etat te vartayiṣyāmi yathāvad iha darśanam
      śṛṇu tattvam ihaikāgro yathātattvaṃ yathā ca tat
śabdaḥ śrotraṃ tathā khāni trayam ākāśasaṃbhavam
      prāṇaś ceṣṭā tathā sparśa ete vāyuguṇās trayaḥ
rūpaṃ cakṣur vipākaś ca tridhā jyotir vidhīyate
     raso 'tha rasanaṃ sneho guṇās tv ete trayo 'mbhasām
ghreyaṃ ghrāṇaṃ śarīraṃ ca bhūmer ete guṇās trayaḥ
     etāvān indriyagrāmo vyākhyātaḥ pāñcabhautikaḥ
vāyoḥ sparśo raso 'dbhyaś ca jyotiṣo rūpam ucyate
     ākāśaprabhavaḥ śabdo gandho bhūmiguṇaḥ smṛtaḥ
mano buddhiś ca bhāvaś ca traya ete ''tmayonijāḥ
     na guṇān ativartante guṇebhyaḥ paramā matāḥ
indriyāṇi nare pañca sasthaṃ tu mana ucyate
     saptamīṃ buddhim evāhuḥ kṣetrajñaṃ punar astamam
cakṣur ālocanāyaiva saṃśayaṃ kurute manaḥ
     buddhir adhyavasānāya sākṣī kṣetrajña ucyate
rajas tamaś ca sattvaṃ ca traya ete svayonijāḥ
     samāḥ sarveṣu bhūteṣu tad guṇeṣūpalakṣayet
yathā kūrma ihāṅgāni prasārya viniyacchati
     evam evendriya grāmaṃ buddhiḥ sṛṣṭvā niyacchati
yad ūrdhvaṃ pādatalayor avāṅmūrdhnaś ca paśyati
     etasminn eva kṛtye vai vartate buddhir uttamā
guṇān nenīyate buddhir buddhir evendriyāṇy api
     manaḥ sasthāni sarvāṇi buddhyabhāve kuto guṇāḥ
tatra yat prītisaṃyuktaṃ kiṃ cid ātmani lakṣayet
     praśāntam iva saṃśuddhaṃ sattvaṃ tad upadhārayet
yat tu saṃtāpasaṃyuktaṃ kāye manasi vā bhavet
     rajaḥ pravartakaṃ tat syāt satataṃ hāri dehinām
yat tu saṃmoha saṃyuktam avyaktaviṣayaṃ bhavet
     apratarkyam avijñeyaṃ tamas tad upadhāryatām
praharṣaḥ prītir ānandaḥ sāmyaṃ svasthātma cittatā
     akasmād yadi vā kasmād vartate sāttviko guṇaḥ
abhimāno mṛṣāvādo lobho mohas tathākṣamā
     liṅgāni rajasas tāni vartante hetvahetutaḥ
tathā mohaḥ pramādaś ca tandrī nidrā prabodhitā
     kathaṃ cid abhivartante vijñeyās tāmasā guṇāḥ
