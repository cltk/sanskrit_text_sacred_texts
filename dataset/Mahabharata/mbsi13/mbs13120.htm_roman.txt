[bh]
      kṣatradharmam anuprāptaḥ smarann eva sa vīryavān
      tyaktvā ca kīṭatāṃ rājaṃś cacāra vipulaṃ tapaḥ
tasya dharmārthaviduṣo dṛṣṭvā tad vipulaṃ tapaḥ
      ājagāma dvijaśreṣṭhaḥ kṛṣṇadvaipāyanas tadā
[v]
      kṣātraṃ caiva vrataṃ kīṭa bhūtānāṃ paripālanam
      kṣatraṃ caiva vrataṃ dhyāyaṃs tato vipratvam eṣyasi
pāhi sarvāḥ prajāḥ samyak śubhāśubhavid ātmavān
      śubhaiḥ saṃvibhajan kāmair aśubhānāṃ ca pāvanaiḥ
ātmavān bhava suprītaḥ svadharmacaraṇe rataḥ
      kṣātrīṃ tanuṃ samutsṛjya tato vipratvam eṣyasi
[bh]
      so 'thāraṇyam abhipretya punar eva yudhiṣṭhira
      maharṣer vacanaṃ śrutvā prajā dharmeṇa pālya ca
acireṇaiva kālena kīṭaḥ pārthiva sattama
      prajāpālanadharmeṇa pretya vipratvam āgataḥ
tatas taṃ brāhmaṇaṃ dṛṣṭvā punar eva mahāyaśāḥ
      ājagāma mahāprājñaḥ kṛṣṇadvaipāyanas tadā
[v]
      bho bho viprarṣabha śrīman mā vyathiṣṭhāḥ kathaṃ cana
      śubhakṛc chubhayonīṣu pāpakṛt pāpayoniṣu
      upapadyati dharmajña yathā dharmaṃ yathāgamam
tasmān mṛtyubhayāt kīṭa mā vyathiṣṭhāḥ kathaṃ cana
     dharmalopād bhayaṃ te syāt tasmād dharmaṃ carottamam
[k]
     sukhāt sukhataraṃ prāpto bhagavaṃs tvatkṛte hy aham
     dharmamūlāṃ śriyaṃ prāpya pāpmā naṣṭa ihādya me
[bh]
     bhagavad vacanāt kīṭo brāhmaṇyaṃ prāpya durlabham
     akarot pṛthivīṃ rājan yajñayūpa śatāṅkitām
     tataḥ sālokyam agamad brahmaṇo brahma vittamaḥ
avāpa ca paraṃ kīṭaḥ pārtha brahma sanātanam
     svakarmaphalanirvṛttaṃ vyāsasya vacanāt tadā
te 'pi yasmāt svabhāvena hatāḥ kṣatriya puṃgavāḥ
     saṃprāptās te gatiṃ puṇyāṃ tasmān mā śoca putraka
