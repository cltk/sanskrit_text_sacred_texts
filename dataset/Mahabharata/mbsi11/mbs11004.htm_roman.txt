[dhṛ]
      kathaṃ saṃsāragahanaṃ vijñeyaṃ vadatāṃ vara
      etad icchāmy ahaṃ śrotuṃ tattvam ākhyāhi pṛcchataḥ
[vidura]
      janmaprabhṛti bhūtānāṃ kriyāḥ sarvāḥ śṛṇu prabho
      pūrvam eveha kalale vasate kiṃ cid antaram
tataḥ sa pañcame 'tīte māse māsaṃ prakalpayet
      tataḥ sarvāṅgasaṃpūrṇo garbho māse prajāyate
amedhyamadhye vasati māṃsaśoṇitalepane
      tatas tu vāyuvegena ūrdhvapādo hy adhaḥśirāḥ
yonidvāram upāgamya bahūn kleśān samṛcchati
      yonisaṃpīḍanāc caiva pūrvakarmabhir anvitaḥ
tasmān muktaḥ sa saṃsārād anyān paśyaty upadravān
      grahās tam upasarpanti sārameyā ivāmiṣam
tataḥ prāptottare kāle vyādhayaś cāpi taṃ tathā
      upasarpanti jīvantaṃ badhyamānaṃ svakarmabhiḥ
baddham indriyapāśais taṃ saṅgasvādubhir āturam
      vyasanāny upavartante vividhāni narādhipa
      badhyamānaś ca tair bhūyo naiva tṛptim upaiti saḥ
ayaṃ na budhyate tāvad yama lokam athāgatam
      yamadūtair vikṛṣyaṃś ca mṛtyuṃ kālena gacchati
vāg ghīnasya ca yan mātram iṣṭāniṣṭaṃ kṛtaṃ mukhe
     bhūya evātmanātmānaṃ badhyamānam upekṣate
aho vinikṛto loko lobhena ca vaśīkṛtaḥ
     lobhakrodhamadonmatto nātmānam avabudhyate
kulīnatvena ramate duṣkulīnān vikutsayan
     dhanadarpeṇa dṛptaś ca daridrān parikutsayan
mūrkhān iti parān āha nātmānaṃ samavekṣate
     śikṣāṃ kṣipati cānyeṣāṃ nātmānaṃ śāstum icchati
adhruve jīvaloke 'smin yo dharmam anupālayan
     janmaprabhṛti varteta prāpnuyāt paramāṃ gatim
evaṃ sarvaṃ viditvā vai yas tattvam anuvartate
     sa pramokṣāya labhate panthānaṃ manujādhipa
