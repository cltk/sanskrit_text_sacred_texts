[vyāsa]
      hṛdi kāmadrumaś citro mohasaṃcaya saṃbhavaḥ
      krodhamānamahāskandho vivitsā parimocanaḥ
tasya cājñānam ādhāraḥ pramādaḥ pariṣecanam
      so 'bhyasūyā palāśo hi purāduṣkṛta sāravān
saṃmoha cintā vitapaḥ śokaśākho bhayaṃkaraḥ
      mohanībhiḥ pipāsābhir latābhiḥ pariveṣṭitaḥ
upāsate mahāvṛkṣaṃ sulubdhās taṃ phalepsavaḥ
      āyāsaiḥ saṃyataḥ pāśaiḥ phalāni pariveṣṭayan
yas tān pāśān vaśe kṛtvā taṃ vṛkṣam apakarṣati
      gataḥ sa duḥkhayor antaṃ yatamānas tayor dvayoḥ
saṃrohaty akṛtaprajñaḥ saṃtāpena hi pādapam
      sa tam eva tato hanti viṣaṃ grasam ivāturam
tasyānuśaya mūlasya mūlam uddhriyate balāt
      tyāgāpramādākṛtinā sāmyena paramāsinā
evaṃ yo veda kāmasya kevalaṃ parikarṣaṇam
      vadhaṃ vai kāmaśāstrasya sa duḥkhāny ativartate
śarīraṃ puram ity āhuḥ svāminī buddhir iṣyate
      tatra buddheḥ śarīrasthaṃ mano nāmārtha cintakam
indriyāṇi janāḥ paurās tadarthaṃ tu parā kṛtiḥ
     tatra dvau dāruṇau doṣau tamo nāma rajas tathā
yadartham upajīvanti paurāḥ saha pureśvarāḥ
     advāreṇa tam evārthaṃ dvau doṣāv upajīvataḥ
tatra buddhir hi durdharṣā manaḥ sādharmyam ucyate
     paurāś cāpi manas trastās teṣām api calā sthitiḥ
yadarthaṃ buddhir adhyāste na so 'rthaḥ pariṣīdati
     yadarthaṃ pṛthag adhyāste manas tatpariṣīdati
pṛthag bhūtaṃ yadā buddhyā mano bhavati kevalam
     tatraivaṃ vivṛtaṃ śūnyaṃ rajaḥ paryavatiṣṭhate
tanmanaḥ kurute sakhyaṃ rajasā saha saṃgatam
     taṃ cādāya janaṃ pauraṃ rajase saṃprayacchati
