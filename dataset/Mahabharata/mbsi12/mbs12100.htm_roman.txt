atrāpy udāharantīmam itihāsaṃ purātanam
      pratardano maithilaś ca saṃgrāmaṃ yatra cakratuḥ
yajñopavītī saṃgrāme janako maithilo yathā
      yodhān uddharṣayām āsa tan nibodha yudhiṣṭhira
janako maithilo rājā mahātmā sarvatattvavit
      yodhān svān darśayām āsa svargaṃ narakam eva ca
abhītānām ime lokā bhāsvanto hanta paśyata
      pūrṇā gandharvakanyābhiḥ sarvakāmaduho 'kṣayāḥ
ime palāyamānānāṃ narakāḥ pratyupasthitāḥ
      akīrtiḥ śāśvatī caiva patitavyam anantaram
tān dṛṣṭvārīn vijayato bhūtvā saṃtyāga buddhayaḥ
      narakasyāpratiṣṭhasya mā bhūtavaśavartinaḥ
tyāgamūlaṃ hi śūrāṇāṃ svargadvāram anuttamam
      ity uktās te nṛpatinā yodhāḥ parapuraṃjaya
vyajayanta raṇe śatrūn harṣayanto janeśvaram
      tasmād ātmavatā nityaṃ sthātavyaṃ raṇamūrdhani
gajānāṃ rathino madhye rathānām anu sādinaḥ
      sādinām antarā sthāpyaṃ pādātam iha daṃśitam
ya evaṃ vyūhate rājā sa nityaṃ jayate dviṣaḥ
     tasmād evaṃvidhātavyaṃ nityam eva yudhiṣṭhira
sarve sukṛtam icchantaḥ suyuddhenāti manyavaḥ
     kṣobhayeyur anīkāni sāgaraṃ makarā iva
harṣayeyur viṣaṇṇāṃś ca vyavasthāpya parasparam
     jitāṃ ca bhūmiṃ rakṣeta bhagnān nātyanusārayet
punarāvartamānānāṃ nirāśānāṃ ca jīvite
     na vegaḥ susaho rājaṃs tasmān nātyanusārayet
na hi prahartum icchanti śūrāḥ prādravatāṃ bhayāt
     tasmāt palāyamānānāṃ kuryān nātyanusāraṇam
carāṇām acarā hy annam adaṃṣṭrā daṃṣṭriṇām api
     apāṇayaḥ pāṇimatām annaṃ śūrasya kātarāḥ
samānapṛṣṭhodara pāṇipādāḥ; paścāc chūraṃ bhīravo 'nuvrajanti
     ato bhayārtāḥ praṇipatya bhūyaḥ; kṛtvāñjalīn upatiṣṭhanti śūrān
śūra bāhuṣu loko 'yaṃ lambate putra vat sadā
     tasmāt sarvāsv avasthāsu śūraḥ saṃmānam arhati
na hi śauryāt paraṃ kiṃ cit triṣu lokeṣu vidyate
     śūraḥ sarvaṃ pālayati sarvaṃ śūre pratiṣṭhitam
