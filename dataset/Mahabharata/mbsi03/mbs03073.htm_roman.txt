bṛhadaśva uvāca
      damayantī tu tac chrutvā bhṛśaṃ śokaparāyaṇā
      śaṅkamānā nalaṃ taṃ vai keśinīm idam abravīt
gaccha keśini bhūyas tvaṃ parīkṣāṃ kuru bāhuke
      ābruvāṇā samīpasthā caritāny asya lakṣaya
yadā ca kiṃ cit kuryāt sa kāraṇaṃ tatra bhāmini
      tatra saṃceṣṭamānasya saṃlakṣyaṃ te viceṣṭitam
na cāsya pratibandhena deyo 'gnir api bhāmini
      yācate na jalaṃ deyaṃ samyag ātvaramāṇayā
etat sarvaṃ samīkṣya tvaṃ caritaṃ me nivedaya
      yac cānyad api paśyethās tac cākhyeyaṃ tvayā mama
damayantyaivam uktā sā jagāmāthāśu keśinī
      niśāmya ca hayajñasya liṅgāni punar āgamat
sā tat sarvaṃ yathāvṛttaṃ damayantyai nyavedayat
      nimittaṃ yat tadā dṛṣṭaṃ bāhuke divyamānuṣam
keśiny uvāca
      dṛḍhaṃ śucyupacāro 'sau na mayā mānuṣaḥ kva cit
      dṛṣṭapūrvaḥ śruto vāpi damayanti tathāvidhaḥ
hrasvam āsādya saṃcāraṃ nāsau vinamate kva cit
      taṃ tu dṛṣṭvā yathāsaṅgam utsarpati yathāsukham
      saṃkaṭe 'py asya sumahad vivaraṃ jāyate 'dhikam
ṛtuparṇasya cārthāya bhojanīyam anekaśaḥ
     preṣitaṃ tatra rājñā ca māṃsaṃ subahu pāśavam
tasya prakṣālanārthāya kumbhas tatropakalpitaḥ
     sa tenāvekṣitaḥ kumbhaḥ pūrṇa evābhavat tadā
tataḥ prakṣālanaṃ kṛtvā samadhiśritya bāhukaḥ
     tṛṇamuṣṭiṃ samādāya āvidhyainaṃ samādadhat
atha prajvalitas tatra sahasā havyavāhanaḥ
     tad adbhutatamaṃ dṛṣṭvā vismitāham ihāgatā
anyac ca tasmin sumahad āścaryaṃ lakṣitaṃ mayā
     yad agnim api saṃspṛśya naiva dahyaty asau śubhe
chandena codakaṃ tasya vahaty āvarjitaṃ drutam
     atīva cānyat sumahad āścaryaṃ dṛṣṭavaty aham
yat sa puṣpāṇy upādāya hastābhyāṃ mamṛde śanaiḥ
     mṛdyamānāni pāṇibhyāṃ tena puṣpāṇi tāny atha
bhūya eva sugandhīni hṛṣitāni bhavanti ca
     etāny adbhutakalpāni dṛṣṭvāhaṃ drutam āgatā
bṛhadaśva uvāca
     damayantī tu tac chrutvā puṇyaślokasya ceṣṭitam
     amanyata nalaṃ prāptaṃ karmaceṣṭābhisūcitam
sā śaṅkamānā bhartāraṃ nalaṃ bāhukarūpiṇam
     keśinīṃ ślakṣṇayā vācā rudatī punar abravīt
punar gaccha pramattasya bāhukasyopasaṃskṛtam
     mahānasāc chṛtaṃ māṃsaṃ samādāyaihi bhāmini
sā gatvā bāhuke vyagre tan māṃsam apakṛṣya ca
     atyuṣṇam eva tvaritā tatkṣaṇaṃ priyakāriṇī
     damayantyai tataḥ prādāt keśinī kurunandana
socitā nalasiddhasya māṃsasya bahuśaḥ purā
     prāśya matvā nalaṃ sūdaṃ prākrośad bhṛśaduḥkhitā
vaiklavyaṃ ca paraṃ gatvā prakṣālya ca mukhaṃ tataḥ
     mithunaṃ preṣayām āsa keśinyā saha bhārata
indrasenāṃ saha bhrātrā samabhijñāya bāhukaḥ
     abhidrutya tato rājapariṣvajyāṅkam ānayat
bāhukas tu samāsādya sutau surasutopamau
     bhṛśaṃ duḥkhaparītātmā sasvaraṃ prarudoda ha
naiṣadho darśayitvā tu vikāram asakṛt tadā
     utsṛjya sahasā putrau keśinīm idam abravīt
idaṃ susadṛśaṃ bhadre mithunaṃ mama putrayoḥ
     tato dṛṣṭvaiva sahasā bāṣpam utsṛtavān aham
bahuśaḥ saṃpatantīṃ tvāṃ janaḥ śaṅketa doṣataḥ
     vayaṃ ca deśātithayo gaccha bhadre namo 'su te
