nāradasya tu tad vākyaṃ śrutvā vākyaviśāradaḥ
 pūjayām āsa dharmātmā sahaśiṣyo mahāmuniḥ
yathāvat pūjitas tena devarṣir nāradas tadā
 āpṛṣṭvaivābhyanujñātaḥ sa jagāma vihāyasaṃ
sa muhūtaṃ gate tasmin devalokaṃ munis tadā
 jagāma tamasātīraṃ jāhnavyās tv avidūrataḥ
sa tu tīraṃ samāsādya tamasāyā mahāmuniḥ
 śiṣyam āha sthitaṃ pārśve dṛṣṭvā tīrtham akardamam
akardamam idaṃ tīrthaṃ bharadvāja niśāmaya
 ramaṇīyaṃ prasannāmbu sanmanuṣyamano yathā
nyasyatāṃ kalaśas tāta dīyatāṃ valkalaṃ mama
 idam evāvagāhiṣye tamasātīrtham uttamam
evam ukto bharadvājo vālmīkena mahātmanā
 prāyacchata munes tasya valkalaṃ niyato guroḥ
sa śiṣyahastād ādāya valkalaṃ niyatendriyaḥ
 vicacāra ha paśyaṃs tat sarvato vipulaṃ vanam
tasyābhyāśe tu mithunaṃ carantam anapāyinam
 dadarśa bhagavāṃs tatra krauñcayoś cāruniḥsvanam
tasmāt tu mithunād ekaṃ pumāṃsaṃ pāpaniścayaḥ
 jaghāna vairanilayo niṣādas tasya paśyataḥ
taṃ śoṇitaparītāṅgaṃ veṣṭamānaṃ mahītale
 bhāryā tu nihataṃ dṛṣṭvā rurāva karuṇāṃ giram
tathā tu taṃ dvijaṃ dṛṣṭvā niṣādena nipātitam
 ṛṣer dharmātmanas tasya kāruṇyaṃ samapadyata
tataḥ karuṇaveditvād adharmo 'yam iti dvijaḥ
 niśāmya rudatīṃ krauñcīm idaṃ vacanam abravīt
mā niṣāda pratiṣṭhāṃ tvam agamaḥ śāśvatīṃ samāḥ
 yat krauñcamithunād ekam avadhīḥ kāmamohitam
tasyaivaṃ bruvataś cintā babhūva hṛdi vīkṣataḥ
 śokārtenāsya śakuneḥ kim idaṃ vyāhṛtaṃ mayā
cintayan sa mahāprājñaś cakāra matimān matim
 śiṣyaṃ caivābravīd vākyam idaṃ sa munipuṃgavaḥ
pādabaddho 'kṣarasamas tantrīlayasamanvitaḥ
 śokārtasya pravṛtto me śloko bhavatu nānyathā
śiṣyas tu tasya bruvato muner vākyam anuttamam
 pratijagrāha saṃhṛṣṭas tasya tuṣṭo 'bhavad guruḥ
so 'bhiṣekaṃ tataḥ kṛtvā tīrthe tasmin yathāvidhi
 tam eva cintayann artham upāvartata vai muniḥ
bharadvājas tataḥ śiṣyo vinītaḥ śrutavān guroḥ
 kalaśaṃ pūrṇam ādāya pṛṣṭhato 'nujagāma ha
sa praviśyāśramapadaṃ śiṣyeṇa saha dharmavit
 upaviṣṭaḥ kathāś cānyāś cakāra dhyānam āsthitaḥ
ājagāma tato brahmā lokakartā svayaṃprabhuḥ
 caturmukho mahātejā draṣṭuṃ taṃ munipuṃgavam
vālmīkir atha taṃ dṛṣṭvā sahasotthāya vāg yataḥ
 prāñjaliḥ prayato bhūtvā tasthau paramavismitaḥ
pūjayām āsa taṃ devaṃ pādyārghyāsanavandanaiḥ
 praṇamya vidhivac cainaṃ pṛṣṭvānāmayam avyayam
athopaviśya bhagavān āsane paramārcite
 vālmīkaye maharṣaye saṃdideśāsanaṃ tataḥ
upaviṣṭe tadā tasmin sākṣāl lokapitāmahe
 tad gatenaiva manasā vālmīkir dhyānam āsthitaḥ
pāpātmanā kṛtaṃ kaṣṭaṃ vairagrahaṇabuddhinā
 yas tādṛśaṃ cāruravaṃ krauñcaṃ hanyād akāraṇāt
śocann eva muhuḥ krauñcīm upaślokam imaṃ punaḥ
 jagāv antargatamanā bhūtvā śokaparāyaṇaḥ
tam uvāca tato brahmā prahasan munipuṃgavam
 śloka eva tvayā baddho nātra kāryā vicāraṇā
macchandād eva te brahman pravṛtteyaṃ sarasvatī
 rāmasya caritaṃ kṛtsnaṃ kuru tvam ṛṣisattama
dharmātmano guṇavato loke rāmasya dhīmataḥ
 vṛttaṃ kathaya dhīrasya yathā te nāradāc chrutam
rahasyaṃ ca prakāśaṃ ca yad vṛttaṃ tasya dhīmataḥ
 rāmasya saha saumitre rākṣasānāṃ ca sarvaśaḥ
vaidehyāś caiva yad vṛttaṃ prakāśaṃ yadi vā rahaḥ
 tac cāpy aviditaṃ sarvaṃ viditaṃ te bhaviṣyati
na te vāg anṛtā kāvye kā cid atra bhaviṣyati
 kuru rāma kathāṃ puṇyāṃ ślokabaddhāṃ manoramām
yāvat sthāsyanti girayaḥ saritaś ca mahītale
 tāvad rāmāyaṇakathā lokeṣu pracariṣyati
yāvad rāmasya ca kathā tvatkṛtā pracariṣyati
 tāvad ūrdhvam adhaś ca tvaṃ mallokeṣu nivatsyasi
ity uktvā bhagavān brahmā tatraivāntaradhīyata
 tataḥ saśiṣyo vālmīkir munir vismayam āyayau
tasya śiṣyās tataḥ sarve jaguḥ ślokam imaṃ punaḥ
 muhur muhuḥ prīyamāṇāḥ prāhuś ca bhṛśavismitāḥ
samākṣaraiś caturbhir yaḥ pādair gīto maharṣiṇā
 so 'nuvyāharaṇād bhūyaḥ śokaḥ ślokatvam āgataḥ
tasya buddhir iyaṃ jātā vālmīker bhāvitātmanaḥ
 kṛtsnaṃ rāmāyaṇaṃ kāvyam īdṛśaiḥ karavāṇy aham
udāravṛttārthapadair manoramais; tadāsya rāmasya cakāra kīrtimān
 samākṣaraiḥ ślokaśatair yaśasvino; yaśaskaraṃ kāvyam udāradhīr muniḥ
