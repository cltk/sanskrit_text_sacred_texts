[dhṛ]
      meror athottaraṃ pārśvaṃ pūrvaṃ cācakṣva saṃjaya
      nikhilena mahābuddhe mālyavantaṃ ca parvatam
[s]
      dakṣiṇena tu nīlasya meroḥ pārśve tathottare
      uttarāḥ kuravo rājan puṇyāḥ siddhaniṣevitāḥ
tatra vṛkṣā madhu phalā nityapuṣpaphalopagāḥ
      puṣpāṇi ca sugandhīni rasavanti phalāni ca
sarvakāmaphalās tatra ke cid vṛkṣā janādhipa
      apare kṣīriṇo nāma vṛkṣās tatra narādhipa
ye kṣaranti sadā kṣīraṃ ṣaḍrasaṃ hy amṛtopamam
      vastrāṇi ca prasūyante phaleṣv ābharaṇāni ca
sarvā maṇimayī bhūmiḥ sūkṣmakāñcanavālukā
      sarvatra sukhasaṃsparśā niṣpaṅkā ca janādhipa
devalokacyutāḥ sarve jāyante tatra mānavāḥ
      tulyarūpaguṇopetāḥ sameṣu viṣameṣu ca
mithunāni ca jāyante striyaś cāpsarasopamāḥ
      teṣāṃ te kṣīriṇāṃ kṣīraṃ pibanty amṛtasaṃnibham
mithunaṃ jāyamānaṃ vai samaṃ tac ca pravardhate
      tulyarūpaguṇopetaṃ samaveṣaṃ tathaiva ca
      ekaikam anuraktaṃ ca cakravāka samaṃ vibho
nirāmayā vītaśokā nityaṃ muditamānasāḥ
     daśavarṣasahasrāṇi daśavarṣaśatāni ca
     jīvanti te mahārāja na cānyonyaṃ jahaty uta
bhāruṇḍā nāma śakunās tīkṣṇatuṇḍā mahābalāḥ
     te nirharanti hi mṛtān darīṣu prakṣipanti ca
uttarāḥ kuravo rājan vyākhyātās te samāsataḥ
     meroḥ pārśvam ahaṃ pūrvaṃ vakṣyāmy atha yathātatham
tasya pūrvābhiṣekas tu bhadrāśvasya viśāṃ pate
     bhadra sālavanaṃ yatra kālāmraś ca mahādrumaḥ
kālāmraś ca mahārāja nityapuṣpaphalaḥ śubhaḥ
     dvīpaś ca yojanotsedhaḥ siddhacāraṇasevitaḥ
tatra te puruṣāḥ śvetās tejoyuktā mahābalāḥ
     striyaḥ kumudavarṇāś ca sundaryaḥ priyadarśanāḥ
candraprabhāś candra varṇāḥ pūrṇacandranibhānanāḥ
     candra śītalagātryaś ca nṛttagītaviśāradāḥ
daśavarṣasahasrāṇi tatrāyur bharatarṣabha
     kālāmra rasapītās te nityaṃ saṃsthita yauvanāḥ
dakṣiṇena tu nīlasya niṣadhasyottareṇa tu
     sudarśano nāma mahāñ jāmbūvṛkṣaḥ sanātanaḥ
sarvakāmaphalaḥ puṇyaḥ siddhacāraṇasevitaḥ
     tasya nāmnā samākhyāto jambūdvīpaḥ sanātanaḥ
yojanānāṃ sahasraṃ ca śataṃ ca bharatarṣabha
     utsedho vṛkṣarājasya divaspṛn manujeśvara
aratnīnāṃ sahasraṃ ca śatāni daśa pañca ca
     pariṇāhas tu vṛkṣasya phalānāṃ rasabhedinām
patamānāni tāny urvyāṃ kurvanti vipulaṃ svanam
     muñcanti ca rasaṃ rājaṃs tasmin rajatasaṃnibham
tasyā jambvāḥ phalaraso nadī bhūtvā janādhipa
     meruṃ pradakṣiṇaṃ kṛtvā saṃprayāty uttarān kurūn
pibanti tad rasaṃ hṛṣṭā janā nityaṃ janādhipa
     tasmin phalarase pīte na jarā bādhate ca tān
tatra jāmbūnadaṃ nāma kanakaṃ deva bhūṣaṇam
     taruṇādityavarṇāś ca jāyante tatra mānavāḥ
tathā mālyavataḥ śṛṅge dīpyate tatra havyavāṭ
     nāmnā saṃvartako nāma kālāgnir bharatarṣabha
tathā mālyavataḥ śṛṅge pūrve pūrvānta gaṇḍikā
     yojanānāṃ sahasrāṇi pañcāśan mālyavān sthitaḥ
mahārajata saṃkāśā jāyante tatra mānavāḥ
     brahmalokāc cyutāḥ sarve sarve ca brahmavādinaḥ
tapas tu tapyamānās te bhavanti hy ūrdhvaretasaḥ
     rakṣaṇārthaṃ tu bhūtānāṃ praviśanti divākaram
ṣaṣṭis tāni sahasrāṇi ṣaṣṭir eva śatāni ca
     aruṇasyāgrato yānti parivārya divākaram
ṣaṣṭiṃ varṣasahasrāṇi ṣaṣṭim eva śatāni ca
     ādityatāpa taptās te viśanti śaśimaṇḍalam
