[vaiṣampāyana]
      yudhiṣṭhirasya tad vākyaṃ śrutvā dvaipāyanas tadā
      samīkṣya nipuṇaṃ buddhyā ṛṣiḥ provāca pāṇḍavam
mā viṣādaṃ kṛthā rājan kṣatradharmam anusmara
      svadharmeṇa hatā hy ete kṣatriyāḥ kṣatriyarṣabha
kāṅkṣamāṇāḥ śriyaṃ kṛtsnāṃ pṛthivyāṃ ca mahad yaśaḥ
      kṛtāntavidhisaṃyuktāḥ kālena nidhanaṃ gatāḥ
na tvaṃ hantā na bhīmo 'pi nārjuno na yamāv api
      kālaḥ paryāya dharmeṇa prāṇān ādatta dehinām
na yasya mātā pitarau nānugrāhyo 'sti kaś cana
      karma sākṣī prajānāṃ yas tena kālena saṃhṛtāḥ
hetumātram idaṃ tasya kālasya puruṣarṣabha
      yad dhanti bhūtair bhūtāni tad asmai rūpam aiśvaram
karma mūrty ātmakaṃ viddhi sākṣiṇaṃ śubhapāpayoḥ
      sukhaduḥkhaguṇodarkaṃ kālaṃ kālaphalapradam
teṣām api mahābāho karmāṇi paricintaya
      vināśahetukāritve yais te kālavaśaṃ gatāḥ
ātmanaś ca vijānīhi niyamavrataśīlatām
      yadā tvam īdṛśaṃ karma vidhinākramya kāritaḥ
tvaṣṭeva vihitaṃ yantraṃ yathā sthāpayitur vaśe
     karmaṇā kālayuktena tathedaṃ bhrāmyate jagat
puruṣasya hi dṛṣṭvemām utpattim animittataḥ
     yadṛcchayā vināśaṃ ca śokaharṣāv anarthakau
vyalīkaṃ cāpi yat tv atra cittavaitaṃsikaṃ tava
     tadartham iṣyate rājan prāyaścittaṃ tad ācara
idaṃ ca śrūyate pārtha yuddhe devāsure purā
     asurā bhrātaro jyeṣṭhā devāś cāpi yavīyasaḥ
teṣām api śrīnimittaṃ mahān āsīt samucchrayaḥ
     yuddhaṃ varṣasahasrāṇi dvātriṃśad abhavat kila
ekārṇavāṃ mahīṃ kṛtvā rudhireṇa pariplutām
     jaghnur daityāṃs tadā devās tridivaṃ caiva lebhire
tathaiva pṛthivīṃ labdhvā brāhmaṇā veda pāragāḥ
     saṃśritā dānavānāṃ vai sāhyārthe darpamohitāḥ
śālā vṛkā iti khyātās triṣu lokeṣu bhārata
     aṣṭāśīti sahasrāṇi te cāpi vibudhair hatāḥ
dharmavyucchittim icchanto ye 'dharmasya pravartakāḥ
     hantavyās te durātmāno devair daityā ivolvaṇāḥ
ekaṃ hatvā yadi kule śiṣṭānāṃ syād anāmayam
     kulaṃ hatvātha rāṣṭraṃ vā na tadvṛttopaghātakam
adharmarūpo dharmo hi kaś cid asti narādhipa
     dharmaś cādharmarūpo 'sti tac ca jñeyaṃ vipaścitā
tasmāt saṃstambhayātmānaṃ śrutavān asi pāṇḍava
     devaiḥ pūrvagataṃ mārgam anuyāto 'si bhārata
na hīdṛśā gamiṣyanti narakaṃ pāṇḍavarṣabha
     bhrātṝn āśvāsayaitāṃs tvaṃ suhṛdaś ca paraṃtapa
yo hi pāpasamārambhe kārye tadbhāvabhāvitaḥ
     kurvann api tathaiva syāt kṛtvā ca nirapatrapaḥ
tasmiṃs tat kaluṣaṃ sarvaṃ samāptam iti śabditam
     prāyaścittaṃ na tasyāsti hrāso vā pāpakarmaṇaḥ
tvaṃ tu śuklābhijātīyaḥ paradoṣeṇa kāritaḥ
     anicchamānaḥ karmedaṃ kṛtvā ca paritapyase
aśvamedho mahāyajñaḥ prāyaścittam udāhṛtam
     tam āhara mahārāja vi pāpmaivaṃ bhaviṣyasi
marudbhiḥ saha jitvārīn maghavān pākaśāsanaḥ
     ekaikaṃ kratum āhṛtya śatakṛtvaḥ śatakratuḥ
pūtapāpmā jitasvargo lokān prāpya sukhodayān
     marudgaṇavṛtaḥ śakraḥ śuśubhe bhāsayan diśaḥ
svargaloke mahīyantam apsarobhiḥ śacīpatim
     ṛṣayaḥ paryupāsante devāś ca vibudheśvaram
so 'yaṃ tvam iha saṃkrānto vikrameṇa vasuṃdharām
     nirjitāś ca mahīpālā vikrameṇa tvayānagha
teṣāṃ purāṇi rāṣṭrāṇi gatvā rājan suhṛdvṛtaḥ
     bhrātṝn putrāṃś ca pautrāṃś ca sve sve rājye 'bhiṣecaya
bālān api ca garbhasthān sāntvāni samudācaran
     rañjayan prakṛtīḥ sarvāḥ paripāhi vasuṃdharām
kumāro nāsti yeṣāṃ ca kanyās tatrābhiṣecaya
     kāmāśayo hi strī vargaḥ śokam evaṃ prahāsyati
evam āśvāsanaṃ kṛtvā sarvarāṣṭreṣu bhārata
     yajasva vājimedhena yathendro vijayī purā
aśocyās te mahātmānaḥ kṣatriyāḥ kṣatriyarṣabha
     svakarmabhir gatā nāśaṃ kṛtāntabalamohitāḥ
avāptaḥ kṣatradharmas te rājyaṃ prāptam akalmaṣam
     carasva dharmaṃ kaunteya śreyān yaḥ pretya bhāvikaḥ
