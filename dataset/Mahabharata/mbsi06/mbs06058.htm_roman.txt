dhṛtarāṣṭra uvāca
      daivam eva paraṃ manye pauruṣād api saṃjaya
      yat sainyaṃ mama putrasya pāṇḍusainyena vadhyate
nityaṃ hi māmakāṃs tāta hatān eva hi śaṃsasi
      avyagrāṃś ca prahṛṣṭāṃś ca nityaṃ śaṃsasi pāṇḍavān
hīnān puruṣakāreṇa māmakān adya saṃjaya
      patitān pātyamānāṃś ca hatān eva ca śaṃsasi
yudhyamānān yathāśakti ghaṭamānāñ jayaṃ prati
      pāṇḍavā vijayanty eva jīyante caiva māmakāḥ
so 'haṃ tīvrāṇi duḥkhāni duryodhanakṛtāni ca
      aśrauṣaṃ satataṃ tāta duḥsahāni bahūni ca
tam upāyaṃ na paśyāmi jīyeran yena pāṇḍavāḥ
      māmakā vā jayaṃ yuddhe prāpnuyur yena saṃjaya
saṃjaya uvāca
      kṣayaṃ manuṣyadehānāṃ gajavājirathakṣayam
      śṛṇu rājan sthiro bhūtvā tavaivāpanayo mahān
dhṛṣṭadyumnas tu śalyena pīḍito navabhiḥ śaraiḥ
      pīḍayām āsa saṃkruddho madrādhipatim āyasaiḥ
tatrādbhutam apaśyāma pārṣatasya parākramam
      nyavārayata yat tūrṇaṃ śalyaṃ samitiśobhanam
nāntaraṃ dadṛśe kaś cit tayoḥ saṃrabdhayo raṇe
     muhūrtam iva tad yuddhaṃ tayoḥ samam ivābhavat
tataḥ śalyo mahārāja dhṛṣṭadyumnasya saṃyuge
     dhanuś ciccheda bhallena pītena niśitena ca
athainaṃ śaravarṣeṇa chādayām āsa bhārata
     giriṃ jalāgame yadvaj jaladā jaladhāriṇaḥ
abhimanyus tu saṃkruddho dhṛṣṭadyumne nipīḍite
     abhidudrāva vegena madrarājarathaṃ prati
tato madrādhiparathaṃ kārṣṇiḥ prāpyātikopanaḥ
     ārtāyanim ameyātmā vivyādha viśikhais tribhiḥ
tatas tu tāvakā rājan parīpsanto ''rjuniṃ raṇe
     madrarājarathaṃ tūrṇaṃ parivāryāvatasthire
duryodhano vikarṇaś ca duḥśāsanaviviṃśatī
     durmarṣaṇo duḥsahaś ca citrasenaś ca durmukhaḥ
satyavrataś ca bhadraṃ te purumitraś ca bhārata
     ete madrādhiparathaṃ pālayantaḥ sthitā raṇe
tān bhīmasenaḥ saṃkruddho dhṛṣṭadyumnaś ca pārṣataḥ
     draupadeyābhimanyuś ca mādrīputrau ca pāṇḍavau
nānārūpāṇi śastrāṇi visṛjanto viśāṃ pate
     abhyavartanta saṃhṛṣṭāḥ parasparavadhaiṣiṇaḥ
     te vai samīyuḥ saṃgrāme rājan durmantrite tava
tasmin dāśarathe yuddhe vartamāne bhayāvahe
     tāvakānāṃ pareṣāṃ ca prekṣakā rathino 'bhavan
śastrāṇy anekarūpāṇi visṛjanto mahārathāḥ
     anyonyam abhinardantaḥ saṃprahāraṃ pracakrire
te yattā jātasaṃrambhāḥ sarve 'nyonyaṃ jighāṃsavaḥ
     mahāstrāṇi vimuñcantaḥ samāpetur amarṣaṇāḥ
duryodhanas tu saṃkruddho dhṛṣṭadyumnaṃ mahāraṇe
     vivyādha niśitair bāṇaiś caturbhis tvarito bhṛśam
durmarṣaṇaś ca viṃśatyā citrasenaś ca pañcabhiḥ
     durmukho navabhir bāṇair duḥsahaś cāpi saptabhiḥ
     viviṃśatiḥ pañcabhiś ca tribhir duḥśāsanas tathā
tān pratyavidhyad rājendra pārṣataḥ śatrutāpanaḥ
     ekaikaṃ pañcaviṃśatyā darśayan pāṇilāghavam
satyavrataṃ tu samare purumitraṃ ca bhārata
     abhimanyur avidhyat tau daśabhir daśabhiḥ śaraiḥ
mādrīputrau tu samare mātulaṃ mātṛnandanau
     chādayetāṃ śaravrātais tad adbhutam ivābhavat
tataḥ śalyo mahārāja svasrīyau rathināṃ varau
     śarair bahubhir ānarchat kṛtapratikṛtaiṣiṇau
     chādyamānau tatas tau tu mādrīputrau na celatuḥ
atha duryodhanaṃ dṛṣṭvā bhīmaseno mahābalaḥ
     vidhitsuḥ kalahasyāntaṃ gadāṃ jagrāha pāṇḍavaḥ
tam udyatagadaṃ dṛṣṭvā kailāsam iva śṛṅgiṇam
     bhīmasenaṃ mahābāhuṃ putrās te prādravan bhayāt
duryodhanas tu saṃkruddho māgadhaṃ samacodayat
     anīkaṃ daśasāhasraṃ kuñjarāṇāṃ tarasvinām
     māgadhaṃ purataḥ kṛtvā bhīmasenaṃ samabhyayāt
āpatantaṃ ca taṃ dṛṣṭvā gajānīkaṃ vṛkodaraḥ
     gadāpāṇir avārohad rathāt siṃha ivonnadan
adrisāramayīṃ gurvīṃ pragṛhya mahatīṃ gadām
     abhyadhāvad gajānīkaṃ vyāditāsya ivāntakaḥ
sa gajān gadayā nighnan vyacarat samare balī
     bhīmaseno mahābāhuḥ savajra iva vāsavaḥ
tasya nādena mahatā manohṛdayakampinā
     vyatyaceṣṭanta saṃhatya gajā bhīmasya nardataḥ
tatas tu draupadīputrāḥ saubhadraś ca mahārathaḥ
     nakulaḥ sahadevaś ca dhṛṣṭadyumnaś ca pārṣataḥ
pṛṣṭhaṃ bhīmasya rakṣantaḥ śaravarṣeṇa vāraṇān
     abhyadhāvanta varṣanto meghā iva girīn yathā
kṣuraiḥ kṣuraprair bhallaiś ca pītair añjalikair api
     pātayantottamāṅgāni pāṇḍavā gajayodhinām
śirobhiḥ prapatadbhiś ca bāhubhiś ca vibhūṣitaiḥ
     aśmavṛṣṭir ivābhāti pāṇibhiś ca sahāṅkuśaiḥ
hṛtottamāṅgāḥ skandheṣu gajānāṃ gajayodhinaḥ
     adṛśyantācalāgreṣu drumā bhagnaśikhā iva
dhṛṣṭadyumnahatān anyān apaśyāma mahāgajān
     patitān pātyamānāṃś ca pārṣatena mahātmanā
māgadho 'tha mahīpālo gajam airāvaṇopamam
     preṣayām āsa samare saubhadrasya rathaṃ prati
tam āpatantaṃ saṃprekṣya māgadhasya gajottamam
     jaghānaikeṣuṇā vīraḥ saubhadraḥ paravīrahā
tasyāvarjitanāgasya kārṣṇiḥ parapuraṃjayaḥ
     rājño rajatapuṅkhena bhallenāpaharac chiraḥ
vigāhya tad gajānīkaṃ bhīmaseno 'pi pāṇḍavaḥ
     vyacarat samare mṛdnan gajān indro girīn iva
ekaprahārābhihatān bhīmasenena kuñjarān
     apaśyāma raṇe tasmin girīn vajrahatān iva
bhagnadantān bhagnakaṭān bhagnasakthāṃś ca vāraṇān
     bhagnapṛṣṭhān bhagnakumbhān nihatān parvatopamān
nadataḥ sīdataś cānyān vimukhān samare gajān
     vimūtrān bhagnasaṃvignāṃs tathā viśakṛto 'parān
bhīmasenasya mārgeṣu gatāsūn parvatopamān
     apaśyāma hatān nāgān niṣṭanantas tathāpare
vamanto rudhiraṃ cānye bhinnakumbhā mahāgajāḥ
     vihvalanto gatā bhūmiṃ śailā iva dharātale
medorudhiradigdhāṅgo vasāmajjāsamukṣitaḥ
     vyacarat samare bhīmo daṇḍapāṇir ivāntakaḥ
gajānāṃ rudhirāktāṃ tāṃ gadāṃ bibhrad vṛkodaraḥ
     ghoraḥ pratibhayaś cāsīt pinākīva pinākadhṛk
nirmathyamānāḥ kruddhena bhīmasenena dantinaḥ
     sahasā prādravañ śiṣṭā mṛdnantas tava vāhinīm
taṃ hi vīraṃ maheṣvāsāḥ saubhadrapramukhā rathāḥ
     paryarakṣanta yudhyantaṃ vajrāyudham ivāmarāḥ
śoṇitāktāṃ gadāṃ bibhrad ukṣito gajaśoṇitaiḥ
     kṛtānta iva raudrātmā bhīmaseno vyadṛśyata
vyāyacchamānaṃ gadayā dikṣu sarvāsu bhārata
     nṛtyamānam apaśyāma nṛtyantam iva śaṃkaram
yamadaṇḍopamāṃ gurvīm indrāśanisamasvanām
     apaśyāma mahārāja raudrāṃ viśasanīṃ gadām
vimiśrāṃ keśamajjābhiḥ pradigdhāṃ rudhireṇa ca
     pinākam iva rudrasya kruddhasyābhighnataḥ paśūn
yathā paśūnāṃ saṃghātaṃ yaṣṭyā pālaḥ prakālayet
     tathā bhīmo gajānīkaṃ gadayā paryakālayat
gadayā vadhyamānās te mārgaṇaiś ca samantataḥ
     svāny anīkāni mṛdnantaḥ prādravan kuñjarās tava
mahāvāta ivābhrāṇi vidhamitvā sa vāraṇān
     atiṣṭhat tumule bhīmaḥ śmaśāna iva śūlabhṛt
