[y]
      kathaṃvīryaḥ sa rājābhūt somako vadatāṃ vara
      karmāṇy asya prabhāvaṃ ca śrotum icchāmi tattvataḥ
[l]
      yudhiṣṭhirāsīn nṛpatiḥ somako nāma dhārmikaḥ
      tasya bhāryā śataṃ rājan sadṛśīnām abhūt tadā
sa vai yatnena mahatā tāsu putraṃ mahīpatiḥ
      kaṃ cin nāsādayām āsa kālena mahatā api
kadā cit tasya vṛddhasya yatamānasya yatnataḥ
      jantur nāma sutas tasmin strī śate samajāyata
taṃ jātaṃ mātaraḥ sarvāḥ parivārya samāsate
      satataṃ pṛṣṭhataḥ kṛtvā kāmabhogān viśāṃ pate
tataḥ pipīlikā jantuṃ kadā cid adaśat sphiji
      sa daṣṭo vyanadad rājaṃs tena duḥkhena bālakaḥ
tatas tā mātaraḥ sarvāḥ prākrośan bhṛśaduḥkhitāḥ
      parivārya jantuṃ sahitāḥ sa śabdas tumulo 'bhavat
tam ārtanādaṃ sahasā śuśrāva sa mahīpatiḥ
      amātyapariṣan madhye upaviṣṭaḥ sahartvijaiḥ
tataḥ prasthāpayām āsa kim etad iti pārthivaḥ
      tasmai kṣattā yathāvṛttam ācacakṣe sutaṃ prati
tvaramāṇaḥ sa cotthāya somakaḥ saha mantribhiḥ
     praviśyāntaḥpuraṃ putram āśvāsayad ariṃdama
sāntvayitvā tu taṃ putraṃ niṣkramyāntaḥpurān nṛpaḥ
     ṛtvijaiḥ sahito rājan sahāmātya upāviśat
[somaka]
     dhig astv ihaikaputra tvam aputra tvaṃ varaṃ bhavet
     nityātura tvād bhūtānāṃ śoka evaika putra tā
idaṃ bhāryā śataṃ brahman parīkṣyopa citaṃ prabho
     putrārthinā mayā voḍhaṃ na cāsāṃ vidyate prajā
ekaḥ kathaṃ cid utpannaḥ putro jantur ayaṃ mama
     yatamānasya sarvāsu kiṃ nu duḥkham ataḥ param
vayaś ca samatītaṃ me sabhāryasya dvijottama
     āsāṃ prāṇāḥ samāyattā mama cātraika putrake
syān nu karma tathāyuktaṃ yena putraśataṃ bhavet
     mahatā laghunā vāpi karmaṇā duṣ kareṇa vā
[rtvij]
     asti vai tādṛśaṃ karma yena putraśataṃ bhavet
     yadi śaknoṣi tat kartum atha vakṣyāmi somaka
[s]
     kāryaṃ vā yadi vākāryaṃ yena putraśataṃ bhavet
     kṛtam eva hi tad viddhi bhagavān prabravītu me
[rtvij]
     yajasva jantunā rājaṃs tvaṃ mayā vitate kratau
     tataḥ putraśataṃ śrīmad bhaviṣyaty acireṇa te
vapāyāṃ hūyamānāyāṃ dhūmam āghrāya mātaraḥ
     tatas tāḥ sumahāvīryāñ janayiṣyanti te sutān
tasyām eva tu te jantur bhavitā punar ātmajaḥ
     uttare cāsya sauvarṇaṃ lakṣma pārśve bhaviṣyati
