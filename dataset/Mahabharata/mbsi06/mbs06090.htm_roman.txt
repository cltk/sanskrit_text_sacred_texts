[s]
      svasainyaṃ nihataṃ dṛṣṭvā rājā duryodhanaḥ svayam
      abhyadhāvata saṃkruddho bhīmasenam ariṃdamam
pragṛhya sumahac cāpam indrāśanisamasvanam
      mahatā śaravarṣeṇa pāṇḍavaṃ samavākirat
ardhacandraṃ ca saṃdhāya sutīkṣṇaṃ lomavāhinam
      bhīmasenasya ciccheda cāpaṃ krodhasamanvitaḥ
tadantaraṃ ca saṃprekṣya tvaramāṇo mahārathaḥ
      saṃdadhe niśitaṃ bāṇaṃ girīṇām api dāraṇam
      tenorasi mahābāhur bhīmasenam atāḍayat
sa gāḍhaviddho vyathitaḥ sṛkkiṇī parisaṃlihan
      samālalambe tejasvī dhvajaṃ hemapariṣkṛtam
tathā vimanasaṃ dṛṣṭvā bhīmasenaṃ ghaṭotkacaḥ
      krodhenābhiprajajvāla didhakṣann iva pāvakaḥ
abhimanyumukhāś caiva pāṇḍavānāṃ mahārathāḥ
      samabhyadhāvan krośanto rājānaṃ jātasaṃbhramāḥ
saṃprekṣya tān āpatataḥ saṃkruddhāñ jātasaṃbhramān
      bhāradvājo 'bravīd vākyaṃ tāvakānāṃ mahārathān
kṣipraṃ gacchata bhadraṃ vo rājānaṃ parirakṣata
      saṃśayaṃ paramaṃ prāptaṃ majjantaṃ vyasanārṇave
ete kruddhā maheṣvāsāḥ pāṇḍavānāṃ mahārathāḥ
     bhīmasenaṃ puraskṛtya duryodhanam upadrutāḥ
nānāvidhāni śastrāṇi visṛjanto jaye ratāḥ
     nadanto bhairavān nādāṃs trāsayantaś ca bhūm imām
tad ācārya vacaḥ śrutvā somadatta purogamāḥ
     tāvakāḥ samavartanta pāṇḍavānām anīkinīm
kṛpo bhūri śvarāḥ śalyo droṇaputro viviṃśatiḥ
     citraseno vikarṇaś ca saindhavo 'tha bṛhadbalaḥ
     āvantyau ca maheṣvāsau kauravaṃ paryavārayan
te viṃśatipadaṃ gatvā saṃprahāraṃ pracakrire
     pāṇḍavā dhārtarāṣṭrāś ca parasparajighāṃsavaḥ
evam uktvā mahābāhur mahad visphārya kārmukam
     bhāradbājas tato bhīmaṃ ṣaḍviṃśatyā samārpayat
bhūyaś cainaṃ mahābāhuḥ śaraiḥ śīghram avākirat
     parvataṃ vāridhārābhiḥ śaradīva balāhakaḥ
taṃ patyavidhyad daśabhir bhīmasenaḥ śilīmukhaiḥ
     tvaramāṇo maheṣvāsaḥ savye pārśve mahābalaḥ
sa gāḍhaviddho vyathito vayovṛddhaś ca bhārata
     pranaṣṭasaṃjñaḥ sahasā rathopastha upāviśat
guruṃ pravyathitaṃ dṛṣṭvā rājā duryodhanaḥ svayam
     drauṇāyaniś ca saṃkruddhau bhīmasenam abhidrutau
tāv āpatantau saṃprekṣya kālāntakayamopamau
     bhīmaseno mahābāhur gadām ādāya sa tvaraḥ
avaplutya rathāt tūrṇaṃ tasthau girir ivācalaḥ
     samudyamya gadāṃ gurvīṃ yamadaṇḍopamāṃ raṇe
tad udyatagadaṃ dṛṣṭvā kailāsam iva śṛṅgiṇam
     kauravo droṇaputraś ca sahitāv abhyadhāvatām
tāv āpatantau sahitau tvaritau balināṃ varau
     abhyadhāvata vegena tvaramāṇo vṛkodaraḥ
tam āpatantaṃ saṃprekṣya saṃkruddhaṃ bhīmadarśanam
     samabhyadhāvaṃs tvaritāḥ kauravāṇāṃ mahārathāḥ
bhāradvāja mukhāḥ sarve bhīmasenajighāṃsayā
     nānāvidhāni śastrāṇi bhīmasyorasy apātayan
     sahitāḥ pāṇḍavaṃ sarve pīḍayantaḥ samantataḥ
taṃ dṛṣṭvā saṃśayaṃ prāptaṃ pīḍyamānaṃ mahāratham
     abhimanyuprabhṛtayaḥ pāṇḍavānāṃ mahārathāḥ
     abhyadhāvan parīpsantaḥ prāṇāṃs tyaktvā sudustyajān
anūpādhipatiḥ śūro bhīmasya dayitaḥ sakhā
     nīlo nīlāmbudaprakhyaḥ saṃkruddho drauṇim abhyayāt
     spardhate hi maheṣvāso nityaṃ droṇasutena yaḥ
sa visphārya mahac cāpaṃ drauṇiṃ vivyādha patriṇā
     yathā śakro mahārāja purā vivyādha dānavam
vipracittiṃ durādharṣaṃ devatānāṃ bhayaṃ kakam
     yena lokatrayaṃ krodhāt trāsitaṃ svena tejasā
tathā nīlena nirbhinnaḥ sumukhena patatriṇā
     saṃjātarudhirotpīḍo drauṇiḥ krodhasamanvitaḥ
sa visphārya dhanuś citram indrāśanisamasvanam
     dadhre nīlavināśāya matiṃ matimatāṃ varaḥ
tataḥ saṃdhāya vimalān bhallān karmārapāyitān
     jaghāna caturo vāhān pātayām āsa ca dhvajam
saptamena ca bhallena nīlaṃ vivyādha vakṣasi
     sa gāḍhaviddho vyathito rathopastha upāviśat
mohitaṃ vīkṣya rājānaṃ nīlam abhracayopamam
     ghaṭotkaco 'pi saṃkruddho bhrātṛbhiḥ parivāritaḥ
abhidudrāva vegena drauṇim āhavaśobhinam
     tathetare abhyadhāvan rākṣaso yuddhadurmadāḥ
tam āpatantaṃ saṃprekṣya rākṣasaṃ ghoradarśanam
     abhyadhāvata tejasvī bhāradvājātmajas tvaran
nijaghāna ca saṃkruddho rākṣasān bhīmadarśanān
     yo 'bhavann agrataḥ kruddhā rākṣasasya puraḥsarāḥ
vimukhāṃś caiva tān dṛṣṭvā drauṇicāpacyutaiḥ śaraiḥ
     akrudhyata mahākāyo bhaimasenir ghaṭotkacaḥ
prāduścakre mahāmāyāṃ ghorarūpāṃ sudāruṇām
     mohayan samare drauṇiṃ māyāvī rākṣasādhipaḥ
tatas te tāvakāḥ sarve māyayā vimukhīkṛtāḥ
     anyonyaṃ samapaśyanta nikṛttān medinī tale
     viceṣṭamānān kṛpaṇāñ śoṇitena samukṣitān
droṇaṃ duryodhanaṃ śalyam aśvatthāmānam eva ca
     prāyaśaś ca maheṣvāsā ye pradhānāś ca kauravāḥ
vidhvastā rathinaḥ sarve gajāś ca vinipātitāḥ
     hayāś ca sahayārohā vinikṛttāḥ sahasraśaḥ
tad dṛṣṭvā tāvakaṃ sainyaṃ vidrutaṃ śibiraṃ prati
     mama prākrośato rājaṃs tathā devavratasya ca
yudhyadhvaṃ mā palāyadhvaṃ māyaiṣā rākṣasī raṇe
     ghaṭotkaca prayukteti nātiṣṭhanta vimohitāḥ
     naiva te śraddadhur bhītā vadator āvayor vacaḥ
tāṃś ca pradravato dṛṣṭvā jayaṃ prāptāṃś ca pāṇḍavāḥ
     ghaṭotkacena sahitāḥ siṃhanādān pracakrire
     śaṅkhadundubhighoṣāś ca samantāt sasvanur bhṛśam
evaṃ tava balaṃ sarvaṃ haiḍimbena durātmanā
     sūryāstamaya velāyāṃ prabhagnaṃ vidrutaṃ diśaḥ
