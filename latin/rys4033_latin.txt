tam apratihataṃ kruddhaṃ praviṣṭaṃ puruṣarṣabham
 sugrīvo lakṣmaṇaṃ dṛṣṭvā babhūva vyathitendriyaḥ
kruddhaṃ niḥśvasamānaṃ taṃ pradīptam iva tejasā
 bhrātur vyasanasaṃtaptaṃ dṛṣṭvā daśarathātmajam
utpapāta hariśreṣṭho hitvā sauvarṇam āsanam
 mahān mahendrasya yathā svalaṃkṛta iva dhvajaḥ
utpatantam anūtpetū rumāprabhṛtayaḥ striyaḥ
 sugrīvaṃ gagane pūrṇaṃ candraṃ tārāgaṇā iva
saṃraktanayanaḥ śrīmān vicacāla kṛtāñjaliḥ
 babhūvāvasthitas tatra kalpavṛkṣo mahān iva
rumā dvitīyaṃ sugrīvaṃ nārīmadhyagataṃ sthitam
 abravīl lakṣmaṇaḥ kruddhaḥ satāraṃ śaśinaṃ yathā
sattvābhijanasaṃpannaḥ sānukrośo jitendriyaḥ
 kṛtajñaḥ satyavādī ca rājā loke mahīyate
yas tu rājā sthito 'dharme mitrāṇām upakāriṇām
 mithyāpratijñāṃ kurute ko nṛśaṃsataras tataḥ
śatam aśvānṛte hanti sahasraṃ tu gavānṛte
 ātmānaṃ svajanaṃ hanti puruṣaḥ puruṣānṛte
pūrvaṃ kṛtārtho mitrāṇāṃ na tat pratikaroti yaḥ
 kṛtaghnaḥ sarvabhūtānāṃ sa vadhyaḥ plavageśvara
gīto 'yaṃ brahmaṇā ślokaḥ sarvalokanamaskṛtaḥ
 dṛṣṭvā kṛtaghnaṃ kruddhena taṃ nibodha plavaṃgama
brahmaghne ca surāpe ca core bhagnavrate tathā
 niṣkṛtir vihitā sadbhiḥ kṛtaghne nāsti niṣkṛtiḥ
anāryas tvaṃ kṛtaghnaś ca mithyāvādī ca vānara
 pūrvaṃ kṛtārtho rāmasya na tat pratikaroṣi yat
nanu nāma kṛtārthena tvayā rāmasya vānara
 sītāyā mārgaṇe yatnaḥ kartavyaḥ kṛtam icchatā
sa tvaṃ grāmyeṣu bhogeṣu sakto mithyā pratiśravaḥ
 na tvāṃ rāmo vijānīte sarpaṃ maṇḍūkarāviṇam
mahābhāgena rāmeṇa pāpaḥ karuṇavedinā
 harīṇāṃ prāpito rājyaṃ tvaṃ durātmā mahātmanā
kṛtaṃ cen nābhijānīṣe rāmasyākliṣṭakarmaṇaḥ
 sadyas tvaṃ niśitair bāṇair hato drakṣyasi vālinam
na ca saṃkucitaḥ panthā yena vālī hato gataḥ
 samaye tiṣṭha sugrīva mā vālipatham anvagāḥ
na nūnam ikṣvākuvarasya kārmukāc; cyutāñ śarān paśyasi vajrasaṃnibhān
 tataḥ sukhaṃ nāma niṣevase sukhī; na rāmakāryaṃ manasāpy avekṣase
