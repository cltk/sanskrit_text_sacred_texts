tām abravīn mahātejā hanūmān mārutātmajaḥ
 śirasy añjalim ādhāya sītāṃ madhurayā girā
kā nu padmapalāśākṣī kliṣṭakauśeyavāsinī
 drumasya śākhām ālambya tiṣṭhasi tvam aninditā
kimarthaṃ tava netrābhyāṃ vāri sravati śokajam
 puṇḍarīkapalāśābhyāṃ viprakīrṇam ivodakam
surāṇām asurāṇāṃ ca nāgagandharvarakṣasām
 yakṣāṇāṃ kiṃnarāṇāṃ ca kā tvaṃ bhavasi śobhane
kā tvaṃ bhavasi rudrāṇāṃ marutāṃ vā varānane
 vasūnāṃ vā varārohe devatā pratibhāsi me
kiṃ nu candramasā hīnā patitā vibudhālayāt
 rohiṇī jyotiṣāṃ śreṣṭhā śreṣṭhā sarvaguṇānvitā
kopād vā yadi vā mohād bhartāram asitekṣaṇā
 vasiṣṭhaṃ kopayitvā tvaṃ nāsi kalyāṇy arundhatī
ko nau putraḥ pitā bhrāta bhartā vā te sumadhyame
 asmāl lokād amuṃ lokaṃ gataṃ tvam anuśocasi
vyañjanāni hi te yāni lakṣaṇāni ca lakṣaye
 mahiṣī bhūmipālasya rājakanyāsi me matā
rāvaṇena janasthānād balād apahṛtā yadi
 sītā tvam asi bhadraṃ te tan mamācakṣva pṛcchataḥ
sā tasya vacanaṃ śrutvā rāmakīrtanaharṣitā
 uvāca vākyaṃ vaidehī hanūmantaṃ drumāśritam
duhitā janakasyāhaṃ vaidehasya mahātmanaḥ
 sītā ca nāma nāmnāhaṃ bhāryā rāmasya dhīmataḥ
samā dvādaśa tatrāhaṃ rāghavasya niveśane
 bhuñjānā mānuṣān bhogān sarvakāmasamṛddhinī
tatas trayodaśe varṣe rājyenekṣvākunandanam
 abhiṣecayituṃ rājā sopādhyāyaḥ pracakrame
tasmin saṃbhriyamāṇe tu rāghavasyābhiṣecane
 kaikeyī nāma bhartāraṃ devī vacanam abravīt
na pibeyaṃ na khādeyaṃ pratyahaṃ mama bhojanam
 eṣa me jīvitasyānto rāmo yady abhiṣicyate
yat tad uktaṃ tvayā vākyaṃ prītyā nṛpatisattama
 tac cen na vitathaṃ kāryaṃ vanaṃ gacchatu rāghavaḥ
sa rājā satyavāg devyā varadānam anusmaran
 mumoha vacanaṃ śrutvā kaikeyyāḥ krūram apriyam
tatas tu sthaviro rājā satyadharme vyavasthitaḥ
 jyeṣṭhaṃ yaśasvinaṃ putraṃ rudan rājyam ayācata
sa pitur vacanaṃ śrīmān abhiṣekāt paraṃ priyam
 manasā pūrvam āsādya vācā pratigṛhītavān
dadyān na pratigṛhṇīyān na brūyat kiṃ cid apriyam
 api jīvitahetor hi rāmaḥ satyaparākramaḥ
sa vihāyottarīyāṇi mahārhāṇi mahāyaśāḥ
 visṛjya manasā rājyaṃ jananyai māṃ samādiśat
sāhaṃ tasyāgratas tūrṇaṃ prasthitā vanacāriṇī
 na hi me tena hīnāyā vāsaḥ svarge 'pi rocate
prāg eva tu mahābhāgaḥ saumitrir mitranandanaḥ
 pūrvajasyānuyātrārthe drumacīrair alaṃkṛtaḥ
te vayaṃ bhartur ādeśaṃ bahu mānyadṛḍhavratāḥ
 praviṣṭāḥ sma purād dṛṣṭaṃ vanaṃ gambhīradarśanam
vasato daṇḍakāraṇye tasyāham amitaujasaḥ
 rakṣasāpahṛtā bhāryā rāvaṇena durātmanā
dvau māsau tena me kālo jīvitānugrahaḥ kṛtaḥ
 ūrdhvaṃ dvābhyāṃ tu māsābhyāṃ tatas tyakṣyāmi jīvitam
