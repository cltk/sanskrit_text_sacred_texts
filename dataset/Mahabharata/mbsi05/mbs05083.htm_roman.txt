[v]
      tathā dūtaiḥ samājñāya āyāntaṃ madhusūdanam
      dhṛtarāṣṭro 'bravīd bhīṣmam arcayitvā mahābhujam
droṇaṃ ca saṃjayaṃ caiva viduraṃ ca mahāmatim
      duryodhanaṃ ca sāmātyaṃ hṛṣṭaromābravīd idam
adbhutaṃ mahad āścaryaṃ śrūyate kurunandana
      striyo bālāś ca vṛddhāś ca kathayanti gṛhe gṛhe
satkṛtyācakṣate cānye tathaivānye samāgatāḥ
      pṛthag vādāś ca vartante catvareṣu sabhāsu ca
upayāsyati dāśārhaḥ pāṇḍavārthe parākramī
      sa no mānyaś ca pūjyaś ca sarvathā madhusūdanaḥ
tasmin hi yātrā lokasya bhūtānām īśvaro hi saḥ
      tasmin dhṛtiś ca vīryaṃ ca prajñā caujaś ca mādhave
sa mānyatāṃ naraśreṣṭhaḥ sa hi dharmaḥ sanātanaḥ
      pūjito hi sukhāya syād asukhaḥ syād apūjitaḥ
sa cet tuṣyati dāśārha upacārair ariṃdamaḥ
      kṛtsnān sarvān abhiprāyān prāpsyāmaḥ sarvarājasu
tasya pūjārtham adyaiva saṃvidhatsva paraṃtapa
      sabhāḥ pathi vidhīyantāṃ sarvakāmasamāhitāḥ
yathā prītir mahābāho tvayi jāyeta tasya vai
     tathā kuruṣva gāndhāre kathaṃ vā bhīṣma manyase
tato bhīṣmādayaḥ sarve dhṛtarāṣṭraṃ janādhipam
     ūcuḥ paramam ity evaṃ pūjayanto 'sya tad vacaḥ
teṣām anumataṃ jñātvā rājā duryodhanas tadā
     sabhā vāstūni ramyāṇi pradeṣṭum upacakrame
tato deśeṣu deśeṣu ramaṇīyeṣu bhāgaśaḥ
     sarvaratnasamākīrṇāḥ sabhāś cakrur anekaśaḥ
āsanāni vicitrāṇi yuktāni vividhair guṇaiḥ
     striyo gandhān alaṃkārān sūkṣmāṇi vasanāni ca
guṇavanty annapānāni bhojyāni vividhāni ca
     mālyāni ca sugandhīni tāni rājā dadau tataḥ
viśeṣataś ca vāsārthaṃ sabhāṃ grāme vṛkasthale
     vidadhe kauravo rājā bahuratnāṃ manoramām
etad vidhāya vai sarvaṃ devārham atimānuṣam
     ācakhyau dhṛtarāṣṭrāya rājā duryodhanas tadā
tāḥ sabhāḥ keśavaḥ sarvā ratnāni vividhāni ca
     asamīkṣyaiva dāśārha upāyāt kuru sadma tat
