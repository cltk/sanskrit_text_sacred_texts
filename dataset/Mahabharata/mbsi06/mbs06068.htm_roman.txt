[s]
      śikhaṇḍī saha matsyena virāṭena viśāṃ pate
      bhīṣmam āśu maheṣvāsam āsasāda sudurjayam
droṇaṃ kṛpaṃ vikarṇaṃ ca maheṣvāsān mahābalān
      rājñaś cānyān raṇe śūrān bahūn ārchad dhanaṃjayaḥ
saindhavaṃ ca maheṣvāsaṃ sāmātyaṃ saha bandhubhiḥ
      prācyāṃś ca dākṣiṇātyāṃś ca bhūmipān bhūmiparṣabha
putraṃ ca te maheṣvāsaṃ duryodhanam amarṣaṇam
      duḥsahaṃ caiva samare bhīmaseno 'bhyavartata
sahadevas tu śakunim ulūkaṃ ca mahāratham
      pitā putrau maheṣvāsāv abhyavartata durjayau
yudhiṣṭhiro mahārāja gajānīkaṃ mahārathaḥ
      samavartata saṃgrāme putreṇa nikṛtas tava
mādrīputras tu nakulaḥ śūraḥ saṃkrandano yudhi
      trigartānāṃ rathodāraiḥ samasajjata pāṇḍavaḥ
abhyavartanta durdharṣāḥ samare śālva kekayān
      sātyakiś cekitānaś ca saubhadraś ca mahārathaḥ
dhṛṣṭaketuś ca samare rākṣasaś ca ghaṭotkacaḥ
      putrāṇāṃ te rathānīkaṃ pratyudyātāḥ sudurjayāḥ
senāpatir ameyātmā dhṛṣṭadyumno mahābalaḥ
     droṇena samare rājan samiyāyendra karmaṇā
evam ete maheṣvāsās tāvakāḥ pāṇḍavaiḥ saha
     sametya samare śūrāḥ saṃprahāraṃ pracakrire
madhyaṃdina gate sūrye nabhasy ākulatāṃ gate
     kuravaḥ pāṇḍaveyāś ca nijaghnur itaretaram
dhvajino hemacitrāṅgā vicaranto raṇājire
     sa patākā rathā rejur vaiyāghraparivāraṇāḥ
sametānāṃ ca samare jigīṣūṇāṃ parasparam
     babhūva tumulaḥ śabdaḥ siṃhānām iva nardatām
tatrādbhutam apaśyāma saṃprahāraṃ sudāruṇam
     yam akurvan raṇe vīrāḥ sṛñjayāḥ kurubhiḥ saha
naiva khaṃ na diśo rājan na sūryaṃ śatrutāpana
     vidiśo vāpy apaśyāma śarair muktaiḥ samantataḥ
śaktīnāṃ vimalāgrāṇāṃ tomarāṇāṃ tathāyatām
     nistriṃśānāṃ ca pītānāṃ nīlotpalanibhāḥ prabhāḥ
kavacānāṃ vicitrāṇāṃ bhūṣaṇānāṃ prabhās tathā
     khaṃ diśaḥ pradiśaś caiva bhāsayām āsur ojasā
     virarāja tadā rājaṃs tatra tatra raṇāṅgaṇam
rathasiṃhāsana vyāghrāḥ samāyāntaś ca saṃyuge
     virejuḥ samare rājan grahā iva nabhastale
bhīṣmas tu rathināṃ śreṣṭho bhīmasenaṃ mahābalam
     avārayata saṃkruddhaḥ sarvasainyasya paśyataḥ
tato bhīṣma vinirmuktā rukmapuṅkhāḥ śilāśitāḥ
     abhyaghnan samare bhīmaṃ tailadhautāḥ sutejanāḥ
tasya śaktiṃ mahāvegāṃ bhīmaseno mahābalaḥ
     kruddhāśīviṣasaṃkāśāṃ preṣayām āsa bhārata
tām āpatantīṃ sahasā rukmadaṇḍāṃ durāsadām
     ciccheda samare bhīṣmaḥ śaraiḥ saṃnataparvabhiḥ
tato 'pareṇa bhallena pītena niśitena ca
     kārmukaṃ bhīmasenasya dvidhā ciccheda bhārata
sātyakis tu tatas tūrṇaṃ bhīṣmam āsādya saṃyuge
     śarair bahubhir ānarchat pitaraṃ te janeśvara
tataḥ saṃdhāya vai tīkṣṇaṃ śaraṃ paramadāruṇam
     vārṣṇeyasya rathād bhīṣmaḥ pātayām āsa sārathim
tasyāśvāḥ pradrutā rājan nihate rathasārathau
     tena tenaiva dhāvanti manomārutaraṃhasaḥ
tataḥ sarvasya sainyasya nisvanas tumulo 'bhavat
     hāhākāraś ca saṃjajñe pāṇḍavānāṃ mahātmanām
abhidravata gṛhṇīta hayān yacchata dhāvata
     ity āsīt tumulaḥ śabdo yuyudhāna rathaṃ prati
etasminn eva kāle tu bhīṣmaḥ śāṃtanavaḥ punaḥ
     vyahanat pāṇḍavīṃ senām āsurīm iva vṛtrahā
te vadhyamānā bhīṣmeṇa pāñcālāḥ somakaiḥ saha
     āryāṃ yuddhe matiṃ kṛtvā bhīṣmam evābhidudruvuḥ
dhṛṣṭadyumnamukhāś cāpi pārthāḥ śāṃtanavaṃ raṇe
     abhyadhāvañ jigīṣantas tava putrasya vāhinīm
tathaiva tāvakā rājan bhīṣmadroṇamukhāḥ parān
     abhyadhāvanta vegena tato yuddham avartata
