[v]
      evaṃ sanatsujātena vidureṇa ca dhīmatā
      sārdhaṃ kathayato rājñaḥ sā vyatīyāya śarvarī
tasyāṃ rajanyāṃ vyuṣṭāyāṃ rājānaḥ sarva eva te
      sabhām āviviśur hṛṣṭāḥ sūtasyopadidṛkṣayā
śuśrūṣamāṇāḥ pārthānāṃ vaco dharmārthasaṃhitam
      dhṛtarāṣṭra mukhāḥ sarve yayū rājasabhāṃ śubhām
sudhāvadātāṃ vistīrṇāṃ kanakājira bhūṣitām
      candraprabhāṃ surucirāṃ siktāṃ paramavāriṇā
rucirair āsanaiḥ stīrṇāṃ kāñcanair dāravair api
      aśmasāramayair dāntaiḥ svāstīrṇaiḥ sottarac chadaiḥ
bhīṣmo droṇaḥ kṛpaḥ śalyaḥ kṛtavarmā jayadrathaḥ
      aśvatthāmā vikarṇaś ca somadattaś ca bāhlikaḥ
viduraś ca mahāprājño yuyutsuś ca mahārathaḥ
      sarve ca sahitāḥ śūrāḥ pārthivā bharatarṣabha
      dhṛtarāṣṭraṃ puraskṛtya viviśus tāṃ sabhāṃ śubhām
duḥśāsanaś citrasenaḥ śakuniś cāpi saubalaḥ
      durmukho duḥsahaḥ karṇa ulūko 'tha viviṃśatiḥ
kururājaṃ puraskṛtya duryodhanam amarṣaṇam
      viviśus tāṃ sabhāṃ rājan surāḥ śakra sado yathā
āviśadbhis tadā rājañ śūraiḥ parighabāhubhiḥ
     śuśubhe sā sabhā rājan siṃhair iva girer guhā
te praviśya maheṣvāsāḥ sabhāṃ samitiśobhanāḥ
     āsanāni mahārhāṇi bhejire sūryavarcasaḥ
āsanastheṣu sarveṣu teṣu rājasu bhārata
     dvāḥstho nivedayām āsa sūtaputram upasthitam
ayaṃ sa ratha āyāti yo 'yāsīt pāṇḍavān prati
     dūto nas tūrṇam āyātaḥ saindhavaiḥ sādhu vāhibhiḥ
upayāya tu sa kṣipraṃ rathāt praskandya kuṇḍalī
     praviveśa sabhāṃ pūrṇāṃ mahīpālair mahātmabhiḥ
[samjaya]
     prāpto 'smi pāṇḍavān gatvā tad vijānīta kauravāḥ
     yathā vayaḥ kurūn sarvān pratinandanti pāṇḍavāḥ
abhivādayanti vṛddhāṃś ca vayasyāṃś ca vayasyavat
     yūnaś cābhyavadan pārthāḥ pratipūjya yathā vayaḥ
yathāhaṃ dhṛtarāṣṭreṇa śiṣṭaḥ pūrvam ito gataḥ
     abruvaṃ pāṇḍavān gatvā tan nibodhata pārthivāḥ
