[vā]
      śrutavān asmi vārṣṇeya saṃgrāmaṃ paramādbhutam
      narāṇāṃ vadatāṃ putra kathodghāteṣu nityaśaḥ
tvaṃ tu pratyakṣadarśī ca kāryajñaś ca mahābhuja
      tasmāt prabrūhi saṃgrāmaṃ yāthātathyena me 'nagha
yathā tad abhavad yuddhaṃ pāṇḍavānāṃ mahātmanām
      bhīṣma karṇa kṛpa droṇa śalyādibhir anuttamam
anyeṣāṃ kṣatriyāṇāṃ ca kṛtāstrāṇām anekaśaḥ
      nānāveṣākṛtimatāṃ nānādeśanivāsinām
ity uktaḥ puṇḍarīkākṣaḥ pitrā mātus tadantike
      śaśaṃsa kuruvīrāṇāṃ saṃgrāme nidhanaṃ yathā
[vā]
      atyadbhutāni karmāṇi kṣatriyāṇāṃ mahātmanām
      bahulatvān na saṃkhyātuṃ śakyāny abda śatair api
prādhānyatas tu gadataḥ samāsenaiva me śṛṇu
      karmāṇi pṛthivīśānāṃ yathāvad amara dyute
bhīṣmaḥ senāpatir abhūd ekādaśa camūpatiḥ
      kauravyaḥ kauraveyāṇāṃ devānām iva vāsavaḥ
śikhaṇḍī pāṇḍuputrāṇāṃ netā sapta camūpatiḥ
      babhūva rakṣito dhīmān dhīmatā savyasācinā
teṣāṃ tad abhavad yuddhaṃ daśāhāni mahātmanām
     kurūṇāṃ pāṇḍavānāṃ ca sumahad romaharṣaṇam
tataḥ śikhaṇḍī gāṅgeyam ayudhyantaṃ mahāhave
     jaghāna babhubhir bāṇaiḥ saha gāṇḍīvadhanvanā
akarot sa tataḥ kālaṃ śaratalpagato muniḥ
     ayanaṃ dakṣiṇaṃ hitvā saṃprāpte cottarāyaṇe
tataḥ senāpatir abhūd droṇo 'straviduṣāṃ varaḥ
     pravīraḥ kauravendrasya kāvyo daitya pater iva
akṣauhiṇībhiḥ śiṣṭābhir navabhir dvijasattamaḥ
     saṃvṛtaḥ samaraślāghī guptaḥ kṛpa vṛṣādibhiḥ
dhṛṣṭadyumnas tv abhūn netā pāṇḍavānāṃ mahāstra vit
     gupto bhīmena tejasvī mitreṇa varuṇo yathā
pañca senā parivṛto droṇa prepsur mahāmanāḥ
     pitur nikārān saṃsmṛtya raṇe karmākaron mahat
tasmiṃs te pṛthivīpālā droṇa pārṣata saṃgare
     nānā dig āgatā vīrāḥ prāyaśo nidhanaṃ gatāḥ
dināni pañca tad yuddham abhūt paramadāruṇam
     tato droṇaḥ pariśrānto dhṛṣṭadyumna vaśaṃgataḥ
tataḥ senāpatir abhūt karṇo dauryodhane bale
     akṣauhiṇībhiḥ śiṣṭābhir vṛtaḥ pañcabhir āhave
tisras tu pāṇḍuputrāṇāṃ camvo bībhatsu pālitāḥ
     hatapravīra bhūyiṣṭhā babhūvuḥ samavasthitāḥ
tataḥ pārthaṃ samāsādya pataṃga iva pāvakam
     pañcatvam agamat sautir dvitīye 'hani dāruṇe
hate karṇe tu kauravyā nirutsāhā hataujasaḥ
     akṣauhiṇībhis tisṛbhir madreśaṃ paryavārayan
hatavāhana bhūyiṣṭhāḥ pāṇḍavās tu yudhiṣṭhiram
     akṣauhiṇyā nirutsāhāḥ śiṣṭayā paryavārayan
avadhīn madrarājānaṃ kururājo yudhiṣṭhiraḥ
     tasmiṃs tathārdha divase karmakṛtvā suduṣkaram
hate śalye tu śakuniṃ sahadevo mahāmanāḥ
     āhartāraṃ kales tasya jaghānāmita vikramaḥ
nihate śakunau rājā dhārtarāṣṭraḥ sudurmanāḥ
     apākrāmad gadāpāṇir hatabhūyiṣṭha sainikaḥ
tam anvadhāvat saṃkruddho bhīmasenaḥ pratāpavān
     hrade dvaipāyane cāpi salilasthaṃ dadarśa tam
tataḥ śiṣṭena sainyena samantāt parivārya tam
     upopaviviśur hṛṣṭā hradasthaṃ pañca pāṇḍavāḥ
vigāhya salilaṃ tv āśu vāg bāṇair bhṛśavikṣataḥ
     utthāya sagadāpāṇir yuddhāya samupasthitaḥ
tataḥ sa nihato rājā dhārtarāṣṭro mahāmṛdhe
     bhīmasenena vikramya paśyatāṃ pṛthivīkṣitām
tatas tat pāṇḍavaṃ sainyaṃ saṃsuptaṃ śibire niśi
     nihataṃ droṇaputreṇa pitur vadham amṛṣyatā
hataputrā hatabalā hatamitrā mayā saha
     yuyudhāna dvitīyena pañca śiṣṭāḥ sma pāṇḍavāḥ
sahaiva kṛpa bhojābhyāṃ drauṇir yuddhād amucyata
     yuyutsuś cāpi kauravyo muktaḥ pāṇḍava saṃśrayāt
nihate kauravendre ca sānubandhe suyodhane
     viduraḥ saṃjayaś caiva dharmarājam upasthitau
evaṃ tad abhavad yuddham ahāny aṣṭādaśa prabho
     yatra te pṛthivīpālā nihatāḥ svargam āvasan
[v]
     śṛṇvatāṃ tu mahārāja kathāṃ tāṃ romaharṣaṇīm
     duḥkhaharṣaparikleśā vṛṣṇīnām abhavaṃs tadā
