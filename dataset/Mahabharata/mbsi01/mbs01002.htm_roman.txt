[rsayag]
      samantapañcakam iti yad uktaṃ sūtanandana
      etat sarvaṃ yathānyāyaṃ śrotum icchāmahe vayam
[s]
      śuśrūṣā yadi vo viprā bruvataś ca kathāḥ śubhāḥ
      samantapañcakākhyaṃ ca śrotum arhatha sattamāḥ
tretā dvāparayoḥ saṃdhau rāmaḥ śastrabhṛtāṃ varaḥ
      asakṛt pārthivaṃ kṣatraṃ jaghānāmarṣa coditaḥ
sa sarvaṃ kṣatram utsādya svavīryeṇānala dyutiḥ
      samantapañcake pañca cakāra rudhirahradān
sa teṣu rudhirāmbhaḥsu hradeṣu krodhamūrcchitaḥ
      pitṝn saṃtarpayām āsa rudhireṇeti naḥ śrutam
atharcīkādayo 'bhyetya pitaro brāhmaṇarṣabham
      taṃ kṣamasveti siṣidhus tataḥ sa virarāma ha
teṣāṃ samīpe yo deśo hradānāṃ rudhirāmbhasām
      samantapañcakam iti puṇyaṃ tatparikīrtitam
yena liṅgena yo deśo yuktaḥ samupalakṣyate
      tenaiva nāmnā taṃ deśaṃ vācyam āhur manīṣiṇaḥ
antare caiva saṃprāpte kalidvāparayor abhūt
      samantapañcake yuddhaṃ kurupāṇḍavasenayoḥ
tasmin paramadharmiṣṭhe deśe bhūdoṣavarjite
     aṣṭādaśa samājagmur akṣauhiṇyo yuyutsayā
evaṃ nāmābhinirvṛttaṃ tasya deśasya vai dvijāḥ
     puṇyaś ca ramaṇīyaś ca sa deśo vaḥ prakīrtitaḥ
tad etat kathitaṃ sarvaṃ mayā vo munisattamāḥ
     yathā deśaḥ sa vikhyātas triṣu lokeṣu viśrutaḥ
[rsayag]
     akṣauhiṇya iti proktaṃ yat tvayā sūtanandana
     etad icchāmahe śrotuṃ sarvam eva yathātatham
akṣauhiṇyāḥ parīmāṇaṃ rathāśvanaradantinām
     yathāvac caiva no brūhi sarvaṃ hi viditaṃ tava
[s]
     eko ratho jagaś caiko narāḥ pañca padātayaḥ
     trayaś ca turagās tajjñaiḥ pattir ity abhidhīyate
pattiṃ tu triguṇām etām āhuḥ senāmukhaṃ budhāḥ
     trīṇi senāmukhāny eko gulma ity abhidhīyate
trayo gulmā gaṇo nāma vāhinī tu gaṇās trayaḥ
     smṛtās tisras tu vāhinyaḥ pṛtaneti vicakṣaṇaiḥ
camūs tu pṛtanās tisras tisraś camvas tv anīkinī
     anīkinīṃ daśaguṇāṃ prāhur akṣauhiṇīṃ budhāḥ
akṣauhiṇyāḥ prasaṃkhyānaṃ rathānāṃ dvijasattamāḥ
     saṃkhyā gaṇita tattvajñaiḥ sahasrāṇy ekaviṃśatiḥ
śatāny upari caivāṣṭau tathā bhūyaś ca saptatiḥ
     gajānāṃ tu parīmāṇam etad evātra nirdiśet
jñeyaṃ śatasahasraṃ tu sahasrāṇi tathā nava
     narāṇām api pañcāśac chatāni trīṇi cānaghāḥ
pañca ṣaṣṭisahasrāṇi tathāśvānāṃ śatāni ca
     daśottarāṇi ṣaṭ prāhur yathāvad iha saṃkhyayā
etām akṣauhiṇīṃ prāhuḥ saṃkhyā tattvavido janāḥ
     yāṃ vaḥ kathitavān asmi vistareṇa dvijottamāḥ
etayā saṃkhyayā hy āsan kurupāṇḍavasenayoḥ
     akṣauhiṇyo dvijaśreṣṭhāḥ piṇḍenāṣṭādaśaiva tāḥ
sametās tatra vai deśe tatraiva nidhanaṃ gatāḥ
     kauravān kāraṇaṃ kṛtvā kālenādbhuta karmaṇā
ahāni yuyudhe bhīṣmo daśaiva paramāstravit
     ahāni pañca droṇas tu rarakṣa kuru vāhinīm
ahanī yuyudhe dve tu karṇaḥ parabalārdanaḥ
     śalyo 'rdhadivasaṃ tv āsīd gadāyuddham ataḥ param
tasyaiva tu dinasyānte hārdikya drauṇigautamāḥ
     prasuptaṃ niśi viśvastaṃ jaghnur yaudhiṣṭhiraṃ balam
yat tu śaunaka satre tu bhāratākhyāna vistaram
     ākhyāsye tatra paulomam ākhyānaṃ cāditaḥ param
vicitrārthapadākhyānam anekasamayānvitam
     abhipannaṃ naraiḥ prājñair vairāgyam iva mokṣibhiḥ
ātmeva veditavyeṣu priyeṣv iva ca jīvitam
     itihāsaḥ pradhānārthaḥ śreṣṭhaḥ sarvāgameṣv ayam
itihāsottame hy asminn arpitā buddhir uttamā
     kharavyañjanayoḥ kṛtsnā lokavedāśrayeva vāk
asya prajñābhipannasya vicitrapadaparvaṇaḥ
     bhāratasyetihāsasya śrūyatāṃ parva saṃgrahaḥ
parvānukramaṇī pūrvaṃ dvitīyaṃ parva saṃgrahaḥ
     pauṣyaṃ paulomam āstīkam ādivaṃśāvatāraṇam
tataḥ saṃbhava parvoktam adbhutaṃ devanirmitam
     dāho jatu gṛhasyātra haiḍimbaṃ parva cocyate
tato bakavadhaḥ parva parva caitrarathaṃ tataḥ
     tataḥ svayaṃvaraṃ devyāḥ pāñcālyāḥ parva cocyate
kṣatradharmeṇa nirmitya tato vaivāhikaṃ smṛtam
     vidurāgamanaṃ parva rājyalambhas tathaiva ca
arjunasya vanevāsaḥ subhadrāharaṇaṃ tataḥ
     subhadrāharaṇād ūrdhvaṃ jñeyaṃ haraṇahārikam
tataḥ khāṇḍava dāhākhyaṃ tatraiva maya darśanam
     sabhā parva tataḥ proktaṃ mantraparva tataḥ param
jarāsaṃdha vadhaḥ parva parva dig vijayas tathā
     parva dig vijayād ūrdhvaṃ rājasūyikam ucyate
tataś cārghābhiharaṇaṃ śiśupāla vadhas tataḥ
     dyūtaparva tataḥ proktam anudyūtam ataḥ param
tata āraṇyakaṃ parva kirmīravadha eva ca
     īśvarārjunayor yuddhaṃ parva kairāta saṃjñitam
indralokābhigamanaṃ parva jñeyam ataḥ param
     tīrthayātrā tataḥ parva kururājasya dhīmataḥ
jaṭāsuravadhaḥ parva yakṣayuddham ataḥ param
     tathaivājagaraṃ parva vijñeyaṃ tadanantaram
mārkaṇḍeya samasyā ca parvoktaṃ tadanantaram
     saṃvādaś ca tataḥ parva draupadī satyabhāmayoḥ
ghoṣayātrā tataḥ parva mṛgasvapnabhayaṃ tataḥ
     vrīhi drauṇikam ākhyānaṃ tato 'nantaram ucyate
draupadī haraṇaṃ parva saindhavena vanāt tataḥ
     kuṇḍalāharaṇaṃ parva tataḥ param ihocyate
āraṇeyaṃ tataḥ parva vairāṭaṃ tadanantaram
     kīcakānāṃ vadhaḥ parva parva gograhaṇaṃ tataḥ
abhimanyunā ca vairāṭyāḥ parva vaivāhikaṃ smṛtam
     udyogaparva vijñeyam ata ūrdhvaṃ mahādbhutam
tataḥ saṃjaya yānākhyaṃ parva jñeyam ataḥ param
     prajāgaraṃ tataḥ parva dhṛtarāṣṭrasya cintayā
parva sānatsujātaṃ ca guhyam adhyātmadarśanam
     yānasaṃdhis tataḥ parva bhagavad yānam eva ca
jñeyaṃ vivāda parvātra karṇasyāpi mahātmanaḥ
     niryāṇaṃ parva ca tataḥ kurupāṇḍavasenayoḥ
rathātiratha saṃkhyā ca parvoktaṃ tadanantaram
     ulūka dūtāgamanaṃ parvāmarṣa vivardhanam
ambopākhyānam api ca parva jñeyam ataḥ param
     bhīṣmābhiṣecanaṃ parva jñeyam adbhutakāraṇam
jambū khaṇḍa vinirmāṇaṃ parvoktaṃ tadanantaram
     bhūmiparva tato jñeyaṃ dvīpavistara kīrtanam
parvoktaṃ bhagavad gītā parva bhīsma vadhas tataḥ
     droṇābhiṣekaḥ parvoktaṃ saṃśaptaka vadhas tataḥ
abhimanyuvadhaḥ parva pratijñā parva cocyate
     jayadrathavadhaḥ parva ghaṭotkaca vadhas tataḥ
tato droṇa vadhaḥ parva vijñeyaṃ lomaharṣaṇam
     mokṣo nārāyaṇāstrasya parvānantaram ucyate
karṇa parva tato jñeyaṃ śalya parva tataḥ param
     hrada praveśanaṃ parva gadāyuddham ataḥ param
sārasvataṃ tataḥ parva tīrthavaṃśaguṇānvitam
     ata ūrdhvaṃ tu bībhatsaṃ parva sauptikam ucyate
aiṣīkaṃ parva nirdiṣṭam ata ūrdhvaṃ sudāruṇam
     jalapradānikaṃ parva strī parva ca tataḥ param
śrāddhaparva tato jñeyaṃ kurūṇām aurdhvadehikam
     ābhiṣecanikaṃ parva dharmarājasya dhīmataḥ
cārvāka nigrahaḥ parva rakṣaso brahmarūpiṇaḥ
     pravibhāgo gṛhāṇāṃ ca parvoktaṃ tadanantaram
śānti parva tato yatra rājadharmānukīrtanam
     āpad dharmaś ca parvoktaṃ mokṣadharmas tataḥ param
tataḥ parva parijñeyam ānuśāsanikaṃ param
     svargārohaṇikaṃ parva tato bhīṣmasya dhīmataḥ
tata āśvamedhikaṃ parva sarvapāpapraṇāśanam
     anugītā tataḥ parva jñeyam adhyātmavācakam
parva cāśramavāsākhyaṃ putradarśanam eva ca
     nāradāgamanaṃ parva tataḥ param ihocyate
mausalaṃ parva ca tato ghoraṃ samanuvarṇyate
     mahāprasthānikaṃ parva svargārohaṇikaṃ tataḥ
hari vaṃśas tataḥ parva purāṇaṃ khila saṃjñitam
     bhaviṣyat parva cāpy uktaṃ khileṣv evādbhutaṃ mahat
etat parva śataṃ pūrṇaṃ vyāsenoktaṃ mahātmanā
     yathāvat sūtaputreṇa lomaharṣaṇinā punaḥ
kathitaṃ naimiṣāraṇye parvāṇy aṣṭādaśaiva tu
     samāso bhāratasyāyaṃ tatroktaḥ parva saṃgrahaḥ
pauṣye parvaṇi māhātmyam uttaṅkasyopavarṇitam
     paulome bhṛguvaṃśasya vistāraḥ parikīrtitaḥ
āstīke sarvanāgānāṃ garuḍasya ca saṃbhavaḥ
     kṣīrodamathanaṃ caiva janmocchaiḥ śravasas tathā
yajataḥ sarpasatreṇa rājñaḥ pārikṣitasya ca
     katheyam abhinirvṛttā bhāratānāṃ mahātmanām
vividhāḥ saṃbhavā rājñām uktāḥ saṃbhava parvaṇi
     anyeṣāṃ caiva viprāṇām ṛṣer dvaipāyanasya ca
aṃśāvataraṇaṃ cātra devānāṃ parikīrtitam
     daityānāṃ dānavānāṃ ca yakṣāṇāṃ ca mahaujasām
nāgānām atha sarpāṇāṃ gandharvāṇāṃ patatriṇām
     anyeṣāṃ caiva bhūtānāṃ vividhānāṃ samudbhavaḥ
vasūnāṃ punar utpattir bhāgīrathyāṃ mahātmanām
     śaṃtanor veśmani punas teṣāṃ cārohaṇaṃ divi
tejo 'ṃśānāṃ ca saṃghātād bhīṣmasyāpy atra saṃbhavaḥ
     rājyān nivartanaṃ caiva brahmacarya vrate sthitiḥ
pratijñā pālanaṃ caiva rakṣā citrāṅgadasya ca
     hate citrāṅgade caiva rakṣā bhrātur yavīyasaḥ
vicitravīryasya tathā rājye saṃpratipādanam
     dharmasya nṛṣu saṃbhūtir aṇī māṇḍavya śāpajā
kṛṣṇadvaipāyanāc caiva prasūtir varadānajā
     dhṛtarāṣṭrasya pāṇḍoś ca pāṇḍavānāṃ ca saṃbhavaḥ
vāraṇāvata yātrā ca mantro duryodhanasya ca
     vidurasya ca vākyena suruṅgopakrama kriyā
pāṇḍavānāṃ vane ghore hiḍimbāyāś ca darśanam
     ghaṭotkacasya cotpattir atraiva parikīrtitā
ajñātacaryā pāṇḍūnāṃ vāso brāhmaṇa veśmani
     bakasya nidhanaṃ caiva nāgarāṇāṃ ca vismayaḥ
aṅgāraparṇaṃ nirjitya gaṅgākūle 'rjunas tadā
     bhrātṛbhiḥ sahitaḥ sarvaiḥ pāñcālān abhito yayau
tāpatyam atha vāsiṣṭham aurvaṃ cākhyānam uttamam
     pañcendrāṇām upākhyānam atraivādbhutam ucyate
pañcānām ekapatnītve vimarśo drupadasya ca
     draupadyā deva vihito vivāhaś cāpy amānuṣaḥ
vidurasya ca saṃprāptir darśanaṃ keśavasya ca
     khāṇḍava prasthavāsaś ca tathā rājyārdha śāsanam
nāradasyājñayā caiva draupadyāḥ samayakriyā
     sundopasundayos tatra upākhyānaṃ prakīrtitam
pārthasya vanavāsaś ca ulūpyā pathi saṃgamaḥ
     puṇyatīrthānusaṃyānaṃ babhru vāhana janma ca
dvārakāyāṃ subhadrā ca kāmayānena kāminī
     vāsudevasyānumate prāptā caiva kirīṭinā
haraṇaṃ gṛhya saṃprāpte kṛṣṇe devakinandane
     saṃprāptiś cakradhanuṣoḥ khāṇḍavasya ca dāhanam
abhimanyoḥ subhadrāyāṃ janma cottamatejasaḥ
     mayasya mokṣo jvalanād bhujaṃgasya ca mokṣaṇam
     maharṣer mandapālasya śārṅgyaṃ tanayasaṃbhavaḥ
ity etad ādhi parvoktaṃ prathamaṃ bahuvistaram
     adhyāyānāṃ śate dve tu saṃkhāte paramarṣiṇā
     aṣṭādaśaiva cādhyāyā vyāsenottama tejasā
sapta ślokasahasrāṇi tathā nava śatāni ca
     ślokāś ca caturāśītir dṛṣṭo grantho mahātmanā
dvitīyaṃ tu sabhā parva bahu vṛttāntam ucyate
     sabhā kriyā pāṇḍavānāṃ kiṃkarāṇāṃ ca darśanam
lokapāla sabhākhyānaṃ nāradād deva darśanāt
     rājasūyasya cārambho jarāsaṃdha vadhas tathā
girivraje niruddhānāṃ rājñāṃ kṛṣṇena mokṣaṇam
     rājasūye 'rgha saṃvāde śiśupāla vadhas tathā
yajñe vibhūtiṃ tāṃ dṛṣṭvā duḥkhāmarṣānvitasya ca
    duryodhanasyāvahāso bhīmena ca sabhā tale
yatrāsya manyur udbhūto yena dyūtam akārayat
    yatra dharmasutaṃ dyūte śakuniḥ kitavo 'jayat
yatra dyūtārṇave magnān draupadī naur ivārṇavāt
    tārayām āsa tāṃs tīrṇāñ jñātvā duryodhano nṛpaḥ
    punar eva tato dyūte samāhvayata pāṇḍavān
etat sarvaṃ sabhā parva samākhyātaṃ mahātmanā
    adhyāyāḥ saptatir jñeyās tathā dvau cātra saṃkhyayā
ślokānāṃ dve sahasre tu pañca ślokaśatāni ca
    ślokāś caikādaśa jñeyāḥ parvaṇy asmin prakīrtitāḥ
ataḥ paraṃ tṛtīyaṃ tu jñeyam āraṇyakaṃ mahat
    paurānugamanaṃ caiva dharmaputrasya dhīmataḥ
vṛṣṇīnām āgamo yatra pāñcālānāṃ ca sarvaśaḥ
    yatra saubhavadhākhyānaṃ kirmīravadha eva ca
    astrahetor vivāsaś ca pārthasyāmita tejasaḥ
mahādevena yuddhaṃ ca kirāta vapuṣā saha
    darśanaṃ lokapālānāṃ svargārohaṇam eva ca
darśanaṃ bṛhadaśvasya maharṣer bhāvitātmanaḥ
    yudhiṣṭhirasya cārtasya vyasane paridevanam
nalopākhyānam atraiva dharmiṣṭhaṃ karuṇodayam
    damayantyāḥ sthitir yatra nalasya vyasanāgame
vanavāsa gatānāṃ ca pāṇḍavānāṃ mahātmanām
    svarge pravṛttir ākhyātā lomaśenārjunasya vai
tīrthayātrā tathaivātra pāṇḍavānāṃ mahātmanām
    jaṭāsurasya tatraiva vadhaḥ samupavarṇyate
niyukto bhīmasenaś ca draupadyā gandhamādane
    yatra mandārapuṣpārthaṃ nalinīṃ tām adharṣayat
yatrāsya sumahad yuddham abhavat saha rākṣasaiḥ
    yakṣaiś cāpi mahāvīryair maṇimat pramukhais tathā
āgastyam api cākhyānaṃ yatra vātāpi bhakṣaṇam
    lopāmudrābhigamanam apatyārtham ṛṣer api
tataḥ śyenakapotīyam upākhyānam anantaram
    indro 'gnir yatra dharmaś ca ajijñāsañ śibiṃ nṛpam
ṛśya śṛṅgasya caritaṃ kaumāra brahmacāriṇaḥ
    jāmadagnyasya rāmasya caritaṃ bhūri tejasaḥ
kārtavīrya vadho yatra haihayānāṃ ca varṇyate
    saukanyam api cākhyānaṃ cyavano yatra bhārgavaḥ
śaryāti yajñe nāsatyau kṛtavān somapīthinau
    tābhyāṃ ca yatra sa munir yauvanaṃ pratipāditaḥ
jantūpākhyānam atraiva yatra putreṇa somakaḥ
    putrārtham ayajad rājā lebhe putraśataṃ ca saḥ
aṣṭāvakrīyam atraiva vivāde yatra bandinam
    vijitya sāgaraṃ prāptaṃ pitaraṃ labdhavān ṛṣiḥ
avāpya divyāny astrāṇi gurvarthe savyasācinā
    nivātakavacair yuddhaṃ hiraṇyapuravāsibhiḥ
samāgamaś ca pārthasya bhrātṛbhir gandhamādane
    ghoṣayātrā ca gandharvair yatra yuddhaṃ kirīṭinaḥ
punarāgamanaṃ caiva teṣāṃ dvaitavanaṃ saraḥ
    jayadrathenāpahāro draupadyāś cāśramāntarāt
yatrainam anvayād bhīmo vāyuvegasamo jave
    mārkaṇḍeya samasyāyām upākhyānāni bhāgaśaḥ
saṃdarśanaṃ ca kṛṣṇasya saṃvādaś caiva satyayā
    vrīhi drauṇikam ākhyānam aindradyumnaṃ tathaiva ca
sāvitry auddālakīyaṃ ca vainyopākhyānam eva ca
    rāmāyaṇam upākhyānam atraiva bahuvistaram
karṇasya parimoṣo 'tra kuṇḍalābhyāṃ puraṃdarāt
    āraṇeyam upākhyānaṃ yatra dharmo 'nvaśāt sutam
    jagmur labdhavarā yatra pāṇḍavāḥ paścimāṃ diśam
etad āraṇyakaṃ parva tṛtīyaṃ parikīrtitam
    atrādhyāya śate dve tu saṃkhyāte paramarṣiṇā
    ekona saptatiś caiva tathādhyāyāḥ prakīrtitāḥ
ekādaśa sahasrāṇi ślokānāṃ ṣaṭśatāni ca
    catuḥṣaṣṭis tathā ślokāḥ parvaitat parikīrtitam
ataḥ paraṃ nibodhedaṃ vairāṭaṃ parva vistaram
    virāṭanagaraṃ gatvā śmaśāne vipulāṃ śamīm
    dṛṣṭvā saṃnidadhus tatra pāṇḍavā āyudhāny uta
yatra praviśya nagaraṃ chadmabhir nyavasanta te
    durātmano vadho yatra kīcakasya vṛkodarāt
gograhe yatra pārthena nirjitāḥ kuravo yudhi
    godhanaṃ ca virāṭasya mokṣitaṃ yatra pāṇḍavaiḥ
virāṭenottarā dattā snuṣā yatra kirīṭinaḥ
    abhimanyuṃ samuddiśya saubhadram arighātinam
caturtham etad vipulaṃ vairāṭaṃ parva varṇitam
    atrāpi parisaṃkhyātam adhyāyānāṃ mahātmanā
saptaṣaṣṭiratho pūrṇā ślokāgram api me śṛṇu
    ślokānāṃ dve sahasre tu ślokāḥ pañcāśad eva tu
    parvaṇy asmin samākhyātāḥ saṃkhyayā paramarṣiṇā
udyogaparva vijñeyaṃ pañcamaṃ śṛṇvataḥ param
    upaplavye niviṣṭeṣu pāṇḍaveṣu jigīṣayā
    duryodhano 'rjunaś caiva vāsudevam upasthitau
sāhāyyam asmin samare bhavān nau kartum arhati
    ity ukte vacane kṛṣṇo yatrovāca mahāmatiḥ
ayudhyamānam ātmānaṃ mantriṇaṃ puruṣarṣabhau
    akṣauhiṇīṃ vā sainyasya kasya vā kiṃ dadāmy aham
vavre duryodhanaḥ sainyaṃ mandātmā yatra durmatiḥ
    ayudhyamānaṃ sacivaṃ vavre kṛṣṇaṃ dhanaṃjayaḥ
saṃjayaṃ preṣayām āsa śamārthaṃ pāṇḍavān prati
    yatra dūtaṃ mahārājo dhṛtarāṣṭraḥ pratāpavān
śrutvā ca pāṇḍavān yatra vāsudeva purogamān
    prajāgaraḥ saṃprajajñe dhṛtarāṣṭrasya cintayā
viduro yatra vākyāni vicitrāṇi hitāni ca
    śrāvayām āsa rājānaṃ dhṛtarāṣṭraṃ manīṣiṇam
tathā sanatsujātena yatrādhyātmam anuttamam
    manastāpānvito rājā śrāvitaḥ śokalālasaḥ
prabhāte rājasamitau saṃjayo yatra cābhibhoḥ
    aikātmyaṃ vāsudevasya proktavān arjunasya ca
yatra kṛṣṇo dayāpannaḥ saṃdhim icchan mahāyaśāḥ
    svayam āgāc chamaṃ kartuṃ nagaraṃ nāgasāhvayam
pratyākhyānaṃ ca kṛṣṇasya rājñā duryodhanena vai
    śamārthaṃ yācamānasya pakṣayor ubhayor hitam
karṇaduryodhanādīnāṃ duṣṭaṃ vijñāya mantritam
    yogeśvaratvaṃ kṛṣṇena yatra rājasu darśitam
ratham āropya kṛṣṇena yatra karṇo 'numantritaḥ
    upāyapūrvaṃ śauṇḍīryāt pratyākhyātaś ca tena saḥ
tataś cāpy abhiniryātrā rathāśvanaradantinām
    nagarād dhāstina purād balasaṃkhyānam eva ca
yatra rājñā ulūkasya preṣaṇaṃ pāṇḍavān prati
    śvo bhāvini mahāyuddhe dūtyena krūra vādinā
    rathātiratha saṃkhyānam ambopākhyānam eva ca
etat subahu vṛttāntaṃ pañcamaṃ parva bhārate
    udyogaparva nirdiṣṭaṃ saṃdhivigrahasaṃśritam
adhyāyāḥ saṃkhyayā tv atra ṣaḍ aśīti śataṃ smṛtam
    ślokānāṃ ṣaṭ sahasrāṇi tāvanty eva śatāni ca
ślokāś ca navatiḥ proktās tathaivāṣṭau mahātmanā
    vyāsenodāra matinā parvaṇy asmiṃs tapodhanāḥ
ata ūrdhvaṃ vicitrārthaṃ bhīṣma parva pracakṣate
    jambū khaṇḍa vinirmāṇaṃ yatroktaṃ saṃjayena ha
yatra yuddham abhūd ghoraṃ daśāhāny atidāruṇam
    yatra yaudhiṣṭhiraṃ sainyaṃ viṣādam agamat param
kaśmalaṃ yatra pārthasya vāsudevo mahāmatiḥ
    mohajaṃ nāśayām āsa hetubhir mokṣadarśanaiḥ
śikhaṇḍinaṃ puraskṛtya yatra pārtho mahādhanuḥ
    vinighnan niśitair bāṇai rathād bhīṣmam apātayat
ṣaṣṭham etan mahāparva bhārate parikīrtitam
    adhyāyānāṃ śataṃ proktaṃ sapta daśa tathāpare
pañca ślokasahasrāṇi saṃkhyayāṣṭau śatāni ca
    ślokāś ca caturāśītiḥ parvaṇy asmin prakīrtitāḥ
    vyāsena vedaviduṣā saṃkhyātā bhīṣma parvaṇi
droṇa parva tataś citraṃ bahu vṛttāntam ucyate
    yatra saṃśaptakāḥ pārtham apaninyū raṇājirāt
bhagadatto mahārājo yatra śakrasamo yudhi
    supratīkena nāgena saha śastaḥ kirīṭinā
yatrābhimanyuṃ bahavo jaghnur lokamahārathāḥ
    jayadrathamukhā bālaṃ śūram aprāptayauvanam
hate 'bhimanyau kruddhena yatra pārthena saṃyuge
    akṣauhiṇīḥ sapta hatvā hato rājā jayadrathaḥ
    saṃśaptakāvaśeṣaṃ ca kṛtaṃ niḥśeṣam āhave
alambusaḥ śrutāyuś ca jalasaṃdhaś ca vīryavān
    saumadattir virāṭaś ca drupadaś ca mahārathaḥ
    ghaṭotkacādayaś cānye nihatā droṇa parvaṇi
aśvatthāmāpi cātraiva droṇe yudhi nipātite
    astraṃ prāduścakārograṃ nārāyaṇam amarṣitaḥ
saptamaṃ bhārate parva mahad etad udāhṛtam
    atra te pṛthivīpālāḥ prāyaśo nidhanaṃ gatāḥ
    droṇa parvaṇi ye śūrā nirdiṣṭāḥ puruṣarṣabhāḥ
adhyāyānāṃ śataṃ proktam adhyāyāḥ saptatis tathā
    aṣṭau ślokasahasrāṇi tathā nava śatāni ca
ślokā nava tathaivātra saṃkhyātās tattvadarśinā
    pārāśaryeṇa muninā saṃcintya droṇa parvaṇi
ataḥ paraṃ karṇa parva procyate paramādbhutam
    sārathye viniyogaś ca madrarājasya dhīmataḥ
    ākhyātaṃ yatra paurāṇaṃ tripurasya nipātanam
prayāṇe paruṣaś cātra saṃvādaḥ karṇa śalyayoḥ
    haṃsakākīyam ākhyānam atraivākṣepa saṃhitam
anyonyaṃ prati ca krodho yudhiṣṭhira kirīṭinoḥ
    dvairathe yatra pārthena hataḥ karṇo mahārathaḥ
aṣṭamaṃ parva nirdiṣṭam etad bhārata cintakaiḥ
    ekona saptatiḥ proktā adhyāyāḥ karṇa parvaṇi
    catvāry eva sahasrāṇi nava ślokaśatāni ca
ataḥ paraṃ vicitrārthaṃ śakya parva prakīrtitam
    hatapravīre sainye tu netā madreśvaro 'bhavat
vṛttāni rathayuddhāni kīrtyante yatra bhāgaśaḥ
    vināśaḥ kurumukhyānāṃ śalya parvaṇi kīrtyate
śalyasya nidhanaṃ cātra dharmarājān mahārathāt
    gadāyuddhaṃ tu tumulam atraiva parikīrtitam
    sarasvatyāś ca tīrthānāṃ puṇyatā parikīrtitā
navamaṃ parva nirdiṣṭam etad adbhutam arthavat
    ekona ṣaṣṭir adhyāyās tatra saṃkhyā viśāradaiḥ
saṃkhyātā bahu vṛttāntāḥ ślokāgraṃ cātra śasyate
    trīṇi ślokasahasrāṇi dve śate viṃśatis tathā
    muninā saṃpraṇītāni kauravāṇāṃ yaśo bhṛtām
ataḥ paraṃ pravakṣyāmi sauptikaṃ parva dāruṇam
    bhagnoruṃ yatra rājānaṃ duryodhanam amarṣaṇam
vyapayāteṣu pārtheṣu trayas te 'bhyāyayū rathāḥ
    kṛtavarmā kṛpo drauṇiḥ sāyāhne rudhirokṣitāḥ
pratijajñe dṛḍhakrodho drauṇir yatra mahārathaḥ
    ahatvā sarvapāñcālān dhṛṣṭadyumnapurogamān
    pāṇḍavāṃś ca sahāmātyān na vimokṣyāmi daṃśanam
prasuptān niśi viśvastān yatra te puruṣarṣabhāḥ
    pāñcālān saparīvārāñ jaghnur drauṇipurogamāḥ
yatrāmucyanta pārthās te pañca kṛṣṇa balāśrayāt
    sātyakiś ca maheṣvāsaḥ śeṣāś ca nidhanaṃ gatāḥ
draupadī putraśokārtā pitṛbhrātṛvadhārditā
    kṛtānaśana saṃkalpā yatra bhartṝn upāviśat
draupadī vacanād yatra bhīmo bhīmaparākramaḥ
    anvadhāvata saṃkruddho bharadvājaṃ guroḥ sutam
bhīmasena bhayād yatra daivenābhipracoditaḥ
    apāṇḍavāyeti ruṣā drauṇir astram avāsṛjat
maivam ity abravīt kṛṣṇaḥ śamayaṃs tasya tad vacaḥ
    yatrāstram astreṇa ca tac chamayām āsa phālgunaḥ
drauṇidvaipāyanādīnāṃ śāpāś cānyonya kāritāḥ
    toyakarmaṇi sarveṣāṃ rājñām udakadānike
gūḍhotpannasya cākhyānaṃ karṇasya pṛthayātmanaḥ
    sutasyaitad iha proktaṃ daśamaṃ parva sauptikam
aṣṭādaśāsminn adhyāyāḥ parvaṇy uktā mahātmanā
    ślokāgram atra kathitaṃ śatāny aṣṭau tathaiva ca
ślokāś ca saptatiḥ proktā yathāvad abhisaṃkhyayā
    sauptikaiṣīka saṃbandhe parvaṇy amitabuddhinā
ata ūrdhvam idaṃ prāhuḥ strī parva karuṇodayam
    vilāpo vīra patnīnāṃ yatrātikaruṇaḥ smṛtaḥ
    krodhāveśaḥ prasādaś ca gāndhārī dhṛtarāṣṭrayoḥ
yatra tān kṣatriyāñ śūrān diṣṭāntān anivartinaḥ
    putrān bhrātṝn pitṝṃś caiva dadṛśur nihatān raṇe
yatra rājā mahāprājñaḥ sarvadharmabhṛtāṃ varaḥ
    rājñāṃ tāni śarīrāṇi dāhayām āsa śāstrataḥ
etad ekādaśaṃ proktaṃ parvātikaruṇaṃ mahat
    sapta viṃśatir adhyāyāḥ parvaṇy asminn udāhṛtāḥ
ślokāḥ saptaśataṃ cātra pañca saptatir ucyate
    saṃkhayā bhāratākhyānaṃ kartrā hy atra mahātmanā
    praṇītaṃ sajjana mano vaiklavyāśru pravartakam
ataḥ paraṃ śānti parva dvādaśaṃ buddhivardhanam
    yatra nirvedam āpanno dharmarājo yudhiṣṭhiraḥ
    ghātayitvā pitṝn bhrātṝn putrān saṃbandhibāndhavān
śānti parvaṇi dharmāś ca vyākhyātāḥ śaratalpikāḥ
    rājabhir veditavyā ye samyaṅ nayabubhutsubhiḥ
āpad dharmāś ca tatraiva kālahetu pradarśakāḥ
    yān buddhvā puruṣaḥ samyak sarvajñatvam avāpnuyāt
    mokṣadharmāś ca kathitā vicitrā bahuvistarāḥ
dvādaśaṃ parva nirdiṣṭam etat prājñajanapriyam
    parvaṇy atra parijñeyam adhyāyānāṃ śatatrayam
    triṃśac caiva tathādhyāyā nava caiva tapodhanāḥ
ślokānāṃ tu sahasrāṇi kīrtitāni caturdaśa
    pañca caiva śatāny āhuḥ pañcaviṃśatisaṃkhyayā
ata ūrdhvaṃ tu vijñeyam ānuśāsanam uttamam
    yatra prakṛtim āpannaḥ śrutvā dharmaviniścayam
    bhīṣmād bhāgīrathī putrāt kururājo yudhiṣṭhiraḥ
vyavahāro 'tra kārtsnyena dharmārthīyo nidarśitaḥ
    vividhānāṃ ca dānānāṃ phalayogāḥ pṛthagvidhāḥ
tathā pātraviśeṣāś ca dānānāṃ ca paro vidhiḥ
    ācāra vidhiyogaś ca satyasya ca parā gatiḥ
etat subahu vṛttāntam uttamaṃ cānuśāsanam
    bhīṣmasyātraiva saṃprāptiḥ svargasya parikīrtitā
etat trayodaśaṃ parva dharmaniścaya kārakam
    adhyāyānāṃ śataṃ cātra ṣaṭ catvāriṃśad eva ca
    ślokānāṃ tu sahasrāṇi ṣaṭ saptaiva śatāni ca
tata āśvamedhikaṃ nāma parva proktaṃ caturdaśam
    tat saṃvartamaruttīyaṃ yatrākhyānam anuttamam
suvarṇakośasaṃprāptir janma coktaṃ parikṣitaḥ
    dagdhasyāstrāgninā pūrvaṃ kṛṣṇāt saṃjīvanaṃ punaḥ
caryāyāṃ hayam utsṛṣṭaṃ pāṇḍavasyānugacchataḥ
    tatra tatra ca yuddhāni rājaputrair amarṣaṇaiḥ
citrāṅgadāyāḥ putreṇa putrikāyā dhanaṃjayaḥ
    saṃgrāme babhru vāhena saṃśayaṃ cātra darśitaḥ
    aśvamedhe mahāyajñe nakulākhyānam eva ca
ity āśvamedhikaṃ parva proktam etan mahādbhutam
    atrādhyāya śataṃ triṃśat trayo 'dhyāyāś ca śabditāḥ
trīṇi ślokasahasrāṇi tāvanty eva śatāni ca
    viṃśatiś ca tathā ślokāḥ saṃkhyātās tattvadarśinā
tata āśramavāsākyaṃ parva pañcadaśaṃ smṛtam
    yatra rājyaṃ parityajya gāndhārī sahito nṛpaḥ
    dhṛtarāṣṭrāśramapadaṃ viduraś ca jagāma ha
yaṃ dṛṣṭvā prasthitaṃ sādhvī pṛthāpy anuyayau tadā
    putrarājyaṃ parityajya guruśuśrūṣaṇe ratā
yatra rājā hatān putrān pautrān anyāṃś ca pārthivān
    lokāntara gatān vīrān apaśyat punarāgatān
ṛṣeḥ prasādāt kṛṣṇasya dṛṣṭvāścaryam anuttamam
    tyaktvā śokaṃ sadāraś ca siddhiṃ paramikāṃ gataḥ
yatra dharmaṃ samāśritya viduraḥ sugatiṃ gataḥ
    saṃjayaś ca mahāmātro vidvān gāvalgaṇir vaśī
dadarśa nāradaṃ yatra dharmarājo yudhiṣṭhiraḥ
    nāradāc caiva śuśrāva vṛṣṇīnāṃ kadanaṃ mahat
etad āśramavāsākhyaṃ pūrvoktaṃ sumahādbhutam
    dvicatvāriṃśad adhyāyāḥ parvaitad abhisaṃkhyayā
sahasram ekaṃ ślokānāṃ pañca ślokaśatāni ca
    ṣaḍ eva ca tathā ślokāḥ saṃkhyātās tattvadarśinā
ataḥ paraṃ nibodhedaṃ mausalaṃ parva dāruṇam
    yatra te puruṣavyāghrāḥ śastrasparśa sahā yudhi
    brahmadaṇḍaviniṣpiṣṭāḥ samīpe lavaṇāmbhasaḥ
āpāne pānagalitā daivenābhipracoditāḥ
    erakā rūpibhir vajrair nijaghnur itaretaram
yatra sarvakṣayaṃ kṛtvā tāv ubhau rāma keśavau
    nāticakramatuḥ kālaṃ prāptaṃ sarvaharaṃ samam
yatrārjuno dvāravatīm etya vṛṣṇivinākṛtām
    dṛṣṭvā viṣādam agamat parāṃ cārtiṃ nararṣabhaḥ
sa satkṛtya yaduśreṣṭhaṃ mātulaṃ śaurim ātmanaḥ
    dadarśa yaduvīrāṇām āpane vaiśasaṃ mahat
śarīraṃ vāsudevasya rāmasya ca mahātmanaḥ
    saṃskāraṃ lambhayām āsa vṛṣṇīnāṃ ca pradhānataḥ
sa vṛddhabālam ādāya dvāravatyās tato janam
    dadarśāpadi kaṣṭāyāṃ gāṇḍīvasya parābhavam
sarveṣāṃ caiva divyānām astrāṇām aprasannatām
    nāśaṃ vṛṣṇikalatrāṇāṃ prabhāvānām anityatām
dṛṣṭvā nivedam āpanno vyāsa vākyapracoditaḥ
    dharmarājaṃ samāsādya saṃnyāsaṃ samarocayat
ity etan mausalaṃ parva ṣoḍaśaṃ parikīrtitam
    adhyāyāṣṭau samākhyātāḥ ślokānāṃ ca śatatrayam
mahāprasthānikaṃ tasmād ūrdhvaṃ sapta daśaṃ smṛtam
    yatra rājyaṃ parityajya pāṇḍavāḥ puruṣarṣabhāḥ
    draupadyā sahitā devyā siddhiṃ paramikāṃ gatāḥ
atrādhyāyās trayaḥ proktāḥ ślokānāṃ ca śataṃ tathā
    viṃśatiś ca tathā ślokāḥ saṃkhyātās tattvadarśinā
svargaparva tato jñeyaṃ divyaṃ yat tad amānuṣam
    adhyāyāḥ pañca saṃkhyātā parvaitad abhisaṃkhyayā
    ślokānāṃ dve śate caiva prasaṃkhyāte tapodhanāḥ
aṣṭādaśaivam etāni parvāṇy uktāny aśeṣataḥ
    khileṣu harivaṃśaś ca bhaviṣyac ca prakīrtitam
etad akhilam ākhyātaṃ bhārataṃ parva saṃgrahāt
    aṣṭādaśa samājagmur akṣauhiṇyo yuyutsayā
    tan mahad dāruṇaṃ yuddham ahāny aṣṭādaśābhavat
yo vidyāc caturo vedān sāṅgopaniṣadān dvijaḥ
    na cākhyānam idaṃ vidyān naiva sa syād vicakṣaṇaḥ
śrutvā tv idam upākhyānaṃ śrāvyam anyan na rocate
    puṃḥ kokilarutaṃ śrutvā rūkṣā dhvāṅkṣasya vāg iva
itihāsottamād asmāj jāyante kavi buddhayaḥ
    pañcabhya iva bhūtebhyo lokasaṃvidhayas trayaḥ
asyākhyānasya viṣaye purāṇaṃ vartate dvijāḥ
    antarikṣasya viṣaye prajā iva caturvidhāḥ
kriyā guṇānāṃ sarveṣām idam ākhyānam āśrayaḥ
    indriyāṇāṃ samastānāṃ citrā iva manaḥ kriyāḥ
anāśrityaitad ākhyānaṃ kathā bhuvi na vidyate
    āhāram anapāśritya śarīrasyeva dhāraṇam
idaṃ sarvaiḥ kavi varair ākhyānam upajīvyate
    udayaprepsubhir bhṛtyair abhijāta iveśvaraḥ
dvaipāyanauṣṭha puṭaniḥsṛtam aprameyaṃ; puṇyaṃ pavitram atha pāpaharaṃ śivaṃ ca
    yo bhārataṃ samadhigacchati vācyamānaṃ; kiṃ tasya puṣkara jalair abhiṣecanena
ākhyānaṃ tad idam anuttamaṃ mahārthaṃ; vinyastaṃ mahad iha parva saṃgraheṇa
    śrutvādau bhavati nṛṇāṃ sukhāvagāhaṃ; vistīrṇaṃ lavaṇajalaṃ yathā plavena
