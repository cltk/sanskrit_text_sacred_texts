[arj]
      tato nivātakavacāḥ sarve vegena bhārata
      abhyadravan māṃ sahitāḥ pragṛhītāyudhā raṇe
ācchidya rathapanthānam utkrośanto mahārathāḥ
      āvṛtya sarvatas te māṃ śaravarṣair avākiran
tato 'pare mahāvīryāḥ śūlapaṭṭiśapāṇayaḥ
      śūlāni ca bhuśuṇḍīś ca mumucur dānavā mayi
tac chūlavarṣaṃ sumahad gadā śaktisamākulam
      aniśaṃ sṛjyamānaṃ tair apatan mad rathopari
anye mām abhyadhāvanta nivātakavacā yudhi
      śitaśastrāyudhā raudrāḥ kālarūpāḥ prahāriṇaḥ
tān ahaṃ vividhair bāṇair vegabadbhir ajihmagaiḥ
      gāṇḍīvamuktair abhyaghnam ekaikaṃ daśabhir mṛdhe
      te kṛtā vimikhāḥ sarve mat prayuktaiḥ śilāśitaiḥ
tato mātalinā tūrṇaṃ hayās te saṃpracoditāḥ
      rathamārgād bahūṃs tatra vicerur vātaraṃhasaḥ
      susaṃyatā mātalinā prāmathnanta diteḥ sutān
śataṃ śatās te harayas tasmin yuktā mahārathe
      tadā mātalinā yattā vyacarann alpakā iva
teṣāṃ caraṇapātena rathanemi svanena ca
      mama bāṇanipātaiś ca hatās te śataśo 'surāḥ
gatāsavas tathā cānye pragṛhītaśarāsanāḥ
     hatasārathayas tatra vyakṛṣyanta turaṃgamaiḥ
te diṣo vidiśaḥ sarvāḥ pratirudhya prahāriṇaḥ
     nighnanti vividhaiḥ śastrais tato me vyathitaṃ manaḥ
tato 'haṃ mātaler vīryam apaśyaṃ paramādbhutam
     aśvāṃs tathā vegavato yad ayatnād adhārayat
tato 'haṃ laghubhiś citrair astrais tān asurān raṇe
     sāyudhān achinaṃ rājañ śataśo 'tha sahasraśaḥ
evaṃ me caratas tatra sarvayatnena śatruhan
     prītimān abhavad vīro mātaliḥ śakrasārathiḥ
vadhyamānās tatas te tu hayais tena rathena ca
     agaman prakṣayaṃ ke cin nyavartanta tathāpare
spardhamānā ivāsmābhir nivātakavacā raṇe
     śaravarṣair mahadbhir māṃ samantāt pratyavārayan
tato 'haṃ laghubhiś caitrair brahmāstra parimantritaiḥ
     vyadhamaṃ sāyakair āśu śataśo 'tha sahasraśaḥ
tataḥ saṃpīḍyamānās te krodhāviṣṭā mahāsurāḥ
     apīḍayan māṃ sahitāḥ śaraśūlāsi vṛṣṭibhiḥ
tato 'ham astram ātiṣṭhaṃ paramaṃ tigmatejasam
     dayitaṃ devarājasya mādhavaṃ nāma bhārata
tataḥ khaḍgāṃs triśūlāṃś ca tomarāṃś ca sahasraśaḥ
     astravīryeṇa śatadhā tair muktān aham acchinam
chittvā praharaṇāny eṣāṃ tatas tān api sarvaśaḥ
     pratyavidhyam ahaṃ roṣād daśabhir daśabhiḥ śaraiḥ
gāṇḍīvād dhi tadā saṃkhye yathā bhramarapaṅktayaḥ
     niṣpatanti tathā bāṇās tan mātalir apūjayat
teṣām api tu bāṇās te bahutvāc chalabhā iva
     avākiran māṃ balavat tān ahaṃ vyadhamaṃ śaraiḥ
vadhyamānās tatas te tu nivātakavacāḥ punaḥ
     śaravarṣair mahadbhir māṃ samantāt paryavārayan
śaravegān nihatyāham astraiḥ śaravighātibhiḥ
     jvaladbhiḥ paramaiḥ śīghrais tān avidhyaṃ sahasraśaḥ
teṣāṃ chinnāni gātrāṇi visṛjanti sma śoṇitam
     prāvṛṣīvātivṛṣṭāni śṛṅgāṇīva dharā bhṛtām
indrāśanisamasparśair vegavadbhir ajihmagaiḥ
     madbāṇair vadhyamānās te samudvignāḥ sma dānavāḥ
śatadhā bhinnadehāntrāḥ kṣīṇapraharaṇaujasaḥ
     tato nivātakavacā mām ayudhyanta māyayā
