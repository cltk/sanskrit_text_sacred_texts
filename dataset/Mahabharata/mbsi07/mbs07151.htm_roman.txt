[s]
      tasmiṃs tathā vartamāne karṇa rākṣasayor mṛdhe
      alāyudho rākṣasendro vīryavān abhyavartata
mahatyā senayā yuktaḥ suyodhanam upāgamat
      rākṣasānāṃ virūpāṇāṃ sahasraiḥ parivāritaḥ
      nānārūpadharair vīraiḥ pūrvavairam anusmaran
tasya jñātir hi vikrānto brāhmaṇādo bako hataḥ
      kirmīraś ca mahātejā hiḍimbaś ca sakhā tathā
sa dīrghakālādhyuṣitaṃ pūrvavairam anusmaran
      vijñāyaitan niśāyuddhaṃ jighāṃsur bhīmam āhave
sa matta iva mātaṅgaḥ saṃkruddha iva coragaḥ
      duryodhanam idaṃ vākyam abravīd yuddhalālasaḥ
viditaṃ te mahārāja yathā bhīmena rākṣasāḥ
      hiḍimbabakakirmīrā nihatā mama bāndhavāḥ
parāmarśaś ca kanyāyā hiḍimbāyāḥ kṛtaḥ purā
      kim anyad rākṣasān anyān asmāṃś ca paribhūya ha
tam ahaṃ sagaṇaṃ rājan sa vājirathakuñjaram
      haiḍimbaṃ ca sahāmātyaṃ hantum abhyāgataḥ svayam
adya kuntīsutān sarvān vāsudeva purogamān
      hatvā saṃbhakṣayiṣyāmi sarvair anucaraiḥ saha
      nivāraya balaṃ sarvaṃ vayaṃ yotsyāma pāṇḍavān
tasya tad vacanaṃ śrutvā hṛṣṭo duryodhanas tadā
     pratipūjyābravīd vākyaṃ bhrātṛbhiḥ parivāritaḥ
tvāṃ puraskṛtya sagaṇaṃ vayaṃ yotsyāmahe parān
     na hi vairānta manasaḥ sthāsyanti mama sainikāḥ
evam astv iti rājānam uktvā rākṣasapuṃgavaḥ
     abhyayāt tvarito bhīmaṃ sahitaḥ puruṣāśanaiḥ
dīpyamānena vapuṣā rathenādityavarcasā
     tādṛśenaiva rājendra yādṛśena ghaṭotkacaḥ
tasyāpy atulanirghoṣo bahu toraṇacitritaḥ
     ṛkṣacarmāvanaddhāṅgo nalva mātro mahārathaḥ
tasyāpi turagāḥ śīghrā hastikāyāḥ kharasvanāḥ
     śataṃ yuktā mahākāyā māṃsaśoṇitabhojanāḥ
tasyāpi rathanirghoṣo mahāmegharavopamaḥ
     tasyāpi sumahac cāpaṃ dṛḍhajyaṃ balavattaram
tasyāpy akṣasamā bāṇā rukmapuṅkhāḥ śilāśitāḥ
     so 'pi vīro mahābāhur yathaiva sa ghaṭotkacaḥ
tasyāpi gomāyubaḍābhigupto; babhūva ketur jvalanārkatulyaḥ
     sa cāpi rūpeṇa ghaṭotkacasya; śrīmattamo vyākuladīpitāsyaḥ
dīptāṅgado dīptakirīṭa mālī; baddhasrag uṣṇīṣa nibaddhakhaḍgaḥ
     gadī bhuśuṇḍī musalī harī ca; śarāsanī vāraṇatulyavarṣmā
rathena tenānala varcasā ca; vidrāvayan pāṇḍava vāhinīṃ tām
     rarāja saṃkhye parivartamāno; vidyunmālī megha ivāntarikṣe
te cāpi sarve pravarā narendrā; mahābalā varmiṇaś carmiṇaś ca
     harṣānvitā yuyudhus tatra rājan; samantataḥ pāṇḍava yodhavīrāḥ
