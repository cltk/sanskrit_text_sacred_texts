[l]
      caṅkramyamāṇaḥ sa tadā yavakrīr akutobhayaḥ
      jagāma mādhave māsi raibhyāśramapadaṃ prati
sa dadarśāśrame puṇye puṣpitadrumabhūṣite
      vicarantīṃ snuṣāṃ tasya kiṃnarīm iva bhārata
yavakrīs tām uvācedam upatiṣṭhasva mām iti
      nirlajjo lajjayā yuktāṃ kāmena hṛtacetanaḥ
sā tasya śīlam ājñāya tasmāc chāpāc ca bibhyatī
      tejasvitāṃ ca raibhyasya tathety uktvā jagāma sā
tata ekāntam unnīya majjayām āsa bhārata
      ājagāma tadā raibhyaḥ svam āśramam ariṃdama
rudantīṃ ca snuṣāṃ dṛṣṭvā bhāryām ārtāṃ parāvasoḥ
      sāntvayañ ślakṣṇayā vācā paryapṛcchad yudhiṣṭhira
sā tasmai sarvam ācaṣṭa yavakrī bhāṣitaṃ śubhā
      pratyuktaṃ ca yavakrītaṃ prekṣāpūrvaṃ tadātmanā
śṛṇvānasyaiva raibhyasya yavakrīta viceṣṭitam
      dahann iva tadā cetaḥ krodhaḥ samabhavan mahān
sa tadā manyunāviṣṭas tapasvī bhṛśakopanaḥ
      avalupya jaṭām ekāṃ juhāvāgnau susaṃskṛte
tataḥ samabhavan nārī tasyā rūpeṇa saṃmitā
     avalupyāparāṃ cātha juhāvāgnau jaṭāṃ punaḥ
tataḥ samabhavad rakṣo ghorākṣaṃ bhīmadarśanam
     abrūtāṃ tau tadā raibhyaṃ kiṃ kāryaṃ karavāmahe
tāv abravīd ṛṣiḥ kruddho yavakrīr vadhyatām iti
     jagmatus tau tathety uktvā yavakrīta jighāṃsayā
tatas taṃ samupāsthāya kṛtyā sṛṣṭā mahātmanā
     kamaṇḍaluṃ jahārāsya mohayitvā tu bhārata
ucciṣṭaṃ tu yavakrītam apakṛṣṭa kamaṇḍalum
     tata udyataśūlaḥ sa rākṣasaḥ samupādravat
tam āpatantaṃ saṃprekṣya śūlahastaṃ jighāṃsayā
     yavakrīḥ sahasotthāya prādravad yena vai saraḥ
jalahīnaṃ saro dṛṣṭvā yavakrīs tvaritaḥ punaḥ
     jagāma saritaḥ sarvās tāś cāpy āsan viśoṣitāḥ
sa kālyamāno ghoreṇa śūlahastena rakṣasā
     agnihotraṃ pitur bhītaḥ sahasā samupādravat
sa vai praviśamānas tu śūdreṇāndhena rakṣiṇā
     nigṛhīto balād dvāri so 'vātiṣṭhata pārthiva
nigṛhītaṃ tu śūdreṇa yavakrītaṃ sa rākṣasaḥ
     tāḍayām āsa śūlena sa bhinnahṛdayo 'patat
yavakrītaṃ sa hatvā tu rākṣaso raibhyam āgamat
     anujñātas tu raibhyeṇa tayā nāryā sahācarat
