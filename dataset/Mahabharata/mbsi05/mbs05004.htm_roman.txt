[drupada]
      evam etan mahābāho bhaviṣyati na saṃśayaḥ
      na hi duryodhano rājyaṃ madhureṇa pradāsyati
anuvartsyati taṃ cāpi dhṛtarāṣṭraḥ sutapriyaḥ
      bhīṣmadroṇau ca kārpaṇyān maurkhyād rādheya saubalau
baladevasya vākyaṃ tu mama jñāne na yujyate
      etad dhi puruṣeṇāgre kāryaṃ sunayam icchatā
na tu vācyo mṛdu vaco dhārtarāṣṭraḥ kathaṃ cana
      na hi mārdavasādhyo 'sau pāpabuddhir mato mama
gardabhe mārdavaṃ kuryād goṣu tīkṣṇaṃ samācaret
      mṛdu duryodhane vākyaṃ yo brūyāt pāpacetasi
mṛdu vai manyate pāpo bhāṣya māṇam aśaktijam
      jitam arthaṃ vijānīyād abudho mārdave sati
etac caiva kariṣyāmo yatnaś ca kriyatām iha
      prasthāpayāma mitrebhyo balāny udyojayantu naḥ
śalyasya dhṛṣṭaketoś ca jayatsenasya cābhibhoḥ
      kekayānāṃ ca sarveṣāṃ dūtā gacchantu śīghragāḥ
sa tu duryodhano nūnaṃ preṣayiṣyati sarvaśaḥ
      pūrvābhipannāḥ santaś ca bhajante pūrvacodakam
tat tvaradhvaṃ narendrāṇāṃ pūrvam eva pracodane
     mahad dhi kāryaṃ voḍhavyam iti me vartate matiḥ
śalyasya preṣyatāṃ śīghraṃ ye ca tasyānugā nṛpāḥ
     bhagadattāya rājñe ca pūrvasāgaravāsine
amitaujase tathogrāya hārdikyāyāhukāya ca
     dīrghaprajñāya mallāya rocamānāya cābhibho
ānīyatāṃ bṛhantaś ca senā binduś ca pārthivaḥ
     pāpajit prativindhyaś ca citravarmā suvāstukaḥ
bāhlīko muñja keśaś ca caidyādhipatir eva ca
     supārśvaś ca subāhuś ca pauravaś ca mahārathaḥ
śakānāṃ pahlavānāṃ ca daradānāṃ ca ye nṛpāḥ
     kāmbojā ṛṣikā ye ca paścimānūpakāś ca ye
jayasenaś ca kāśyaś ca tathā pañcanadā nṛpāḥ
     krātha putraś ca durdharṣaḥ pārvatīyāś ca ye nṛpāḥ
jānakiś ca suśarmā ca maṇimān pautimatsyakaḥ
     pāṃsurāṣṭrādhipaś caiva dhṛṣṭaketuś ca vīryavān
auḍraś ca daṇḍadhāraś ca bṛhatsenaś ca vīryavān
     aparājito niṣādaś ca śreṇimān vasumān api
bṛhadbalo mahaujāś ca bāhuḥ parapuraṃjayaḥ
     samudraseno rājā ca saha putreṇa vīryavān
adāriś ca nadījaś ca karṇa vṛṣṭaś ca pārthivaḥ
     samarthaś ca suvīraś ca mārjāraḥ kanyakas tathā
mahāvīraś ca kadruś ca nikaras tumulaḥ krathaḥ
     nīlaś ca vīradharmā ca bhūmipālaś ca vīryavān
durjayo dantavaktraś ca rukmī ca janamejayaḥ
     āṣāḍho vāyuvegaś ca pūrvapālī ca pārthivaḥ
bhūri tejā devakaś ca ekalavyasya cātmajaḥ
     kārūṣakāś ca rājānaḥ kṣemadhūrtiś ca vīryavān
udbhavaḥ kṣemakaś caiva vāṭadhānaś ca pārthivaḥ
     śrutāyuś ca dṛḍhāyuś ca śālva putraś ca vīryavān
kumāraś ca kaliṅgānām īśvaro yuddhadurmadaḥ
     eteṣāṃ preṣyatāṃ śīghram etad dhi mama rocate
ayaṃ ca brāhmaṇaḥ śīghraṃ mama rājan purohitaḥ
     preṣyatāṃ dhṛtarāṣṭrāya vākyam asmin samarpyatām
yathā duryodhano vācyo yathā śāṃtanavo nṛpaḥ
     dhṛtarāṣṭro yathā vācyo droṇaś ca viduṣāṃ varaḥ
