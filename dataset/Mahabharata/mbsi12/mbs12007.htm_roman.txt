[vaiṣampāyana]
      yudhiṣṭhiras tu dharmātmā śokavyākula cetanaḥ
      śuśoca duḥkhasaṃtaptaḥ smṛtvā karṇaṃ mahāratham
āviṣṭo duḥkhaśokābhyāṃ niḥśvasaṃś ca punaḥ punaḥ
      dṛṣṭvārjunam uvācedaṃ vacanaṃ śokakarśitaḥ
yad bhaikṣam ācariṣyāma vṛṣṇyandhakapure vayam
      jñātīn niṣpuruṣān kṛtvā nemāṃ prāpsyāma durgatim
amitrā naḥ samṛddhārthā vṛttārthāḥ kuravaḥ kila
      ātmānam ātmanā hatvā kiṃ dharmaphalam āpnumaḥ
dhig astu kṣātram ācāraṃ dhig astu balam aurasam
      dhig astv amarṣaṃ yenemām āpadaṃ gamitā vayam
sādhu kṣamā damaḥ śaucam avairodhyam amatsaraḥ
      ahiṃsā satyavacanaṃ nityāni vanacāriṇām
vayaṃ tu lobhān mohāc ca stambhaṃ mānaṃ ca saṃśritāḥ
      imām avasthām āpannā rājyaleśa bubhukṣayā
trailokyasyāpi rājyena nāsmān kaś cit praharṣayet
      bāndhavān nihatān dṛṣṭvā pṛthivyām āmiṣaiṣiṇaḥ
te vayaṃ pṛthivī hetor avadhyān pṛthivīsamān
      saṃparityajya jīvāmo hīnārthā hatabāndhavāḥ
āmiṣe gṛdhyamānānām aśunāṃ naḥ śunām iva
     āmiṣaṃ caiva no naṣṭam āmiṣasya ca bhojinaḥ
na pṛthivyā sakalayā na suvarṇasya rāśibhiḥ
     na gavāśvena sarveṇa te tyājyā ya ime hatāḥ
saṃyuktāḥ kāmamanyubhyāṃ krodhāmarṣasamanvitāḥ
     mṛtyuyānaṃ samāruhya gatā vaivasvatakṣayam
bahukalyāṇam icchanta īhante pitaraḥ sutān
     tapasā brahmacaryeṇa vandanena titikṣayā
upavāsais tathejyābhir vratakautuka maṅgalaiḥ
     labhante mātaro garbhāṃs tān māsān daśa bibhrati
yadi svasti prajāyante jātā jīvanti vā yadi
     saṃbhāvitā jātabalās te dadyur yadi naḥ sukham
     iha cāmutra caiveti kṛpaṇāḥ phalahetukāḥ
tāsām ayaṃ samārambho nivṛttaḥ kevalo 'phalaḥ
     yad āsāṃ nihatāḥ putrā yuvāno mṛṣṭakuṇḍalāḥ
abhuktvā pārthivān bhogān ṛṇāny anavadāya ca
     pitṛbhyo devatābhyaś ca gatā vaivasvatakṣayam
yadaiṣām aṅgapitarau jātau kāmamayāv iva
     saṃjātabalarūpeṣu tadaiva nihatā nṛpāḥ
saṃyuktāḥ kāmamanyubhyāṃ krodhaharṣāsamañjasāḥ
     na te janma phalaṃ kiṃ cid bhoktāro jātu karhi cit
pāñcālānāṃ kurūṇāṃ ca hatā eva hi ye 'hatāḥ
     te vayaṃ tv adhamāṁl lokān prapadyema svakarmabhiḥ
vayam evāsya lokasya vināśe kāraṇaṃ smṛtāḥ
     dhṛtarāṣṭrasya putreṇa nikṛtyā pratyapatsmahi
sadaiva nikṛtiprajño dveṣṭā māyopajīvanaḥ
     mithyavṛttaḥ sa satatam asmāsv anapakāriṣu
aṃśakāmā vayaṃ te ca na cāsmābhir na tair jitam
     na tair bhukteyam avanir na nāryo gītavāditam
nāmātya samitau kathyaṃ na ca śrutavatāṃ śrutam
     na ratnāni parārdhyāni na bhūr na draviṇāgamaḥ
ṛddhim asmāsu tāṃ dṛṣṭvā vivarṇo hariṇaḥ kṛśaḥ
     dhṛtarāṣṭrasya nṛpateḥ saubalena niveditaḥ
taṃ pitā putragṛddhitvād anumene 'naye sthitam
     anavekṣyaiṣa pitaraṃ gāṅgeyaṃ viduraṃ tathā
     asaṃśayaṃ dhṛtarāṣṭro yathaivāhaṃ tathāgataḥ
aniyamyāśuciṃ lubdhaṃ putraṃ kāmavaśānugam
     patito yaśaso dīptād ghātayitvā sahodarān
imau vṛddhau ca śokāgnau prakṣipya sa suyodhanaḥ
     asmat pradveṣa saṃyuktaḥ pāpabuddhiḥ sadaiva hi
ko hi bandhuḥ kulīnaḥ saṃs tathā brūyāt suhṛjjane
     yathāsāv uktavān kṣudro yuyutsur vṛṣṇisaṃnidhau
ātmano hi vayaṃ doṣād vinaṣṭāḥ śāśvatīḥ samāḥ
     pradahanto diśaḥ sarvās tejasā bhāskarā iva
so 'smākaṃ vairapuruṣo durmantri pragrahaṃ gataḥ
     duryodhanakṛte hy etat kulaṃ no vinipātitam
     avadhyānāṃ vadhaṃ kṛtvā loke prāptāḥ sma vācyatām
kulasyāsyānta karaṇaṃ durmatiṃ pāpakāriṇam
     rājā rāṣṭreśvaraṃ kṛtvā dhṛtarāṣṭro 'dya śocati
hatāḥ śūrāḥ kṛtaṃ pāpaṃ viṣayaḥ svo vināśitaḥ
     hatvā no vigato manyuḥ śoko māṃ rundhayaty ayam
dhanaṃjaya kṛtaṃ pāpaṃ kalyāṇenopahanyate
     tyāgavāṃś ca punaḥ pāpaṃ nālaṃ kartum iti śrutiḥ
tyāgavāñ janma maraṇe nāpnotīti śrutir yadā
     prāptavarmā kṛtamatir brahma saṃpadyate tadā
sadhanaṃjaya nirdvaṃdvo munir jñānasamanvitaḥ
     vanam āmantrya vaḥ sarvān gamiṣyāmi paraṃtapa
na hi kṛtsnatamo dharmaḥ śakyaḥ prāptum iti śrutiḥ
     parigrahavatā tan me pratyakṣam arisūdana
mayā nisṛṣṭaṃ pāpaṃ hi parigraham abhīpsatā
     janma kṣayanimittaṃ ca śakyaṃ prāptum iti śrutiḥ
sa parigraham utsṛjya kṛtsnaṃ rājyaṃ tathaiva ca
     gamiṣyāmi vinirmukto viśoko vi jvaras tathā
praśādhi tvam imām urvīṃ kṣemāṃ nihatakaṇṭakām
     na mamārtho 'sti rājyena na bhogair vā kurūttama
etāvad uktvā vacanaṃ dharmarājo yudhiṣṭhiraḥ
     vyupāramat tataḥ pārthaḥ kanīyān pratyabhāṣata
