[y]
      magnasya vyasane kṛcchre kiṃ śreyaḥ puruṣasya hi
      bandhunāśe mahīpāla rājyanāne 'pi vā punaḥ
tvaṃ hi naḥ paramo vaktā loke 'smin bharatarṣabha
      etad bhavantaṃ pṛcchāmi tan me vaktum ihārhasi
[bhī]
      putradāraiḥ sukhaiś caiva viyuktasya dhanena ca
      magnasya vyasane kṛcchre dhṛtiḥ śreyaḥ karī nṛpa
dhairyeṇa yuktasya sataḥ śarīraṃ na viśīryate
      ārogyāc ca śarīrasya sa punar vindate śriyam
yasya rājño narās tāta sāttvikīṃ vṛttim āsthitāḥ
      tasya sthairyaṃ ca dharyaṃ ca vyavasāyaś ca karmasu
atraivodāharantīmam itihāsaṃ purātanam
      balivāsava saṃvādaṃ punar eva yudhiṣṭhira
vṛtte devāsure yuddhe daityadānava saṃkṣaye
      viṣṇukrānteṣu lokeṣu devarāje śatakratau
ijyamāneṣu deveṣu cāturvarṇye vyavasthite
      samṛdhyamāne trailokye prītiyukte svayambhuvi
rudrair vasubhir ādityair aśvibhyām api carṣibhiḥ
      gandharvair bhujagendraiś ca siddhairś cānyair vṛtaḥ prabhuḥ
caturdantaṃ sudāntaṃ ca vāraṇendraṃ śriyā vṛtam
     āruhyairāvataṃ śakras trailokyam anusaṃyayau
sa kadā cit samudrānte kasmiṃś cid girigahvare
     baliṃ vairocaniṃ vajñī dadarśopasasarpa ca
tam airāvata mūrdhasthaṃ prekṣya devagaṇair vṛtam
     surendram indraṃ daityendro na śuśoca na vivyathe
dṛṣṭvā tam avikārasthaṃ tiṣṭhantaṃ nirbhayaṃ balim
     adhirūḍho dvipaśreṣṭham ity uvāca śatakratuḥ
daitya na vyathase śairyād atha vā vṛddhasevayā
     tapasā bhāvitatvād vā sarvathaitat suduṣkaram
śatrubhir vaśam ānīto hīnaḥ sthānād anuttamāt
     vairocane kim āśritya śocitavye na śocasi
śraiṣṭhyaṃ prāpya svajātīnāṃ bhuktvā bhogān anuttamān
     hṛtasvabalarājyas tvaṃ brūhi tasmān na śocasi
īśvaro hi purā bhūtvā pitṛpaitamahe pade
     tattvam adya hṛtaṃ dṛṣṭvā sapatnaiḥ kiṃ na śocasi
baddhaś ca vāruṇaiḥ pāśair vajreṇa ca samāhataḥ
     hṛtadāro hṛtadhano brūhi kasmān na śocasi
bhraṣṭa śrīr vibhava bhraṣṭo yan na śocasi duṣkaram
     trailokyarājyanāśe hi ko 'nyo jīvitum utsahet
etac cānyac ca paruṣaṃ bruvantaṃ paribhūya tam
     śrutvā sukham asaṃbhrānto balir vairocano 'bravīt
nigṛhīte mayi bhṛśaṃ śakra kiṃ katthitena te
     vajram udyamya tiṣṭhantaṃ paśyāmi tvāṃ puraṃdara
aśaktaḥ pūrvam āsīs tvaṃ kathaṃ cic chaktatāṃ gataḥ
     kas tvadanya imā vācaḥ sukrūrā vaktum arhati
yas tu śatror vaśasthasya śakto 'pi kurute dayām
     hastaprāptasya vīrasya taṃ caiva puruṣaṃ viduḥ
aniścayo hi yuddheṣu dvayor vivadamānayoḥ
     ekaḥ prāpnoti vijayam ekaś caiva parābhavam
mā ca te bhūt svabhāvo 'yaṃ mayā daivatapuṃgava
     īśvaraḥ sarvabhūtānāṃ vikrameṇa jito balāt
naitad asmat kṛtaṃ śakra naitac chakra tvayā kṛtam
     yat tvam evaṃgato vajrin yad vāpy evaṃgatā vayam
aham āsaṃ yathādya tvaṃ bhavitā tvaṃ yathā vayam
     māvamansthā mayā karma duṣkṛtaṃ kṛtam ity uta
sukhaduḥkhe hi puruṣaḥ paryāyenādhigacchati
     paryāyenāsi śakratvaṃ prāptaḥ śakra na karmaṇā
kālaḥ kāle nayati māṃ tvāṃ ca kālo nayaty ayam
     tenāhaṃ tvaṃ yathā nādya tvaṃ cāpi na yathā vayam
na mātṛpitṛśuśrūsā na ca daivatapūjanam
     nānyo guṇasamācāraḥ puruṣasya sukhāvahaḥ
na vidyā na tapo dānaṃ na mitrāṇi na bandhavāḥ
     śaknuvanti paritrātuṃ naraṃ kālena pīḍitam
nāgāminam anarthaṃ hi pratighāta śatair api
     śaknuvanti prativyodhum ṛte buddhibalān naraḥ
paryāyair hanyamānānāṃ paritrātā na vidyate
     idaṃ tu duḥkhaṃ yacc chakra kartāham iti manyate
yadi kartā bhavet kartā na kriyeta kadā cana
     yasmāt tu kriyate kartā tasmāt kartāpy anīśvaraḥ
kālena tvāham ajayaṃ kālenāhaṃ jitas tvayā
     gantā gatimatāṃ kālaḥ kālaḥ kalayati prajāḥ
indra prākṛtayā buddhyā pralapan nāvabudhyase
     ke cit tvāṃ bahu manyante śraiṣṭhyaṃ prāptaṃ svakarmaṇā
katham asmadvidho nāma jānaṁl lokapravṛttayaḥ
     kālenābhyāhataḥ śocen muhyed vāpy arthasaṃbhrame
nityaṃ kālaparītasya mama vā madvidhasya vā
     buddhir vyasanam āsādya bhinnā naur iva sīdati
ahaṃ ca tvaṃ ca ye cānye bhaviṣyanti surādhipāḥ
     te sarve śakra yāsyanti mārgam indra śatair gatam
tvām apy evaṃ sudurdharṣaṃ jvalantaṃ parayā śriyā
     kāle parinate kālaḥ kālayiṣyati mām iva
bahūnīndra sahasrāṇi daiteyānāṃ yuge yuge
     abhyatītāni kālena kālo hi duratikramaḥ
idaṃ tu labdhvā tvaṃ sthānam ātmānaṃ bahu manyase
     sarvabhūtabhavaṃ devaṃ brahmāṇam iva śāśvatam
na cedam acalaṃ sthānam anantaṃ vāpi kasya cit
     tvaṃ tu bāliśayā buddhyā mamedam iti manyase
aviśvāsye viśvasiṣi manyase cādhruvaṃ dhruvam
     mameyam iti mohāt tvaṃ rājaśriyam abhīpsasi
neyaṃ tava na cāsmākaṃ na cānyeṣāṃ sthirā matā
     atikramya bahūn anyāṃs tvayi tāvad iyaṃ sthitā
kaṃ cit kālam iyaṃ sthitvā tvayi vāsava cañcalā
     gaur nipānam ivotsṛjya punar anyaṃ gamiṣyati
rājalokā hy atikrāntā yān na saṃkhyātum utsahe
     tvatto bahutarāś cānye bhaviṣyanti puraṃdara
savṛkṣauṣadhi ratreyaṃ sasarit parvatākarā
     tān idānīṃ na paśyāmi yair bhukteyaṃ purā mahī
pṛthur ailo mayo bhaumo narakaḥ śambaras tathā
     aśvagrīvaḥ pulomā ca svarbhānur amitadhvajaḥ
prahrādo namucir dakṣo vipracittir virocanaḥ
     hrīniṣedhaḥ suhotraś ca bhūrihā puṣpavān vṛṣaḥ
satyeṣur ṛṣabho rāhuḥ kapilāśvo virūpakaḥ
     bānaḥ kārtasvaro vahnir viśvadaṃstro 'tha nairṛtaḥ
ritthāhutthau vīra tāmrau varāhāśvo ruciḥ prabhuḥ
     viśvajit pratiśauriś ca vṛṣāṇḍo viṣkaro madhuḥ
hiraṇyakaśipuś caiva kaitabhaś caiva dānavaḥ
     daityāś ca kālakhañjāś ca sarve te nairṛtaiḥ saha
ete cānye ca bahavaḥ pūrve pūrvatarāś ca ye
     daityendrā dānavendrāś ca yāṃś cānyān anuśuśruma
bahavaḥ pūrvadaityendrāḥ saṃtyajya pṛthivīṃ gatāḥ
     kālenābhyāhatāḥ sarve kālo hi balavattaraḥ
sarvaiḥ kratuśatair iṣṭaṃ na tvam ekaḥ śatakratuḥ
     sarve dharmaparāś cāsan sarve satatasattriṇaḥ
antarikṣacarāḥ sarve sarve 'bhimukhayodhinaḥ
     sarve saṃhananopetāḥ sarve parighabāhavaḥ
sarve māyā śatadharāḥ sarve te kāmacāriṇaḥ
     sarve samaram āsādya na śrūyante parājitāḥ
sarve satyavrataparāḥ sarve kāmavihāriṇaḥ
     sarve veda vrataparāḥ sarve cāsan bahuśrutāḥ
sarve saṃhatam aiśvaryam īśvarāḥ pratipedire
     na caiśvaryaṃ madas teṣāṃ bhūtapūrvo mahātmanām
sarve yathārthadātāraḥ sarve vigatamatsarāḥ
     sarve sarveṣu bhūteṣu yathāvat pratipedire
sarve dākṣāyaṇī putrāḥ prājāpatyā mahābalāḥ
     jvalantaḥ pratapantaś ca kālena pratisaṃhṛtāḥ
tvaṃ caivemā yadā bhuktvā pṛthivīṃ tyakṣyase punaḥ
     na śakṣyasi tadā śakra niyantuṃ śokam ātmanaḥ
muñcecchāṃ kāmabhogeṣu muñcemaṃ śrībhavaṃ madam
     evaṃ svarājyanāśe tvaṃ śokaṃ saṃprasahiṣyasi
śokakāle śuco mā tvaṃ harṣakāle ca mā hṛṣaḥ
     atītānāgate hitvā pratyutpannena vartaya
māṃ ced abhyāgataḥ kālaḥ sadā yuktam atandritam
     kṣamasva nacirād indra tvām apy upagamiṣyati
trāsayann iva devendra vāgbhir takṣasi mām iha
     saṃyate mayi nūnaṃ tvam ātmānaṃ bahu manyase
kālaḥ prathamam āyān māṃ paścāt tvam anudhāvati
     tena garjasi devendra pūrvaṃ kālahate mayi
ko hi sthātum alaṃ loke kruddhasya mama saṃyuge
     kālas tu balavān prāptas tena tiṣṭhasi vāsava
yat tad varṣasahasrāntaṃ pūrṇaṃ bhavitum arhati
     yathā me sarvagātrāṇi na svasthāni hataujasaḥ
aham aindrac cyutaḥ sthānāt tvam indraḥ prakṛto divi
     sucitre jīvaloke 'sminn upāsyaḥ kālaparyayāt
kiṃ hi kṛtvā tvam indrādya kiṃ hi kṛtvā cyutā vayam
     kālaḥ kartā vikartā ca sarvam anyad akāraṇam
nāśaṃ vināśam aiśvaryaṃ sukhaduḥkhe bhavābhavau
     viprān prāpyaivam atyarthaṃ na prahṛṣyen na ca vyathet
tvam eva hīndra vetthāsmān vedāhaṃ tvāṃ ca vāsava
     vikatthase māṃ kiṃ baddhaṃ kālena nirapatrapa
tvam eva hi purā vettha yat tadā pauruṣaṃ mama
     samareṣu ca vikrāntaṃ paryāptaṃ tannidarśanam
ādityāś caiva rudrāś ca sādhyāś ca vasubhiḥ saha
     mayā vinirjitāḥ sarve marutaś ca śacīpate
tvam eva śakra jānāsi devāsurasamāgame
     sametā vibudhā bhagnās tarasā samare mayā
parvatāś cāsakṛt kṣiptāḥ savanāḥ savanaukasaḥ
     sataṅka śikharā ghorāḥ samare mūrdhni te mayā
kiṃ nu śakyaṃ mayā kartuṃ yat kālo duratikramaḥ
     na hi tvāṃ notsahe hantuṃ savajram api muṣṭinā
na tu vikramakālo 'yaṃ kṣamā kālo 'yam āgataḥ
     tena tvā marṣaye śakra durmarṣaṇataras tvayā
tvaṃ mā parinate kāle parītaṃ kālavahninā
     niyataṃ kālapāśena baddhaṃ śakra vikatthase
ayaṃ sa puruṣaḥ śyāmo lokasya duratikramaḥ
     baddhvā tiṣṭhati māṃ raudraḥ paśuṃ raśanayā yathā
lābhālābhau sukhaṃ duḥkhaṃ kāmakrodhau bhavābhavau
     vadho bandhaḥ pramokṣaś ca sarvaṃ kālena labhyate
nāhaṃ kartā na kartā tvaṃ kartā yas tu sadā prabhuḥ
     so 'yaṃ pacati kālo māṃ vṛkṣe phalam ivāgatam
yāny eva puruṣaḥ kurvan sukhaiḥ kālena yujyate
     punas tāny eva kurvāṇo duḥkhaiḥ kālena yujyate
na ca kālena kālajñaḥ spṛṣṭaḥ śocitum arhati
     tena śakra na śocāmi nāsti śoke sahāyatā
yadā hi śocatāṃ śoko vyasanaṃ nāpakarṣati
     sāmarthyaṃ śocato nāsti nādya śocāmy ahaṃ tataḥ
evam uktaḥ sahasrākṣo bhagavān pākaśāsanaḥ
     pratisaṃhṛtya saṃrambham ity uvāca śatakratuḥ
savajram udyataṃ bāhuṃ dṛṣṭvā pāśāṃś ca vāruṇān
     kasyeha na vyathed buddhir mṛtyor api jighāṃsataḥ
sā te na vyathate buddhir acalā tattvadarśinī
     bruvan na vyathase sa tvaṃ vākyaṃ satyaparākrama
ho hi viśvāsam artheṣu śarīre vā śarīrabhṛt
     kartum utsahate loke dṛṣṭvā saṃprasthitaṃ jagat
aham apy evam evainaṃ lokaṃ jānāmi śāśvatam
     kālāgnāv āhitaṃ ghore guhye satatage 'kṣare
na cātra parihāro 'sti kālaspṛṣṭasya kasya cit
     sūkṣmāṇāṃ mahatāṃ caiva bhūtānāṃ paripacyatām
anīśasyāpramattasya bhūtāni pacataḥ sadā
     anivṛttasya kālasya kṣayaṃ prāpto na mucyate
apramattaḥ pramatteṣu kālo jāgarti dehiṣu
     prayatnenāpy atikrānto dṛṣṭapūrvo na kena cit
purāṇaḥ śāśvato dharmaḥ sarvaprāṇabhṛtāṃ samaḥ
     kālo na parihāryaś ca na cāsyāsti vyatikramaḥ
ahorātrāṃś ca māsāṃś ca kṣaṇān kāṣṭhāḥ kalā lavān
     saṃpindayati naḥ kālo buddhiṃ vārdhuṣiko yathā
idam adya kariṣyāmi śvaḥ kartāsmīti vādinam
     kālo harati saṃprāpto nadīvega ivodupam
idānīṃ tāvad evāsau mayā dṛṣṭaḥ kathaṃ mṛtaḥ
     iti kālena hriyatāṃ pralāpaḥ śrūyate nṛṇām
naśyanty arthās tathā bhogāḥ sthānam aiśvaryam eva ca
    anityam adhruvaṃ sarvaṃ vyavasāyo hi duṣkaraḥ
    ucchrāyā vinipātāntā bhāvābhāvastha eva ca
sā te na vyathate buddhir acalā tattvadarśinī
    aham āsaṃ purā ceti manasāpi na budhyase
kālenākramya loke 'smin pacyamāne balīyasā
    ajyeṣṭham akaniṣṭhaṃ ca kṣipyamāṇo na budhyase
īrṣyābhimāna lobheṣu kāmakrodhabhayeṣu ca
    spṛhā mohābhimāneṣu lokaḥ sakto vimuhyati
bhavāṃs tu bhāvatattvajño vidvāñ jñānatapo 'nvitaḥ
    kālaṃ paśyati suvyaktaṃ pānāv āmalakaṃ yathā
kālacāritratattvajñaḥ sarvaśāstraviśāradaḥ
    vairocane kṛtātmāsi spṛhaṇīyo vijānatām
sarvaloko hy ayaṃ manye buddhyā parigatas tvayā
    viharan sarvato mukto na kva cit pariṣajjase
rajaś ca hi tamaś ca tvā spṛśato na jitendriyam
    niṣprītiṃ naṣṭa saṃtāpaṃ tvam ātmānam upāsase
suhṛdaṃ sarvabhūtānāṃ nirvairaṃ śāntamānasam
    dṛṣṭvā tvāṃ mama saṃjātā tvayy anukrośanī matiḥ
nāham etādṛśaṃ buddhiṃ hantum icchāmi bandhane
    ānṛśaṃsyaṃ paro dharmo anukrośas tathā tvayi
mokṣyante vāruṇāḥ pāśās taveme kālaparyayāt
    prajānām apacāreṇa svasti te 'stu mahāsura
yadā śvaśrūṃ snuṣā vṛddhāṃ paricāreṇa yokṣyate
    putraś ca pitaraṃ mohāt preṣayiṣyati karmasu
brāhmaṇaiḥ kārayiṣyanti vṛṣalāḥ pādadhāvanam
    śūdrāś ca brāhmaṇīṃ bharyām upayāsyanti nirbhayāḥ
viyoniṣu ca bījāni mokṣyante puruṣā yadā
    saṃkaraṃ kāṃsyabhāndaiś ca baliṃ cāpi kupātrakaiḥ
cāturvarṇyaṃ yadā kṛtsnam unmaryādaṃ bhaviṣyati
    ekaikas te tadā pāśaḥ kramaśaḥ pratimokṣyate
asmattas te bhayaṃ nāsti samayaṃ pratipālaya
    sukhī bhava nirābādhaḥ svasthacetā nirāmayaḥ
tam evam uktvā bhagavāñ śatakratuḥ; pratiprayāto gajarājavāhanaḥ
    vijitya sarvān asurān surādhipo; nananda harṣeṇa babhūva caikarāṭ
maharṣayas tuṣṭuvur añjasā ca taṃ; vṛṣākapiṃ sarvacarācareśvaram
    himāpaho havyam udāvahaṃs tvaraṃs; tathāmṛtaṃ cārpitam īśvarāya ha
dvijottamaiḥ sarvagatair abhiṣṭuto; vidīpta tejā gatamanyur īśvaraḥ
    praśāntacetā muditaḥ svam ālayaṃ; triviṣṭapaṃ prāpya mumoda vāsavaḥ
