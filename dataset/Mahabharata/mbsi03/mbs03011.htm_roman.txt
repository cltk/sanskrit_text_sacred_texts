[dhṛ]
      evam etan mahāprājña yathā vadasi no mune
      ahaṃ caiva vijānāmi sarve ceme narādhipāḥ
bhavāṃs tu manyate sādhu yat kurūṇāṃ sukhodayam
      tad eva viduro 'py āha bhīṣmo droṇaś ca māṃ mune
yadi tv aham anugrāhyaḥ kauraveṣu dayā yadi
      anuśādhi durātmānaṃ putraṃ duryodhanaṃ mama
[vy]
      ayam āyāti vai rājan maitreyo bhavagān ṛṣiḥ
      anvīya pāṇḍavān bhrātṝn ihaivāsmad didṛkṣayā
eṣa duryodhanaṃ putraṃ tava rājan mahān ṛṣiḥ
      anuśāstā yathānyāyaṃ śamāyāsya kulasya te
brūyād yad eṣa rājendra tat kāryam aviśaṅkayā
      akriyāyāṃ hi kāryasya putraṃ te śapsyate ruṣā
[vai]
      evam uktvā yayau vyāso maitreyaḥ pratyadṛśyata
      pūjayā pratijagrāha saputras taṃ narādhipaḥ
dattvārghyādyāḥ kriyāḥ sarvā viśrāntaṃ munipuṃgavam
      praśrayeṇābravīd rājā dhṛtarāṣṭro 'mbikā sutaḥ
sukhenāgamanaṃ kac cid bhagavan kurujāṅgale
      kac cit kuśalino vīrā bhrātaraḥ pañca pāṇḍavāḥ
samaye sthātum icchanti kac cic ca puruṣarṣabhāḥ
     kac cit kurūṇāṃ saubhrātram avyucchannaṃ bhaviṣyati
[mai]
     tīrthayātrām anukrāman prāpto 'smi kurujāṅgalam
     yadṛcchayā dharmarājaṃ dṛṣṭavān kāmyake vane
taṃ jaṭājinasaṃvītaṃ tapovananivāsinam
     samājagmur mahātmānaṃ draṣṭuṃ munigaṇāḥ prabho
tatrāśrauṣaṃ mahārāja putrāṇāṃ tava vibhramam
     anayaṃ dyūtarūpeṇa mahāpāpam upasthitam
tato 'haṃ tvām anuprāptaḥ kauravāṇām avekṣayā
     sadā hy abhyadhikaḥ snehaḥ prītiś ca tvayi me prabho
naitad aupayikaṃ rājaṃs tvayi bhīṣme ca jīvati
     yad anyonyena te putrā virudhyante narādhipa
meḍhī bhūtaḥ svayaṃ rājan nigrahe rpagrahe bhavān
     kimartham anayaṃ ghoram utpatantam upekṣase
dasyūnām iva yadvṛttaṃ sabhāyāṃ kurunandana
     tena na bhrājase rājaṃs tāpasānāṃ samāgame
[vai]
     tato vyāvṛtya rājānaṃ duryodhanam amarṣaṇam
     uvāca ślakṣṇayā vācā maitreyo bhagavān ṛṣiḥ
duryodhana mahābāho nibodha vadatāṃ vara
     vacanaṃ me mahāprājña bruvato yad dhitaṃ tava
mā druhaḥ pāṇḍavān rājan kuruṣva hitam ātmanaḥ
     pāṇḍavānāṃ kurūṇāṃ ca lokasya ca nararṣabha
te hi sarve naravyāghrāḥ śūrā vikrāntayodhinaḥ
     sarve nāgāyuta prāṇā vajrasaṃhananā dṛḍhāḥ
satyavrataparāḥ sarve sarve puruṣamāninaḥ
     hantāro devaśatrūṇāṃ rakṣasāṃ kāmarūpiṇām
     hiḍimbabakamukhyānāṃ kirmīrasya ca rakṣasaḥ
itaḥ pracyavatāṃ rātrau yaḥ sa teṣāṃ mahātmanām
     āvṛtya mārgaṃ raudrātmā tasthau girir ivācalaḥ
taṃ bhīmaḥ samaraślāghī balena balināṃ varaḥ
     jaghāna paśumāreṇa vyāghraḥ kṣudramṛgaṃ yathā
paśya dig vijaye rājan yathā bhīmena pātitaḥ
     jarāsaṃdho maheṣvāso nāgāyuta balo yudhi
saṃbandhī vāsudevaś ca yeṣāṃ śyālaś ca pārṣataḥ
     kas tān yudhi samāsīta jarāmaraṇavān naraḥ
tasya te śama evāstu pāṇḍavair bharatarṣabha
     kuru me vacanaṃ rājan mā mṛtyuvaśam anvagāḥ
evaṃ tu bruvatas tasya maitreyasya viśāṃ pate
     ūruṃ gajakarākāraṃ kareṇābhijaghāna saḥ
duryodhanaḥ smitaṃ kṛtvā caraṇenālikhan mahīm
     na kiṃ cid uktvā duryodhās tasthau kiṃ cid avāṅmukhaḥ
tam aśuśrūṣamāṇaṃ tu vilikhantaṃ vasuṃdharām
     dṛṣṭvā duryodhanaṃ rājan maitreyaṃ kopa āviśat
sa kopavaśam āpanno maitreyo munisattamaḥ
     vidhinā saṃprayuktaś ca śāpāyāsya mano dadhe
tataḥ sa vāry upaspṛśya kopasaṃrakta locanaḥ
     maitreyo dhārtarāṣṭraṃ tam aśapad duṣṭacetasam
yasmāt tvaṃ mām anādṛtya nemāṃ vācaṃ cikīrṣasi
     tasmād asyābhimānasya sadyaḥ phalam avāpnuhi
tvad abhidroha saṃyuktaṃ yuddham utpatsyate mahat
     yatra bhīmo gadāpātais tavoruṃ bhetsyate balī
ity evam ukte vacane dhṛtarāṣṭro mahīpatiḥ
     prasādayām āsa muniṃ naitad evaṃ bhaved iti
[mai]
     śamaṃ yāsyati cet putras tava rājan yathātathā
     śāpo na bhavitā tāta viparīte bhaviṣyati
[vai]
     sa vilakṣas tu rājendra duryodhana pitā tadā
     maitreyaṃ prāha kirmīraḥ kathaṃ bhīmena pātitaḥ
[mai]
     nāhaṃ vakṣyāmy asūrā te na te śuśrūṣate sutaḥ
     eṣa te viduraḥ sarvam ākhyāsyati gate mayi
[vai]
     ity evam uktvā maitreyaḥ prātiṣṭhata yathāgatam
     kirmīravadhasaṃvigno bahir duryodhano 'gamat
