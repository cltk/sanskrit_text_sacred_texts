[dhṛ]
      tathā tu nardamānaṃ taṃ bhīmasenaṃ mahābalam
      meghastanita nirghoṣaṃ ke vīrāḥ paryavārayan
na hi paśyāmy ahaṃ taṃ vai triṣu lokeṣu saṃjayam
      kruddhasya bhimasenasya yas tiṣṭhed agrato raṇe
gadām udyacchamānasya kālasyeva mahāmṛdhe
      na hi paśyāmy ahaṃ tāta yas tiṣṭheta raṇājire
rathaṃ rathena yo hanyāt kuñjaraṃ kuñjareṇa ca
      kas tasya samare sthātā sākṣād api śatakratuḥ
kruddhasya bhīmasenasya mama putrāñ jighāṃsataḥ
      duryodhana hite yuktāḥ samatiṣṭhanta ke 'grataḥ
bhīmasena davāgnes tu mama putra tṛṇolapam
      pradhakṣyato raṇamukhe ke vīrāḥ pramukhe sthitāḥ
kālyamānān hi me putrān bhīmenāvekṣya saṃyuge
      kāleneva prajāḥ sarvāḥ ke bhīmaṃ paryavārayan
bhīma vahneḥ pradīptasya mama putrān didhakṣataḥ
      ke śūrāḥ paryavartanta tan mamācakṣva saṃjaya
[s]
      tathā tu nardamānaṃ taṃ bhīmasenaṃ mahāratham
      tumulenaiva śabdena karṇo 'py abhyapatad balī
vyākṣipan balavac cāpam atimātram amarṣaṇaḥ
     karṇas tu yuddham ākāṅkṣan darśayiṣyan balaṃ balī
prāvepann iva gātrāṇi karṇa bhīma samāgame
     rathināṃ sādināṃ caiva tayoḥ śrutvā talasvanam
bhīmasenasya ninadaṃ ghoraṃ śrutvā raṇājire
     khaṃ ca bhūmiṃ ca saṃbaddhāṃ menire kṣatriyarṣabhāḥ
punar ghoreṇa nādena pāṇḍavasya mahātmanaḥ
     samare sarvayodhānāṃ dhanūṃṣy abhyapatan kṣitau
vitrastāni ca sarvāṇi śakṛn mūtraṃ prasusruvuḥ
     vāhanāni mahārāja babhūvur vimanāṃsi ca
prādurāsan nimittāni ghorāṇi ca bahūni ca
     tasmiṃs tu tumule rājan bhīmakarṇa samāgame
tataḥ karṇas tu viṃśatyā śarāṇāṃ bhīmam ārdayat
     vivyādha cāsya tvaritaḥ sūtaṃ pañcahir āśugaiḥ
prahasya bhīmasenas tu karṇaṃ pratyarpayad raṇe
     sāyakānāṃ catuḥṣaṣṭyā kṣiprakārī mahābalaḥ
tasya karṇo maheṣvāsaḥ sāyakāṃś caturo 'kṣipat
     asaṃprāptāṃs tu tān bhīmaḥ sāyakair nataparvabhiḥ
     ciccheda bahudhā rājan darśayan pāṇilāghavam
taṃ karṇaś chādayām āsa śaravrātair anekaśaḥ
     saṃchādyamānaḥ karṇena bahudhā pāṇḍunandanaḥ
ciccheda cāpaṃ karṇasya muṣṭideśe mahārathaḥ
     vivyādha cainaṃ bahubhiḥ sāyakair nataparvabhiḥ
athānyad dhanur ādāya sajyaṃ kṛtvā ca sūtajaḥ
     vivyādha samare bhīmaṃ bhīmakarmā mahārathaḥ
tasya bhīmo bhṛśaṃ kruddas trīñ śarān nataparvaṇaḥ
     nicakhānorasi tadā sūtaputrasya vegitaḥ
taiḥ karṇo 'bhrājata śarair uro madhyagatais tadā
     mahīdhara ivodagras triśṛṅgo bharatarṣabha
susrāva cāsya rudhiraṃ viddhasya parameṣubhiḥ
     dhātuprasyandinaḥ śailād yathā gairikarājayaḥ
kiṃ cid vicalitaḥ karṇaḥ suprahārābhipīḍitaḥ
     sa sāyakaṃ dhanuḥ kṛtvā bhīmaṃ vivyādha māriṣa
     cikṣepa ca punar bāṇāñ śataśo 'tha sahasraśaḥ
sa chādyamānaḥ sahasā karṇena dṛḍhadhanvinā
     dhanurjyām acchinat tūrṇam utsmayan pāṇḍunandanaḥ
sārathiṃ cāsya bhallena prāhiṇod yamasādanam
     vāhāṃś ca caturaṃ saṃkhye vyasūṃś cakre mahārathaḥ
hatāśvāt tu rathāt karṇaḥ samāplutya viśāṃ pate
     syandanaṃ vṛṣasenasya samārohan mahārathaḥ
nirjitya tu raṇe karṇaṃ bhīmasenaḥ pratāpavān
     nanāda sumahānādaṃ parjanyaninadopamam
tasya taṃ ninadaṃ śrutvā prahṛṣṭo 'bhūd yudhiṣṭhiraḥ
     karṇaṃ ca nirjitaṃ matvā bhīmasenena bhārata
samantāc chaṅkhaninadaṃ pāṇḍusenākarot tadā
     śatrusenā dhvaniṃ śrutvā tāvakā hy api nānadan
     gāṇḍīvaṃ prākṣipat pārthaḥ kṛṣṇo 'py abjam avādayat
tam antar dhāya ninadaṃ dhvanir bhīmasya nardataḥ
     aśrūyata mahārāja sarvasainyeṣu bhārata
tato vyāyacchatām astraiḥ pṛthakpṛthag ariṃdamau
     mṛdupūrvaṃ ca rādheyo dṛḍhapūrvaṃ ca pāṇḍavaḥ
