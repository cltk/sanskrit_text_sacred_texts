[mārk]
      tāv ubhau patitau dṛṣṭvā bhrātarāv amitaujasau
      babandha rāvaṇir bhūyo śarair dattavarais tadā
tau vīrau śarajālena baddhāv indrajitā raṇe
      rejatuḥ puruṣavyāghrau śakuntāv iva pañjare
tau dṛṣṭvā patitau bhūmau śataśaḥ sāyakaiś citau
      sugrīvaḥ kapibhiḥ sārdhaṃ parivārya tataḥ sthitaḥ
suṣeṇa maindadvividaiḥ kumudenāṅgadena ca
      hanūman nīlatāraiś ca nalena ca kapīśvaraḥ
tatas taṃ deśam āgamya kṛtakarmā vibhīṣaṇaḥ
      bodhayām āsa tau vīrau prajñāstreṇa prabodhitau
viśalyau cāpi sugrīvaḥ kṣaṇenobhau cakāra tau
      viśalyayā mahauṣadhyā divyamantraprayuktayā
tau labdhasaṃjñau nṛvarau viśalyāv udatiṣṭhatām
      gatatandrī klamau cāstāṃ kṣaṇenobhau mahārathau
tato vibhīṣaṇaḥ pārtha rāmam ikṣvākunandanam
      uvāca vijvaraṃ dṛṣṭvā kṛtāñjalir idaṃ vacaḥ
ayam ambho gṛhītvā tu rājarājasya śāsanāt
      guhyako 'bhyāgataḥ śvetāt tvatsakāśam ariṃdama
idam ambho kuberas te mahārājaḥ prayacchati
     antarhitānāṃ bhūtānāṃ darśanārthaṃ paraṃtapa
anena spṛṣṭanayano bhūtāny antarhitāny uta
     bhavān drakṣyati yasmai ca bhavān etat pradāsyati
tatheti rāmas tad vāri pratigṛhyātha satkṛtam
     cakāra netrayoḥ śaucaṃ lakṣmaṇaś ca mahāmanāḥ
sugrīva jāmbavantau ca hanūmān aṅgadas tathā
     maindadvivida nīlāś ca prāyo pravagasattamāḥ
tathā samabhavac cāpi yad uvāca vibhīṣaṇaḥ
     kṣaṇenātīndriyāṇy eṣāṃ cakṣūṃṣy āsan yudhiṣṭhira
indrajit kṛtakarmā tu pitre karma tadātmanaḥ
     nivedya punar āgacchat tvayarāji śiro prati
tam āpatantaṃ saṃkruddhaṃ punar eva yuyutsayā
     abhidudrāva saumitrir vibhīṣaṇa mate sthitaḥ
akṛtāhnikam evainaṃ jighāṃsur jitakāśinam
     śarair jaghāna saṃkruddhaḥ kṛtasaṃjño 'tha lakṣmaṇaḥ
tayoḥ samabhavad yuddhaṃ tadānyonyaṃ jigīṣatoḥ
     atīva citram āścaryaṃ śakra prahlādayor iva
avidhyad indrajit tīkṣṇaiḥ saumitriṃ marmabhedibhiḥ
     saumitriś cānala sparśair avidhyad rāvaṇiṃ śaraiḥ
saumitriśarasaṃsparśād rāvaṇiḥ krodhamūrchitaḥ
     asṛjal lakṣmaṇāyāṣṭau śarān āśīviṣopamān
tasyāsūn pāvakasparśaiḥ saumitriḥ patribhis tribhiḥ
     yathā niraharad vīras tan me nigadataḥ śṛṇu
ekenāsya dhanur mantaṃ bāhuṃ dehād apātayat
     dvitīyena sanārācaṃ bhujaṃ bhūmau nyapātayat
tṛtīyena tu bāṇena pṛthu dhāreṇa bhāsvatā
     jahāra sunasaṃ cāru śiro bhrājiṣṇu kuṇḍalam
vinikṛttabhujaskandhaṃ kabandhaṃ bhīmadarśanam
     taṃ hatvā sūtam apy astrair jaghāna balināṃ varaḥ
laṅkāṃ praveśayām āsur vājinas taṃ rathaṃ tadā
     dadarśa rāvaṇas taṃ ca rathaṃ putra vinākṛtam
saputraṃ nihataṃ dṛṣṭvā trāsāt saṃbhrāntalocanaḥ
     rāvaṇaḥ śokamohārto vaidehīṃ hantum udyataḥ
aśokavanikāsthāṃ tāṃ rāmadarśanalālasām
     khaḍgam ādāya duṣṭātmā javenābhipapāta ha
taṃ dṛṣṭvā tasya durbuddher avindhyaḥ pāpaniścayam
     śamayām āsa saṃkruddhaṃ śrūyatāṃ yena hetunā
mahārājye sthito dīpte na striyaṃ hantum arhasi
     hataivaiṣā yadā strī ca bandhanasthā ca te gṛhe
na caiṣā dehabhedena hatā syād iti me matiḥ
     jahi bhartāram evāsyā hate tasmin hatā bhavet
na hi te vikrame tulyaḥ sākṣād api śatakratuḥ
     asakṛd dhi tvayā sendrās trāsitās tridaśā yudhi
evaṃ bahuvidhair vākyair avindhyo rāvaṇaṃ tadā
     kruddhaṃ saṃśamayām āsa jagṛhe ca sa tad vacaḥ
niryāṇe sa matiṃ kṛtvā nidhāyāsiṃ kṣapācaraḥ
     ājñāpayām āsa tadā ratho me kalpyatām iti
