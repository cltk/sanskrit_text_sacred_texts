[uttara]
      āsthāya vipulaṃ vīra rathaṃ sārathinā mayā
      katamaṃ yāsyase 'nīkam ukto yāsyāmy ahaṃ tvayā
[arj]
      prīto 'smi puruṣavyāghra na bhayaṃ vidyate tava
      sarvān nudāmi te śatrūn raṇe raṇaviśārada
svastho bhava mahābuddhe paśya māṃ śatrubhiḥ saha
      yudhyamānaṃ vimarde 'smin kurvāṇaṃ bhairavaṃ mahat
etān sarvān upāsaṅgān kṣipraṃ badhnīhi me rathe
      etaṃ cāhara nistriṃśaṃ jātarūpapariṣkṛtam
      ahaṃ vai kurubhir yotsyāmy avajeṣyāmi te paśūn
saṃkalpapakṣa vikṣepaṃ bāhuprākāratoraṇam
      tridaṇḍatūṇa saṃbādham anekadhvajasaṃkulam
jyā kṣepaṇaṃ krodhakṛtaṃ nemī ninadadundubhiḥ
      nagaraṃ te mayā guptaṃ rathopasthaṃ bhaviṣyati
adhiṣṭhito mayā saṃkhye ratho gāṇḍīvadhanvanā
      ajeyaḥ śatrusainyānāṃ vairāṭe vyetu te bhayam
[uttara]
      bibhemi nāham eteṣāṃ jānāmi tvāṃ sthiraṃ yudhi
      keśavenāpi saṃgrāme sākṣād indreṇa vā samam
idaṃ tu cintayann eva parimuhyāmi kevalam
      niścayaṃ cāpi durmedhā na gacchāmi kathaṃ cana
evaṃ vīrāṅgarūpasya lakṣaṇair ucitasya ca
     kena karma vipākena klībatvam idam āgatam
manye tvāṃ klība veṣeṇa carantaṃ śūlapāṇinam
     gandharvarājapratimaṃ devaṃ vāpi śatakratum
[arj]
     bhrātur niyogāj jyeṣṭhasya saṃvatsaram idaṃ vratam
     carāmi brahmacaryaṃ vai satyam etad bravīmi te
nāsmi klībo mahābāho paravān dharmasaṃyutaḥ
     samāptavratam uttīrṇaṃ viddhi māṃ tvaṃ nṛpātmaja
[uttara]
     paramo 'nugraho me 'dya yat pratarko na me vṛthā
     na hīdṛśāḥ klība rūpā bhavantīha narottamāḥ
sahāyavān asmi raṇe yudhyeyam amarair api
     sādhvasaṃ tat pranaṣṭaṃ me kiṃ karomi bravīhi me
ahaṃ te saṃgrahīṣyāmi hayāñ śatrurathārujaḥ
     śikṣito hy asmi sārathye tīrthataḥ puruṣarṣabha
dāruko vāsudevasya yathā śakrasya mātaliḥ
     tathā māṃ viddhi sārathye śikṣitaṃ narapuṃgava
yasya yāte na paśyanti bhūmau prāptaṃ padaṃ padam
     dakṣiṇaṃ yo dhuraṃ yuktaḥ sugrīva sadṛśo hayaḥ
yo 'yaṃ dhuraṃ dhuryavaro vāmaṃ vahati śobhanaḥ
     taṃ manye meghapuṣpasya javena sadṛśaṃ hayam
yo 'yaṃ kāñcanasaṃnāhaḥ pārṣṇiṃ vahati śobhanaḥ
     vāmaṃ sainyasya manye taṃ javena balavattaram
yo 'yaṃ vahati te pārṣṇiṃ dakṣiṇām añcitodyataḥ
     balāhakād api mataḥ sa jave vīryavattaraḥ
tvām evāyaṃ ratho voḍhuṃ saṃgrāme 'rhati dhanvinam
     tvaṃ cemaṃ ratham āsthāya yoddhum arho mato mama
[vai]
     tato nirmucya bāhubhyāṃ valayāni sa vīryavān
     citre dundubhisaṃnāde pratyamuñcat tale śubhe
kṛṣṇān bhaṅgīmataḥ keśāñ śvetenodgrathya vāsasā
     adhijyaṃ tarasā kṛtvā gāṇḍīvaṃ vyākṣipad dhanuḥ
tasya vikṣipyamāṇasya dhanuṣo 'bhūn mahāsvanaḥ
     yathā śailasya mahataḥ śailenaivābhijaghnur aḥ
sa nirghatābhavad bhūmir dikṣu vāyur vavau bhṛśam
     bhrāntadvijaṃ khaṃ tadāsīt prakampitamahādrumam
taṃ śabdaṃ kuravo 'jānan visphoḍam aśaner iva
     yad arjuno dhanuḥśreṣṭhaṃ bāhubhyām ākṣipad rathe
