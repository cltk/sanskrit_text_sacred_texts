[dhṛ]
      yasya vai nānṛtā vācaḥ pravṛttā anuśuśrumaḥ
      trailokyam api tasya syād yodhā yasya dhanaṃjayaḥ
tasyaiva ca na paśyāmi yudhi gāṇḍīvadhanvanaḥ
      aniśaṃ cintayāno 'pi yaḥ pratīyād rathena tam
asyataḥ karṇinālīkān mārgaṇān hṛdayac chidaḥ
      pratyetā na samaḥ kaś cid yudhi gāṇḍīvadhanvanaḥ
droṇakarṇau pratīyātāṃ yadi vīrau nararṣabhau
      māhātmyāt saṃśayo loke na tv asti vijayo mama
ghṛṇī karṇaḥ pramādī ca ācāryaḥ sthaviro guruḥ
      samartho balavān pārtho dṛḍhadhanvā jitaklamaḥ
      bhavet sutumulaṃ yuddhaṃ sarvaśo 'py aparājayaḥ
sarve hy astravidaḥ śūrāḥ sarve prāptā mahad yaśaḥ
      api sarmāmaraiśvaryaṃ tyajeyur na punar jayam
      vadhe nūnaṃ bhavec chāntis tayor vā phalgunasya vā
na tu jetārjunasyāsti hantā cāsya na vidyate
      manyus tasya kathaṃ śāmyen mandān prati ya utthitaḥ
anye 'py astrāṇi jānanti jīyante ca jayanti ca
      ekāntavijayas tv eva śrūyate phalgunasya ha
trayas triṃśat samāhūya khāṇḍave 'gnim atarpayat
      jigāya ca surān sarvān nāsya vedmi parājayam
yasya yantā hṛṣīkeśaḥ śīlavṛttasamo yudhi
     dhruvas tasya jayas tāta yathendrasya jayas tathā
kṛṣṇāv ekarathe yattāv adhijyaṃ gāṇḍivaṃ dhanuḥ
     yugapat trīṇi tejāṃsi sametāny anuśuśrumaḥ
naiva no 'sti dhanus tādṛṅ na yoddhā na ca sārathiḥ
     tac ca mandā na jānanti duryodhana vaśānugāḥ
śeṣayed aśanir dīpto nipatan mūrdhni saṃjaya
     na tu śeṣaṃ śarāḥ kuryur astās tāta kirīṭinā
api cāsyann ivābhāti nighnann iva ca phalgunaḥ
     uddharann iva kāyebhyaḥ śirāṃsi śaravṛṣṭibhiḥ
api bāṇamayaṃ tejaḥ pradīptam iva sarvataḥ
     gāṇḍīveddhaṃ dahetājau putrāṇāṃ mama vāhinīm
api sā rathaghoṣeṇa bhayārtā savyasācinaḥ
     vitrastā bahulā senā bhāratī pratibhāti me
yathā kakṣaṃ dahaty agniḥ pravṛddhaḥ sarvataś caran
     mahārcir aniloddhūtas tadvad dhakṣyati māmakān
yadodvaman niśitān bāṇasaṃghān; sthātātatāyī samare kirīṭī
     sṛṣṭo 'ntakaḥ sarvaharo vidhātrā; yathā bhavet tadvad avāraṇīyaḥ
yadā hy abhīkṣṇaṃ subahūn prakārāñ; śrotāsmi tān āvasathe kurūṇām
     teṣāṃ samantāc ca tathā raṇāgre; kṣayaḥ kilāyaṃ bharatān upaiti
