[j]
      uttaṅkaḥ kena tapasā saṃyuktaḥ sumahātapāḥ
      yaḥ śāpaṃ dātukāmo 'bhūd viṣṇave prabhaviṣṇave
[v]
      uttaṅko mahatā yuktas tapasā janamejaya
      guru bhaktaḥ sa tejasvī nānyaṃ kaṃ cid apūjayat
sarveṣām ṛṣiputrāṇām eṣa cāsīn manorathaḥ
      auttaṅkīṃ guruvṛttiṃ vai prāpnuyām iti bhārata
gautamasya tu śiṣyāṇāṃ bahūnāṃ janamejaya
      uttaṅke 'bhyadhikā prītiḥ snehaś caivābhavat tadā
sa tasya damaśaucābhyāṃ vikrāntena ca karmaṇā
      samyak caivopacāreṇa gautamaḥ prītimān abhūt
atha śiṣyasahasrāṇi samanujñāya gautamaḥ
      uttaṅkaṃ parayā prītyā nābhyanujñātum aicchata
taṃ krameṇa jarā tāta pratipede mahāmunim
      na cānvabudhyata tadā sa munir guruvatsalaḥ
tataḥ kadā cid rājendra kāṣṭhāny ānayituṃ yayau
      uttaṅkaḥ kāṣṭhabhāraṃ ca mahāntaṃ samupānayat
sa tu bhārābhibhūtātmā kāṣṭhabhāram ariṃdamam
      niṣpipeṣa kṣitau rājan pariśrānto bubhukṣitaḥ
tasya kāṣṭhe vilagnābhūj jaṭā rūpyasamaprabhā
     tataḥ kāṣṭhaiḥ saha tadā papāta dharaṇītale
tataḥ sa bhāraniṣpiṣṭaḥ kṣudhāviṣṭaś ca bhārgavaḥ
     dṛṣṭvā tāṃ vayaso 'vasthāṃ rurodārtasvaraṃ tadā
tato guru sutā tasya padmapatra nibhekṣaṇā
     jagrāhāśrūṇi suśroṇī kareṇa pṛthulocanā
     pitur niyogād dharmajñā śirasāvanatā tadā
tasyā nipetatur dagdhau karau tair aśrubindubhiḥ
     na hi tān aśrupātān vai śaktā dhārayituṃ mahī
gautamas tv abravīd vipram uttaṅkaṃ prītamānasaḥ
     kasmāt tāta tavādyeha śokottaram idaṃ manaḥ
     sa svairaṃ brūhi viprarṣe śrotum icchāmi te vacaḥ
[u]
     bhavadgatena manasā bhavat priyacikīrṣayā
     bhavad bhaktigateneha bhavad bhāvānugena ca
jareyaṃ nāvabuddhā me nābhijñātaṃ sukhaṃ ca me
     śatavarṣoṣitaṃ hi tvaṃ na mām abhyanujānathāḥ
bhavatā hy abhyanujñātāḥ śiṣyāḥ pratyavarā mayā
     upapannā dvijaśreṣṭha śataśo 'tha sahasraśaḥ
[g]
     tvat prītiyuktena mayā guruśuśrūṣayā tava
     vyatikrāman mahān kālo nāvabuddho dvijarṣabha
kiṃ tv adya yadi te śraddhā gamanaṃ prati bhārgava
     anujñāṃ gṛhya mattas tvaṃ gṛhān gacchasva māciram
[u]
     gurvarthaṃ kiṃ prayacchāmi brūhi tvaṃ dvijasattama
     tam upākṛtya gaccheyam anujñātas tvayā vibho
[g]
     dakṣiṇā paritoṣo vai gurūṇāṃ sadbhir ucyate
     tava hy ācarato brahmaṃs tuṣṭo 'haṃ vai na saṃśayaḥ
itthaṃ ca parituṣṭaṃ māṃ vijānīhi bhṛgūdvaha
     yuvā ṣoḍaśavarṣo hi yad adya bhavitā bhavān
dadāmi patnīṃ kanyāṃ ca svāṃ te duhitaraṃ dvija
     etām ṛte hi nānyā vai tvat tejo 'rhati sevitum
tatas tāṃ pratijagrāha yuvā bhūtvā yaśasvinīm
     guruṇā cābhyanujñāto guru patnīm athābravīt
kiṃ bhavatyai prayacchāmi gurvarthaṃ viniyuṅkṣva mām
     priyaṃ hi tava kāṅkṣāmi prāṇair api dhanair api
yad durlabhaṃ hi loke 'smin ratnam atyadbhutaṃ bhavet
     tad ānayeyaṃ tapasā na hi me 'trāsti saṃśayaḥ
[a]
     parituṣṭāsmi te putra nityaṃ bhagavatā saha
     paryāptaye tad bhadraṃ te gaccha tāta yathecchakam
[v]
     uttaṅkas tu mahārāja punar evābravīd vacaḥ
     ājñāpayasva māṃ mātaḥ kartavyaṃ hi priyaṃ tava
[a]
     saudāsa patnyā vidite divye vai maṇikuṇḍale
     te samānaya bhadraṃ te gurvarthaḥ sukṛto bhavet
sa tatheti pratiśrutya jagāma janamejaya
     guru patnī priyārthaṃ vai te samānayituṃ tadā
sa jagāma tataḥ śīghram uttaṅko brāhmaṇarṣabhaḥ
     saudāsaṃ puruṣādaṃ vai bhikṣituṃ maṇikuṇḍale
gautamas tv abravīt patnīm uttaṅko nādya dṛśyate
     iti pṛṣṭā tam ācaṣṭa kuṇḍalārthaṃ gataṃ tu vai
tataḥ provāca patnīṃ sa na te samyag idaṃ kṛtam
     śaptaḥ sa pārthivo nūnaṃ brāhmaṇaṃ taṃ vadhiṣyati
[a]
     ajānantyā niyuktaḥ sa bhagavan brāhmaṇo 'dya me
     bhavatprasādān na bhayaṃ kiṃ cit tasya bhaviṣyati
ity uktaḥ prāha tāṃ patnīm evam astv iti gautamaḥ
     uttaṅko 'pi vane śūnye rājānaṃ taṃ dadarśa ha
