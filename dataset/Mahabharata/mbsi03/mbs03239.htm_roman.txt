[vai]
      prāyopaviṣṭaṃ rājānaṃ duryodhanam amarṣaṇam
      uvāca sāntvayan rājañ śakuniḥ saubalas tadā
samyag uktaṃ hi karṇena tac chrutaṃ kaurava tvayā
      mayāhṛtāṃ śriyaṃ sphītāṃ mohāt samapahāya kim
      tvam abuddhyā nṛpa varaprāṇān utsraṣṭum icchasi
adya cāpy avagacchāmi na vṛddhāḥ sevitās tvayā
      yaḥ samutpatitaṃ harṣaṃ dainyaṃ vā na niyacchati
      sa naśyati śriyaṃ prāpya pātram āmam ivāmbhasi
atibhīrum atiklībaṃ dīrghasūtraṃ pramādinam
      vyasanād viṣayākrāntaṃ na bhajanti nṛpaṃ śriyaḥ
satkṛtasya hi te śoko viparīte kathaṃ bhavet
      mā kṛtaṃ śobhanaṃ pārthaiḥ śokam ālambya nāśaya
yatra harṣas tvayā kāryaḥ satkartavyāś ca pāṇḍavāḥ
      tatra śocasi rājendra viparītam idaṃ tava
prasīda mā tyajātmānaṃ tuṣṭaś ca sukṛtaṃ smara
      prayaccha rājyaṃ pārthānāṃ yaśodharmam avāpnuhi
kriyām etāṃ samājñāya kṛtaghno na bhaviṣyasi
      saubhrātraṃ pāṇḍavaiḥ kṛtvā samavasthāpya caiva tān
      pitryaṃ rājyaṃ prayacchaiṣāṃ tataḥ sukham avāpnuhi
śakunes tu vaco śrutvā duḥśāsanam avekṣya ca
      pādayoḥ patitaṃ vīraṃ viklavaṃ bhrātṛsauhṛdāt
bāhubhyāṃ sādhujātābhyāṃ duḥśāsanam ariṃdamam
     utthāpya saṃpariṣvajya prītyājighrata mūrdhani
karṇa saubalayoś cāpi saṃsmṛtya vacanāny asau
     nirvedaṃ paramaṃ gatvā rājā duryodhanas tadā
     vrīḍayābhiparītātmā nairāśyam agamat param
suhṛdāṃ caiva tac chrutvā samanyur idam abravīt
     na dharmadhanasaukhyena naiśvaryeṇa na cājñayā
     naiva bhogaiś ca me kāryaṃ mā vihanyata gacchata
niściteyaṃ mama matiḥ sthitā prāyopaveśane
     gacchadhvaṃ nagaraṃ sarve pūjyāś ca guravo mama
ta evam uktāḥ pratyūcū rājānam arimardanam
     yā gatis tava rājendra sāsmākam api bhārata
     kathaṃ vā saṃpravekṣyāmas tvadvihīnāḥ puraṃ vayam
sasuhṛdbhir amātyaiś ca bhrātṛbhiḥ svajanena ca
     bahuprakāram apy ukto niścayān na vyacālyata
darbhaprastaram āstīrya niścayād dhṛtarāṣṭajaḥ
     saṃspṛśyāpo śucir bhūtvā bhūtalaṃ samupāśritaḥ
kuśacīrāmbara dharaḥ paraṃ niyamam āsthitaḥ
     vāgyato rājaśārdūlaḥ sasvargagatikāṅkṣayā
     manasopacitiṃ kṛtvā nirasya ca bahiṣkriyāḥ
atha taṃ niścayaṃ tasya buddhvā daiteya dānavāḥ
     pātālavāsino raudrāḥ pūrvaṃ devair vinirjitāḥ
te svapakṣa kṣayaṃ taṃ tu jñātvā duryodhanasya vai
     āhvānāya tadā cakruḥ karma vaitāna saṃbhavam
bṛhaspatyuśanoktaiś ca mantrair mantraviśāradāḥ
     atharvaveda proktaiś ca yāś copaniṣadi kriyāḥ
     mantrajapya samāyuktās tās tadā samavartayan
juhvaty agnau haviḥ kṣīraṃ mantravat susamāhitāḥ
     brāhmaṇā vedavedāṅgapāragāḥ sudṛḍha vratāḥ
karmasiddhau tadā tatra jṛmbhamāṇā mahādbhutā
     kṛtyā samutthitā rājan kiṃ karomīti cābravīt
āhur daityāś catāṃ tatra suprītenāntarātmanā
     prāyopaviṣṭaṃ rājānaṃ dhārtarāṣṭram ihānaya
tatheti ca pratiśrutya sā kṛtyā prayayau tadā
     nimeṣād agamac cāpi yatra rājā suyodhanaḥ
samādāya ca rājānaṃ praviveśa rasātalam
     dānavānāṃ muhūrtāc ca tam ānītaṃ nyavedayat
tam ānītaṃ nṛpaṃ dṛṣṭvā rātrau saṃhatya dānavāḥ
     prahṛṣṭamanasaḥ sarve kiṃ cid utphullalocanāḥ
     sābhimānam idaṃ vākyaṃ duryodhanam athābruvan
