śrutvā kimpuruṣotpattiṃ lakṣmaṇo bharatas tadā
 āścaryam iti cābrūtām ubhau rāmaṃ janeśvaram
atha rāmaḥ kathām etāṃ bhūya eva mahāyaśāḥ
 kathayām āsa dharmātmā prajāpatisutasya vai
sarvās tā vidrutā dṛṣṭvā kiṃnarīr ṛṣisattamaḥ
 uvāca rūpasaṃpannāṃ tāṃ striyaṃ prahasann iva
somasyāhaṃ sudayitaḥ sutaḥ surucirānane
 bhajasva māṃ varārohe bhaktyā snigdhena cakṣuṣā
tasya tadvacanaṃ śrutvā śūnye svajanavarjitā
 ilā suruciraprakhyaṃ pratyuvāca mahāgraham
ahaṃ kāmakarī saumya tavāsmi vaśavartinī
 praśādhi māṃ somasuta yathecchasi tathā kuru
tasyās tad adbhutaprakhyaṃ śrutvā harṣasamanvitaḥ
 sa vai kāmī saha tayā reme candramasaḥ sutaḥ
budhasya mādhavo māsas tām ilāṃ rucirānanām
 gato ramayato 'tyarthaṃ kṣaṇavat tasya kāminaḥ
atha māse tu saṃpūrṇe pūrṇendusadṛśānanaḥ
 prajāpatisutaḥ śrīmāñ śayane pratyabudhyata
so 'paśyat somajaṃ tatra tapyantaṃ salilāśaye
 ūrdhvabāhuṃ nirālambaṃ taṃ rājā pratyabhāṣata
bhagavan parvataṃ durgaṃ praviṣṭo 'smi sahānugaḥ
 na ca paśyāmi tat sainyaṃ kva nu te māmakā gatāḥ
tac chrutvā tasya rājarṣer naṣṭasaṃjñasya bhāṣitam
 pratyuvāca śubhaṃ vākyaṃ sāntvayan parayā girā
aśmavarṣeṇa mahatā bhṛtyās te vinipātitāḥ
 tvaṃ cāśramapade supto vātavarṣabhayārditaḥ
samāśvasihi bhadraṃ te nirbhayo vigatajvaraḥ
 phalamūlāśano vīra vasa ceha yathāsukham
sa rājā tena vākyena pratyāśvasto mahāyaśāḥ
 pratyuvāca śubhaṃ vākyaṃ dīno bhṛtyajanakṣayāt
tyakṣyāmy ahaṃ svakaṃ rājyaṃ nāhaṃ bhṛtyair vinā kṛtaḥ
 vartayeyaṃ kṣaṇaṃ brahman samanujñātum arhasi
suto dharmaparo brahmañ jyeṣṭho mama mahāyaśāḥ
 śaśabindur iti khyātaḥ sa me rājyaṃ prapatsyate
na hi śakṣyāmy ahaṃ gatvā bhṛtyadārān sukhānvitān
 prativaktuṃ mahātejaḥ kiṃ cid apy aśubhaṃ vacaḥ
tathā bruvati rājendre budhaḥ paramam adbhutam
 sāntvapūrvam athovāca vāsas ta iha rocatām
na saṃtāpas tvayā kāryaḥ kārdameya mahābala
 saṃvatsaroṣitasyeha kārayiṣyāmi te hitam
tasya tadvacanaṃ śrutvā budhasyākliṣṭakarmaṇaḥ
 vāsāya vidadhe buddhiṃ yad uktaṃ brahmavādinā
māsaṃ sa strī tadā bhūtvā ramayaty aniśaṃ śubhā
 māsaṃ puruṣabhāvena dharmabuddhiṃ cakāra saḥ
tataḥ sa navame māsi ilā somasutātmajam
 janayām āsa suśroṇī purūravasam ātmajam
jātamātraṃ tu suśroṇī pitur haste nyaveśayat
 budhasya samavarṇābham ilāputraṃ mahābalam
budho 'pi puruṣībhūtaṃ samāśvāsya narādhipam
 kathābhī ramayām āsa dharmayuktābhir ātmavān
