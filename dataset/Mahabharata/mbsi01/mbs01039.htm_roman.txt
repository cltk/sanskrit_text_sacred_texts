[taksaka]
      daṣṭaṃ yadi mayeha tvaṃ śaktaḥ kiṃ cic cikitsitum
      tato vṛkṣaṃ mayā daṣṭam imaṃ jīvaya kāśyapa
paraṃ mantrabalaṃ yat te tad darśaya yatasya ca
      nyagrodham enaṃ dhakṣyāmi paśyatas te dvijottama
[k]
      daśanāgendra vṛkṣaṃ tvaṃ yam enam abhimanyase
      aham enaṃ tvayā daṣṭaṃ jīvayiṣye bhujaṃgama
[s]
      evam uktaḥ sa nāgendraḥ kāśyapena mahātmanā
      adaśad vṛkṣam abhyetya nyagrodhaṃ pannagottamaḥ
sa vṛkṣas tena daṣṭaḥ san sadya eva mahādyute
      āśīviṣaviṣopetaḥ prajajvāla samantataḥ
taṃ dagdhvā sa nagaṃ nāgaḥ kaśyapaṃ punar abravīt
      kuru yatnaṃ dvijaśreṣṭha jīvayainaṃ vanaspatim
bhasmībhūtaṃ tato vṛkṣaṃ pannagendrasya tejasā
      bhasma sarvaṃ samāhṛtya kāśyapo vākyam abravīt
vidyā balaṃ pannagendrapaśya me 'smin vanaspatau
      ahaṃ saṃjīvayāmy enaṃ paśyatas te bhujaṃgama
tataḥ sa bhagavān vidvān kāśyapo dvijasattamaḥ
      bhasmarāśīkṛtaṃ vṛkṣaṃ vidyayā samajīvayat
aṅkuraṃ taṃ sa kṛtavāṃs tataḥ parṇadvayānvitam
     palāśinaṃ śākhinaṃ ca tathā viṭapinaṃ punaḥ
taṃ dṛṣṭvā jīvitaṃ vṛkṣaṃ kāśyapena mahātmanā
     uvāca takṣako brahmann etad atyadbhutaṃ tvayi
viprendra yad viṣaṃ hanyā mama vā madvidhasya vā
     kaṃ tvam artham abhiprepsur yāsi tatra tapodhana
yat te 'bhilaṣitaṃ prāptuṃ phalaṃ tasmān nṛpottamāt
     aham eva pradāsyāmi tat te yady api durlabham
vipra śāpābhibhūte ca kṣīṇāyuṣi narādhipe
     ghaṭamānasya te vipra siddhiḥ saṃśayitā bhavet
tato yaśaḥ pradīptaṃ te triṣu lokeṣu viśrutam
     viraśmir iva gharmāṃśur antardhānam ito vrajet
[k]
     dhanārthī yāmy ahaṃ tatra tan me ditsa bhujaṃgama
     tato 'haṃ vinivartiṣye gṛhāyoraga sattama
[t]
     yāvad dhanaṃ prārthayase tasmād rājñas tato 'dhikam
     ahaṃ te 'dya pradāsyāmi nivartasva dvijottama
[s]
     takṣakasya vacaḥ śrutvā kāśyapo dvijasattamaḥ
     pradadhyau sumahātejā rājānaṃ prati buddhimān
divyajñānaḥ sa tejasvī jñātvā taṃ nṛpatiṃ tadā
     kṣīṇāyuṣaṃ pāṇḍaveyam apāvartata kāśyapaḥ
     labdhvā vittaṃ munivaras takṣakād yāvad īpsitam
nivṛtte kāśyape tasmin samayena mahātmani
     jagāma takṣakas tūrṇaṃ nagaraṃ nāgasāhvayam
atha śuśrāva gacchan sa takṣako jagatīpatim
     mantrāgadair viṣaharai rakṣyamāṇaṃ prayatnataḥ
sa cintayām āsa tadā māyāyogena pārthivaḥ
     mayā vañcayitavyo 'sau ka upāyo bhaved iti
tatas tāpasarūpeṇa prāhiṇot sa bhujaṃgamān
     phalapatrodakaṃ gṛhya rājñe nāgo 'tha takṣakaḥ
[t]
     gacchadhvaṃ yūyam avyagrā rājānaṃ kāryavattayā
     phalapatrodakaṃ nāma pratigrāhayituṃ nṛpam
[s]
     te takṣaka samādiṣṭās tathā cakrur bhujaṃgamāḥ
     upaninyus tathā rājñe darbhān āpaḥ phalāni ca
tac ca sarvaṃ sa rājendraḥ pratijagrāha vīryavān
     kṛtvā ca teṣāṃ kāryāṇi gamyatām ity uvāca tān
gateṣu teṣu nāgeṣu tāpasac chadma rūpiṣu
     amātyān suhṛdaś caiva provāca sa narādhipaḥ
bhakṣayantu bhavanto vai svādūnīmāni sarvaśaḥ
     tāpasair upanītāni phalāni sahitā mayā
tato rājā sasacivaḥ phalāny ādātum aicchata
     yad gṛhītaṃ phalaṃ rājñā tatra kṛmir abhūd aṇuḥ
     hrasvakaḥ kṛṣṇa nayanas tāmro varṇena śaunaka
sa taṃ gṛhya nṛpaśreṣṭhaḥ sacivān idam abravīt
     astam abhyeti savitā viṣād adya na me bhayam
satyavāg astu sa muniḥ kṛmiko māṃ daśatv ayam
     takṣako nāma bhūtvā vai tathā parihṛtaṃ bhavet
te cainam anvavartanta mantriṇaḥ kālacoditāḥ
     evam uktvā sa rājendro grīvāyāṃ saṃniveśya ha
     kṛmikaṃ prāhasat tūrṇaṃ mumūrṣur naṣṭacetanaḥ
hasann eva ca bhogena takṣakeṇābhiveṣṭitaḥ
     tasmāt phalād viniṣkramya yat tad rājñe niveditam
