[s]
      tato duryodhano rājā mohāt pratyāgatas tadā
      śaravarṣaiḥ punar bhīmaṃ pratyavārayad acyutam
ekībhūtāḥ punaś caiva tava putrā mahārathāḥ
      sametya samare bhīmaṃ yodhayām āsur udyatāḥ
bhīmaseno 'pi samare saṃprāpya svarathaṃ punaḥ
      samāruhya mahābāhur yayau yena tavātmajaḥ
pragṛhya ca mahāvegaṃ parāsu karaṇaṃ dṛḍham
      citraṃ śarāsanaṃ saṃkhye śarair vivyādha te sutān
tato duryodhano rājā bhīmasenaṃ mahābalam
      nārācena sutīkṣṇena bhṛśaṃ marmaṇy atāḍayat
so 'tividdho maheṣvāsas tava putreṇa dhanvinā
      krodhasaṃraktanayano vegenotkṣipya kārmukam
duryodhanaṃ tribhir bāṇair bāhvor urasi cārpayat
      sa tathābhihato rājā nācalad girirāḍ iva
tau dṛṣṭvā samare kruddhau vinighnantau parasparam
      duryodhanānujāḥ sarve śūrāḥ saṃtyaktajīvitāḥ
saṃsmṛtya mantritaṃ pūrvaṃ nigrahe bhīmakarmaṇaḥ
      niścayaṃ manasā kṛtvā nigrahītuṃ pracakramuḥ
tān āpatata evājau bhīmaseno mahābalaḥ
     pratyudyayau mahārāja gajaḥ pratigajān iva
bhṛśaṃ kruddhaś ca tejasvī nārācena samarpayat
     citrasenaṃ mahārāja tava putraṃ mahāyaśāḥ
tathetarāṃs tava sutāṃs tāḍayām āsa bhārata
     śarair bahuvidhaiḥ saṃkhye rukmapuṅkhaiḥ suvegitaiḥ
tataḥ saṃsthāpya samare svāny anīkāni sarvaśaḥ
     abhimanyuprabhṛtayas te dvādaśa mahārathāḥ
preṣitā dharmarājena bhīmasenapadānugāḥ
     pratyudyayur mahārāja tava putrān mahābalān
dṛṣṭvā rathasthāṃs tāñ śūrān sūryāgnisamatejasaḥ
     sarvān eva maheṣvāsān bhrājamānāñ śriyā vṛtān
mahāhave dīpyamānān suvarṇakavacojjvalān
     tatyajuḥ samare bhīmaṃ tava putrā mahābalāḥ
tān nāmṛṣyata kaunteyo jīvamānā gatā iti
     anvīya ca punaḥ sarvāṃs tava putrān apīḍayat
athābhimanyuṃ samare bhīmasenena saṃgatam
     pārṣatena ca saṃprekṣya tava sainye mahārathāḥ
duryodhanaprabhṛtayaḥ pragṛhītaśarāsanāḥ
     bhṛśam aśvaiḥ prajavitaiḥ prayayur yatra te rathāḥ
aparāhṇe tato rājan prāvartata mahān raṇaḥ
     tāvakānāṃ ca balināṃ pareṣāṃ caiva bhārata
abhimanyur vikarṇasya hayān hatvā mahājavān
     athainaṃ pañcaviṃśatyā kṣudrakāṇāṃ samācinot
hatāśvaṃ ratham utsṛjya vikarṇas tu mahārathaḥ
     āruroha rathaṃ rājaṃś citrasenasya bhāsvaram
sthitāv ekarathe tau tu bhrātarau kuruvardhanau
     ārjuniḥ śarajālena chādayām āsa bhārata
durjayo 'tha vikarṇaś ca kārṣṇiṃ pañcabhir āyasaiḥ
     vivyādhāte na cākampat kārṣṇir merur ivācalaḥ
duḥśāsanas tu samare kekayān pañca māriṣa
     yodhayām āsa rājendra tad adbhutam ivābhavat
draupadeyā raṇe kruddhā duryodhanam avārayan
     ekaikas tribhir ānarchat putraṃ tava viśāṃ pate
putro 'pi tava durdharṣo draupadyās tanayān raṇe
     sāyakair niśitai rājann ājaghāna pṛthak pṛthak
taiś cāpi viddhaḥ śuśubhe rudhireṇa samukṣitaḥ
     giriprasravaṇair yadvad girir dhātumimiśritaiḥ
bhīṣmo 'pi samare rājan pāṇḍavānām anīkinīm
     kālayām āsa balavān pālaḥ paśugaṇān iva
tato gāṇḍīvanirghoṣaḥ prādurāsīd viśāṃ pate
     dakṣiṇena varūthinyāḥ pārthasyārīn vinighnataḥ
uttasthuḥ samare tatra kabandhāni samantataḥ
     kurūṇāṃ cāpi sainyeṣu pāṇḍavānāṃ ca bhārata
śoṇitodaṃ rathāvartaṃ gajadvīpaṃ hayormiṇam
     rathanaubhir naravyāghrāḥ prateruḥ sainyasāgaram
chinnahastā vikavacā videhāś ca narottamāḥ
     patitās tatra dṛśyante śataśo 'tha sahasraśaḥ
nihatair mattamātaṅgaiḥ śoṇitaughapariplutaiḥ
     bhūr bhāti bharataśreṣṭha parvatair ācitā yathā
tatrādbhutam apaśyāma tava teṣāṃ ca bhārata
     na tatrāsīt pumān kaś cid yo yoddhuṃ nābhikāṅkṣati
evaṃ yuyudhire vīrāḥ prārthayānā mahad yaśaḥ
     tāvakāḥ pāṇḍavaiḥ sārdhaṃ kāṅkṣamāṇā jayaṃ yudhi
