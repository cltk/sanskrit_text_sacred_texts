[y]
      yataḥ prabhavati krodhaḥ kāmaś ca bharatarṣabha
      śokamohau vivitsā ca parāsutvaṃ tathā madaḥ
lobho mātsaryam īrṣyā ca kutsāsūyā kṛpā tathā
      etat sarvaṃ mahāprājña yāthātathyena me vada
[bh]
      trayodaśaite 'tibalāḥ śatravaḥ prāṇināṃ smṛtāḥ
      upāsate mahārāja samastāḥ puruṣān iha
ete pramattaṃ puruṣam apramattā nudanti hi
      vṛkā iva vilumpanti dṛṣṭvaiva puruṣetarān
ebhyaḥ pravartate duḥkham ebhyaḥ pāpaṃ pravartate
      iti martyo vijānīyāt satataṃ bharatarṣabha
eteṣām udayaṃ sthānaṃ kṣayaṃ ca puruṣottama
      hanta te vartayiṣyāmi tan me nigadataḥ śṛṇu
lobhāt krodhaḥ prabhavati paradoṣair udīryate
      kṣamayā tiṣṭhate rājañ śrīmāṃś ca vinivartate
saṃkalpāj jāyate kāmaḥ sevyamāno vivardhate
      avadya darśanād vyeti tattvajñānā ca dhīmatām
viruddhāni hi śāstrāṇi paśyantīhālpa buddhayaḥ
      vivitsā jāyate tatra tattvajñānān nivartate
prīteḥ śokaḥ prabhavati viyogāt tasya dehinaḥ
     yadā nirarthakaṃ vetti tadā sadyaḥ praṇaśyati
parāsutā krodhalobhād abhyāsāc ca pravartate
     dayayā sarvabhūtānāṃ nirvedāt sā nivartate
sattvatyāgāt tu mātsaryam ahitāni ca sevate
     etat tu kṣīyate tāta sādhūnām upasevanāt
kulāj jñānāt tathaiśvaryān mado bhavati dehinām
     ebhir eva tu vijñātair madaḥ sadyaḥ praṇaśyati
īrṣyā kāmāt prabhavati saṃgharṣāc caiva bhārata
     itareṣāṃ tu martyānāṃ prajñayā sā praṇaśyati
vibhramāl lokabāhyānāṃ dveṣyair vākyair asaṃgataiḥ
     kutsā saṃjāyate rājann upekṣābhiḥ praśāmyati
pratikartum aśakyāya balasthāyāpakāriṇe
     asūyā jāyate tīvrā kāruṇyād vinivartate
kṛpaṇān satataṃ dṛṣṭvā tataḥ saṃjāyate kṛpā
     dharmaniṣṭhāṃ yadā vetti tadā śāmyati sā kṛpā
etany eva jitāny āhuḥ praśamāc ca trayodaśa
     ete hi dhārtarāṣṭrāṇāṃ sarve doṣās trayodaśa
     tvayā sarvātmanā nityaṃ vijitā jeṣyase ca tān
