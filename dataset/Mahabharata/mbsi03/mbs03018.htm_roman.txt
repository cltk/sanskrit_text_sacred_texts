[vā]
      evam uktvā raukmiṇeyo yādavān bharatarṣabha
      daṃśitair haribhir yuktaṃ ratham āsthāya kāñcanam
ucchritya makaraṃ ketuṃ vyāttānanam alaṃkṛtam
      utpatadbhir ivākāśaṃ tair hayair anvayāt parān
vikṣipan nādayaṃś cāpi dhanuḥśreṣṭhaṃ mahābalaḥ
      tūṇakhaḍgadharaḥ śūro baddhagodhāṅguli travān
sa vidyuccalitaṃ cāpaṃ viharan vai talāt talam
      mohayām āsa daiteyān sarvān saubhanivāsinaḥ
nāsya vikṣipataś cāpaṃ saṃdadhānasya cāsakṛt
      antaraṃ dadṛśe kaś cin nighnataḥ śātravān raṇe
mukhasya varṇo na vikalpate 'sya; celuś ca gātrāṇi na cāpi tasya
      siṃhonnataṃ cāpy abhigarjato 'sya; śuśrāva loko 'dbhutarūpam agryam
jale caraḥ kāñcanayaṣṭi saṃstho; vyāttānanaḥ sarvatimi pramāthī
      vitrāsayan rājati vāhamukhye; śālvasya senā pramukhe dhvajāgryaḥ
tataḥ sa tūrṇaṃ niṣpatya pradyumnaḥ śatrukarśanaḥ
      śālvam evābhidudrāva vidhāsyan kalahaṃ nṛpa
abhiyānaṃ tu vīreṇa pradyumnena mahāhave
      nāmarṣayata saṃkruddhaḥ śālvaḥ kurukulodvaha
sa romamadamatto vai kāmagād avaruhya ca
     pradyumnaṃ yodhayām āsa śālvaḥ parapuraṃjayaḥ
tayoḥ sutumulaṃ yuddhaṃ śālva vṛṣṇipravīrayoḥ
     sametā dadṛśur lokā balivāsavayor iva
tasya māyāmayo vīra ratho hemapariṣkṛtaḥ
     sadhvajaḥ sapatākaś ca sānukarṣaḥ satūṇavān
sa taṃ rathavaraṃ śrīmān samāruhya kila prabho
     mumoca bāṇān kauravya pradyumnāya mahābalaḥ
tato bāṇamayaṃ varṣaṃ vyasṛjat tarasā raṇe
     pradyumno bhujavegena śālvaṃ saṃmohayann iva
sa tair abhihataḥ saṃkhye nāmarṣayata saubharāṭ
     śarān dīptāgnisaṃkāśān mumoca tanaye mama
sa śālva bāṇai rājendra viddho rukmiṇinandanaḥ
     mumoca bāṇaṃ tvarito marmabhedinam āhave
tasya varma vibhidyāśu sa bāṇo mat suteritaḥ
     bibheda hṛdayaṃ patrī sa papāta mumoha ca
tasmin nipatite vīre śālvarāje vicetasi
     saṃprādravan dānavendrā dārayanto vasuṃdharām
hāhākṛtam abhūt sainyaṃ śālvasya pṛthivīpate
     naṣṭasaṃjñe nipatite tadā saubhapatau nṛpa
tata utthāya kauravya pratilabhya ca cetanam
     mumoca bāṇaṃ tarasā pradyumnāya mahābalaḥ
tena viddho mahābāhuḥ pradyumnaḥ samare sthitaḥ
     jatru deśe bhṛśaṃ vīro vyavāsīdad rathe tadā
taṃ sa viddhvā mahārāja śālvo rukmiṇinandanam
     nanāda siṃhanādaṃ vai nādenāpūrayan mahīm
tato mohaṃ samāpanne tanaye mama bhārata
     mumoca bāṇāṃs tvaritaḥ punar anyān durāsadān
sa tair abhihato bāṇair bahubhis tena mohitaḥ
     niśceṣṭaḥ kauravaśreṣṭha pradyumno 'bhūd raṇājiram
