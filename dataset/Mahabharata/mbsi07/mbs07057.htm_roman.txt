[s]
      kuntīputras tu taṃ mantraṃ smarann eva dhanaṃjayaḥ
      pratijñām ātmano rakṣan mumohācintya vikramaḥ
taṃ tu śokena saṃtaptaṃ svapne kapivaradhvajam
      āsasāda mahātejā dhyāyantaṃ garuḍa dhvajaḥ
pratyutthānaṃ tu kṛṣṇasya sarvāvasthaṃ dhanaṃjayaḥ
      nālopayata dharmātmā bhaktyā premṇā ca sarvadā
pratyutthāya ca govindaṃ sa tasmāy āsanaṃ dadau
      na cāsane svayaṃ buddhiṃ bībhatsur vyadadhāt tadā
tataḥ kṛṣṇo mahātejā jānan pārthasya niścayam
      kuntīputram idaṃ vākyam āsīnaḥ sthitam abravīt
mā viṣāde manaḥ pārtha kṛthāḥ kālo hi durjayaḥ
      kālaḥ sarvāṇi bhūtāni niyacchati pare vidhau
kimarthaṃ ca viṣādas te tad brūhi vadatāṃ vara
      na śocitavyaṃ viduṣā śokaḥ kāryavināśanaḥ
śocan nandayate śatrūn karśayaty api bāndhavān
      kśīyate ca naras tasmān na tvaṃ śocitum arhasi
ity ukto vāsudevena bībhatsur aparājitaḥ
      ābabhāṣe tadā vidvān idaṃ vacanam arthavat
mayā pratijñā mahatī jayadrathavadhe kṛtā
     śvo 'smi hantā durātmānaṃ putraghnam iti keśava
matpratijñāvighātārthaṃ dhārtarāṣṭraiḥ kilācyuta
     pṛṣṭhataḥ saindhavaḥ kāryaḥ sarvair gupto mahārathaiḥ
daśa caikā ca tāḥ kṛṣṇa akṣauhiṇyaḥ sudurjayāḥ
     pratijñāyāṃ ca hīnāyāṃ kathaṃ jīveta madvidhaḥ
duḥkhopāyasya me vīra vikāṅkṣā parivartate
     drutaṃ ca yāti savitā tata etad bravīmy aham
śokasthānaṃ tu tac chrutvā pārthasya dvija ketanaḥ
     saṃspṛśyāmbhas tataḥ kṛṣṇaḥ prāṅmukhaḥ samavasthitaḥ
idaṃ vākyaṃ mahātejā babhāṣe puṣkarekṣaṇaḥ
     hitārthaṃ pāṇḍuputrasya saindhavasya vadhe vṛtaḥ
pārtha pāśupataṃ nāma paramāstraṃ sanātanam
     yena sarvān mṛdhe daityāñ jaghne devo maheśvaraḥ
yadi tad viditaṃ te 'dya śvo hantāsi jayadratham
     atha jñātuṃ prapadyasva manasā vṛṣabhadhvajam
taṃ devaṃ manasā dhyāyañ joṣam āssva dhanaṃjaya
     tatas tasya prasādāt tvaṃ bhaktaḥ prāpsyasi tan mahat
tataḥ kṛṣṇa vacaḥ śrutvā saṃspṛśyāmbho dhanaṃjayaḥ
     bhūmāv āsīna ekāgro jagāma manasā bhavam
tataḥ praṇihite brāhme muhūrte śubhalakṣaṇe
     ātmānam arjuno 'paśyad gagane saha keśavam
jyotirbhiś ca samākīrṇaṃ siddhacāraṇasevitam
     vāyuvegagatiḥ pārthaḥ khaṃ bheje saha keśavaḥ
keśavena gṛhītaḥ sa dakṣiṇe vibhunā bhuje
     prekṣamāṇo bahūn bhāvāñ jagāmādbhuta darśanān
udīcyāṃ diśi dharmātmā so 'paśyac chveta parvatam
     kuberasya vihāre ca nalinīṃ padmabhūṣitām
saricchreṣṭhāṃ ca tāṃ gaṅgāṃ vīkṣamāṇo bahūdakām
     sadā puṣpaphalair vṛkṣair upetāṃ sphaṭikopalām
siṃhavyāghra samākīrṇāṃ nānāmṛgagaṇākulām
     puṇyāśramavatīṃ ramyāṃ nānāmṛgagaṇākulām
mandarasya pradeśāṃś ca kiṃnarodgīta nāditān
     hemarūpyamayaiḥ śṛṅgair nānauṣadhi vidīpitān
     tathā mandāravṛkṣaiś ca puṣpitair upaśobhitān
snigdhāñ janacayākāraṃ saṃprāptaḥ kālaparvatam
     puṇyaṃ himavataḥ pādaṃ maṇimantaṃ ca parvatam
     brahma tuṅgaṃ nadīś cānyās tathā janapadān api
suśṛṅgaṃ śataśṛṅgaṃ ca śaryāti vanam eva ca
     puṇyam aśvaśiraḥ sthānaṃ sthānam ārtharvaṇasya ca
vṛṣadaṃśaṃ ca śailendraṃ mahāmandaram eva ca
     apsarobhiḥ samākīrṇaṃ kiṃnaraiś copaśobhitam
tāṃś ca śailān vrajan pārthaḥ prekṣate saha keśavaḥ
     śubhaiḥ prasravaṇair juṣṭān hemadhātuvibhūṣitān
candraraśmiprakāśāṅgīṃ pṛthivīṃ puramālinīm
     samudrāṃś cādbhutākārān apaśyad bahulākarān
viyad dyāṃ pṛthivīṃ caiva paśyan viṣṇupade vrajan
     vismitaḥ saha kṛṣṇena kṣipto bāṇa ivātyagāt
grahanakṣatrasomānāṃ sūryāgnyoś ca samatviṣam
     apaśyata tadā pārtho jvalantam iva parvatam
samāsādya tu taṃ śailaṃ śailāgre samavasthitam
     taponityaṃ mahātmānam apaśyad vṛṣabhadhvajam
sahasram iva sūryāṇāṃ dīpyamānaṃ svatejasā
     śūlinaṃ jaṭilaṃ gauraṃ valkalājinavāsasam
nayānāmnāṃ sahasraiś ca vicitrāṅgaṃ mahaujasam
     pārtavyā sahitaṃ devaṃ bhūtasaṃghaiś ca bhāsvaraiḥ
gītavāditrasaṃhrādais tālalāsya samanvitam
     valgitāsphoṭitotkruṣṭaiḥ puṇyagandhaiś ca sevitam
stūyamānaṃ stavair divyair munibhir brahmavādibhiḥ
     goptāraṃ sarvabhūtānām iṣvāsa dharam acyutam
vāsudevas tu taṃ dṛṣṭvā jagāma śirasā kṣitim
     pārthena sahadharmātmā gṛṇan brahma sanātanam
lokādiṃ viśvakarmāṇam ajam īśānam avyayam
     manasaḥ paramāṃ yoniṃ khaṃ vāyuṃ jyotiṣāṃ nidhim
sraṣṭāraṃ vāridhārāṇāṃ bhuvaś ca prakṛtiṃ parām
     devadānava yakṣāṇāṃ mānavānāṃ ca sādhanam
yogināṃ paramaṃ brahma vyaktaṃ brahmavidāṃ nidhim
     carācarasya sraṣṭāraṃ pratihartāram eva ca
kālakopaṃ mahātmānaṃ śakra sūryaguṇodayam
     avandata tadā kṛṣṇo vāṅmanobuddhikarmabhiḥ
yaṃ prapaśyanti vidvāṃsaḥ sūkṣmādhyātma padaiṣiṇaḥ
     tam ajaṃ kāraṇātmānaṃ jagmatuḥ śaraṇaṃ bhavam
arjunaś cāpi taṃ devaṃ bhūyo bhūyo 'bhyavandata
     jñātvaikaṃ bhūtabhavyādiṃ sarvabhūtabhavodbhavam
tatas tāv āgatau śarvaḥ provāca prahasann iva
     svāgataṃ vāṃ naraśreṣṭhāv uttiṣṭhetāṃ gataklamau
     kiṃ ca vām īpsitaṃ vīrau manasaḥ kṣipram ucyatām
yena kāryeṇa saṃprāptau yuvāṃ tat sādhayāmi vām
     vriyatām ātmanaḥ śreyas tat sarvaṃ pradadāni vām
tatas tad vacanaṃ śrutvā pratyutthāya kṛtāñjalī
     vāsudevārjunau śarvaṃ tuṣṭuvāte mahāmatī
namo bhavāya śarvāya rudrāya varadāya ca
     paśūnāṃ pataye nityam ugrāya ca kapardine
mahādevāya bhīmāya tryambakāya ca śambhave
     īśānāya bhagaghnāya namo 'stv andhakaghātine
kumāra gurave nityaṃ nīlagrīvāya vedhase
     vilohitaya dhūmrāya vyādhāyānaparājite
nityaṃ nīlaśikhaṇḍāya śūline divyacakṣuṣe
     hantre goptre trinetrāya vyādhāya vasuretase
acintyāyāmbikā bhartre sarvadeva stutāya ca
     vṛṣadhvajāya piṅgāya jaṭine brahmacāriṇe
tapyamānāya salile brahmaṇyāyājitāya ca
     viśvātmane viśvasṛje viśvam āvṛtya tiṣṭhate
namo namas te sevyāya bhūtānāṃ prabhave sadā
     brahma vaktrāya śarvāya śaṃkarāya śivāya ca
namo 'stu vācaspataye prajānāṃ pataye namaḥ
     namo viśvasya pataye mahataṃ pataye namaḥ
namaḥ sahasraśirase sahasrabhuja manyave
     sahasranetra pādāya namo 'saṃkhyeyakarmaṇe
namo hiraṇyavarṇāya hiraṇyakavacāya ca
     bhaktānukampine nityaṃ sidhyatāṃ nau varaḥ prabho
evaṃ stutvā mahādevaṃ vāsudevaḥ sahārjunaḥ
     prasādayām āsa bhavaṃ tadā hy astropalabdhaye
tato 'rjunaḥ prītamanā vavande vṛṣabhadhvajam
     dadarśotphulla nayanaḥ samastaṃ tejasāṃ vidhim
taṃ copahāraṃ svakṛtaṃ naiśaṃ naityakam ātmanaḥ
     dadarśa tryambakābhyāśe vāsudeva niveditam
tato 'bhipūjya manasā śarvaṃ kṛṣṇaṃ ca pāṇḍavaḥ
     icchāmy ahaṃ divyam astram ity abhāṣata śaṃkaram
tataḥ pārthasya vijñāya varārthe vacanaṃ prabhuḥ
     vāsudevārjunau devaḥ smayamāno 'bhyabhāṣata
saro 'mṛtamayaṃ divyam abhyāśe śatrusūdanau
     tatra me tad dhanur divyaṃ śaraś ca nihitaḥ purā
yena devārayaḥ sarve mayā yudhi nipātitāḥ
     tata ānīyatāṃ kṛṣṇau sa śaraṃ dhanur uttamam
tathety uktvā tu tau vīrau taṃ śarvaṃ pārṣadaiḥ saha
     prasthitau tat saro divyaṃ divyāścarya śatair vṛtam
nirdiṣṭaṃ yad vṛṣāṅkena puṇyaṃ sarvārthasādhakam
     taj jagmatur asaṃbhrāntau naranārāyaṇāv ṛṣī
tatas tu tat saro gatvā sūryamaṇḍala saṃnibham
     nāgam antarjale ghoraṃ dadṛśāte 'rjunācyutau
dvitīyaṃ cāparaṃ nāgaṃ sahasraśirasaṃ varam
     vamantaṃ vipulāṃ jvālāṃ dadṛśāte 'gnivarcasam
tataḥ kṛṣṇaś ca pārthaś ca saṃspṛśyāpaḥ kṛtāñjalī
     tau nāgāv upatasthāte namasyantau vṛṣadhvajam
gṛṇantau vedaviduṣau tad brahma śatarudriyam
     aprameyaṃ praṇamantau gatvā sarvātmanā bhavam
tatas tau rudra māhātmyād dhitvā rūpaṃ mahoragau
     dhanur bāṇaś ca śatrughnaṃ tad dvaṃdvaṃ samapadyata
tato jagṛhatuḥ prītau dhanur bāṇaṃ ca suprabham
     ājahratur mahātmānau dadatuś ca mahātmane
tataḥ pārśvād vṛṣāṅkasya brahma cārī nyavartata
     piṅgākṣas tapasaḥ kṣetraṃ balavān nīlalohitaḥ
sa tad gṛhya dhanuḥśreṣṭhaṃ tasthau sthānaṃ samāhitaḥ
     vyakarṣac cāpi vidhivat sa śaraṃ dhanur uttamam
tasya maurvīṃ ca muṣṭiṃ ca sthānaṃ cālakṣya pāṇḍavaḥ
     śrutvā mantraṃ bhava proktaṃ jagrāhācintya vikramaḥ
sarasy eva ca taṃ bāṇaṃ mumocātibalaḥ prabhuḥ
     cakāra ca punar vīras tasmin sarasi tad dhanuḥ
tataḥ prītaṃ bhavaṃ jñātvā smṛtimān arjunas tadā
     varam āraṇyakaṃ dattaṃ darśanaṃ śaṃkarasya ca
     manasā cintayām āsa tan me saṃpadyatām iti
tasya tan matam ājñāya prītaḥ prādād varaṃ bhavaḥ
     tac ca pāśupataṃ ghoraṃ pratijñāyāś ca pāraṇam
saṃhṛṣṭaromā durdharṣaḥ kṛtaṃ kāryam amanyata
     vavandatuś ca saṃhṛṣṭo śirobhyāṃ tau maheśvaram
anujñātau kṣaṇe tasmin bhavenārjuna keśavau
     prāptau svaśibiraṃ vīrau mudā paramayā yutau
     indrā viṣṇū yathā prītau jambhasya vadhakāṅkṣiṇau
