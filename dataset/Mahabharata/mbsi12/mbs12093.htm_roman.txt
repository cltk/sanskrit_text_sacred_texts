kathaṃ dharme sthātum icchan rājā varteta dhārmikaḥ
      pṛcchāmi tvā kuruśreṣṭha tan me brūhi pitā maha
atrāpy udāharantīmam itihāsaṃ purātanam
      gītaṃ dṛṣṭārthatattvena vāmadevena dhīmatā
rājā vasu manā nāma kausalyo balavāñ śuciḥ
      maharṣiṃ paripapraccha vāmadevaṃ yaśo vinam
dharmārthasahitaṃ vākyaṃ bhagavann anuśādhi mām
      yena vṛttena vai tiṣṭhan na cyaveyaṃ svadharmataḥ
tam abravīd vāmadevas tapasvī japatāṃ varaḥ
      hemavarṇam upāsīnaṃ yayātim iva nāhuṣam
dharmam evānuvartasva na dharmād vidyate param
      dharme sthitā hi rājāno jayanti pṛthivīm imām
arthasiddheḥ paraṃ dharmaṃ manyate yo mahīpatiḥ
      ṛtāṃ ca kurute buddhiṃ sa dharmeṇa virocate
adharmadarśī yo rājā balād eva pravartate
      kṣipram evāpayāto 'smād ubhau prathamamadhyamau
asat pāpiṣṭha sacivo vadhyo lokasya dharmahā
      sahaiva parivāreṇa kṣipram evāvasīdati
arthānām ananuṣṭhātā kāmacārī vikatthanaḥ
     api sarvāṃ mahīṃ labdhvā kṣipram eva vinaśyati
athādadānaḥ kalyāṇam anasūyur jitendriyaḥ
     vardhate matimān rājā srotobhir iva sāgaraḥ
na pūrṇo 'smīti manyeta dharmataḥ kāmato 'rthataḥ
     buddhito mitra taś cāpi satataṃ vasudhādhipaḥ
eteṣv eva hi sarveṣu lokayātrā pratiṣṭhitā
     etāni śṛṇvaṁl labhate yaśaḥ kīrtiṃ śriyaḥ prajāḥ
evaṃ yo dharmasaṃrambhī dharmārthaparicintakaḥ
     arthān samīkṣyārabhate sa dhruvaṃ mahad aśnute
adātā hy anati sneho daṇḍenāvartayan prajāḥ
     sāhasa prakṛtīrājā kṣipram eva vinaśyati
atha pāpaṃ kṛtaṃ buddhyā na ca paśyaty abuddhi mān
     akīrtyāpi samāyukto mṛto narakam aśnute
atha mānayitur dātuḥ śuklasya rasavedinaḥ
     vyasanaṃ svam ivotpannaṃ vijighāṃsanti mānavāḥ
yasya nāsti gurur dharme na cānyān anupṛcchati
     sukhatantro 'rthalābheṣu naciraṃ mahad aśnute
guru pradhāno dharmeṣu svayam arthānvavekṣitā
     dharmapradhāno lokeṣu suciraṃ mahad aśnute
