[j]
      kathaṃ kumārī bhagavaṃs tapo yuktā hy abhūt purā
      kim artahṃ ca tapas tepe ko vāsyā niyamo 'bhavat
suduṣkaram idaṃ brahmaṃs tvattaḥ śrutam anuttamam
      ākhyāhi tattvam akhilaṃ yathā tapasi sā sthitā
[vai]
      ṛṣir āsīn mahāvīryaḥ kuṇir gārgyo mahāyaśāḥ
      sa taptvā vipulaṃ rājaṃs tapo vai tapatāṃ varaḥ
      mānasīṃ sa sutāṃ subhrūṃ samutpāditavān vibhuḥ
tāṃ ca dṛṣṭvā bhṛśaṃ prītaḥ kuṇir gārgyo mahāyaśāḥ
      jagāma tridivaṃ rājan saṃtyajyeha kalevaram
subhrūḥ sā hy atha kalyāṇī puṇḍarīkanibhekṣaṇā
      mahatā tapasogreṇa kṛtvāśramam aninditā
upavāsaiḥ pūjayantī pitṝn devaṃś ca sā purā
      tasyās tu tapasogreṇa mahān kāto 'tyagān nṛpa
sā pitrā dīyamānāpi bhartre naicchad aninditā
      ātmanaḥ sadṛśaṃ sā tu bhartāraṃ nānvapaśyata
tataḥ sā tapasogreṇa pīḍayitvātmanas tanum
      pitṛdevārcana parā babhūva vijane vane
sātmānaṃ manyamānāpi kṛtakṛtyaṃ śramānvitā
      vārdhakena ca rājendra tapasā caiva karśitā
sā nāśakad yadā gantuṃ padāt padam api svayam
     cakāra gamane buddhiṃ paralokāya vai tadā
moktu kāmāṃ tu tāṃ dṛṣṭvā śarīraṃ nārado 'bravīt
     asaṃskṛtāyāḥ kanyāyāḥ kuto lokās tavānaghe
evaṃ hi śrutam asmābhir devaloke mahāvrate
     tapaḥ paramakaṃ prāptaṃ na tu lokās tvayā jitāḥ
tan nārada vacaḥ śrutvā sābravīd ṛṣisaṃsadi
     tapaso 'rdhaṃ prayacchāmi pāṇigrāhasya sattamāḥ
ity ukte cāsyā jagrāha pāṇiṃ gālava saṃbhavaḥ
     ṛṣiḥ prāk śṛṅgavān nāma samayaṃ cedam abravīt
samayena tavādyāhaṃ pāṇiṃ sprakṣyāmi śobhane
     yady ekarātraṃ vastavyaṃ tvayā saha mayeti ha
tatheti sā pratiśrutya tasmai pāṇiṃ dadau tadā
     cakre ca pāṇigrahaṇaṃ tasyodvāhaṃ ca gālaviḥ
sā rātrāv abhavad rājaṃs taruṇī devavarṇinī
     divyābharaṇavastrā ca divyasrag anulepanā
tāṃ dṛṣṭvā gālaviḥ prīto dīpayantīm ivātmanā
     uvāsa ca kṣapām ekāṃ prabbhāte sābravīc ca tam
yas tvayā samayo vipra kṛto me tapatāṃ vara
     tenoṣitāsmi bhadraṃ te svasti te 'stu vrajāmy aham
sānujñātābravīd bhūyo yo 'smiṃs tīrthe samāhitaḥ
     vatsyate rajanīm ekāṃ tarpayitvā divaukasaḥ
catvāriṃśatam aṣṭau ca dve cāṣṭau samyag ācaret
     yo brahmacaryaṃ varṣāṇi phalaṃ tasya labheta saḥ
     evam uktvā tataḥ sādhvī dehaṃ tyaktvā divaṃ gatā
ṛṣir apy abhavad dīnas tasyā rūpaṃ vicintayan
     samayena tapo 'rdhaṃ ca kṛcchrāt pratigṛhītavān
sādhayitvā tadātmānaṃ tasyāḥ sa gatim anvayāt
     duḥkhito bharataśreṣṭha tasyā rūpabalāt kṛtaḥ
     etat te vṛddhakanyāyā vyākhyātaṃ caritaṃ mahat
tatrasthaś cāpi śuśrāva hataṃ śalyaṃ halāyudhaḥ
     tatrāpi dattvā dānāni dvijātibhyaḥ paraṃtapa
     śuśoca śalyaṃ saṃgrāme nihataṃ pāṇḍavais tadā
samantapañcaka dvārāt tato niṣkramya mādhavaḥ
     papraccharṣigaṇān rāmaḥ kurukṣetrasya yat phalam
te pṛṣṭā yadusiṃhena kurukṣetraphalaṃ vibho
     samācakhyur mahātmānas tasmai sarvaṃ yathātatham
