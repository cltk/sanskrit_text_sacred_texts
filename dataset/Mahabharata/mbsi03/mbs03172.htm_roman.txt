[vai]
      tasyāṃ rajanyāṃ vyuṣṭāyāṃ dharmarājo yudhiṣṭhiraḥ
      utthāyāvaśya kāryāṇi kṛtavān bhratṛbhiḥ saha
tataḥ saṃcodayām āsa so 'rjunaṃ bhrātṛnandanam
      darśayāstrāṇi kaunteya yair jitā dānavās tvayā
tato dhanaṃjayo rājan devair dattāni pāṇḍavaḥ
      astrāṇi tāni divyāni darśayām āsa bhārata
yathānyāyaṃ mahātejā śaucaṃ paramam āsthitaḥ
      girikūbaraṃ pādapāṅgaṃ śubhaveṇutriveṇukam
      pārthivaṃ ratham āsthāya śobhamāno dhanaṃjayaḥ
tataḥ sudaṃśitas tena kavacena suvarcasā
      dhanur ādāya gāṇḍīvaṃ devadattaṃ ca vārijam
śośubhyamānaḥ kaunteya ānupūrvyān mahābhujaḥ
      astrāṇi tāni divyāni darśanāyopacakrame
atha prayokṣyamāṇena divyāny astrāṇi tena vai
      samākrāntā mahī padbhyāṃ samakampata sadrumā
kṣubhitāḥ saritaś caiva tathaiva ca mahodadhiḥ
      śailāś cāpi vyaśīryanta na vavau ca samīraṇaḥ
na babhāse sahasrāṃśur na jajvāla ca pāvakaḥ
      na vedāḥ pratibhānti sma dvijātīnāṃ kathaṃ cana
antarbhūmi gatā ye ca prāṇino janamejaya
     pīḍyamānāḥ samutthāya pāṇḍavaṃ paryavārayan
vepamānāḥ prāñjalayas te sarve pihitānanāḥ
     dahyamānās tadāstrais tair yācanti sma dhanaṃjayam
tato brahmarṣayaś caiva sidhāś caiva surarṣayaḥ
     jaṅgamāni ca bhūtāni sarvāṇy evāvatasthire
rājarṣayaś ca pravarās tathaiva ca divaukasaḥ
     yakṣarākṣasa gandharvās tathaiva ca patatriṇaḥ
tataḥ pitāmahaś caiva lokapālāś ca sarvaśaḥ
     bhagavāṃś ca mahādevaḥ sagaṇo 'bhyāyayau tadā
tato vāyur mahārāja divyair mālyaiḥ sugandhibhiḥ
     abhitaḥ pāṇḍavāṃś citrair avacakre samantataḥ
jaguś ca gāthā vividhā gandharvāḥ suracoditāḥ
     nanṛtuḥ saṃghaśaś caiva rājann apsarasāṃ gaṇāḥ
tasmiṃs tu tumule kāle nāradaḥ suracoditaḥ
     āgamyāha vaco pārthaṃ śravaṇīyam idaṃ nṛpa
arjunārjuna mā yuṅkṣva divyāny astrāṇi bhārata
     naitāni niradhiṣṭhāne prayujyante kadā cana
adhiṣṭhāne na vānārtaḥ prayuñjīta kadā cana
     prayoge sumahān doṣo hy astrāṇāṃ kurunandana
etāni rakṣyamāṇāni dhanaṃjaya yathāgamam
     balavanti sukhārhāṇi bhaviṣyanti na saṃśayaḥ
arakṣyamāṇāny etāni trailokyasyāpi pāṇḍava
     bhavanti sma vināśāya maivaṃ bhūyo kṛthāḥ kva cit
ajātaśatro tvaṃ caiva drakṣyase tāni saṃyuge
     yojyamānāni pārthena dviṣatām avamardane
nivāryātha tataḥ pārthaṃ sarve devā yathāgatam
     jagmur anye ca ye tatra samājagmur nararṣabha
teṣu sarveṣu kauravya pratiyāteṣu pāṇḍavāḥ
     tasminn eva vane hṛṣṭās ta ūṣuḥ saha kṛṣṇayā
