[bh]
      evam ukto mataṅgas tu bhṛśaṃ śokaparāyaṇaḥ
      atiṣṭhata gayāṃ gatvā so 'ṅguṣṭhena śataṃ samāḥ
suduṣkaraṃ vahan yogaṃ kṛśo dhamani saṃtataḥ
      tvag asthi bhūto dharmātmā sa papāteti naḥ śrutam
taṃ patantam abhidrutya parijagrāha vāsavaḥ
      varāṇām īśvaro dātā sarvabhūtahite rataḥ
[ṣakra]
      mataṅga brāhmaṇatvaṃ te saṃvṛtaṃ paripanthibhiḥ
      pūjayan sukham āpnoti duḥkham āpnoty apūjayan
brāhmaṇe sarvabhūtānāṃ yogakṣemaḥ samāhitaḥ
      brāhmaṇebhyo 'nutṛpyanti pitaro devatās tathā
brāhmaṇaḥ sarvabhūtānāṃ mataṅga para ucyate
      brāhmaṇaḥ kurute tad dhi yathā yad yac ca vāñchati
bahvīs tu saṃsaran yonīr jāyamānaḥ punaḥ punaḥ
      paryāye tāta kasmiṃś cid brāhmaṇyam iha vindati
[m]
      kiṃ māṃ tudasi duḥkhārtaṃ mṛtaṃ mārayase ca mām
      taṃ tu śocāmi yo labdhvā brahmaṇyaṃ na bubhūṣate
brāhmaṇyaṃ yadi duṣprāpaṃ tribhir varṇaiḥ śatakrato
      sudurlabhaṃ tadāvāpya nānutiṣṭhanti mānavāḥ
yaḥ pāpebhyaḥ pāpatamas teṣām adhama eva saḥ
     brāhmaṇyaṃ yo 'vajānīte dhanaṃ labdhveva durlabham
duṣprāpaṃ khalu vipratvaṃ prāptaṃ duranupālanam
     duravāpam avāpyaitan nānutiṣṭhanti mānavāḥ
ekārāmo hy ahaṃ śakra nirdvaṃdvo niṣparigrahaḥ
     ahiṃsā damadānasthaḥ kathaṃ nārhāmi vipratām
yathā kāmavihārī syāṃ kāmarūpī vihaṃgamaḥ
     brahmakṣatrāvirodhena pūjāṃ ca prāpnuyām aham
     yathā mamākṣayā kīrtir bhavec cāpi puraṃdara
[indra]
     chando deva iti khyātaḥ strīṇāṃ pūjyo bhaviṣyasi
[bḥ]
     evaṃ tasmai varaṃ dattvā vāsavo 'ntaradhīyata
     prāṇāṃs tyaktvā mataṅgo 'pi prāpa tat sthānam uttamam
evam etat paraṃ sthānaṃ brāhmaṇyaṃ nāma bhārata
     tac ca duṣprāpam iha vai mahendra vacanaṃ yathā
