tato nārāyaṇo viṣṇur niyuktaḥ surasattamaiḥ
 jānann api surān evaṃ ślakṣṇaṃ vacanam abravīt
upāyaḥ ko vadhe tasya rākṣasādhipateḥ surāḥ
 yam ahaṃ taṃ samāsthāya nihanyām ṛṣikaṇṭakam
evam uktāḥ surāḥ sarve pratyūcur viṣṇum avyayam
 mānuṣīṃ tanum āsthāya rāvaṇaṃ jahi saṃyuge
sa hi tepe tapas tīvraṃ dīrghakālam ariṃdama
 yena tuṣṭo 'bhavad brahmā lokakṛl lokapūjitaḥ
saṃtuṣṭaḥ pradadau tasmai rākṣasāya varaṃ prabhuḥ
 nānāvidhebhyo bhūtebhyo bhayaṃ nānyatra mānuṣāt
avajñātāḥ purā tena varadānena mānavāḥ
 tasmāt tasya vadho dṛṣṭo mānuṣebhyaḥ paraṃtapa
ity etad vacanaṃ śrutvā surāṇāṃ viṣṇur ātmavān
 pitaraṃ rocayām āsa tadā daśarathaṃ nṛpam
sa cāpy aputro nṛpatis tasmin kāle mahādyutiḥ
 ayajat putriyām iṣṭiṃ putrepsur arisūdanaḥ
tato vai yajamānasya pāvakād atulaprabham
 prādurbhūtaṃ mahad bhūtaṃ mahāvīryaṃ mahābalam
kṛṣṇaṃ raktāmbaradharaṃ raktāsyaṃ dundubhisvanam
 snigdhaharyakṣatanujaśmaśrupravaramūrdhajam
śubhalakṣaṇasaṃpannaṃ divyābharaṇabhūṣitam
 śailaśṛṅgasamutsedhaṃ dṛptaśārdūlavikramam
divākarasamākāraṃ dīptānalaśikhopamam
 taptajāmbūnadamayīṃ rājatāntaparicchadām
divyapāyasasaṃpūrṇāṃ pātrīṃ patnīm iva priyām
 pragṛhya vipulāṃ dorbhyāṃ svayaṃ māyāmayīm iva
samavekṣyābravīd vākyam idaṃ daśarathaṃ nṛpam
 prājāpatyaṃ naraṃ viddhi mām ihābhyāgataṃ nṛpa
tataḥ paraṃ tadā rājā pratyuvāca kṛtāñjaliḥ
 bhagavan svāgataṃ te 'stu kim ahaṃ karavāṇi te
atho punar idaṃ vākyaṃ prājāpatyo naro 'bravīt
 rājann arcayatā devān adya prāptam idaṃ tvayā
idaṃ tu naraśārdūla pāyasaṃ devanirmitam
 prajākaraṃ gṛhāṇa tvaṃ dhanyam ārogyavardhanam
bhāryāṇām anurūpāṇām aśnīteti prayaccha vai
 tāsu tvaṃ lapsyase putrān yadarthaṃ yajase nṛpa
tatheti nṛpatiḥ prītaḥ śirasā pratigṛhyatām
 pātrīṃ devānnasaṃpūrṇāṃ devadattāṃ hiraṇmayīm
abhivādya ca tad bhūtam adbhutaṃ priyadarśanam
 mudā paramayā yuktaś cakārābhipradakṣiṇam
tato daśarathaḥ prāpya pāyasaṃ devanirmitam
 babhūva paramaprītaḥ prāpya vittam ivādhanaḥ
tatas tad adbhutaprakhyaṃ bhūtaṃ paramabhāsvaram
 saṃvartayitvā tat karma tatraivāntaradhīyata
harṣaraśmibhir udyotaṃ tasyāntaḥpuram ābabhau
 śāradasyābhirāmasya candrasyeva nabho'ṃśubhiḥ
so 'ntaḥpuraṃ praviśyaiva kausalyām idam abravīt
 pāyasaṃ pratigṛhṇīṣva putrīyaṃ tv idam ātmanaḥ
kausalyāyai narapatiḥ pāyasārdhaṃ dadau tadā
 ardhād ardhaṃ dadau cāpi sumitrāyai narādhipaḥ
kaikeyyai cāvaśiṣṭārdhaṃ dadau putrārthakāraṇāt
 pradadau cāvaśiṣṭārdhaṃ pāyasasyāmṛtopamam
anucintya sumitrāyai punar eva mahīpatiḥ
 evaṃ tāsāṃ dadau rājā bhāryāṇāṃ pāyasaṃ pṛthak
tās tv etat pāyasaṃ prāpya narendrasyottamāḥ striyaḥ
 saṃmānaṃ menire sarvāḥ praharṣoditacetasaḥ
