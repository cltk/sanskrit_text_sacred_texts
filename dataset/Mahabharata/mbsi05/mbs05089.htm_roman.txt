[v]
      pṛthām āmantrya govindaḥ kṛtvā cāpi pradakṣiṇam
      duryodhana gṛhaṃ śaurir abhyagacchad ariṃdamaḥ
lakṣmyā paramayā yuktaṃ puraṃdara gṛhopamam
      tasya kakṣyā vyatikramya tisro dvāḥsthair avāritaḥ
tato 'bhraghanasaṃkāśaṃ girikūṭam ivocchritam
      śriyā jvalantaṃ prāsādam āruroha mahāyaśāḥ
tatra rājasahasraiś ca kurubhiś cābhisaṃvṛtam
      dhārtarāṣṭraṃ mahābāhuṃ dadarśāsīnam āsane
duḥśāsanaṃ ca karṇaṃ ca śakuniṃ cāpi saubalam
      duryodhana samīpe tān āsanasthān dadarśa saḥ
abhyāgacchati dāśārhe dhārtarāṣṭro mahāyaśāḥ
      udatiṣṭhat sahāmātyaḥ pūjayan madhusūdanam
sametya dhārtarāṣṭreṇa sahāmātyena keśavaḥ
      rājabhis tatra vārṣṇeyaḥ samāgacchad yathā vayaḥ
tatra jāmbūnadamayaṃ paryaṅkaṃ supariṣkṛtam
      vividhāstaraṇāstīrṇam abhyupāviśad acyutaḥ
tasmin gāṃ madhuparkaṃ ca upahṛtya janārdane
      nivedayām āsa tadā gṛhān rājyaṃ ca kauravaḥ
tatra govindam āsīnaṃ prasannāditya varcasam
     upāsāṃ cakrire sarve kuravo rājabhiḥ saha
tato duryodhano rājā vārṣṇeyaṃ jayatāṃ varam
     nyamantrayad bhojanena nābhyanandac ca keśavaḥ
tato duryodhanaḥ kṛṣṇam abravīd rājasaṃsadi
     mṛdupūrvaṃ śaṭhodarkaṃ karṇam ābhāṣya kauravaḥ
kasmād annāni pānāni vāsāṃsi śayanāni ca
     tvadartham upanītāni nāgrahīs tvaṃ janārdana
ubhayoś cādadaḥ sāhyam ubhayoś ca hate rataḥ
     saṃbandhī dayitaś cāsi dhṛtarāṣṭrasya mādhava
tvaṃ hi govinda dharmārthau vettha tattvena sarvaśaḥ
     tatra kāraṇam icchāmi śrotuṃ cakragadādhara
sa evam ukto govindaḥ pratyuvāca mahāmanāḥ
     oghameghasvanaḥ kāle pragṛhya vipulaṃ bhujam
anambū kṛtam agrastam anirastam asaṃkulam
     rājīvanetro rājānaṃ hetumadvākyam uttamam
kṛtārthā bhuñjate dūtāḥ pūjāṃ gṛhṇanti caiva hi
     kṛtārthaṃ māṃ sahāmātyas tvam arciṣyasi bhārata
evam uktaḥ pratyuvāca dhārtarāṣṭro janārdanam
     na yuktaṃ bhavatāsmāsu pratipattum asāṃpratam
kṛtārthaṃ cākṛtārthaṃ ca tvāṃ vayaṃ madhusūdana
     yatāmahe pūjayituṃ govinda na ca śaknumaḥ
na ca tat kāraṇaṃ vidmo yasmin no madhusūdana
     pūjāṃ kṛtāṃ prīyamāṇair nāmaṃsthāḥ puruṣottama
vairaṃ no nāsti bhavatā govinda na ca vigrahaḥ
     sa bhavān prasamīkṣyaitan nedṛśaṃ vaktum arhati
evam uktaḥ pratyuvāca dhārtarāṣṭraṃ janārdanaḥ
     abhivīkṣya sahāmātyaṃ dāśārhaḥ prahasann iva
nāhaṃ kāmān na saṃrambhān na dveṣān nārthakāraṇāt
     na hetuvādāl lobhād vā dharmaṃ jahyāṃ kathaṃ cana
saṃprīti bhojyāny annāni āpad bhojyāni vā punaḥ
     na ca saṃprīyase rājan na cāpy āpad gatā vayam
akasmād dviṣase rājañ janmaprabhṛti pāṇḍavān
     priyānuvartino bhrātṝn sarvaiḥ samuditān guṇaiḥ
akasmāc caiva pārthānāṃ dveṣaṇaṃ nopapadyate
     dharme sthitāḥ pāṇḍaveyāḥ kas tān kiṃ vaktum arhati
yas tān dveṣṭi sa māṃ dveṣṭi yas tān anu sa mām anu
     aikātmyaṃ māṃ gataṃ viddhi pāṇḍavair dharmacāribhiḥ
kāmakrodhānuvartī hi yo mohād virurutsate
     guṇavantaṃ ca yo dveṣṭi tam āhuḥ puruṣādhamam
yaḥ kalyāṇa guṇāñ jñātīn mohāl lobhād didṛkṣate
     so 'jitātmājita krodho naciraṃ tiṣṭhati śriyam
atha yo guṇasaṃpannān hṛdayasyāpriyān api
     priyeṇa kurute vaśyāṃś ciraṃ yaśasi tiṣṭhati
sarvam etad abhoktavyam annaṃ duṣṭābhisaṃhitam
     kṣattur ekasya bhoktavyam iti me dhīyate matiḥ
evam uktvā mahābāhur duryodhanam amarṣaṇam
     niścakrāma tataḥ śubhrād dhārtarāṣṭra niveśanāt
niryāya ca mahābāhur vāsudevo mahāmanāḥ
     niveśāya yayau veśma virudasya mahātmanaḥ
tam abhyagacchad droṇaś ca kṛpo bhīṣmo 'tha bāhlikaḥ
     kuravaś ca mahābāhuṃ virudasya gṛhe sthitam
te 'bhigamyābruvaṃs tatra kuravo madhusūdanam
     nivedayāmo vārṣṇeya saratnāṃs te gṛhānvayam
tān uvāca mahātejāḥ kauravān madhusūdanaḥ
     sarve bhavanto gacchantu sarvā me 'pacitiḥ kṛtā
yāteṣu kuruṣu kṣattā dāśārham aparājitam
     abhyarcayām āsa tadā sarvakāmaiḥ prayatnavān
tataḥ kṣattānna pānāni śucīni guṇavanti ca
     upāharad anekāni keśavāya mahātmane
tair tarpayitvā prathamaṃ brāhmaṇān madhusūdanaḥ
     vedavidbhyo dadau kṛṣṇaḥ paramadraviṇāny api
tato 'nuyāyibhiḥ sārdhaṃ marudbhir iva vāsavaḥ
     vidurānnāni bubhuje śucīni guṇavanti ca
