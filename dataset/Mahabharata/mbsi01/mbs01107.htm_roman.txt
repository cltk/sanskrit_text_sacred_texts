[vai]
      tataḥ putraśataṃ jajñe gāndhāryāṃ janamejaya
      dhṛtarāṣṭrasya vaiśyāyām ekaś cāpi śatāt paraḥ
pāṇḍoḥ kuntyāṃ ca mādryāṃ ca pañca putrā mahārathāḥ
      devebhyaḥ samapadyanta saṃtānāya kulasya vai
[j]
      kathaṃ putraśataṃ jajñe gāndhāryāṃ dvijasattama
      kiyatā caiva kālena teṣām āyuś ca kiṃ param
kathaṃ caikaḥ sa vaiśyāyāṃ dhṛtarāṣṭra suto 'bhavat
      kathaṃ ca sadṛśīṃ bhāryāṃ gāndhārīṃ dharmacāriṇīm
      ānukūlye vartamānāṃ dhṛtarāṣṭro 'tyavartata
kathaṃ ca śaptasya sataḥ pāṇḍos tena mahātmanā
      samutpannā daivatebhyaḥ pañca putrā mahārathāḥ
etad vidvan yathāvṛtthaṃ vistareṇa tapodhana
      kathayasva na me tṛptiḥ kathyamāneṣu bandhuṣu
[v]
      kṣuc chramābhipariglānaṃ dvaipāyanam upasthitam
      toṣayām āsa gāndhārī vyāsas tasyai varaṃ dadau
sā vavre sadṛśaṃ bhartuḥ putrāṇāṃ śatam ātmanaḥ
      tataḥ kālena sā garbhaṃ dhṛtarāṣṭrād athāgrahīt
saṃvatsaradvayaṃ taṃ tu gāndhārī garbham āhitam
      aprajā dhārayām āsa tatas tāṃ duḥkham āviśat
śrutvā kuntīsutaṃ jātaṃ bālārkasamatejasam
     udarasyātmanaḥ sthairyam upalabhyānvacintayat
ajñātaṃ dhṛtarāṣṭrasya yatnena mahatā tataḥ
     sodaraṃ pātayām āsa gāndhārī duḥkhamūrcchitā
tato jajñe māṃsapeśī lohāṣṭhīleva saṃhatā
     dvivarṣasaṃbhṛtāṃ kukṣau tām utsraṣṭuṃ pracakrame
atha dvaipāyano jñātvā tvaritaḥ samupāgamat
     tāṃ sa māṃsamayīṃ peśīṃ dadarśa japatāṃ varaḥ
tato 'bravīt saubaleyīṃ kim idaṃ te cikīrṣitam
     sā cātmano mataṃ satyaṃ śaśaṃsa paramarṣaye
jyeṣṭhaṃ kuntīsutaṃ jātaṃ śrutvā ravisamaprabham
     duḥkhena parameṇedam udaraṃ pātitaṃ mayā
śataṃ ca kila putrāṇāṃ vitīrṇaṃ me tvayā purā
     iyaṃ ca me māṃsapeśī jātā putraśatāya vai
[vy]
     evam etat saubaleyi naitaj jātv anyathā bhavet
     vitathaṃ noktapūrvaṃ me svaireṣv api kuto 'nyathā
ghṛtapūrṇaṃ kuṇḍa śataṃ kṣipram eva vidhīyatām
     śītābhir adbhir aṣṭhīlām imāṃ ca pariṣiñcata
[v]
     sā sicyamānā aṣṭhīlā abhavac chatadhā tadā
     aṅguṣṭha parva mātrāṇāṃ garbhāṇāṃ pṛthag eva tu
ekādhika śataṃ pūrṇaṃ yathāyogaṃ viśāṃ pate
     māṃsapeśyās tadā rājan kramaśaḥ kālaparyayāt
tatas tāṃs teṣu kuṇḍeṣu garbhān avadadhe tadā
     svanugupteṣu deśeṣu rakṣāṃ ca vyadadhāt tataḥ
śaśāsa caiva bhagavān kālenaitāvatā punaḥ
     vighaṭṭanīyāny etāni kuṇḍānīti sma saubalīm
ity uktvā bhagavān vyāsas tathā pratividhāya ca
     jagāma tapase dhīmān himavantaṃ śiloccayam
jajñe krameṇa caitena teṣāṃ duryodhano nṛpaḥ
     janmatas tu pramāṇena jyeṣṭho rājā yudhiṣṭhiraḥ
jātamātre sute tasmin dhṛtarāṣṭro 'bravīd idam
     samānīya bahūn viprān bhīṣmaṃ viduram eva ca
yudhiṣṭhiro rājaputro jyeṣṭho naḥ kulavardhanaḥ
     prāptaḥ svaguṇato rājyaṃ na tasmin vācyam asti naḥ
ayaṃ tv anantaras tasmād api rājā bhaviṣyati
     etad dhi brūta me satyaṃ yad atra bhavitā dhruvam
vākyasyaitasya nidhane dikṣu sarvāsu bhārata
     kravyādāḥ prāṇadan ghorāḥ śivāś cāśiva śaṃsinaḥ
lakṣayitvā nimittāni tāni ghorāṇi sarvaśaḥ
     te 'bruvan brāhmaṇā rājan viduraś ca mahāmatiḥ
vyaktaṃ kulānta karaṇo bhavitaiṣa sutas tava
     tasya śāntiḥ parityāge puṣṭyā tv apanayo mahān
śatam ekonam apy astu putrāṇāṃ te mahīpate
     ekena kuru vai kṣemaṃ lokasya ca kulasya ca
tyajed ekaṃ kulasyārthe grāmasyārthe kulaṃ tyajet
     grāmaṃ janapadasyārthe ātmārthe pṛthivīṃ tyajet
sa tathā vidureṇoktas taiś ca sarvair dvijottamaiḥ
     na cakāra tathā rājā putrasneha samanvitaḥ
tataḥ putraśataṃ sarvaṃ dhṛtarāṣṭrasya pārthiva
     māsamātreṇa saṃjajñe kanyā caikā śatādhikā
gāndhāryāṃ kliśyamānāyām udareṇa vivardhatā
     dhṛtarāṣṭraṃ mahābāhuṃ vaiśyā paryacarat kila
tasmin saṃvatsare rājan dhṛtarāṣṭrān mahāyaśāḥ
     jajñe dhīmāṃs tatas tasyāṃ yuyutsuḥ karaṇo nṛpa
evaṃ putraśataṃ jajñe dhṛtarāṣṭrasya dhīmataḥ
     mahārathānāṃ vīrāṇāṃ kanyā caikātha duḥśalā
