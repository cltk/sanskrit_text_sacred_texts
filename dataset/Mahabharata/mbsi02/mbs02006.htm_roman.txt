[v]
      saṃpūjyāthābhyanujñāto maharṣer vacanāt param
      pratyuvācānupūrvyeṇa dharmarājo yudhiṣṭhiraḥ
bhagavan nyāyyam āhaitaṃ yathāvad dharmaniścayam
      yathāśakti yathānyāyaṃ kriyate 'yaṃ vidhir mayā
rājabhir yad yathā kāryaṃ purā tat tan na saṃśayaḥ
      yathānyāyopanītārthaṃ kṛtaṃ hetumad arthavat
vayaṃ tu satpathaṃ teṣāṃ yātum icchāmahe prabho
      na tu śakyaṃ tathā gantuṃ yathā tair niyatātmabhiḥ
evam uktvā sa dharmātmā vākyaṃ tad abhipūjya ca
      muhūrtāt prāptakālaṃ ca dṛṣṭvā lokacaraṃ munim
nāradaṃ svastham āsīnam upāsīno yudhiṣṭhiraḥ
      apṛcchat pāṇḍavas tatra rājamadhye mahāmatiḥ
bhavān saṃcarate lokān sadā nānāvidhān bahūn
      brahmaṇā nirmitān pūrvaṃ prekṣamāṇo manojavaḥ
īdṛśī bhavatā kā cid dṛṣṭapūrvā sabhā kva cit
      ito vā śreyasī brahmaṃs tan mamācakṣva pṛcchataḥ
tac chrutvā nāradas tasya dharmarājasya bhāṣitam
      pāṇḍavaṃ pratyuvācedaṃ smayan madhurayā girā
mānuṣeṣu na me tāta dṛṣṭapūrvā na ca śrutā
     sabhā maṇimayī rājan yatheyaṃ tava bhārata
sabhāṃ tu pitṛrājasya varuṇasya ca dhīmataḥ
     kathayiṣye tathendrasya kailāsanilayasya ca
brahmaṇaś ca sabhāṃ divyāṃ kathayiṣye gataklamām
     yadi te śravaṇe buddhir vartate bharatarṣabha
nāradenaivam uktas tu dharmarājo yudhiṣṭhiraḥ
     prāñjalir bhrātṛbhiḥ sārdhaṃ taiś ca sarvair nṛpair vṛtaḥ
nāradaṃ pratyuvācedaṃ dharmarājo mahāmanāḥ
     sabhāḥ kathaya tāḥ sarvāḥ śrotum icchāmahe vayam
kiṃ dravyās tāḥ sabhā brahman kiṃ vistārāḥ kim āyatāḥ
     pitāmahaṃ ca ke tasyāṃ sabhāyāṃ paryupāsate
vāsavaṃ devarājaṃ ca yamaṃ vaivasvataṃ ca ke
     varuṇaṃ ca kuberaṃ ca sabhāyāṃ paryupāsate
etat sarvaṃ yathātattvaṃ devarṣe vadatas tava
     śrotum icchāma sahitāḥ paraṃ kautūhalaṃ hi naḥ
evam uktaḥ pāṇḍavena nāradaḥ pratyuvāca tam
     krameṇa rājan divyās tāḥ śrūyantām iha naḥ sabhāḥ
