aṅgadasya vacaḥ śrutvā sugrīvaḥ sacivaiḥ saha
 lakṣmaṇaṃ kupitaṃ śrutvā mumocāsanam ātmavān
sacivān abravīd vākyaṃ niścitya gurulāghavam
 mantrajñān mantrakuśalo mantreṣu pariniṣṭhitaḥ
na me durvyāhṛtaṃ kiṃ cin nāpi me duranuṣṭhitam
 lakṣmaṇo rāghavabhrātā kruddhaḥ kim iti cintaye
asuhṛdbhir mamāmitrair nityam antaradarśibhiḥ
 mama doṣān asaṃbhūtāñ śrāvito rāghavānujaḥ
atra tāvad yathābuddhi sarvair eva yathāvidhi
 bhavadbhir niścayas tasya vijñeyo nipuṇaṃ śanaiḥ
na khalv asti mama trāso lakṣmaṇān nāpi rāghavāt
 mitraṃ tv asthāna kupitaṃ janayaty eva saṃbhramam
sarvathā sukaraṃ mitraṃ duṣkaraṃ paripālanam
 anityatvāt tu cittānāṃ prītir alpe 'pi bhidyate
atonimittaṃ trasto 'haṃ rāmeṇa tu mahātmanā
 yan mamopakṛtaṃ śakyaṃ pratikartuṃ na tan mayā
sugrīveṇaivam uktas tu hanumān haripuṃgavaḥ
 uvāca svena tarkeṇa madhye vānaramantriṇām
sarvathā naitad āścaryaṃ yat tvaṃ harigaṇeśvara
 na vismarasi susnigdham upakārakṛtaṃ śubham
rāghaveṇa tu śūreṇa bhayam utsṛjya dūrataḥ
 tvatpriyārthaṃ hato vālī śakratulyaparākramaḥ
sarvathā praṇayāt kruddho rāghavo nātra saṃśayaḥ
 bhrātaraṃ sa prahitavāṁl lakṣmaṇaṃ lakṣmivardhanam
tvaṃ pramatto na jānīṣe kālaṃ kalavidāṃ vara
 phullasaptacchadaśyāmā pravṛttā tu śarac chivā
nirmala grahanakṣatrā dyauḥ pranaṣṭabalāhakā
 prasannāś ca diśaḥ sarvāḥ saritaś ca sarāṃsi ca
prāptam udyogakālaṃ tu nāvaiṣi haripuṃgava
 tvaṃ pramatta iti vyaktaṃ lakṣmaṇo 'yam ihāgataḥ
ārtasya hṛtadārasya paruṣaṃ puruṣāntarāt
 vacanaṃ marṣaṇīyaṃ te rāghavasya mahātmanaḥ
kṛtāparādhasya hi te nānyat paśyāmy ahaṃ kṣamam
 antareṇāñjaliṃ baddhvā lakṣmaṇasya prasādanāt
niyuktair mantribhir vācyo avaśyaṃ pārthivo hitam
 ata eva bhayaṃ tyaktvā bravīmy avadhṛtaṃ vacaḥ
abhikruddhaḥ samartho hi cāpam udyamya rāghavaḥ
 sadevāsuragandharvaṃ vaśe sthāpayituṃ jagat
na sa kṣamaḥ kopayituṃ yaḥ prasādya punar bhavet
 pūrvopakāraṃ smaratā kṛtajñena viśeṣataḥ
tasya mūrdhnā praṇamya tvaṃ saputraḥ sasuhṛjjanaḥ
 rājaṃs tiṣṭha svasamaye bhartur bhāryeva tadvaśe
na rāmarāmānujaśāsanaṃ tvayā; kapīndrayuktaṃ manasāpy apohitum
 mano hi te jñāsyati mānuṣaṃ balaṃ; sarāghavasyāsya surendravarcasaḥ
