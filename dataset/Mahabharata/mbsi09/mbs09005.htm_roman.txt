[s]
      atha haimavate prasthe sthitvā yuddhābhinandinaḥ
      sarva eva mahārāja yodhās tatra samāgatāḥ
śalyaś ca citrasenaś ca śakuniś ca mahārathaḥ
      aśvatthāmā kṛpaś caiva kṛtavarmā ca sātvataḥ
suṣeṇo 'riṣṭasenaś ca dhṛtasenaś ca vīryavān
      jayatsenaś ca rājānas te rātrim uṣitās tataḥ
raṇe karṇe hate vīre trāsitā jitakāśibhiḥ
      nālabhañ śarma te putrā himavantam ṛte girim
te 'bruvan sahitās tatra rājānaṃ sainyasaṃnidhau
      kṛtayatnā raṇe rājan sāmpūjya vidhivat tadā
kṛtvā senā praṇetāraṃ parāṃs tvaṃ yoddhum arhasi
      yenābhiguptāḥ saṃgrāme jayemāsu hṛdo vayam
tato duryodhanaḥ sthitvā raṇe rathavarottamam
      sarvayuddhavibhāgajñam antakapratimaṃ yudhi
svaṅgaṃ pracchannaśirasaṃ kambugrīvaṃ priyaṃvadam
      vyākośapadmābhimukhaṃ vyāghrāsyaṃ merugauravam
sthāṇor vṛṣasya sadṛśaṃ skandhanetra gatisvaraiḥ
      puṣṭaśliṣṭāyata bhujaṃ suvistīrṇa ghanorasam
jave bale ca sadṛśam aruṇānuja vātayoḥ
     ādityasya tviṣā tulyaṃ buddhyā cośanasā samam
kānti rūpamukhaiśvaryais tribhiś candramasopamam
     kāñcanopala saṃghātaiḥ sadṛśaṃ śliṣṭasaṃdhikam
suvṛttoru kaṭī jaṅghaṃ supādaṃ svaṅgulīnakham
     smṛtvā smṛtvaiva ca guṇān dhātrā yatnād vinirmitam
sarvalakṣaṇasaṃpannaṃ nipuṇaṃ śrutisāgaram
     jetāraṃ tarasārīṇām ajeyaṃ śatrubhir balāt
daśāṅgaṃ yaś catuṣpādam iṣvastraṃ veda tattvataḥ
     sāṅgaṃś ca caturo vedān samyag ākhyāna pañcamān
ārādhya tryambalaṃ yatnād vratair ugrair mahātapāḥ
     ayonijāyām utpanno droṇenāyonijena yaḥ
tam apratimakarmāṇaṃ rūpeṇāsadṛśaṃ bhuvi
     pāragaṃ sarvavidyānāṃ guṇārṇavam aninditam
     tam abhyetyātmajas tubhyam aśvatthāmānam abravīt
yaṃ purasḥ kṛtyasahitā yudhi jeṣyāma pāṇḍavān
     guruputro 'dya sarveṣām asmākaṃ paramā gatiḥ
     bhavāṃs tasmān niyogāt te ko 'stu senāpatir mama
[druaṇi]
     ayaṃ kulena vīryeṇa tejasā yaśasā śriyā
     sarvair guṇaiḥ samuditaḥ śalyo no 'stu camūpatiḥ
bhāgineyān nijāṃs tyaktvā kṛtajño 'smān upāgataḥ
     mahāseno mahābāhur mahāsena ivāparaḥ
enaṃ senāpatiṃ kṛtvā nṛpatiṃ nṛpasattama
     śakyaḥ prāptuṃ jayo 'smābhir devaiḥ skandam ivājitam
tathokte droṇaputreṇa sarva eva narādhipāḥ
     parivārya sthitāḥ śalyaṃ jayaśabdāṃś ca cakrire
     yuddhāya ca matiṃ cakrūr āveśaṃ ca paraṃ yayuḥ
tato duryodhanaḥ śalyaṃ bhūmau sthitvā rathe sthitam
     uvāca prāñjalir bhūtvā rāma bhīṣma samaṃ raṇe
ayaṃ sa kālaḥ saṃprāpto mitrāṇāṃ mitravatsala
     yatra mitram amitraṃ vā parīkṣante budhā janāḥ
sa bhavān astu naḥ śūraḥ praṇetā vāhinīmukhe
     raṇaṃ ca yāte bhavati pāṇḍavā mandacetasaḥ
     bhaviṣyanti sahāmātyāḥ pāñcālāś ca nirudyamāḥ
[ṣalya]
     yat tu māṃ manyase rājan kururāja karomi tat
     tvatpriyārthaṃ hi me sarvaṃ prāṇā rājyaṃ dhanāni ca
[dur]
     senāpatyena varaye tvām ahaṃ mātulātulam
     so 'smān pāhi yudhāṃ śreṣṭha skāndo devān ivāhave
abhiṣicyasva rājendra devānām iva pāvakiḥ
     jahi śatrūn raṇe vīra mahendro dānavān iva
