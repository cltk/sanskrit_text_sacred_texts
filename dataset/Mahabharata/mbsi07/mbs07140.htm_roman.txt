[s]
      vartamāne tathā raudre rātriyuddhe viśāṃ pate
      sarvabhūtakṣayakare dharmaputro yudhiṣṭhiraḥ
abravīt pāṇḍavāṃś caiva pāñcālāṃś ca sa somakān
      abhyadravata gacchadhvaṃ droṇam eva jighāṃsayā
rājñas te vacanād rājan pāñcālāḥ somakās tathā
      droṇam evābhyavartanta nadanto bhairavān ravān
tān vayaṃ pratigarjantaḥ pratyudyātās tv amarṣitāḥ
      yathāśakti yathotsāhaṃ yathā sattvaṃ ca saṃyuge
kṛtavarmā ca hārdikyo yudhiṣṭhiram upādravat
      droṇaṃ prati jighāṃsantaṃ matto mattam iva dvipam
śaineyaṃ śaravarṣāṇi vikirantaṃ samantataḥ
      abhyayāt kauravo rājan bhūriḥ saṃgrāmamūrdhani
sahadevam athāyāntaṃ droṇa prepsuṃ mahāratham
      karṇo vaikartano rājan vārayām āsa pāṇḍavam
bhīmasenam athāyāntaṃ vyāditāsyam ivāntakam
      svayaṃ duryodhano yuddhe pratīpaṃ mṛtyum āvrajat
nakulaṃ ca yudhāṃ śreṣṭhaṃ sarvayuddhaviśāradam
      śakuniḥ saubalo rājan vārayām āsa sa tvaraḥ
śikhaṇḍinam athāyāntaṃ rathena rathināṃ varam
     kṛpo śāradvato rājan vārayām āsa saṃyuge
prativindhyam athāyāntaṃ mayūrasadṛśair hayaiḥ
     duḥśāsano mahārāja yatto yattam avārayat
bhaimasenim athāyāntaṃ māyā śataviśāradam
     aśvatthāmā pitur mānaṃ kurvāṇaḥ pratyaṣedhayat
drupadaṃ vṛṣasenas tu sa sainyaṃ sapadānugam
     vārayām āsa samare droṇa prepsuṃ mahāratham
virāṭaṃ drutam āyāntaṃ droṇasya nidhanaṃ prati
     madrarājaḥ susaṃkruddho vārayām āsa bhārata
śatānīkam athāyāntaṃ nākuliṃ rabhasaṃ raṇe
     citraseno rurodhāśu śarair droṇa vadhepsayā
arjunaṃ ca yudhāṃ śreṣṭhaṃ prādravantaṃ mahāratham
     alambuso mahārāja rākṣasendro nyavārayat
tathā droṇaṃ maheṣvāsaṃ nighnantaṃ śātravān raṇe
     dhṛṭadyumno 'tha pāñcālyo hṛṣṭarūpam avārayat
tathānyān pāṇḍuputrāṇāṃ samāyātān mahārathān
     tāvakā rathino rājan vārayām āsur ojasā
gajārohā gajais tūrṇaṃ saṃnipatya mahāmṛdhe
     yodhayantaḥ sma dṛśyante śataśo 'tha sahasraśaḥ
niśīthe turagā rājann ādravantaḥ parasparam
     samadṛśyanta vegena pakṣavanta ivādrayaḥ
sādinaḥ sādibhiḥ sārdhaṃ prāsaśaktyṛṣṭipāṇayaḥ
     samāgacchan mahārāja vinadantaḥ pṛthak pṛthak
narās tu bahavas tatra samājagmuḥ parasparam
     gadābhir musalaiś caiva nānāśastraiś ca saṃghaśaḥ
kṛtavarmā tu hārdikyo dharmaputraṃ yudhiṣṭhiram
     vārayām āsa saṃkruddho velevodvṛttam arṇavam
yudhiṣṭhiras tu hārdikyaṃ viddhvā pañcabhir āśugaiḥ
     punar vivyādha viṃśatyā tiṣṭha tiṣṭheti cābravīt
kṛtavarmā tu saṃkruddho dharmaputrasya māriṣa
     dhanuś ciccheda bhallena taṃ ca vivyādha saptabhiḥ
athānyad dhanur ādāya dharmaputro yudhiṣṭhiraḥ
     hārdikyaṃ daśabhir bāṇair bāhvor urasi cārpayat
mādhavas tu raṇe viddho dharmaputreṇa māriṣa
     prākampata ca roṣeṇa saptabhiś cārdayac charaiḥ
tasya pārtho dhanuś chittvā hastāvāpaṃ nikṛtya ca
     prāhiṇon niśitān bāṇān pañca rājañ śilāśitān
te tasya kavacaṃ bhittvā hemacitraṃ mahādhanam
     prāviśan dharaṇīm ugrā valmīkam iva pannagāḥ
akṣṇor nimeṣa mātreṇa so 'nyad ādāya kārmukam
     vivyādha pāṇḍavaṃ ṣaṣṭyā sūtaṃ ca navabhiḥ śaraiḥ
tasya śaktim ameyātmā pāṇḍavo bhujagopamām
     cikṣepa bharataśreṣṭha rathe nyasya mahad dhanuḥ
sā hemacitrā mahatī pāṇḍavena praveritā
     nirbhidya dakṣiṇaṃ bāhuṃ prāviśad dharaṇītalam
etasminn eva kāle tu gṛhya pārthaḥ punar dhanuḥ
     hārdikyaṃ chādayām āsa śaraiḥ saṃnataparvabhiḥ
tatas tu samare śūro vṛṣṇīnāṃ pravaro rathī
     vyaśva sūta rathaṃ cakre nimeṣārdhād yudhiṣṭhiram
tatas tu pāṇḍavo jyeṣṭhaḥ khaḍgacarma samādade
     tad asya niśitair bāṇair vyadhaman mādhavo raṇe
tomaraṃ tu tato gṛhya svarṇadaṇḍaṃ durāsadam
     preṣayat samare tūrṇaṃ hārdikyasya yudhiṣṭhiraḥ
tam āpatantaṃ sahasā dharmarāja bhujacyutam
     dvidhā ciccheda hārdikyaḥ kṛtahastaḥ smayann iva
tataḥ śaraśatenājau dharmaputram avākirat
     kavacaṃ cāsya saṃkruddhaḥ śairas tīkṣṇair adārayat
hārdikya śarasaṃchinnaṃ kavacaṃ tan mahātmanaḥ
     vyaśīryata raṇe rājaṃs tārājālam ivāmbarāt
sa chinnadhanvā virathaḥ śīrṇavarmā śarārditaḥ
     apāyāsīd raṇāt tūrṇaṃ dharmaputro yudhiṣṭhiraḥ
kṛtavarmā tu nirjitya dharmaputraṃ yudhiṣṭhiram
     punar droṇasya jugupe cakram eva mahābalaḥ
