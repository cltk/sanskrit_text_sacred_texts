[bh]
      tato nārāyaṇa suhṛn nārado bhagavān ṛṣiḥ
      śaṃkarasyomayā sārdhaṃ saṃvādaṃ pratyabhāṣata
tapaś cacāra dharmātmā vṛṣabhāṅkaḥ sureśvaraḥ
      puṇye girau himavati siddhacāraṇasevite
nānauṣadhi yute ramye nānāpuṣpasamākule
      apsarogaṇasaṃkīrṇe bhūtasaṃgha niṣevite
tatra devo mudā yukto bhūtasaṃgha śatair vṛtaḥ
      nānārūpair virūpaiś ca divyair adbhutadarśanaiḥ
siṃhavyāghra gajaprakhyaiḥ sarvajātisamanvitaiḥ
      kroṣṭuka dvīpivadanair ṛkṣarṣabha mukhais tathā
ulūka vadanair bhīmaiḥ śyenabhāsamukhais tathā
      nānāvarṇamṛgaprakhyaiḥ sarvajātisamanvayaiḥ
      kiṃnarair devagandharvair yakṣabhūtagaṇais tathā
divyapuṣpasamākīrṇaṃ divyamālā vibhūṣitam
      divyacandana saṃyuktaṃ divyadhūpena dhūpitam
      tat sado vṛṣabhāṅkasya divyavāditra nāditam
mṛdaṅgapaṇavodghuṣṭaṃ śaṅkhabherī nināditam
      nṛtyadbhir bhūtasaṃghaiś ca barhiṇaiś ca samantataḥ
pranṛttāpsarasaṃ divyaṃ divyastrī gaṇasevitam
      dṛṣṭikāntam anirdeśyaṃ divyam adbhutadarśanam
sa giris tapasā tasya bhūteśasya vyarocata
svādhyāyaparamair viprair brahmaghoṣair vināditaḥ
     ṣaṭ padair upagītaiś ca mādhavā pratimo giriḥ
taṃ mahotsava saṃkāśaṃ bhīmarūpadharaṃ punaḥ
     dṛṣṭvā munigaṇasyāsīt parā prītir janārdana
munayaś ca mahābhāgāḥ siddhāś caivordhva retasaḥ
     maruto vasavaḥ sādhyā viśve devāḥ sanātanāḥ
yakṣā nāgāḥ piśācāś ca lokapālā hutāśanāḥ
     bhāvāś ca sarve nyag bhūtās tatraivāsan samāgatāḥ
ṛtavaḥ sarvapuṣpaiś ca vyakiranta mahādbhutaiḥ
     oṣadhyo jvalamānāś ca dyotayanti sma tad vanam
vihagāś ca mudā yuktāḥ prānṛtyan vyanadaṃś ca ha
     giripṛṣṭheṣu ramyeṣu vyāharanto janapriyāḥ
tatra devo giritaṭe divyadhātuvibhūṣite
     paryaṅka iva vibhrājann upaviṣṭo mahāmanāḥ
vyāghracarmāmbara dharaḥ siṃhacarmottarac chadaḥ
     vyālayajñopavītī ca lohitāṅgada bhūṣaṇaḥ
hariśmaśrur jaṭī bhīmo bhayakartā suradviṣām
     abhayaḥ sarvabhūtānāṃ bhaktānāṃ vṛṣabhadhvajaḥ
dṛṣṭvā tam ṛṣayaḥ sarve śirobhir avanīṃ gataḥ
     vimuktāḥ sarvapāpebhyaḥ kṣāntā vigatakalmaṣāḥ
tasya bhūtapateḥ sthānaṃ bhīmarūpadharaṃ babhau
     apradhṛṣyataraṃ caiva mahoragasamākulam
kṣaṇenaivābhavat sarvam adbhutaṃ madhusūdana
     tat sado vṛṣabhāṅkasya bhīmarūpadharaṃ babhau
tam abhyayāc chailasutā bhūtastrī gaṇasaṃvṛtā
     hara tulyāmbara dharā samānavratacāriṇī
bibhratī kalaśaṃ raukmaṃ sarvatīrthajalodbhavam
     girisravābhiḥ puṇyābhiḥ sarvato 'nugatā śubhā
puṣpavṛṣṭyābhivarṣantī gandhair bahuvidhais tathā
     sevantī himavatpārśvaṃ hara pārśvam upāgamat
tataḥ smayantī pāṇibhyāṃ narmārthaṃ cārudarśanā
     hara netre śubhe devī sahasā sā samāvṛṇot
saṃvṛtābhyāṃ tu netrābhyāṃ tamo bhūtam acetanam
     nirhomaṃ nir vaṣaṭkāraṃ tat sadaḥ sahasābhavat
janaś ca vimanāḥ sarvo bhayatrāsa samanvitaḥ
     nimīlite bhūtapatau naṣṭasūrya ivābhavat
tato vitimiro lokaḥ kṣaṇena samapadyata
     jvālā ca mahatī dīptā lalāṭāt tasya niḥsṛtā
tṛtīyaṃ cāsya saṃbhūtaṃ netram ādityasaṃnibham
     yugāntasadṛśaṃ dīptaṃ yenāsau mathito giriḥ
tato girisutā dṛṣṭvā dīptāgnisadṛśekṣaṇam
     haraṃ praṇamya śirasā dadarśāyatalocanā
dahyamāne vane tasmin sa śālasarala drume
     sa candanavane ramye divyauṣadhividīpite
mṛgayūthair drutair bhītair hara pārśvam upāgataiḥ
     śaraṇaṃ cāpy avindadbhis tat sadaḥ saṃkulaṃ babhau
tato nabhaḥspṛśa jvālo vidyul lokārcir ujjvalaḥ
     dvādaśāditya sadṛśo yugāntāgnir ivāparaḥ
kṣaṇena tena dagdhaḥ sa himavān abhavan nagaḥ
     sa dhātuśikharābhogo dīnadagdhavanauṣadhiḥ
taṃ dṛṣṭvā mathitaṃ śailaṃ śailarājasutā tataḥ
     bhagavantaṃ prapannā sā sāñjali pragrahā sthitā
umāṃ śarvas tadā dṛṣṭvā strībhāvāgata mārdavām
     pitur dainyam anicchantīṃ prītyāpaśyat tato girim
tato 'bhavat punaḥ sarvaḥ prakṛtisthaḥ sudarśanaḥ
     prahṛṣṭavihagaś caiva prapuṣpitavanadrumaḥ
prakṛtisthaṃ giriṃ dṛṣṭvā prītā devī maheśvaram
     uvāca sarvabhūtānāṃ patiṃ patim aninditā
bhagavan sarvabhūteśa śūlapāṇe mahāvrata
     saṃśayo me mahāñ jātas taṃ me vyākhyātum arhasi
kimarthaṃ te lalāṭe vai tṛtīyaṃ netram utthitam
     kimarthaṃ ca girir dagdhaḥ sa pakṣigaṇakānanaḥ
kimarthaṃ ca punar deva prakṛtisthaḥ kṣaṇāt kṛtaḥ
     tathaiva drumasaṃchannaḥ kṛto 'yaṃ te maheśvara
[maheṣvara]
     netre me saṃvṛte devi tvayā bālyād anindite
     naṣṭālokas tato lokaḥ kṣaṇena samapadyata
naṣṭāditye tathā loke tamo bhūte nagātmaje
     tṛtīyaṃ locanaṃ dīptaṃ sṛṣṭaṃ te rakṣatā prajā
tasya cākṣṇo mahat tejo yenāyaṃ mathito giriḥ
     tvatpriyārthaṃ ca me devi prakṛtisthaḥ kṣaṇāt kṛtaḥ
[umā]
     bhagavan kena te vaktraṃ candravat priyadarśanam
     pūrvaṃ tathaiva śrīkāntam uttaraṃ paścimaṃ tathā
dakṣiṇaṃ ca mukhaṃ raudraṃ kenordhvaṃ kapilā jaṭāḥ
     kena kaṇṭhaś ca te nīlo barhi barha nibhaḥ kṛtaḥ
haste caitat pinākaṃ te satataṃ kena tiṣṭhati
     jaṭilo brahma cārī ca kimartham asi nityadā
etaṃ me saṃśayaṃ sarvaṃ vada bhūtapate 'nagha
     sa dharmacāriṇī cāhaṃ bhaktā ceti vṛṣadhvaja
evam uktaḥ sa bhagavāñ śailaputryā pināka dhṛk
     tasyā vṛttyā ca buddhyā ca prītimān abhavat prabhuḥ
tatas tām abravīd devaḥ subhage śrūyatām iti
     hetubhir yair mamaitāni rūpāṇi rucirānane
