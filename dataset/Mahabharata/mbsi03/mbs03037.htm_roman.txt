[vai]
      bhīmasenavacaḥ śrutvā kuntīputro yudhiṣṭhiraḥ
      niḥśvasya puruṣavyāghraḥ saṃpradadhyau paraṃtapaḥ
sa muhūrtam iva dhyātvā viniścityeti kṛtyatām
      bhīmasenam idaṃ vākyam apadāntaram abravīt
evam etan mahābāho yathā vadasi bhārata
      idam anyat samādhatsva vākyaṃ me vākyakovida
mahāpāpāni karmāṇi yāni kevalasāhasāt
      ārabhyante bhīmasena vyathante tāni bhārata
sumantrite suvikrānte sukṛte suvicārite
      sidhyanty arthā mahābāho daivaṃ cātra pradakṣiṇam
tvaṃ tu kevalacāpalyād baladarpocchritaḥ svayam
      ārabdhavyam idaṃ karma manyase śṛṇu tatra me
bhūriśravāḥ śalaś caiva jalasaṃdhaś ca vīryavān
      bhīṣmo droṇaś ca karṇaś ca droṇaputraś ca vīryavān
dhārtarāṣṭrā durādharṣā duryodhana purogamāḥ
      sarva eva kṛtāstrāś ca satataṃ cātatāyinaḥ
rājānaḥ pārthivāś caiva ye 'smābhir upatāpitāḥ
      saṃśritāḥ kauravaṃ pakṣaṃ jātasnehāś ca sāṃpratam
duryodhana hite yuktā na tathāsmāsu bhārata
     pūrṇakośā balopetāḥ prayatiṣyanti rakṣaṇe
sarve kaurava sainyasya saputrāmātyasainikāḥ
     saṃvibhaktā hi mātrābhir bhogair api ca sarvaśaḥ
duryodhanena te vīrā mānitāś ca viśeṣataḥ
     prāṇāṃs tyakṣyanti saṃgrāme iti me niścitā matiḥ
samā yady api bhīṣmasya vṛttir asmāsu teṣu ca
     droṇasya ca mahābāho kṛpasya ca mahātmanaḥ
avaśyaṃ rājapiṇḍas tair nirveśya iti me matiḥ
     tasmāt tyakṣyanti saṃgrāme prāṇān api sudustyajān
sarve divyāstravidvāṃsaḥ sarve dharmaparāyaṇāḥ
     ajeyāś ceti me buddhir api devaiḥ savāsavaiḥ
amarṣī nityasaṃhṛṣṭas tatra karṇo mahārathaḥ
     sarvāstravid anādhṛṣya abhedyakavacāvṛtaḥ
anirjitya raṇe sarvān etān puruṣasattamān
     aśakyo hy asahāyena hantuṃ duryodhanas tvayā
na nidrām adhigacchāmi cintayāno vṛkodara
     ati sarvān dhanur grāhān sūtaputrasya lāghavam
etad vacanam ājñāya bhīmaseno 'tyamarṣaṇaḥ
     babhūva vimanās trasto na caivovāca kiṃ cana
tayoḥ saṃvadator evaṃ tadā pāṇḍavayor dvayoḥ
     ājagāma mahāyogī vyāsaḥ satyavatī sutaḥ
so 'bhigamya yathānyāyaṃ pāṇḍavaiḥ pratipūjitaḥ
     yudhiṣṭhiram idaṃ vākyam uvāca vadatāṃ varaḥ
yudhiṣṭhira mahābāho vedmi te hṛdi mānasam
     manīṣayā tataḥ kṣipram āgato 'smi nararṣabha
bhīṣmād droṇāt kṛpāt karṇād droṇaputrāc ca bhārata
     yat te bhayam amitraghna hṛdi saṃparivartate
tat te 'haṃ nāśayiṣyāmi vidhidṛṣṭena hetunā
     tac chrutvā dhṛtim āsthāya karmaṇā pratipādaya
tata ekāntam unnīya pārāśaryo yudhiṣṭhiram
     abravīd upapannārtham idaṃ vākyaviśāradaḥ
śreyasas te paraḥ kālaḥ prāpto bharatasattama
     yenābhibhavitā śatrūn raṇe pārtho dhanaṃjayaḥ
gṛhāṇemāṃ mayā proktāṃ siddhiṃ mūrtimatīm iva
     vidyāṃ pratismṛtiṃ nāma prapannāya bravīmi te
     yām avāpya mahābāhur arjunaḥ sādhayiṣyati
astrahetor mahendraṃ ca rudraṃ caivābhigacchatu
     varuṇaṃ ca dhaneśaṃ ca dharmarājaṃ ca pāṇḍava
     śakto hy eṣa surān draṣṭuṃ tapasā vikrameṇa ca
ṛṣir eṣa mahātejā nārāyaṇa sahāyavān
     purāṇaḥ śāśvato devo viṣṇor aṃśaḥ sanātanaḥ
astrāṇīndrāc ca rudrāc ca lokapālebhya eva ca
     samādāya mahābāhur mahat karma kariṣyati
vadād asmāc ca kaunteya vanam anyad vicintyatām
     nivāsārthāya yad yuktaṃ bhaved vaḥ pṛthivīpate
ekatra ciravāso hi na prītijanano bhavet
     tāpasānāṃ ca śāntānāṃ bhaved udvega kārakaḥ
mṛgāṇām upayogaś ca vīrud oṣadhisaṃkṣayaḥ
     vibharṣi hi bahūn viprān vedavedāṅgapāragān
evam uktvā prapannāya śucaye bhagavān prabhuḥ
     provāca yogatattvajño yogavidyām anuttamām
dharmarājñe tadā dhīmān vyāsaḥ satyavatī sutaḥ
     anujñāya ca kaunteyaṃ tatraivāntaradhīyata
yudhiṣṭhiras tu dharmātmā tad brahma manasā yataḥ
     dhārayām āsa medhāvī kāle kāle samabbhyasan
sa vyāsavākyamudito vanād dvaitavanāt tataḥ
     yayau sarasvatī tīre kāmyakaṃ nāma kānanam
tam anvayur mahārāja śikṣā kṣaravidas tathā
     brāhmaṇās tapasā yuktā devendram ṛṣayo yathā
tataḥ kāmyakam āsādya punas te bharatarṣabhāḥ
     nyaviśanta mahātmānaḥ sāmātyāḥ sapadānugāḥ
tatra te nyavasan rājan kaṃ cit kālaṃ manasvinaḥ
     dhanurveda parā vīrā śṛṇvānā vedam uttamam
caranto mṛgayāṃ nityaṃ śuddhair bāṇair mṛgārthinaḥ
     pitṛdaivataviprebhyo nirvapanto yathāvidhi
