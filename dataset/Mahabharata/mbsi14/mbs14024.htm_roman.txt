[brāhmaṇa]
      atrāpy udāharantīmam itihāsaṃ purātanam
      nāradasya ca saṃvādam ṛṣer devamatasya ca
[devamata]
      jantoḥ saṃjāyamānasya kiṃ nu pūrvaṃ pravartate
      prāṇo 'pānaḥ samāno vā vyāno vodāna eva ca
[nārada]
      yenāyaṃ sṛjyate jantus tato 'nyaḥ pūrvam eti tam
      prāṇadvaṃdvaṃ ca vijñeyaṃ tiryagaṃ cordhvagaṃ ca yat
[d]
      kenāyaṃ sṛjyate jantuḥ kaś cānyaḥ pūrvam eti tam
      prāṇadvaṃdvaṃ ca me brūhi tiryag ūrdhvaṃ ca niścayāt
[n]
      saṃkalpāj jāyate harṣaḥ śabdād api ca jāyate
      rasāt saṃjāyate cāpi rūpād api ca jāyate
sparśāt saṃjāyate cāpi gandhād api ca jāyate
      etad rūpam udānasya harṣo mithuna saṃbhavaḥ
kāmāt saṃjāyate śukraṃ kāmāt saṃjāyate rasaḥ
      samānavyāna janite sāmānye śukraśoṇite
śukrāc choṇita saṃsṛṣṭāt pūrvaṃ prāṇaḥ pravartate
      prāṇena vikṛte śukre tato 'pānaḥ pravartate
prāṇāpānāv idaṃ dvaṃdvam avākcordhvaṃ ca gacchataḥ
      vyānaḥ samānaś caivobhau tiryag dvaṃdvatvam ucyate
agnir vai devatāḥ sarvā iti vedasya śāsanam
     saṃjāyate brāhmaṇeṣu jñānaṃ buddhisamanvitam
tasya dhūmas tamo rūpaṃ rajo bhasma suretasaḥ
     sattvaṃ saṃjāyate tasya yatra prakṣipyate haviḥ
āghārau samāno vyānaś ceti yajñavido viduḥ
     prāṇāpānāv ājyabhāgau tayor madhye hutāśanaḥ
     etad rūpam udānasya paramaṃ brāhmaṇā viduḥ
nirdvaṃdvam iti yat tv etat tan me nigadataḥ śṛṇu
ahorātram idaṃ dvaṃdvaṃ tayor madhye hutāśanaḥ
     etad rūpam udānasya paramaṃ brāhmaṇā viduḥ
ubhe caivāyane dvaṃdvaṃ tayor madhye hutāśanaḥ
     etad rūpam udānasya paramaṃ brāhmaṇā viduḥ
ubhe satyānṛte dvaṃdvaṃ tayor madhye hutāśanaḥ
     etad rūpam udānasya paramaṃ brāhmaṇā viduḥ
ubhe śubhāśubhe dvaṃdvaṃ tayor madhye hutāśanaḥ
     etad rūpam udānasya paramaṃ brāhmaṇā viduḥ
sac cāsac caiva tad dvaṃdvaṃ tayor madhye hutāśanaḥ
     etad rūpam udānasya paramaṃ brāhmaṇā viduḥ
prathamaṃ samāno vyāno vyasyate karma tena tat
     tṛtīyaṃ tu samānena punar eva vyavasyate
śānty arthaṃ vāmadevaṃ ca śāntir brahma sanātanam
     etad rūpam udānasya paramaṃ brāhmaṇā viduḥ
