[v]
      pratijñāya tu duḥṣante pratiyāte śakuntalā
      garbhaṃ suṣāva vāmoruḥ kumāram amitaujasam
triṣu varṣeṣu pūrṇeṣu diptānala samadyutim
      rūpaudāryaguṇopetaṃ dauḥṣantiṃ janamejaya
jātakarmādi saṃskāraṃ kaṇvaḥ puṇyakṛtāṃ varaḥ
      tasyātha kārayām āsa vardhamānasya dhīmataḥ
dantaiḥ śuklaiḥ śikharibhiḥ siṃhasaṃhanano yuvā
      cakrāṅkita karaḥ śrīmān mahāmūrdhā mahābalaḥ
      kumāro devagarbhābhaḥ sa tatrāśu vyavardhata
ṣaḍ varṣa eva bālaḥ sa kaṇvāśramapadaṃ prati
      vyāghrān siṃhān varāhāṃś ca gajāṃś ca mahiṣāṃs tathā
baddhvā vṛkṣeṣu balavān āśramasya samantataḥ
      ārohan damayaṃś caiva krīḍaṃś ca paridhāvati
tato 'sya nāma cakrus te kaṇvāśramanivāsinaḥ
      astv ayaṃ sarvadamanaḥ sarvaṃ hi damayaty ayam
sa sarvadamano nāma kumāraḥ samapadyata
      vikrameṇaujasā caiva balena ca samanvitaḥ
taṃ kumāram ṛṣir dṛṣṭvā karma cāsyātimānuṣam
      samayo yauva rājyāyety abravīc ca śakuntalām
tasya tad balam ājñāya kaṇvaḥ śiṣyān uvāca ha
     śakuntalām imāṃ śīghraṃ sahaputrām ita āśramāt
     bhartre prāpayatādyaiva sarvalakṣaṇapūjitām
nārīṇāṃ ciravāso hi bāndhaveṣu na rocate
     kīrticāritradharmaghnas tasmān nayata māciram
tathety uktvā tu te sarve prātiṣṭhantāmitaujasaḥ
     śakuntalāṃ puraskṛtya saputrāṃ gajasāhvayam
gṛhītvāmara garbhābhaṃ putraṃ kamalalocanam
     ājagāma tataḥ śubhrā duḥṣanta viditād vanāt
abhisṛtya ca rājānaṃ viditā sā praveśitā
     saha tenaiva putreṇa taruṇādityavarcasā
pūjayitvā yathānyāyam abravīt taṃ śakuntalā
     ayaṃ putras tvayā rājan yauva rājye 'bhiṣicyatām
tvayā hy ayaṃ suto rājan mayy utpannaḥ suropamaḥ
     yathā samayam etasmin vartasva puruṣottama
yathā samāgame pūrvaṃ kṛtaḥ sa samayas tvayā
     taṃ smarasva mahābhāga kaṇvāśramapadaṃ prati
so 'tha śrutvaiva tad vākyaṃ tasyā rājā smarann api
     abravīn na smarāmīti kasya tvaṃ duṣṭatāpasi
dharmakāmārtha saṃbandhaṃ na smarāmi tvayā saha
     gaccha vā tiṣṭha vā kāmaṃ yad vāpīcchasi tat kuru
saivam uktā varārohā vrīḍiteva manasvinī
     visaṃjñeva ca duḥkhena tasthau sthāṇur ivācalā
saṃrambhāmarṣa tāmrākṣī sphuramāṇauṣṭha saṃpuṭā
     kaṭākṣair nirdahantīva tiryag rājānam aikṣata
ākāraṃ gūhamānā ca manyunābhisamīritā
     tapasā saṃbhṛtaṃ tejo dhārayām āsa vai tadā
sā muhūrtam iva dhyātvā duḥkhāmarṣa samanvitā
     bhartāram abhisaṃprekṣya kruddhā vacanam abravīt
jānann api mahārāja kasmād evaṃ prabhāṣase
     na jānāmīti niḥsaṅgaṃ yathānyaḥ prākṛtas tathā
atra te hṛdayaṃ veda satyasyaivānṛtasya ca
     kalyāṇa bata sākṣī tvaṃ mātmānam avamanyathāḥ
yo 'nyathā santam ātmānam anyathā pratipadyate
     kiṃ tena na kṛtaṃ pāpaṃ coreṇātmāpahāriṇā
eko 'ham asmīti ca manyase tvaṃ; na hṛcchayaṃ vetsi muniṃ purāṇam
     yo veditā karmaṇaḥ pāpakasya; yasyāntike tvaṃ vṛjinaṃ karoṣi
manyate pāpakaṃ kṛtvā na kaś cid vetti mām iti
     vidanti cainaṃ devāś ca svaś caivāntara pūruṣaḥ
ādityacandrāv anilānalau ca; dyaur bhūmir āpo hṛdayaṃ yamaś ca
     ahaś ca rātriś ca ubhe ca saṃdhye; dharmaś ca jānāti narasya vṛttam
yamo vaivasvatas tasya niryātayati duṣkṛtam
     hṛdi sthitaḥ karma sākṣī kṣetrajño yasya tuṣyati
na tu tuṣyati yasyaiṣa puruṣasya durātmanaḥ
     taṃ yamaḥ pāpakarmāṇaṃ niryātayati duṣkṛtam
avamanyātmanātmānam anyathā pratipadyate
     devā na tasya śreyāṃso yasyātmāpi na kāraṇam
svayaṃ prāpteti mām evaṃ māvamaṃsthāḥ pativratām
     arghyārhāṃ nārcayasi māṃ svayaṃ bhāryām upasthitām
kimarthaṃ māṃ prākṛtavad upaprekṣasi saṃsadi
     na khalv aham idaṃ śūnye raumi kiṃ na śṛṇoṣi me
yadi me yācamānāyā vacanaṃ na kariṣyasi
     duḥṣanta śatadhā mūrdhā tatas te 'dya phaliṣyati
bhāryāṃ patiḥ saṃpraviśya sa yasmāj jāyate punaḥ
     jāyāyā iti jāyātvaṃ purāṇāḥ kavayo viduḥ
yad āgamavataḥ puṃsas tad apatyaṃ prajāyate
     tat tārayati saṃtatyā pūrvapretān pitāmahān
pun nāmno narakād yasmāt pitaraṃ trāyate sutaḥ
     tasmāt putra iti proktaḥ svayam eva svayambhuvā
sā bhāryā yā gṛhe dakṣā sā bhāryā yā prajāvatī
     sā bhāryā yā patiprāṇā sā bhāryā yā pativratā
ardhaṃ bhāryā manuṣyasya bhāryā śreṣṭhatamaḥ sakhā
     bhāryā mūlaṃ trivargasya bhāryā mitraṃ mariṣyataḥ
bhāryāvantaḥ kriyāvantaḥ sabhāryā gṛhamedhinaḥ
     bhāryāvantaḥ pramodante bhāryāvantaḥ śriyānvitāḥ
sakhāyaḥ pravivikteṣu bhavanty etāḥ priyaṃvadāḥ
     pitaro dharmakāryeṣu bhavanty ārtasya mātaraḥ
kāntāreṣv api viśrāmo narasyādhvanikasya vai
     yaḥ sadāraḥ sa viśvāsyas tasmād dārāḥ parā gatiḥ
saṃsarantam api pretaṃ viṣameṣv ekapātinam
     bhāryaivānveti bhartāraṃ satataṃ yā pativratā
prathamaṃ saṃsthitā bhāryā patiṃ pretya pratīkṣate
     pūrvaṃ mṛtaṃ ca bhartāraṃ paścāt sādhvy anugacchati
etasmāt kāraṇād rājan pāṇigrahaṇam iṣyate
     yad āpnoti patir bhāryām iha loke paratra ca
ātmātmanaiva janitaḥ putra ity ucyate budhaiḥ
     tasmād bhāryāṃ naraḥ paśyen mātṛvat putra mātaram
bhāryāyāṃ janitaṃ putram ādarśe svam ivānanam
     hlādate janitā preṣkya svargaṃ prāpyeva puṇyakṛt
dahyamānā manoduḥkhair vyādhibhiś cāturā narāḥ
     hlādante sveṣu dāreṣu gharmārtāḥ salileṣv iva
susaṃrabdho 'pi rāmāṇāṃ na brūyād apriyaṃ budhaḥ
     ratiṃ prītiṃ ca dharmaṃ ca tāsv āyattam avekṣya ca
ātmano janmanaḥ kṣetraṃ puṇyaṃ rāmāḥ sanātanam
     ṛṣīṇām api kā śaktiḥ sraṣṭuṃ rāmām ṛte prajāḥ
paripatya yadā sūnur dharaṇī reṇuguṇṭhitaḥ
     pitur āśliṣyate 'ṅgāni kim ivāsty adhikaṃ tataḥ
sa tvaṃ svayam anuprāptaṃ sābhilāṣam imaṃ sutam
     prekṣamāṇaṃ ca kākṣeṇa kimartham avamanyase
aṇḍāni bibhrati svāni na bhindanti pipīlikāḥ
     na bharethāḥ kathaṃ nu tvaṃ dharmajñaḥ san svam ātmajam
na vāsasāṃ na rāmāṇāṃ nāpāṃ sparśas tathā sukhaḥ
     śiśor āliṅgyamānasya sparśaḥ sūnor yathāsukhaḥ
brāhmaṇo dvipadāṃ śreṣṭho gaur variṣṭhā catuṣpadām
     gurur garīyasāṃ śreṣṭhaḥ putraḥ sparśavatāṃ varaḥ
spṛśatu tvāṃ samāśliṣya putro 'yaṃ priyadarśanaḥ
     putra sparśāt sukhataraḥ sparśo loke na vidyate
triṣu varṣeṣu pūrṇeṣu prajātāham ariṃdama
     imaṃ kumāraṃ rājendra tava śokapraṇāśanam
āhartā vājimedhasya śatasaṃkhyasya paurava
     iti vāg antarikṣe māṃ sūtake 'bhyavadat purā
nanu nāmāṅkam āropya snehād grāmāntaraṃ gatāḥ
     mūrdhni putrān upāghrāya pratinandanti mānavaḥ
vedeṣv api vadantīmaṃ mantravādaṃ dvijātayaḥ
     jātakarmaṇi putrāṇāṃ tavāpi viditaṃ tathā
aṅgād aṅgāt saṃbhavasi hṛdayād abhijāyase
     ātmā vai putra nāmāsi sa jīva śaradaḥ śatam
poṣo hi tvadadhīno me saṃtānam api cākṣayam
     tasmāt tvaṃ jīva me vatsa susukhī śaradāṃ śatam
tvad aṅgebhyaḥ prasūto 'yaṃ puruṣāt puruṣo 'paraḥ
     sarasīvāmala ātmānaṃ dvitīyaṃ paśya me sutam
yathā hy āhavanīyo 'gnir gārpapatyāt praṇīyate
     tathā tvattaḥ prasūto 'yaṃ tvam ekaḥ san dvidhākṛtaḥ
mṛgāpakṛṣṭena hi te mṛgayāṃ paridhāvatā
     aham āsāditā rājan kumārī pitur āśrame
urvaśī pūrvacittiś ca sahajanyā ca menakā
     viśvācī ca ghṛtācī ca ṣaḍ evāpsarasāṃ varāḥ
tāsāṃ māṃ menakā nāma brahmayonir varāpsarāḥ
     divaḥ saṃprāpya jagatīṃ viśvāmitrād ajījanat
sā māṃ himavataḥ pṛṣṭhe suṣuve menakāpsarāḥ
     avakīrya ca māṃ yātā parātmajam ivāsatī
kiṃ nu karmāśubhaṃ pūrvaṃ kṛtavaty asmi janmani
     yad ahaṃ bāndhavais tyaktā bālye saṃprati ca tvayā
kāmaṃ tvayā parityaktā gamiṣyāmy aham āśramam
     imaṃ tu bālaṃ saṃtyaktuṃ nārhasy ātmajam ātmanā
[duh]
     na putram abhijānāmi tvayi jātaṃ śakuntale
     asatyavacanā nāryaḥ kas te śraddhāsyate vacaḥ
menakā niranukrośā bandhakī jananī tava
     yayā himavataḥ pṛṣṭhe nirmālyeva praveritā
sa cāpi niranukrośaḥ kṣatrayoniḥ pitā tava
     viśvāmitro brāhmaṇatve lubdhaḥ kāmaparāyaṇaḥ
menakāpsarasāṃ śreṣṭhā maharṣīṇāṃ ca te pitā
     tayor apatyaṃ kasmāt tvaṃ puṃścalīvābhidhāsyasi
aśraddheyam idaṃ vākyaṃ kathayantī na lajjase
     viśeṣato matsakāśe duṣṭatāpasi gamyatām
kva maharṣiḥ sadaivograḥ sāpsarā kva ca menakā
     kva ca tvam evaṃ kṛpaṇā tāpasī veṣadhāriṇī
atikāyaś ca putras te bālo 'pi balavān ayam
     katham alpena kālena śālaskandha ivodgataḥ
sunikṛṣṭā ca yonis te puṃścalī pratibhāsi me
     yadṛcchayā kāmarāgāj jātā menakayā hy asi
sarvam etat parokṣaṃ me yat tvaṃ vadasi tāpasi
     nāhaṃ tvām abhijānāmi yatheṣṭaṃ gamyatāṃ tvayā
