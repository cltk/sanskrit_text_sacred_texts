[kapila]
      vedāḥ pramānaṃ lokānāṃ na vedāḥ pṛṣṭhataḥ kṛtāḥ
      dve brahmaṇī veditavye śabdabrahma paraṃ ca yat
      śabdabrahmaṇi niṣṇātaḥ paraṃ brahmādhigacchati
śarīram etat kurute yad vede kurute tanum
      kṛtaśuddha śarīro hi pātraṃ bhavati brāhmaṇaḥ
ānantyam anuyuknte yaḥ karmaṇā tad bravīmi te
      nirāgamam anaitihyaṃ pratyakṣaṃ lokasākṣikam
dharma ity eva ye yajñān vitanvanti nirāśiṣaḥ
      utpanna tyāgino 'lubdhāḥ kṛpāsūyāv ivārjitāḥ
      dhanānām eṣa vai panthās tīrtheṣu pratipādanam
anāśritāḥ pāpakṛtyāḥ kadā cit karma yonitaḥ
      manaḥsaṃkalpasaṃsiddhā viśuddhajñānaniścayāḥ
akrudhyanto 'nasūyanto nirahaṃkāra matsarāḥ
      jñānaniṣṭhās triśuklāś ca sarvabhūtahite ratāḥ
āsan gṛhasthā bhūyiṣṭham avyutkrāntāḥ svakarmasu
      rājānaś ca tathāyuktā brāhmaṇāś ca yathāvidhi
samā hy ārjavasaṃpannāḥ saṃtuṣṭā jñānaniścayāḥ
      pratyakṣadharmāḥ śucayaḥ śraddadhānāḥ parāvare
purastād bhāvitātmāno yathāvac caritavratāḥ
      caranti dharmaṃ kṛcchre 'pi durge caivādhisaṃhatāḥ
saṃhatya dharmaṃ caratāṃ purāsīt sukham eva tat
     teṣāṃ nāsīd vidhātavyaṃ prāyaścittaṃ kadā cana
satyaṃ hi dharmam āsthāya durādharṣatamā matāḥ
     na mātrām anurudhyante na dharmachalam antataḥ
ya eva prathamaḥ kalpas tam evābhyācaran saha
     asyāṃ sthitau sthitānāṃ hi prāyaścittaṃ na vidyate
     durbalātmana utpannaṃ prāyaścittam iti śrutiḥ
yata evaṃvidhā viprāḥ purāṇā yajñavāhanāḥ
     traividya vṛddhāḥ śucayo vṛttavanto yaśasvinaḥ
     yajanto 'har ahar yajñair nirāśīr bandhanā budhāḥ
teṣāṃ yajñāś ca vedāś ca karmāṇi ca yathāgamam
     āgamāś ca yathākālaṃ saṃkalpāś ca yathā vratam
apetakāmakrodhānāṃ prakṛtyā saṃśitātmanām
     ṛjūnāṃ śama nityānāṃ sthitānāṃ sveṣu karmasu
     sarvam ānantyam evāsīd iti naḥ śāśvatī śrutiḥ
teṣām adīnasattvānāṃ duścarācāra karmaṇām
     svakarmabhiḥ saṃvṛtānāṃ tapo ghoratvam āgatam
taṃ sad ācāram āśvaryaṃ purāṇaṃ śāśvataṃ dhruvam
     aśaknuvadbhiś carituṃ kiṃ cid dharmeṣu sūcitam
nirāpad dharma ācāras tv apramādo 'parābhavaḥ
     sarvavarṇeṣu yat teṣu nāsīt kaś cid vyatikramaḥ
dharmam ekaṃ catuṣpādam āśritās te nararṣabhāḥ
     taṃ santo vidhivat prāpya gacchanti paramāṃ gatim
gṛhebhya eva niṣkramya vanam anye samāśritāḥ
     gṛham evābhisaṃśritya tato 'nye brahmacāriṇaḥ
dharmam etaṃ catuṣpādam āśramaṃ brāhmaṇā viduḥ
     ānantyaṃ brahmaṇaḥ sthānaṃ brāhmaṇā nāma niścayaḥ
ata evaṃvidhā viprāḥ purāṇā dharmacāriṇaḥ
     ta ete divi dṛśyante jyotir bhūtā dvijātayaḥ
nakṣatrāṇīva dhiṣnyeṣu bahavas tārakā gaṇāḥ
     ānantyam upasaṃprāptāḥ saṃtoṣād iti vaidikam
yady āgacchanti saṃsāraṃ punar yiniṣu tādṛśāḥ
     na lipyante pāpakṛtyaiḥ kadā cit karma yonitaḥ
evaṃ yukto brāhmaṇaḥ syād anyo brāhmaṇako bhavet
     karmaiva puruṣasyāha śubhaṃ vā yadi vāśubham
evaṃ pakvakasāyānām ānantyena śrutena ca
     sarvam ānantyam evāsīd evaṃ naḥ śāśvatī śrutiḥ
teṣām apetatṛṣṇānāṃ nirniktānāṃ śubhātmanām
     caturtha aupaniṣado dharmaḥ sādhāraṇaḥ smṛtaḥ
sa siddhaiḥ sādhyate nityaṃ brāhmaṇair niyatātmabhiḥ
     saṃtoṣa mūlas tyāgātmā jñānādhiṣṭhānam ucyate
apavarga gatir nityo yati dharmaḥ sanātanaḥ
     sādhāraṇaḥ kevalo vā yathābalam upāsyate
gacchato gacchataḥ kṣemaṃ durbalo 'trāvasīdati
     brahmaṇaḥ padam anvicchan saṃsārān mucyate śuciḥ
[syū]
     ye bhuñjate ye dadate yajante 'dhīyate ca ye
     mātrābhir dharmalabdhābhir ye vā tyāgaṃ samāśritāḥ
eteṣāṃ pretya bhāve tu katamaḥ svargajittamaḥ
     etad ācakṣva me brahman yathātathyena pṛcchataḥ
[kap]
     parigrahāḥ śubhāḥ sarve guṇato 'bhyudayāś ca ye
     na tu tyāgasukhaṃ prāptā etat tvam api paśyasi
[syū]
     bhavanto jñānaniṣṭhā vai gṛhasthāḥ karma niścayāḥ
     āśramāṇāṃ ca sarveṣāṃ niṣṭhāyām aikyam ucyate
ekatve ca pṛthaktve ca viśeṣo nānya ucyate
     tad yathāvad yathānyāyaṃ bhagavān prabravītu me
[kap]
     śarīrapaktiḥ karmāṇi jñānaṃ tu paramā gatiḥ
     pakve kasāye vamanai rasajñāne na tiṣṭhati
ānṛśaṃsyaṃ kṣamā śāntir ahiṃsā satyam ārjavam
     adroho nābhimānaś ca hrīs titikṣā śamas tathā
panthāno brahmaṇas tv ete etaiḥ prāpnoti yat param
     tad vidvān anubudhyeta manasā karma niścayam
yāṃ viprāḥ sarvataḥ śāntā viśuddhā jñānaniścayāḥ
     gatiṃ gacchanti saṃtuṣṭās tām āhuḥ paramāṃ gatim
vedāṃś ca veditavyaṃ ca viditvā cayathā sthiti
     evaṃ vedavid ity āhur ato 'nyo vātaretakaḥ
sarvaṃ vidur vedavido vede sarvaṃ pratiṣṭhitam
     vede hi niṣṭhā sarvasya yad yad asti ca nāsti ca
eṣaiva niṣṭhā sarvasya yad yad asti canāsti ca
     etad antaṃ ca madhyaṃ ca sac cāsac ca vijānataḥ
samasta tyāga ity evaṃ śama ity eva niṣṭhitaḥ
     saṃtoṣa ity atra śubham apavarge pratiṣṭhitam
ṛtaṃ satyaṃ viditaṃ veditavyaṃ; sarvasyātmā jaṅgamaṃ sthāvaraṃ ca
     sarvaṃ sukhaṃ yac chivam uttamaṃ ca; brahmāvyaktaṃ prabhavaś cāvyayaś ca
tejaḥ kṣamā śāntir anāmayaṃ śubhaṃ; tathāvidhaṃ vyoma sanātanaṃ dhruvam
     etaiḥ śabdair gamyate buddhinetrais; tasmai namo brahmaṇe brāhmaṇāya
