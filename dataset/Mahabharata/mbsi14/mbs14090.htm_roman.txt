[v]
      sa praviśya yathānyāyaṃ pāṇḍavānāṃ niveśanam
      pitāmahīm abhyavadat sāmnā paramavalgunā
tathā citrāṅgadā devī kauravyasyātmajāpi ca
      pṛthāṃ kṛṣṇāṃ ca sahite vinayenābhijagmatuḥ
      subhadrāṃ ca yathānyāyaṃ yāś cānyāḥ kuru yoṣitaḥ
dadau kuntī tatas tābhyāṃ ratnāni vividhāni ca
      draupadī ca subhadrā ca yāś cāpy anyā daduḥ striyaḥ
ūṣatus tatra te devyau mahārhaśayanāsane
      supūjite svayaṃ kuntyā pārthasya priyakāmyayā
sa ca rājā mahāvīryaḥ pūjito babhru vāhanaḥ
      dhṛtarāṣṭraṃ mahīpālam upatasthe yathāvidhi
yudhiṣṭhiraṃ ca rājānaṃ bhīmādīṃś cāpi pāṇḍavān
      upagamya mahātejā vinayenābhyavādayat
sa taiḥ premṇā pariṣvaktaḥ pūjitaś ca yathāvidhi
      dhanaṃ cāsmai dadur bhūri prīyamāṇā mahārathāḥ
tathaiva sa mahīpālaḥ kṛṣṇaṃ cakragadādharam
      pradyumna iva govindaṃ vinayenopatasthivān
tasmai kṛṣṇo dadau rājñe mahārham abhipūjitam
      rathaṃ hemapariṣkāraṃ divyāśvayujam uttamam
dharmarājaś ca bhīmaś ca yamajau phalgunas tathā
     pṛthakpṛthag atīvainaṃ mānārhaṃ samapūjayan
tatas tṛtīye divase satyavatyāḥ suto muniḥ
     yudhiṣṭhiraṃ samabhyetya vāgmī vacanam abravīt
adya prabhṛti kaunteya yajasva samayo hi te
     muhūrto yajñiyaḥ prāptaś codayanti ca yājakāḥ
ahīno nāma rājendra kratus te 'yaṃ vikalpavān
     bahutvāt kāñcanasyāsya khyāto bahusuvarṇakaḥ
evam eva mahārāja dakṣiṇāṃ triguṇāṃ kuru
     tritvaṃ vrajatu te rājan brāhmaṇā hy atra kāraṇam
trīn aśvamedhān atra tvaṃ saṃprāpya bahu dakṣiṇān
     jñātivadhyā kṛtaṃ pāpaṃ prahāsyasi narādhipa
pavitraṃ paramaṃ hy etat pāvanānāṃ ca pāvanam
     yad aśvamedhāvabhṛthaṃ prāpsyase kurunandana
ity uktaḥ sa tu tejasvī vyāsenāmita tejasā
     dīkṣāṃ viveśa dharmātmā vājimedhāptaye tadā
     narādhipaḥ prāyajata vājimedhaṃ mahākratum
tatra veda vido rājaṃś cakruḥ karmāṇi yājakāḥ
     parikramantaḥ śāstrajñā vidhivat sādhu śikṣitāḥ
na teṣāṃ skhalitaṃ tatra nāsīd apahutaṃ tathā
     kramayuktaṃ ca yuktaṃ ca cakrus tatra dvijarṣabhāḥ
kṛtvā pravargyaṃ dharmajñā yathāvad dvijasattamāḥ
     cakrus te vidhivad rājaṃs tathaivābhiṣavaṃ dvijāḥ
abhiṣūya tato rājan somaṃ somapa sattamāḥ
     savanāny ānupūrvyeṇa cakruḥ śāstrānusāriṇaḥ
na tatra kṛpaṇaḥ kaś cin na daridro babhūva ha
     kṣudhito duḥkhito vāpi prākṛto vāpi mānavaḥ
bhojanaṃ bhojanārthibhyo dāpayām āsa nityadā
     bhīmaseno mahātejāḥ satataṃ rājaśāsanāt
saṃstare kuśalāś cāpi sarvakarmāṇi yājakāḥ
     divase divase cakrur yathāśāstrārthacakṣuṣaḥ
nāṣad aṅgavid atrāsīt sadasyas tasya dhīmataḥ
     nāvrato nānupādhyāyo na ca vādākṣamo dvijaḥ
tato yūpocchraye prāpte ṣad bailvān bharatarṣabha
     khādirān bilvasamitāṃs tāvataḥ sarvavarṇinaḥ
devadāru mayau dvau tu yūpau kurupateḥ kratau
     śleṣmātakamayaṃ caikaṃ yājakāḥ samakārayan
śobhārthaṃ cāparān yūpān kāñcanān puruṣarṣabha
     sa bhīmaḥ kārayām āsa dharmarājasya śāsanāt
te vyarājanta rājarṣe vāsobhir upaśobhitāḥ
     narendrābhigatā devān yathā saptarṣayo divi
iṣṭakāḥ kāñcanīś cātra cayanārthaṃ kṛtābhavan
     śuśubhe cayanaṃ tatra dakṣasyeva prajāpateḥ
catuś cityaḥ sa tasyāsīd aṣṭādaśa karātmakaḥ
     sa rukmapakṣo nicitas triguṇo garuḍākṛtiḥ
tato niyuktāḥ paśavo yathāśāstraṃ manīṣibhiḥ
     taṃ taṃ devaṃ samuddiśya pakṣiṇaḥ paśavaś ca ye
ṛṣabhāḥ śāstrapaṭhitās tathā jalacarāś ca ye
     sarvāṃs tān abhyajuñjaṃs te tatrāgnicayakarmaṇi
yūpeṣu niyataṃ cāsīt paśūnāṃ triśataṃ tathā
     aśvaratnottaraṃ rājñaḥ kaunteyasya mahātmanaḥ
sa yajñaḥ śuśubhe tasya sākṣād devarṣisaṃkulaḥ
     gandharvagaṇasaṃkīrṇaḥ śobhito 'psarasāṃ gaṇaiḥ
sa kiṃ puruṣagītaiś ca kiṃnarair upaśobhitaḥ
     siddhavipra nivāsaiś ca samantād abhisaṃvṛtaḥ
tasmin sadasi nityās tu vyāsa śiṣyā dvijottamāḥ
     sarvaśāstrapraṇetāraḥ kuśalā yajñakarmasu
nāradaś ca babhūvātra tumburuś ca mahādyutiḥ
     viśvāvasuś citrasenas tathānye gītakovidāḥ
gandharvā gītakuśalā nṛtteṣu ca viśāradāḥ
     ramayanti sma tān viprān yajñakarmāntareṣv atha
