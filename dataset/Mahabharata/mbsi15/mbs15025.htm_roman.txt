[vai]
      tato bhāgī rathī tīre medhye puṇyajanocite
      nivāsam akarod rājā vidurasyā mate sthitāḥ
tatrainaṃ paryupātiṣṭhan brāhmaṇā rāṣṭravāsinaḥ
      kṣatraviṭ śūdra saṃghāś ca bahavo bharatarṣabha
sa taiḥ parivṛto rājā kathābhir abhinandya tān
      anujajñe saśiṣyān vai vidhivat pratipūjya ca
sāyāhne sa mahīpālas tato gaṅgām upetya ha
      cakāra vidhivac chaucaṃ gāndhārī ca yaśasvinī
tathaivānye pṛthak sarve tīrtheṣv āplutya bhārata
      cakruḥ sarvāḥ kriyās tatra puruṣā vidurādayaḥ
kṛtaśaucaṃ tato vṛddhaṃ śvaśuraṃ kuntibhojajā
      gāndhārīṃ ca pṛthā rājan gaṅgātīram upānayat
rājñas tu yājakais tatra kṛto vedī paristaraḥ
      juhāva tatra vahniṃ sa nṛpatiḥ satyasaṃgaraḥ
tato bhāgī rathī tīrāt kuru kṣetraṃ jagāma saḥ
      sānugo nṛpatir vidvān niyataḥ saṃyatendriyaḥ
tatrāśramapadaṃ dhīmān abhigamya sa pārthivaḥ
      āsasādātha rājarṣiḥ śatayūpaṃ manīṣiṇam
sa hi rājā mahān āsīt kekayeṣu paraṃtapaḥ
     saputraṃ manujaiśvarye niveśya vanam āviśat
tenāsau sahito rājā yayau vyāsāśramaṃ tadā
     tatrainaṃ vidhivad rājan pratyagṛhṇāt kurūdvaham
sa dīkṣāṃ tatra saṃprāpya rājā kauravanandanaḥ
     śatayūpāśrame tasmin nivāsam akarot tadā
tasmai sarvaṃ vidhiṃ rājan rājācakhyau mahāmatiḥ
     āraṇyakaṃ mahārāja vyāsāsyānumate tadā
evaṃ sa tapasā rājā dhṛtarāṣṭro mahāmanāḥ
     yojayām āsa cātmānaṃ tāṃś cāpy anucarāṃs tadā
tathaiva devī gāndhārī valkalājinavāsinī
     kuntyā saha mahārāja samānavratacāriṇī
karmaṇā manasā vācā cakṣuṣā cāpi te nṛpa
     saṃniyamyendriyagrāmam āsthitāḥ paramaṃ tapaḥ
tvag asthi bhūtaḥ pariśuṣkamāṃso; jaṭājinī valkalasaṃvṛtāṅgaḥ
     sa pārthivas tatra tapaś cakāra; maharṣivat tīvram apetadoṣaḥ
kṣattā ca dharmārthavid agryabuddhiḥ; sasaṃjayas taṃ nṛpatiṃ sadāram
     upācarad ghoratapo jitātmā; tadā kṛśo valkalacīravāsāḥ
