sītāṃ tu rudatīṃ dṛṣṭvā ye tatra munidārakāḥ
 prādravan yatra bhagavān āste vālmīkir agryadhīḥ
abhivādya muneḥ pādau muniputrā maharṣaye
 sarve nivedayām āsus tasyās tu ruditasvanam
adṛṣṭapūrvā bhagavan kasyāpy eṣā mahātmanaḥ
 patnī śrīr iva saṃmohād virauti vikṛtasvarā
bhagavan sādhu paśyemāṃ devatām iva khāc cyutām
 na hy enāṃ mānuṣīṃ vidmaḥ satkriyāsyāḥ prayujyatām
teṣāṃ tad vacanaṃ śrutvā buddhyā niścitya dharmavit
 tapasā labdhacakṣuṣmān prādravad yatra maithilī
taṃ tu deśam abhipretya kiṃ cit padbhyāṃ mahāmuniḥ
 arghyam ādāya ruciraṃ jāhvanī tīram āśritaḥ
 dadarśa rāghavasyeṣṭāṃ patnīṃ sītām anāthavat
tāṃ sitāṃ śokabhārārtāṃ vālmīkir munipuṃgavaḥ
 uvāca madhurāṃ vāṇīṃ hlādayann iva tejasā
snuṣā daśarāthasya tvaṃ rāmasya mahiṣī satī
 janakasya sutā rājñaḥ svāgataṃ te pativrate
āyānty evāsi vijñātā mayā dharmasamādhinā
 kāraṇaṃ caiva sarvaṃ me hṛdayenopalakṣitam
apāpāṃ vedmi sīte tvāṃ tapo labdhena cakṣuṣā
 viśuddhabhāvā vaidehi sāmprataṃ mayi vartase
āśramasyāvidūre me tāpasyas tapasi sthitāḥ
 tās tvāṃ vatse yathā vatsaṃ pālayiṣyanti nityaśaḥ
idam arghyaṃ pratīccha tvaṃ visrabdhā vigatajvarā
 yathā svagṛham abhyetya viṣādaṃ caiva mā kṛthāḥ
śrutvā tu bhāṣitaṃ sītā muneḥ paramam adbhutam
 śirasā vandya caraṇau tathety āha kṛtāñjaliḥ
taṃ prayāntaṃ muniṃ sītā prāñjaliḥ pṛṣṭhato 'nvagāt
 anvayād yatra tāpasyo dharmanityāḥ samāhitāḥ
taṃ dṛṣṭvā munim āyāntaṃ vaidehyānugataṃ tadā
 upājagmur mudā yuktā vacanaṃ caidam abruvan
svāgataṃ te muniśreṣṭha cirasyāgamanaṃ prabho
 abhivādayāmaḥ sarvās tvām ucyatāṃ kiṃ ca kurmahe
tāsāṃ tad vacanaṃ śrutvā vālmīkir idam abravīt
 sīteyaṃ samanuprāptā patnī rāmasya dhīmataḥ
snuṣā daśaradhasyaiṣā janakasya sutā satī
 apāpā patinā tyaktā paripālyā mayā sadā
imāṃ bhavatyaḥ paśyantu snehena parameṇa ha
 gauravān mama vākyasya pūjyā vo 'stu viśeṣataḥ
muhur muhuś ca vaidehīṃ parisāntvya mahāyaśāḥ
 svam āśramaṃ śiṣya vṛtaḥ punar āyān mahātapāḥ
