tato 'ṅgadavacaḥ śrutvā sarve te vānarottamāḥ
 svaṃ svaṃ gatau samutsāham āhus tatra yathākramam
gajo gavākṣo gavayaḥ śarabho gandhamādanaḥ
 maindaś ca dvividaś caiva suṣeṇo jāmbavāṃs tathā
ābabhāṣe gajas tatra plaveyaṃ daśayojanam
 gavākṣo yojanāny āha gamiṣyāmīti viṃśatim
gavayo vānaras tatra vānarāṃs tān uvāca ha
 triṃśataṃ tu gamiṣyāmi yojanānāṃ plavaṃgamāḥ
śarabho vānaras tatra vānarāṃs tān uvāca ha
 catvāriṃśad gamiṣyāmi yojanānāṃ na saṃśayaḥ
vānarāṃs tu mahātejā abravīd gandhamādanaḥ
 yojanānāṃ gamiṣyāmi pañcāśat tu na saṃśayaḥ
maindas tu vānaras tatra vānarāṃs tān uvāca ha
 yojanānāṃ paraṃ ṣaṣṭim ahaṃ plavitum utsahe
tatas tatra mahātejā dvividaḥ pratyabhāṣata
 gamiṣyāmi na saṃdehaḥ saptatiṃ yojanāny aham
suṣeṇas tu hariśreṣṭhaḥ proktavān kapisattamān
 aśītiṃ yojanānāṃ tu plaveyaṃ plavagarṣabhāḥ
teṣāṃ kathayatāṃ tatra sarvāṃs tān anumānya ca
 tato vṛddhatamas teṣāṃ jāmbavān pratyabhāṣata
pūrvam asmākam apy āsīt kaś cid gatiparākramaḥ
 te vayaṃ vayasaḥ pāram anuprāptāḥ sma sāmpratam
kiṃ tu naivaṃ gate śakyam idaṃ kāryam upekṣitum
 yad arthaṃ kapirājaś ca rāmaś ca kṛtaniścayau
sāmprataṃ kālabhedena yā gatis tāṃ nibodhata
 navatiṃ yojanānāṃ tu gamiṣyāmi na saṃśayaḥ
tāṃś ca sarvān hariśreṣṭhāñ jāmbavān punar abravīt
 na khalv etāvad evāsīd gamane me parākramaḥ
mayā mahābalaiś caiva yajñe viṣṇuḥ sanātanaḥ
 pradakṣiṇīkṛtaḥ pūrvaṃ kramamāṇas trivikramaḥ
sa idānīm ahaṃ vṛddhaḥ plavane mandavikramaḥ
 yauvane ca tadāsīn me balam apratimaṃ paraiḥ
saṃpraty etāvatīṃ śaktiṃ gamane tarkayāmy aham
 naitāvatā ca saṃsiddhiḥ kāryasyāsya bhaviṣyati
athottaram udārārtham abravīd aṅgadas tadā
 anumānya mahāprājño jāmbavantaṃ mahākapim
aham etad gamiṣyāmi yojanānāṃ śataṃ mahat
 nivartane tu me śaktiḥ syān na veti na niścitam
tam uvāca hariśreṣṭho jāmbavān vākyakovidaḥ
 jñāyate gamane śaktis tava haryṛkṣasattama
kāmaṃ śatasahasraṃ vā na hy eṣa vidhir ucyate
 yojanānāṃ bhavāñ śakto gantuṃ pratinivartitum
na hi preṣayitā tata svāmī preṣyaḥ kathaṃ cana
 bhavatāyaṃ janaḥ sarvaḥ preṣyaḥ plavagasattama
bhavān kalatram asmākaṃ svāmibhāve vyavasthitaḥ
 svāmī kalatraṃ sainyasya gatir eṣā paraṃtapa
tasmāt kalatravat tāta pratipālyaḥ sadā bhavān
 api caitasya kāryasya bhavān mūlam ariṃdama
mūlam arthasya saṃrakṣyam eṣa kāryavidāṃ nayaḥ
 mūle hi sati sidhyanti guṇāḥ puṣpaphalādayaḥ
tad bhavān asyā kāryasya sādhane satyavikramaḥ
 buddhivikramasaṃpanno hetur atra paraṃtapaḥ
guruś ca guruputraś ca tvaṃ hi naḥ kapisattama
 bhavantam āśritya vayaṃ samarthā hy arthasādhane
uktavākyaṃ mahāprājñaṃ jāmbavantaṃ mahākapiḥ
 pratyuvācottaraṃ vākyaṃ vālisūnur athāṅgadaḥ
yadi nāhaṃ gamiṣyāmi nānyo vānarapuṃgavaḥ
 punaḥ khalv idam asmābhiḥ kāryaṃ prāyopaveśanam
na hy akṛtvā haripateḥ saṃdeśaṃ tasya dhīmataḥ
 tatrāpi gatvā prāṇānāṃ paśyāmi parirakṣaṇam
sa hi prasāde cātyarthaṃ kope ca harir īśvaraḥ
 atītya tasya saṃdeśaṃ vināśo gamane bhavet
tad yathā hy asya kāryasya na bhavaty anyathā gatiḥ
 tad bhavān eva dṛṣṭārthaḥ saṃcintayitum arhati
so 'ṅgadena tadā vīraḥ pratyuktaḥ plavagarṣabhaḥ
 jāmbavān uttaraṃ vākyaṃ provācedaṃ tato 'ṅgadam
asya te vīra kāryasya na kiṃ cit parihīyate
 eṣa saṃcodayāmy enaṃ yaḥ kāryaṃ sādhayiṣyati
tataḥ pratītaṃ plavatāṃ variṣṭham; ekāntam āśritya sukhopaviṣṭam
 saṃcodayām āsa haripravīro; haripravīraṃ hanumantam eva
