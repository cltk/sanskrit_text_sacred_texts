[nārada]
      vinīya duḥkham abalā sā tv atīvāyatekṣaṇā
      uvāca prāñjalir bhūtvā latevāvarjitā tadā
tvayā sṛṣṭā kathaṃ nārī mādṛśī vadatāṃ vara
      raudrakarmābhijāyeta sarvaprāni bhayaṃkarī
bibhemy aham adharmasya dharmyam ādiśa karma me
      tvaṃ māṃ bhītām avekṣasva śiveneśvara cakṣuṣā
bālān vṛddhān vayaḥ sthāṃś ca na hareyam anāgasaḥ
      prāninaḥ prāninām īśa namas te 'bhiprasīda me
priyān putrān vayasyāṃś ca bhrātṝn mātṝḥ pitṝn api
      apadhyāsyanti yad deva mṛtāṃs teṣāṃ bibhemy aham
kṛpaṇāśru parikledo dahen māṃ śāśvatīḥ samāḥ
      tebhyo 'haṃ balavad bhītā śaramaṃ tvām upāgatā
yamasya bhavane deva yāty ante pāpakarmiṇaḥ
      prasādaye tvā varada prasādaṃ kuru me prabho
etam icchāmy ahaṃ kāmaṃ tvatto lokapitāmaha
      iccheyaṃ tvatprasādāc ca tapas taptuṃ sureśvara
[pitāmaha]
      mṛtyo saṃkalpitā me tvaṃ prajā saṃhāra hetunā
      gaccha saṃhara sarvās tvaṃ prajā mā ca vicāraya
etad evam avaśyaṃ hi bhavitā naitad anyathā
     kriyatām anavadyāṅgi yathoktaṃ madvaco 'naghe
[nārada]
     evam uktā mahābāho mṛtyuḥ parapuraṃjaya
     na vyājahāra tasthau ca prahvā bhagavad unmukhī
punaḥ punar athoktā sā gatasattveva bhāminī
     tūsnīm āsīt tato devo devānām īśvareśvaraḥ
prasasāda kila brahmā svayam evātmanātmavān
     smayamānaś ca lokeśo lokān sarvān avaikṣata
nivṛttaroṣe tasmiṃs tu bhagavaty aparājite
     sā kanyāpajagāmāsya samīpād iti naḥ śrutam
apasṛtyāpratiśrutya prajāsaṃharaṇaṃ tadā
     tvaramāṇeva rājendra mṛtyur dhenukam abhyayāt
sā tatra paramaṃ devī tapo 'carata duścaram
     samā hy ekapade tasthau daśapadmāni pañca ca
tāṃ tathā kurvatīṃ tatra tapaḥ paramaduścaram
     punar eva mahātejā brahmā vacanam abravīt
kuruṣva me vaco mṛtyo tad anādṛtya satvarā
     tathaivaika pade tāta punar anyāni sapta sā
tasthau padmāni saś caiva pañca dve caiva mānada
     bhūyaḥ padmāyutaṃ tāta mṛgaiḥ saha cacāra sā
punar gatvā tato rājan maunam ātiṣṭhad uttamam
     apsu varṣasahasrāṇi sapta caivaṃ ca pārthiva
tato jagāma sā kanyā kauśikīṃ bharatarṣabha
     tatra vāyujalāhārā cacāra niyamaṃ punaḥ
tato yayau mahābhāgā gaṅgāṃ meruṃ ca kevalam
     tasthau dārv iva niśceṣṭā bhūtānāṃ hitakāmyayā
tato himavato mūrdhni yatra devāḥ samījire
     tatrāṅguṣṭhena rājendra nikharvam aparaṃ tataḥ
     tasthau pitāmahaṃ caiva toṣayāmāya yatnataḥ
tatas tām abravīt tatra lokānāṃ prabhavāpyayaḥ
     kim idaṃ vartate putri kriyatāṃ tad vaco mama
tato 'bravīt punar mṛtyur bhagavantaṃ pitāmaham
     na hareyaṃ prajā deva punas tvāhaṃ prasādaye
tām adharmabhayatrastāṃ punar eva ca yācatīm
     tadābravīd devadevo nigṛhyedaṃ vacas tataḥ
adharmo nāsti te mṛtyo saṃyacchemāḥ prajāḥ śubhe
     mayā hy uktaṃ mṛṣā bhadre bhavitā neha kiṃ cana
dharmaḥ sanātanaś ca tvām ihaivānupravekṣyate
     ahaṃ ca vibudhāś caiva tvaddhite niratāḥ sadā
imam anyaṃ ca te kāmaṃ dadāmi manasepsitam
     na tvā doṣeṇa yāsyanti vyādhisaṃpīḍitāḥ prajāḥ
puruṣeṣu ca rūpeṇa puruṣas tvaṃ bhaviṣyasi
     strīṣu strīrūpiṇī caiva tṛtīyeṣu napuṃsakam
saivam uktā mahārāja kṛtāñjalir uvāca ha
     punar eva mahātmānaṃ neti deveśam avyayam
tām abravīt tadā devo mṛtyo saṃhara mānavān
     adharmas te na bhavitā tathā dhyāsyāmy ahaṃ śubhe
yān aśrubindūn patitān apaśyaṃ; ye pānibhyāṃ dhāritās te purastāt
     te vyādhayo mānavān ghorarūpāḥ; prāpte kāle pīḍayiṣyanti mṛtyo
sarveṣāṃ tvaṃ prāninām antakāle; kāmakrodhau sahitau yojayethāḥ
     evaṃ dharmas tvām upaiṣyaty ameyo; na cādharmaṃ lapsyase tulyavṛttiḥ
evaṃ dharmaṃ pālayiṣyasy athoktaṃ; na cātmānaṃ majjayiṣyasy adharme
     tasmāt kāmaṃ rocayābhyāgataṃ tvaṃ; saṃyogyātho saṃharasveha jantūn
sā vai tadā mṛtyusaṃjñāpadeśāc; chāpād bhītā bādham ity abravīt tam
     atho prānān prāninām antakāle; kāmakrodhau prāpya nirmohya hanti
mṛtyo ye te vyādhayaś cāśrupātā; manuṣyāṇāṃ rujyate yaiḥ śarīram
     sarveṣāṃ vai prānināṃ prāṇanānte; tasmāc chokaṃ mā kṛthā budhya buddhyā
sarve devāḥ prānināṃ prāṇanānte; gatvā vṛttāḥ saṃnivṛttās tathaiva
     evaṃ sarve mānavāḥ prāṇanānte; gatvāvṛttā devavad rājasiṃha
vāyur bhīmo bhīmanādo mahaujāḥ; sarveṣāṃ ca prānināṃ prāṇa bhūtaḥ
     nānā vṛttir dehināṃ dehabhede; tasmād vāyur devadevo viśiṣṭaḥ
sarve devā martyasaṃjñā viśiṣṭāḥ; sarve martyā deva saṃjñā viśiṣṭāḥ
     tasmāt putraṃ mā śuco rājasiṃha; putraḥ svargaṃ prāpya te modate ha
evaṃ mṛtyur deva sṛṣṭā prajānāṃ; prāpte kāle saṃharantī yathāvati
     tasyāś caiva vyādhayas te 'śrupātāḥ; prāpte kāle saṃharantīha jantūn
