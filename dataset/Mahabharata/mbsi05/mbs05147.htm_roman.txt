[vāsu]
      evam ukte tu gāndhāryā dhṛtarāṣṭro janeśvaraḥ
      duryodhanam uvācedaṃ nṛpamadhye janādhipa
duryodhana nibodhedaṃ yad vāṃ vakṣyāmi putraka
      tathā tat kuru bhadraṃ te yady asti pitṛgauravam
somaḥ prajāpatiḥ pūrvaṃ kurūṇāṃ vaṃśavardhanaḥ
      somād babhūva ṣaṣṭho vai yayātir nahuṣātmajaḥ
tasya putrā babhūvuś ca pañca rājarṣisattamāḥ
      teṣāṃ yadur mahātejā jyeṣṭhaḥ samabhavat prabhuḥ
pūrur yavīyāṃś ca tato yo 'smākaṃ vaṃśavardhanaḥ
      śarmiṣṭhāyāḥ saṃprasūto duhitur vṛṣaparvaṇaḥ
yaduś ca bharataśreṣṭha deva yānyāḥ suto 'bhavat
      dauhitras tāta śukrasya kāvyasyāmita tejasaḥ
yādavānāṃ kulakaro balavān vīryasaṃmataḥ
      avamene sa tu kṣatraṃ darpapūrṇaḥ sumandadhīḥ
na cātiṣṭhat pituḥ śāstre baladarpa vimohitaḥ
      avamene ca pitaraṃ bhrātṝṃś cāpy aparājitaḥ
pṛthivyāṃ caturantāyāṃ yadur evābhavad balī
      vaśe kṛtvā sa nṛpatīn avasan nāgasāhvaye
taṃ pitā paramakruddho yayātir nahuṣātmajaḥ
     śaśāpa putraṃ gāndhāre rājyā ca vyaparopayat
ya cainam anvavartanta bhrātaro baladarpitam
     śaśāpa tān api kruddho yayātis tanayān atha
yavīyāṃsaṃ tataḥ pūruṃ putraṃ svavaśavartinam
     rājye niveśayām āsa vidheyaṃ nṛpasattamaḥ
evaṃ jyeṣṭho 'py athotsikto na rājyam abhijāyate
     yavīyāṃso 'bhijāyante rājyaṃ vṛddhopasevayā
tathaiva sarvadharmajñaḥ pitur mama pitāmahaḥ
     pratīpaḥ pṛthivīpālas triṣu lokeṣu viśrutaḥ
tasya pārthiva siṃhasya rājyaṃ dharmeṇa śāsataḥ
     trayaḥ prajajñire putrā devakalpā yaśasvinaḥ
devāpir abhavaj jyeṣṭho bāhlīkas tadanantaram
     tṛtīyaḥ śaṃtanus tāta dhṛtimān me pitāmahaḥ
devāpis tu mahātejās tvag doṣī rājasattamaḥ
     dhārmikaḥ satyavādī ca pituḥ śuśrūṣaṇe rataḥ
paurajānapadānāṃ ca saṃmataḥ sādhu satkṛtaḥ
     sarveṣāṃ bālavṛddhānāṃ devāpir hṛdayaṃgamaḥ
prājñaś ca satyasaṃdhaś ca sarvabhūtahite rataḥ
     vartamānaḥ pituḥ śāstre brāhmaṇānāṃ tathaiva ca
bāhlīkasya priyo bhrātā śaṃtanoś ca mahātmanaḥ
     saubhrātraṃ ca paraṃ teṣāṃ sahitānāṃ mahātmanām
atha kālasya paryāye vṛddho nṛpatisattamaḥ
     saṃbhārān abhiṣekārthaṃ kārayām āsa śāstrataḥ
     maṅgalāni ca sarvāṇi kārayām āsa cābhibhūḥ
taṃ brāhmaṇāś ca vṛddhāś ca paurajānapadaiḥ saha
     sarve nivārayām āsur devāper abhiṣecanam
sa tac chrutvā tu nṛpatir abhiṣekanivāraṇam
     aśrukaṇṭho 'bhavad rājā paryaśocata cātmajam
evaṃ vadānyo dharmajñaḥ satyasaṃdhaś ca so 'bhavat
     priyaḥ prajānām api saṃs tvag doṣeṇa pradūṣitaḥ
hīnāṅgaṃ pṛthivīpālaṃ nābhinandanti devatāḥ
     iti kṛtvā nṛpaśreṣṭhaṃ pratyaṣedhan dvijarṣabhāḥ
tataḥ pravyathitātmāsau putraśokasamanvitaḥ
     mamāra taṃ mṛtaṃ dṛṭvā devāpiḥ saṃśrito vanam
bāhlīko mātulakule tyaktvā rājyaṃ vyavasthitaḥ
     pitṛbhrātṝn parityajya prāptavān puram ṛddhimat
bāhlīkena tv anujñātaḥ śaṃtanur lokaviśrutaḥ
     pitary uparate rājan rājā rājyam akārayat
tathaivāhaṃ matimatā paricintyeha pāṇḍunā
     jyeṣṭhaḥ prabhraṃśito rājyād dhīnāṅga iti bhārata
pāṇḍus tu rājyaṃ saṃprāptaḥ kanīyān api san nṛpaḥ
     vināśe tasya putrāṇām idaṃ rājyam ariṃdama
     mayy abhāgini rājyāya kathaṃ tvaṃ rājyam icchasi
yudhiṣṭhiro rājaputro mahātmā; nyāyāgataṃ rājyam idaṃ ca tasya
     sa kauravasyāsya janasya bhartā; praśāsitā caiva mahānubhāvaḥ
sa satyasaṃdhaḥ satatāpramattaḥ; śāstre sthito bandhujanasya sādhuḥ
     priyaḥ prajānāṃ suhṛda anukampī; jitendriyaḥ sādhu janasya bhartā
kṣamā titikṣā dama ārjavaṃ ca; satyavratatvaṃ śrutam apramādaḥ
     bhūtānukampā hy anuśāsanaṃ ca; yudhiṣṭhire rājaguṇāḥ samastāḥ
arāja putras tvam anārya vṛtto; lubdhas tathā bandhuṣu pāpabuddhiḥ
     kramāgataṃ rājyam idaṃ pareṣāṃ; hartuṃ kathaṃ śakṣyasi durvinītaḥ
prayaccha rājyārtham apetamohaḥ; savāhanaṃ tvaṃ saparicchadaṃ ca
     tato 'vaśeṣaṃ tava jīvitasya; sahānujasyaiva bhaven narendra
