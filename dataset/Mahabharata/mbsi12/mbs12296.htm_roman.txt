[vasisṭha]
      aprabuddham athāvyaktam imaṃ guṇavidhiṃ śṛṇu
      guṇān dhārayate hy eṣā sṛjaty ākṣipate tathā
ajasraṃ tv iha krīdārthaṃ vikurvantī narādhipa
      ātmānaṃ bahudhā kṛtvā tāny eva ca vicakṣate
etad evaṃ vikurvāṇāṃ budhyamāno na budhyate
      avyaktabodhanāc caiva budhyamānaṃ vadanty api
na tv eva budhyate 'vyaktaṃ saguṇaṃ vātha nirguṇam
      kadā cit tv eva khalv etad āhur aprati buddhakam
budhyate yadi vāvyaktam etad vai pañcaviṃśakam
      budhyamāno bhavaty eṣa saṅgātmaka iti śrutiḥ
anenāpratibuddheti vadanty avyaktam acyutam
      avyaktabodhanāc caiva budhyamānaṃ vadanty upa
pañcaviṃśaṃ mahātmānaṃ na cāsāv api budhyate
      sadviṃśaṃ vimalaṃ buddham aprameyaṃ sanātanam
satataṃ pañcaviṃsaṃ ca caturviṃśaṃ ca budhyate
      dṛśyādṛśye hy anugatam ubhāv eva mahādyutī
avyaktaṃ na tu tad brahma budhyate tāta kevalam
      kevalaṃ pañcaviṃśaṃ ca caturviṃśaṃ na paśyati
budhyamāno yadātmānam anyo 'ham iti manyate
     tadā prakṛtimān eṣa bhavaty avyaktalocanaḥ
budhyate ca parāṃ buddhiṃ viśuddhām amalāṃ yadā
     sadviṃśo rājaśārdūla tadā buddhatvam āvrajet
tatas tyajati so 'vyaktaṃ sarga pralaya dharmiṇam
     nirguṇaḥ prakṛtiṃ veda guṇayuktām acetanām
tataḥ kevaladharmāsau bhavaty avyaktadarśanāt
     kevalena samāgamya vimukto ''tmānam āpnuyāt
etat tat tattvam ity āhur nistattvam ajarāmaram
     tattvasaṃśrayaṇād etat tattvavan na ca mānada
     pañcaviṃśati tattvāni pravadanti manīṣiṇaḥ
na caiṣa tattvavāṃs tāta nistattvas tv eṣa buddhimān
     eṣa muñcati tattvaṃ hi kṣipraṃ buddhasya lakṣaṇam
sadviṃśo 'ham iti prājño gṛhyamāṇo 'jarāmaraḥ
     kevalena balenaiva samatāṃ yāty asaṃśayam
sadviṃśena prabuddhena budhyamāno 'py abuddhimān
     etan nānātvam ity uktaṃ sāṃkhyaśrutinidarśanāt
cetanena sametasya pañcaviṃśatikasya ca
     ekatvaṃ vai bhavaty asya yadā buddhyā na budhyate
budhyamāno 'prabuddhena samatāṃ yāti maithila
     saṅgadharmā bhavaty eṣa niḥsaṅgātmā narādhipa
niḥsaṅgātmānam āsādya sadviṃśakam ajaṃ viduḥ
     vibhus tyajati cāvyaktaṃ yadā tv etad vibudhyate
     caturviṃśam agādhaṃ ca sadviṃśasya prabodhanāt
eṣa hy apratibuddhaś ca budhyamānaś ca te 'nagha
     prokto buddhaś ca tattvena yathā śrutinidarśanāt
     nānātvaikatvam etāvad draṣṭavyaṃ śāstradṛṣṭibhiḥ
maśakodumbare yadvad anyatvaṃ tadvad etayoḥ
     matsyo 'mbhasi yathā tadvad anyatvam upalabhyate
evam evāvagantavyaṃ nānātvaikatvam etayoḥ
     etad vimokṣa ity uktam avyaktajñānasaṃhitam
pañcaviṃśatikasyāsya yo 'yaṃ deheṣu vartate
     eṣa mokṣayitavyeti prāhur avyaktagocarāt
so 'yam evaṃ vimucyeta nānyatheti viniścayaḥ
     pareṇa paradharmā ca bhavaty eṣa sametya vai
viśuddhadharmā śuddhena buddhena ca sa buddhimān
     vimuktadharmā muktena sametya puruṣarṣabha
niyoga dharmiṇā caiva niyogātmā bhavaty api
     vimokṣiṇā vimokṣaś ca sametyeha tathā bhavet
śuci karmā śuciś caiva bhavaty amitadīptimān
     vimalātmā ca bhavati sametya vimalātmanā
kevalātmā tathā caiva kevalena sametya vai
     svatantraś ca svatantreṇa svatantratvam avāpnute
etāvad etat kathitaṃ mayā te; tathyaṃ mahārāja yathārthatattvam
     amatsaratvaṃ pratigṛhya cārthaṃ; sanātanaṃ brahma viśuddham ādyam
na veda niṣṭhasya janasya rājan; pradeyam etat paramaṃ tvayā bhavet
     vivitsamānāya vibodha kārakaṃ; prabodha hetoḥ pranatasya śāsanam
na deyam etac ca tathānṛtātmane; śaṭhāya klībāya na jihmabuddhaye
     na paṇḍita jñānapar upatāpine; deyaṃ tvayedaṃ vinibodha yādṛśe
śraddhānvitāyātha guṇānvitāya; parāpavādād viratāya nityam
     viśuddhayogāya budhyāya caiva; kriyāvate 'tha kṣamiṇe hitāya
viviktaśīlāya vidhipriyāya; vivādahīnāya bahuśrutāya
     vijānate caiva na cāhitakṣame; dame ca śaktāya śame ca dehinām
etair guṇair hīnatame na deyam; eta paraṃ brahma viśuddham āhuḥ
     na śreyasā yokṣyate tādṛśe kṛtaṃ; dharmapravaktāram apātra dānāt
pṛthivīm imāṃ yady api ratra pūrṇāṃ; dadyān na deyaṃ tv idam avratāya
     jitendriyāyaitad asaṃśayaṃ te; bhavet pradeyaṃ paramaṃ narendra
karāla mā te bhayam astu kiṃ cid; etac chrutaṃ brahma paraṃ tvayādya
     yathāvad uktaṃ paramaṃ pavitraṃ; niḥśokam atyantam anādimadhyam
agādha janmāmaraṇaṃ ca rājan; nirāmayaṃ vītabhayaṃ śivaṃ ca
     samīkṣya mohaṃ tyaja cādya sarvaṃ; jñānasya tattvārtham idaṃ viditvā
avāptam etad dhi purā sanātanād; dhiraṇyagarbhād gadato narādhipa
     prasādya yatnena tamūgratejasaṃ; sanātanaṃ brahma yathā dya vai tvayā
pṛṣṭhas tvayā cāsmi yathā narendra; tathā mayedaṃ tvayi coktam adya
     tathāvāptaṃ brahmaṇo me narendra; mahaj jñānaṃ mokṣavidāṃ purāṇam
[bhī]
     etad uktaṃ paraṃ brahma yasmān nāvartate punaḥ
     pañcaviṃśo mahārāja paramarṣinidarśanāt
punar āvṛttim āpnoti paraṃ jñānam avāpya ca
     nāvabudhyati tattvena budhyamāno 'jarāmaraḥ
etan niḥśreyasakaraṃ jñānānāṃ te paraṃ mayā
     kathitaṃ tattvatas tāta śrutvā devarṣito nṛpa
hiraṇyagarbhād ṛṣiṇā vasiṣṭhena mahātmanā
     vasiṣṭhād ṛṣiśārdūlān nārado 'vāptavān idam
nāradād viditaṃ mahyam etad brahma sanātanam
     mā śucaḥ kauravendra tvaṃ śrutvaitat paramaṃ padam
yena kṣarākṣare vitte na bhayaṃ tasya vidyate
     vidyate tu bhayaṃ tasya yo naitad vetti pārthiva
avijñānāc ca mūḍhātmā punaḥ punar upadravan
     pretya jātisahasrāṇi maraṇāntāny upāśnute
devalokaṃ tathā tiryaṅ mānuṣyam api cāśnute
     yadi śudhyati kālena tasmād ajñānasāgarāt
ajñānasāgaro ghoro hy avyakto 'gādha ucyate
     ahany ahani majjanti yatra bhūtāni bhārata
yasmād agādhād avyaktād uttīrṇas tvaṃ sanātanāt
     tasmāt tvaṃ virajāś caiva vitamaskaś ca pārthiva
