[maheṣvara]
      tilottamā nāma purā brahmaṇā yoṣid uttamā
      tilaṃ tilaṃ samuddhṛtya ratnānāṃ nirmitā śubhā
sābhyagacchata māṃ devi rūpeṇāpratimā bhuvi
      pradakṣiṇaṃ lobhayantī māṃ śubhe rucirānanā
yato yataḥ sā sudatī mām upādhāvad antike
      tatas tato mukhaṃ cāru mama devi vinirgatam
tāṃ dedṛkṣur ahaṃ yogāc caturmūrtitvam āgataḥ
      caturmukhaś ca saṃvṛtto darśayan yogam ātmanaḥ
pūrveṇa vadanenāham indratvam anuśāsmi ha
      uttareṇa tvayā sārdhaṃ ramāmy aham anindite
paścimaṃ me mukhaṃ saumyaṃ sarvaprāṇi sukhāvaham
      dakṣiṇaṃ bhīmasaṃkāśaṃ raudraṃ saṃharati prajāḥ
jaṭilo brahma cārī ca lokānāṃ hitakāmyayā
      devakāryārtha siddhyarthaṃ pinākaṃ me kare sthitam
indreṇa ca purā vajraṃ kṣiptaṃ śrīkāṅkṣiṇā mama
      dagdhvā kaṇṭhaṃ tu tad yātaṃ tena śrīkaṇṭhatā mama
[umā]
      vāhaneṣu prabhūteṣu śrīmatsv anyeṣu satsu te
      kathaṃ govṛṣabho deva vāhanatvam upāgataḥ
[maheṣvara]
     surabhīṃ sasṛje brahmāmṛta dhenuṃ payo mucam
     sā seṣṭā bahudhā jātā kṣaramāṇā payo 'mṛtam
tasyā vatsa mukhotsṛṣṭaḥ pheno mad gātram āgataḥ
     tato dagdhā mayā gāvo nānāvarṇatvam āgataḥ
tato 'haṃ lokaguruṇā śamaṃ nīto 'rthavedinā
     vṛṣaṃ cemaṃ dhvajārthaṃ me dadau vāhanam eva ca
[umā]
     nivāsā bahurūpās te viśvarūpaguṇānvitāḥ
     tāṃś ca saṃtyajya bhagavañ śmaśāne ramase katham
keśāsthi kalile bhīme kapālaghaṭa saṃkule
     gṛdhragomāyukalile citāgniśatasaṃkule
aśucau māṃsakalile vasā śoṇitakardame
     vinikīrṇāmiṣa caye śivānāda vinādite
[m]
     medhyānveṣī mahīṃ kṛtsnāṃ vicarāmi niśāsv aham
     na ca medhyataraṃ kiṃ cic chmaśānād iha vidyate
tena me sarvavāsānāṃ śmaśāne ramate manaḥ
     nyagrodhaśākhā saṃchanne nirbhukta sragvi bhūṣite
tatra caiva ramante me bhūtasaṃghāḥ śubhānane
     na ca bhūtagaṇair devi vināhaṃ vastum utsahe
eṣa vāso hi me medhyaḥ svargīyaś ca mato hi me
     puṇyaḥ paramakaś caiva medhya kāmair upāsyate
[umā]
     bhagavan sarvabhūteśa sarvadharmabhṛtāṃ vara
     pināka pāṇe varada saṃśayo me mahān ayam
ayaṃ munigaṇaḥ sarvas tapas tapa iti prabho
     tapo 'nveṣa karo loke bhramate vividhākṛtiḥ
asya caivarṣisaṃghasya mama ca priyakāmyayā
     etaṃ mameha saṃdehaṃ vaktum arhasy ariṃdama
dharmaḥ kiṃ lakṣaṇaḥ proktaḥ kathaṃ vācarituṃ naraiḥ
     śakyo dharmam avindadbhir dharmajña vada me prabho
[nārada]
     tato munigaṇaḥ sarvas tāṃ devīṃ pratyapūjayat
     vāgbhir ṛg bhūṣitārthābhiḥ stavaiś cārthavidāṃ vara
[m]
     ahiṃsā satyavacanaṃ sarvabhūtānukampanam
     śamo dānaṃ yathāśakti gārhasthyo dharma uttamaḥ
paradāreṣv asaṃkalpo nyāsastrī parirakṣaṇam
     adattādāna viramo madhu māṃsasya varjanam
eṣa pañca vidho dharmo bahuśākhaḥ sukhodayaḥ
     dehibhir dharmaparamaiḥ kartavyo dharmasaṃcayaḥ
[umā]
     bhagavan saṃśayaṃ pṛṣṭas taṃ me vyākhyātum arhasi
     cāturvarṇyasya yo dharmaḥ sve sve varṇe guṇāvahaḥ
brāhmaṇe kīdṛśo dharmaḥ kṣatriye kīdṛśo bhavet
     vaiśye kiṃ lakṣaṇo dharmaḥ śūdre kiṃ lakṣaṇo bhavet
[m]
     nyāyatas te mahābhāge saṃśayaḥ samudīritaḥ
     bhūmidevā mahābhāgāḥ sadā loke dvijātayaḥ
upavāsaḥ sadā dharmo brāhmaṇasya na saṃśayaḥ
     sa hi dharmārtham utpanno brahmabhūyāya kalpate
tasya dharmakriyā devi vratacaryā ca nyāyataḥ
     tathopanayanaṃ caiva dvijāyaivopapadyate
guru daivatapūjārthaṃ svādhyāyābhyasanātmakaḥ
     dehibhir dharmaparamaiś cartavyo dharmasaṃbhavaḥ
[umā]
     bhagavan saṃśayo me 'tra taṃ me vyākhyātum arhasi
     cāturvarṇyasya dharmaṃ hi naipuṇyena prakīrtaya
[m]
     rahasyaśravaṇaṃ dharmo veda vrataniṣevaṇam
     vratacaryā paro dharmo guru pādaprasādanam
bhaikṣa caryā paro dharmo dharmo nityopavāsitā
     nityasvādhyāyitā dharmo brahmacaryāśramas tathā
guruṇā tv abhyanujñātaḥ samāvarteta vai dvijaḥ
     vindetānantaraṃ bhāryām anurūpāṃ yathāvidhi
śūdrānna varjanaṃ dharmas tathā satpatha sevanam
     dharmo nityopavāsitvaṃ brahmacaryaṃ tathaiva ca
āhitāgnir adhīyāno juhvānaḥ saṃyatendriyaḥ
     vighasāśī yatāhāro gṛhasthaḥ satyavāk śuciḥ
atithivratatā dharmo dharmas tretāgnidhāraṇam
     iṣṭīś ca paśubandhāṃś ca vidhipūrvaṃ samācaret
yajñaś ca paramo dharmas tathāhiṃsā ca dehiṣu
     apūrva bhojanaṃ dharmo vighasāśitvam eva ca
bhukte parijane paścād bhojanaṃ dharma ucyate
     brāhmaṇasya gṛhasthasya śrotriyasya viśeṣataḥ
dampatyoḥ samaśīlatvaṃ dharmaś ca gṛhamedhinām
     gṛhyāṇāṃ caiva devānāṃ nityaṃ puṣpabali kriyā
nityopalepanaṃ dharmas tathā nityopavāsitā
     susaṃmṛṣṭopalipte ca sājya dhūmodgame gṛhe
eṣa dvija jane dharmo gārhasthyo lokadhāraṇaḥ
     dvijātīnāṃ satāṃ nityaṃ sadaivaiṣa pravartate
yas tu kṣatragato devi tvayā dharma udīritaḥ
     tam ahaṃ te pravakṣyāmi taṃ me śṛṇu samāhitā
kṣatriyasya smṛto dharmaḥ prajāpālanam āditaḥ
     nirdiṣṭa phalabhoktā hi rājā dharmeṇa yujyate
prajāḥ pālayate yo hi dharmeṇa manujādhipaḥ
     tasya dharmārjitā lokāḥ prajāpālanasaṃcitāḥ
tatra rājñaḥ paro dharmo damaḥ svādhyāya eva ca
     agnihotraparispando dānādhyayanam eva ca
bhṛtyānāṃ bharaṇaṃ dharmaḥ kṛte karmaṇya moghatā
samyag daṇḍe sthitir dharmo dharmo veda kratukriyāḥ
     vyavahāra sthitir dharmaḥ satyavākyaratis tathā
ārtahastaprado rājā pretya ceha mahīyate
     gobrāhmaṇārthe vikrāntaḥ saṃgrāme nidhanaṃ gataḥ
     aśvamedha jitāṁl lokān prāpnoti tridivālaye
vaiśyasya satataṃ dharmaḥ pāśupālyaṃ kṛṣis tathā
     agnihotraparispando dānādhyayanam eva ca
vāṇijyaṃ satpatha sthānam ātithyaṃ praśamo damaḥ
     viprāṇāṃ svāgataṃ tyāgo vaiśya dharmaḥ sanātanaḥ
tilān gandhān rasāṃś caiva na vikrīṇīta vai kva cit
     vaṇik patham upāsīno vaiśyaḥ satpatham āśritaḥ
sarvātithyaṃ trivargasya yathāśakti yathārhataḥ
     śūdra dharmaḥ paro nityaṃ śuśrūṣā ca dvijātiṣu
sa śūdraḥ saṃśitatapāḥ satyasaṃdho jitendriyaḥ
     śuśrūṣann atithiṃ prāptaṃ tapaḥ saṃcinute mahat
tyaktahiṃsaḥ śubhācāro devatā dvija pūjakaḥ
     śūdro dharmaphalair iṣṭaiḥ saṃprayujyeta buddhimān
etat te sarvam ākhyātaṃ cāturvarṇyasya śobhane
     ekaikasyeha subhage kim anyac chrotum icchasi
