[v]
      tataḥ prayāntaṃ kaunteyaṃ brāhmaṇā vanavāsinaḥ
      abhigamya tadā rājann idaṃ vacanam abruvan
rājaṃs tīrthāni gantāsi puṇyāni bhrātṛbhiḥ saha
      devaiṣiṇā ca sahito lomaśena mahātmanā
asmān api mahārājan netum arhasi pāṇḍava
      asmābhir hi na śakyāni tvadṛte tāni kaurava
śvāpadair upasṛṣṭāni durgāṇi viṣamāṇi ca
      agamyāni narair alpais tīrthāni manujeśvara
bhavanto bhrātaraḥ śūrā dhanurdhara varāḥ sadā
      bhavadbhiḥ pālitāḥ śūrair gacchema vayam apy uta
bhavatprasādād dhi vayaṃ prāpnuyāma phalaṃ śubham
      tīrthānāṃ pṛthivīpāla vratānāṃ ca viśāṃ patau
tava vīryaparitrātāḥ śuddhās tīrthapariplutāḥ
      bhavema dhūtapāpmānas tīrthasaṃdarśanān nṛpa
bhavān api narendrasya kārtavīryasya bhārata
      aṣṭakasya ca rājarṣer loma pādasya caiva ha
bhāratasya ca vīrasya sārvabhaumasya pārthiva
      dhruvaṃ prāpsyasi duṣprāpāṁl lokāṃs tīrthapariplutaḥ
prabhāsādīni tīrthāni mahendrādīṃś ca parvatān
     gaṅgādyāḥ saritaś caiva plakṣādīṃś ca vanaspatīn
     tvayā saha mahīpāla draṣṭum icchāmahe vayam
yadi te brāhmaṇeṣv asti kā cit prītir janādhipa
     kuru kṣipraṃ vaco 'smākaṃ tataḥ śreyo 'bhipatsyase
tīrthāni hi mahābāho tapovighnakaraiḥ sadā
     anukīrṇāni rakṣobhis tebhyo nas trātum arhasi
tīrthāny uktāni dhaumyena nāradena ca dhīmatā
     yāny uvāca ca devarṣir lomaśaḥ sumahātapāḥ
vidhivat tāni sarvāṇi paryaṭasva narādhipa
     dhūtapāpmā sahāsmābhir lomaśena ca pālitaḥ
sa tathā pūjyamānas tair harṣād aśrupariplutaḥ
     bhīmasenādibhir vīrair bhrātṛbhiḥ parivāritaḥ
     bāḍham ity abravīt sarvāṃs tān ṛṣīn pāṇḍavarṣabhaḥ
lomaśaṃ samanujñāpya dhaumyaṃ caiva purohitam
     tataḥ sa pāṇḍavaśreṣṭho bhrātṛbhiḥ sahito vaśī
     draupadyā cānavadyāṅgyā gamanāya mano dadhe
atha vyāso mahābhāgas tathā nārada parvatau
     kāmyake pāṇḍavaṃ draṣṭuṃ samājagmur manīṣiṇaḥ
teṣāṃ yudhiṣṭhiro rājā pūjāṃ cakre yathāvidhi
     satkṛtās te mahābhāgā yudhiṣṭhiram athābruvan
yudhiṣṭhira yamau bhīma manasā kurutārjavam
     manasā kṛtaśaucā vau śuddhās tīrthāni gacchata
śarīraniyamaṃ hy āhur brāhmaṇā mānuṣaṃ vratam
     manoviśuddhāṃ buddhiṃ ca daivam āhur vrataṃ dvijāḥ
mano hy aduṣṭaṃ śūrāṇāṃ paryāptaṃ vai narādhipa
     maitrīṃ buddhiṃ samāsthāya śuddhās tīrthāni gacchata
te yūyaṃ mānasaiḥ śuddhāḥ śarīraniyama vrataiḥ
     daivaṃ vrataṃ samāsthāya yathoktaṃ phalam āpsyatha
te tatheti pratijñāya kṛṣṇayā saha pāṇḍavāḥ
     kṛtasvastyayanāḥ sarve munibhir divyamānuṣaiḥ
lomaśasyopasaṃgṛhya pādau dvaipāyanasya ca
     nāradasya ca rājendra devarṣeḥ parvatasya ca
dhaumyena sahitā vīrās tathānyair vanavāsibhiḥ
     mārgaśīrṣyām atītāyāṃ puṣyeṇa prayayus tataḥ
kaṭhināni samādāya cīrājinajaṭādharāḥ
     abhedyaiḥ kavacair yuktās tīrthāny anvacaraṃs tadā
indrasenādibhir bhṛtyai rathaiḥ paricaturdaśaiḥ
     mahānasa vyāpṛtaiś ca tathānyaiḥ paricārakaiḥ
sāyudhā baddhaniṣṭriṃśās tūṇavantaḥ sa mārgaṇāḥ
     prāṅ mukhāḥ prayayur vīrāḥ pāṇḍavā janamejaya
