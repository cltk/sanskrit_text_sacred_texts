pūrṇe caturdaśe varṣe pañcabhyāṃ lakṣmaṇāgrajaḥ
 bharadvājāśramaṃ prāpya vavande niyato munim
so 'pṛcchad abhivādyainaṃ bharadvājaṃ tapodhanam
 śṛṇoṣi ka cid bhagavan subhikṣānāmayaṃ pure
 kac cic ca yukto bharato jīvanty api ca mātaraḥ
evam uktas tu rāmeṇa bharadvājo mahāmuniḥ
 pratyuvāca raghuśreṣṭhaṃ smitapūrvaṃ prahṛṣṭavat
paṅkadigdhas tu bharato jaṭilas tvāṃ pratīkṣate
 pāduke te puraskṛtya sarvaṃ ca kuśalaṃ gṛhe
tvāṃ purā cīravasanaṃ praviśantaṃ mahāvanam
 strītṛtīyaṃ cyutaṃ rājyād dharmakāmaṃ ca kevalam
padātiṃ tyaktasarvasvaṃ pitur vacanakāriṇam
 svargabhogaiḥ parityaktaṃ svargacyutam ivāmaram
dṛṣṭvā tu karuṇā pūrvaṃ mamāsīt samitiṃjaya
 kaikeyīvacane yuktaṃ vanyamūlaphalāśanam
sāmprataṃ susamṛddhārthaṃ samitragaṇabāndhavam
 samīkṣya vijitāriṃ tvāṃ mama prītir anuttamā
sarvaṃ ca sukhaduḥkhaṃ te viditaṃ mama rāghava
 yat tvayā vipulaṃ prāptaṃ janasthānavadhādikam
brāhmaṇārthe niyuktasya rakṣataḥ sarvatāpasān
 mārīcadarśanaṃ caiva sītonmathanam eva ca
kabandhadarśanaṃ caiva pampābhigamanaṃ tathā
 sugrīveṇa ca te sakhyaṃ yac ca vālī hatas tvayā
mārgaṇaṃ caiva vaidehyāḥ karma vātātmajasya ca
 viditāyāṃ ca vaidehyāṃ nalasetur yathā kṛtaḥ
 yathā ca dīpitā laṅkā prahṛṣṭair hariyūthapaiḥ
saputrabāndhavāmātyaḥ sabalaḥ saha vāhanaḥ
 yathā ca nihataḥ saṃkhye rāvaṇo devakaṇṭakaḥ
samāgamaś ca tridaśair yathādattaś ca te varaḥ
 sarvaṃ mamaitad viditaṃ tapasā dharmavatsala
aham apy atra te dadmi varaṃ śastrabhṛtāṃ vara
 arghyaṃ pratigṛhāṇedam ayodhyāṃ śvo gamiṣyasi
tasya tac chirasā vākyaṃ pratigṛhya nṛpātmajaḥ
 bāḍham ity eva saṃhṛṣṭaḥ śrīmān varam ayācata
akālaphalino vṛkṣāḥ sarve cāpi madhusravāḥ
 bhavantu mārge bhagavann ayodhyāṃ prati gacchataḥ
niṣphalāḥ phalinaś cāsan vipuṣpāḥ puṣpaśālinaḥ
 śuṣkāḥ samagrapatrās te nagāś caiva madhusravāḥ
