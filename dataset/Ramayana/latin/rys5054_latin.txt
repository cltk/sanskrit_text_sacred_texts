tatas tu śiṃśapāmūle jānakīṃ paryavasthitām
 abhivādyābravīd diṣṭyā paśyāmi tvām ihākṣatām
tatas taṃ prasthitaṃ sītā vīkṣamāṇā punaḥ punaḥ
 bhartṛsnehānvitaṃ vākyaṃ hanūmantam abhāṣata
kāmam asya tvam evaikaḥ kāryasya parisādhane
 paryāptaḥ paravīraghna yaśasyas te balodayaḥ
balais tu saṃkulāṃ kṛtvā laṅkāṃ parabalārdanaḥ
 māṃ nayed yadi kākutsthas tasya tat sādṛśaṃ bhavet
tad yathā tasya vikrāntam anurūpaṃ mahātmanaḥ
 bhavaty āhavaśūrasya tattvam evopapādaya
tad arthopahitaṃ vākyaṃ praśritaṃ hetusaṃhitam
 niśamya hanumāṃs tasyā vākyam uttaram abravīt
kṣipram eṣyati kākutstho haryṛkṣapravarair vṛtaḥ
 yas te yudhi vijityārīñ śokaṃ vyapanayiṣyati
evam āśvāsya vaidehīṃ hanūmān mārutātmajaḥ
 gamanāya matiṃ kṛtvā vaidehīm abhyavādayat
tataḥ sa kapiśārdūlaḥ svāmisaṃdarśanotsukaḥ
 āruroha giriśreṣṭham ariṣṭam arimardanaḥ
tuṅgapadmakajuṣṭābhir nīlābhir vanarājibhiḥ
 sālatālāśvakarṇaiś ca vaṃśaiś ca bahubhir vṛtam
latāvitānair vitataiḥ puṣpavadbhir alaṃkṛtam
 nānāmṛgagaṇākīrṇaṃ dhātuniṣyandabhūṣitam
bahuprasravaṇopetaṃ śilāsaṃcayasaṃkaṭam
 maharṣiyakṣagandharvakiṃnaroragasevitam
latāpādapasaṃbādhaṃ siṃhākulitakandaram
 vyāghrasaṃghasamākīrṇaṃ svādumūlaphaladrumam
tam ārurohātibalaḥ parvataṃ plavagottamaḥ
 rāmadarśanaśīghreṇa praharṣeṇābhicoditaḥ
tena pādatalākrāntā ramyeṣu girisānuṣu
 saghoṣāḥ samaśīryanta śilāś cūrṇīkṛtās tataḥ
sa tam āruhya śailendraṃ vyavardhata mahākapiḥ
 dakṣiṇād uttaraṃ pāraṃ prārthayaṁl lavaṇāmbhasaḥ
adhiruhya tato vīraḥ parvataṃ pavanātmajaḥ
 dadarśa sāgaraṃ bhīmaṃ mīnoraganiṣevitam
sa māruta ivākāśaṃ mārutasyātmasaṃbhavaḥ
 prapede hariśārdūlo dakṣiṇād uttarāṃ diśam
sa tadā pīḍitas tena kapinā parvatottamaḥ
 rarāsa saha tair bhūtaiḥ prāviśad vasudhātalam
 kampamānaiś ca śikharaiḥ patadbhir api ca drumaiḥ
tasyoruvegān mathitāḥ pādapāḥ puṣpaśālinaḥ
 nipetur bhūtale rugṇāḥ śakrāyudhahatā iva
kandarodarasaṃsthānāṃ pīḍitānāṃ mahaujasām
 siṃhānāṃ ninado bhīmo nabho bhindan sa śuśruve
srastavyāviddhavasanā vyākulīkṛtabhūṣaṇā
 vidyādharyaḥ samutpetuḥ sahasā dharaṇīdharāt
atipramāṇā balino dīptajihvā mahāviṣāḥ
 nipīḍitaśirogrīvā vyaveṣṭanta mahāhayaḥ
kiṃnaroragagandharvayakṣavidyādharās tathā
 pīḍitaṃ taṃ nagavaraṃ tyaktvā gaganam āsthitāḥ
sa ca bhūmidharaḥ śrīmān balinā tena pīḍitaḥ
 savṛkṣaśikharodagrāḥ praviveśa rasātalam
daśayojanavistāras triṃśadyojanam ucchritaḥ
 dharaṇyāṃ samatāṃ yātaḥ sa babhūva dharādharaḥ
