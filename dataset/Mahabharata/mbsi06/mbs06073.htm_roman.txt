saṃjaya uvāca
      ātmadoṣāt tvayā rājan prāptaṃ vyasanam īdṛśam
      na hi duryodhanas tāni paśyate bharatarṣabha
      yāni tvaṃ dṛṣṭavān rājan dharmasaṃkarakārite
tava doṣāt purā vṛttaṃ dyūtam etad viśāṃ pate
      tava doṣeṇa yuddhaṃ ca pravṛttaṃ saha pāṇḍavaiḥ
      tvam evādya phalaṃ bhuṅkṣva kṛtvā kilbiṣam ātmanā
ātmanā hi kṛtaṃ karma ātmanaivopabhujyate
      iha vā pretya vā rājaṃs tvayā prāptaṃ yathātatham
tasmād rājan sthiro bhūtvā prāpyedaṃ vyasanaṃ mahat
      śṛṇu yuddhaṃ yathāvṛttaṃ śaṃsato mama māriṣa
bhīmasenas tu niśitair bāṇair bhittvā mahācamūm
      āsasāda tato vīraḥ sarvān duryodhanānujān
duḥśāsanaṃ durviṣahaṃ duḥsahaṃ durmadaṃ jayam
      jayatsenaṃ vikarṇaṃ ca citrasenaṃ sudarśanam
cārucitraṃ suvarmāṇaṃ duṣkarṇaṃ karṇam eva ca
      etān anyāṃś ca subahūn samīpasthān mahārathān
dhārtarāṣṭrān susaṃkruddhān dṛṣṭvā bhīmo mahābalaḥ
      bhīṣmeṇa samare guptāṃ praviveśa mahācamūm
athāhvayanta te 'nyonyam ayaṃ prāpto vṛkodaraḥ
      jīvagrāhaṃ nigṛhṇīmo vayam enaṃ narādhipāḥ
sa taiḥ parivṛtaḥ pārtho bhrātṛbhiḥ kṛtaniścayaiḥ
     prajāsaṃharaṇe sūryaḥ krūrair iva mahāgrahaiḥ
saṃprāpya madhyaṃ vyūhasya na bhīḥ pāṇḍavam āviśat
     yathā devāsure yuddhe mahendraḥ prāpya dānavān
tataḥ śatasahasrāṇi rathināṃ sarvaśaḥ prabho
     chādayānaṃ śarair ghorais tam ekam anuvavrire
sa teṣāṃ pravarān yodhān hastyaśvarathasādinaḥ
     jaghāna samare śūro dhārtarāṣṭrān acintayan
teṣāṃ vyavasitaṃ jñātvā bhīmaseno jighṛkṣatām
     samastānāṃ vadhe rājan matiṃ cakre mahāmanāḥ
tato rathaṃ samutsṛjya gadām ādāya pāṇḍavaḥ
     jaghāna dhārtarāṣṭrāṇāṃ taṃ balaughamahārṇavam
bhīmasene praviṣṭe tu dhṛṣṭadyumno 'pi pārṣataḥ
     droṇam utsṛjya tarasā prayayau yatra saubalaḥ
vidārya mahatīṃ senāṃ tāvakānāṃ nararṣabhaḥ
     āsasāda rathaṃ śūnyaṃ bhīmasenasya saṃyuge
dṛṣṭvā viśokaṃ samare bhīmasenasya sārathim
     dhṛṣṭadyumno mahārāja durmanā gatacetanaḥ
apṛcchad bāṣpasaṃruddho nisvanāṃ vācam īrayan
     mama prāṇaiḥ priyatamaḥ kva bhīma iti duḥkhitaḥ
viśokas tam uvācedaṃ dhṛṣṭadyumnaṃ kṛtāñjaliḥ
     saṃsthāpya mām iha balī pāṇḍaveyaḥ pratāpavān
praviṣṭo dhārtarāṣṭrāṇām etad balamahārṇavam
     mām uktvā puruṣavyāghra prītiyuktam idaṃ vacaḥ
pratipālaya māṃ sūta niyamyāśvān muhūrtakam
     yāvad etān nihanmy āśu ya ime madvadhodyatāḥ
tato dṛṣṭvā gadāhastaṃ pradhāvantaṃ mahābalam
     sarveṣām eva sainyānāṃ saṃdharṣaḥ samajāyata
tasmiṃs tu tumule yuddhe vartamāne bhayānake
     bhittvā rājan mahāvyūhaṃ praviveśa sakhā tava
viśokasya vacaḥ śrutvā dhṛṣṭadyumno 'pi pārṣataḥ
     pratyuvāca tataḥ sūtaṃ raṇamadhye mahābalaḥ
na hi me vidyate sūta jīvite 'dya prayojanam
     bhīmasenaṃ raṇe hitvā sneham utsṛjya pāṇḍavaiḥ
yadi yāmi vinā bhīmaṃ kiṃ māṃ kṣatraṃ vadiṣyati
     ekāyanagate bhīme mayi cāvasthite yudhi
asvasti tasya kurvanti devāḥ sāgnipurogamāḥ
     yaḥ sahāyān parityajya svastimān āvrajed gṛhān
mama bhīmaḥ sakhā caiva saṃbandhī ca mahābalaḥ
     bhakto 'smān bhaktimāṃś cāhaṃ tam apy ariniṣūdanam
so 'haṃ tatra gamiṣyāmi yatra yāto vṛkodaraḥ
     nighnantaṃ mām arīn paśya dānavān iva vāsavam
evam uktvā tato vīro yayau madhyena bhāratīm
     bhīmasenasya mārgeṣu gadāpramathitair gajaiḥ
sa dadarśa tato bhīmaṃ dahantaṃ ripuvāhinīm
     vātaṃ vṛkṣān iva balāt prabhañjantaṃ raṇe nṛpān
te hanyamānāḥ samare rathinaḥ sādinas tathā
     pādātā dantinaś caiva cakrur ārtasvaraṃ mahat
hāhākāraś ca saṃjajñe tava sainyasya māriṣa
     vadhyato bhīmasenena kṛtinā citrayodhinā
tataḥ kṛtāstrās te sarve parivārya vṛkodaram
     abhītāḥ samavartanta śastravṛṣṭyā samantataḥ
abhidrutaṃ śastrabhṛtāṃ variṣṭhaṃ; samantataḥ pāṇḍavaṃ lokavīraiḥ
     sainyena ghoreṇa susaṃgatena; dṛṣṭvā balī pārṣato bhīmasenam
athopagacchac charavikṣatāṅgaṃ; padātinaṃ krodhaviṣaṃ vamantam
     āśvāsayan pārṣato bhīmasenaṃ; gadāhastaṃ kālam ivāntakāle
niḥśalyam enaṃ ca cakāra tūrṇam; āropayac cātmarathaṃ mahātmā
     bhṛśaṃ pariṣvajya ca bhīmasenam; āśvāsayām āsa ca śatrumadhye
bhrātṝn athopetya tavāpi putras; tasmin vimarde mahati pravṛtte
     ayaṃ durātmā drupadasya putraḥ; samāgato bhīmasenena sārdham
     taṃ yāta sarve sahitā nihantuṃ; mā vo ripuḥ prārthayatām anīkam
śrutvā tu vākyaṃ tam amṛṣyamāṇā; jyeṣṭhājñayā coditā dhārtarāṣṭrāḥ
     vadhāya niṣpetur udāyudhās te; yugakṣaye ketavo yadvad ugrāḥ
pragṛhya citrāṇi dhanūṃṣi vīrā; jyānemighoṣaiḥ pravikampayantaḥ
     śarair avarṣan drupadasya putraṃ; yathāmbudā bhūdharaṃ vārijālaiḥ
     nihatya tāṃś cāpi śaraiḥ sutīkṣṇair; na vivyathe samare citrayodhī
samabhyudīrṇāṃś ca tavātmajāṃs tathā; niśāmya vīrān abhitaḥ sthitān raṇe
     jighāṃsur ugraṃ drupadātmajo yuvā; pramohanāstraṃ yuyuje mahārathaḥ
     kruddho bhṛśaṃ tava putreṣu rājan; daityeṣu yadvat samare mahendraḥ
tato vyamuhyanta raṇe nṛvīrāḥ; pramohanāstrāhatabuddhisattvāḥ
     pradudruvuḥ kuravaś caiva sarve; savājināgāḥ sarathāḥ samantāt
     parītakālān iva naṣṭasaṃjñān; mohopetāṃs tava putrān niśamya
etasminn eva kāle tu droṇaḥ śastrabhṛtāṃ varaḥ
     drupadaṃ tribhir āsādya śarair vivyādha dāruṇaiḥ
so 'tividdhas tadā rājan raṇe droṇena pārthivaḥ
     apāyād drupado rājan pūrvavairam anusmaran
jitvā tu drupadaṃ droṇaḥ śaṅkhaṃ dadhmau pratāpavān
     tasya śaṅkhasvanaṃ śrutvā vitresuḥ sarvasomakāḥ
atha śuśrāva tejasvī droṇaḥ śastrabhṛtāṃ varaḥ
     pramohanāstreṇa raṇe mohitān ātmajāṃs tava
tato droṇo rājagṛddhī tvarito 'bhiyayau raṇāt
     tatrāpaśyan maheṣvāso bhāradvājaḥ pratāpavān
     dhṛṣṭadyumnaṃ ca bhīmaṃ ca vicarantau mahāraṇe
mohāviṣṭāṃś ca te putrān apaśyat sa mahārathaḥ
     tataḥ prajñāstram ādāya mohanāstraṃ vyaśātayat
atha pratyāgataprāṇās tava putrā mahārathāḥ
     punar yuddhāya samare prayayur bhīmapārṣatau
tato yudhiṣṭhiraḥ prāha samāhūya svasainikān
     gacchantu padavīṃ śaktyā bhīmapārṣatayor yudhi
saubhadrapramukhā vīrā rathā dvādaśa daṃśitāḥ
     pravṛttim adhigacchantu na hi śudhyati me manaḥ
ta evaṃ samanujñātāḥ śūrā vikrāntayodhinaḥ
     bāḍham ity evam uktvā tu sarve puruṣamāninaḥ
     madhyaṃdinagate sūrye prayayuḥ sarva eva hi
kekayā draupadeyāś ca dhṛṣṭaketuś ca vīryavān
     abhimanyuṃ puraskṛtya mahatyā senayā vṛtāḥ
te kṛtvā samare vyūhaṃ sūcīmukham ariṃdamāḥ
     bibhidur dhārtarāṣṭrāṇāṃ tad rathānīkam āhave
tān prayātān maheṣvāsān abhimanyupurogamān
     bhīmasenabhayāviṣṭā dhṛṣṭadyumnavimohitā
na saṃdhārayituṃ śaktā tava senā janādhipa
     madamūrchānvitātmānaṃ pramadevādhvani sthitā
te 'bhiyātā maheṣvāsāḥ suvarṇavikṛtadhvajāḥ
     parīpsanto 'bhyadhāvanta dhṛṣṭadyumnavṛkodarau
tau ca dṛṣṭvā maheṣvāsān abhimanyupurogamān
     babhūvatur mudā yuktau nighnantau tava vāhinīm
dṛṣṭvā ca sahasāyāntaṃ pāñcālyo gurum ātmanaḥ
     nāśaṃsata vadhaṃ vīraḥ putrāṇāṃ tava pārṣataḥ
tato rathaṃ samāropya kekayasya vṛkodaram
     abhyadhāvat susaṃkruddho droṇam iṣvastrapāragam
tasyābhipatatas tūrṇaṃ bhāradvājaḥ pratāpavān
     kruddhaś ciccheda bhallena dhanuḥ śatruniṣūdanaḥ
anyāṃś ca śataśo bāṇān preṣayām āsa pārṣate
     duryodhanahitārthāya bhartṛpiṇḍam anusmaran
athānyad dhanur ādāya pārṣataḥ paravīrahā
     droṇaṃ vivyādha saptatyā rukmapuṅkhaiḥ śilāśitaiḥ
tasya droṇaḥ punaś cāpaṃ cicchedāmitrakarśanaḥ
     hayāṃś ca caturas tūrṇaṃ caturbhiḥ sāyakottamaiḥ
vaivasvatakṣayaṃ ghoraṃ preṣayām āsa vīryavān
     sārathiṃ cāsya bhallena preṣayām āsa mṛtyave
hatāśvāt sa rathāt tūrṇam avaplutya mahārathaḥ
     āruroha mahābāhur abhimanyor mahāratham
tataḥ sarathanāgāśvā samakampata vāhinī
     paśyato bhīmasenasya pārṣatasya ca paśyataḥ
tat prabhagnaṃ balaṃ dṛṣṭvā droṇenāmitatejasā
     nāśaknuvan vārayituṃ samastās te mahārathāḥ
vadhyamānaṃ tu tat sainyaṃ droṇena niśitaiḥ śaraiḥ
     vyabhramat tatra tatraiva kṣobhyamāṇa ivārṇavaḥ
tathā dṛṣṭvā ca tat sainyaṃ jahṛṣe ca balaṃ tava
     dṛṣṭvācāryaṃ ca saṃkruddhaṃ dahantaṃ ripuvāhinīm
     cukruśuḥ sarvato yodhāḥ sādhu sādhv iti bhārata
