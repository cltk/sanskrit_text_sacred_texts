[n]
      ayaṃ lokaḥ suparṇānāṃ pakṣiṇāṃ pannagāśinām
      vikrame gamane bhāre naiṣām asti pariśramaḥ
vainateya sutaiḥ sūta ṣaḍbhis tatam idaṃ kulam
      sumukhena sunāmnā ca sunetreṇa suvarcasā
surūpa pakṣirājena subalena ca mātale
      varthitāni prasūtyā vai vinatā kulakartṛbhiḥ
pakṣirājābhijātyānāṃ sahasrāṇi śatāni ca
      kaśyapasya tato vaṃśe jātair bhūtivivardhanaiḥ
sarve hy ete śriyā yuktāḥ sarve śrīvatsa lakṣaṇāḥ
      sarve śriyam abhīpsanto dhārayanti balāny uta
karmaṇā kṣatriyāś caite nirghṛṇā bhogi bhojinaḥ
      jñātisaṃkṣaya kartṛtvād brāhmaṇyaṃ na labhanti vai
nāmāni caiṣāṃ vakṣyāmi yathā prādhānyataḥ śṛṇu
      mātale ślāghyam etad dhi kulaṃ viṣṇuparigraham
daivataṃ viṣṇur eteṣāṃ viṣṇur eva parāyaṇam
      hṛdi caiṣāṃ sadā viṣṇur viṣṇur eva gatiḥ sadā
suvarṇacūḍo nāgāśī dāruṇaś caṇḍatuṇḍakaḥ
      analaś cānilaś caiva viśālākṣo 'tha kuṇḍalī
kāśyapir dhvajaviṣkambho vainateyātha vāmanaḥ
     vātavego diśā cakṣur nimeṣo nimiṣas tathā
trivāraḥ sapta vāraś ca vālmīkir dvīpakas tathā
     daitya dvīpaḥ sarid dvīpaḥ sārasaḥ padmakesaraḥ
sumukhaḥ sukhaketuś ca citrabarhas tathānaghaḥ
     meghakṛt kumudo dakṣaḥ sarpāntaḥ somabhojanaḥ
gurubhāraḥ kapotaś ca sūryanetraś cirāntakaḥ
     viṣṇudhanvā kumāraś ca paribarho haris tathā
susvaro madhuparkaś ca hemavarṇas tathaiva ca
     malayo mātariśvā ca niśākaradivākarau
ete pradeśa mātreṇa mayoktā garuḍātmajāḥ
     prādhānyato 'tha yaśasā kīrtitāḥ prāṇataś ca te
yady atra na ruciḥ kā cid ehi gacchāva mātale
     taṃ nayiṣyāmi deśaṃ tvāṃ ruciṃ yatropalapsyase
