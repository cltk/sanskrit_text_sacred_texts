[y]
      śuśrūṣe tasya dharmajña rājarṣeḥ parikīrtanam
      dvaipāyana maruttasya kathāṃ prabrūhi me 'nagha
[v]
      āsīt kṛtayuge pūrvaṃ manur daṇḍadharaḥ prabhuḥ
      tasya putro maheṣvāsaḥ prajātir iti viśrutaḥ
prajāter abhavat putraḥ kṣupa ity abhiviśrutaḥ
      kṣupasya putras tv ikṣvākur mahīpālo 'bhavat prabhuḥ
tasya putraśataṃ rājann āsīt paramadhārmikam
      tāṃst tu sarvān mahīpālān ikṣvākur akarot prabhuḥ
teṣāṃ jyeṣṭhas tu viṃśo 'bhūt pratimānaṃ dhanuṣmatām
      viṃśasya putraḥ kalyāṇo viviṃśo nāma bhārata
viviṃśasya sutā rājan babhūvur daśa pañca ca
      sarve dhanuṣi vikrāntā brahmaṇyāḥ satyavādinaḥ
dānadharmaratāḥ santaḥ satataṃ priyavādinaḥ
      teṣāṃ jyeṣṭhaḥ khanī netraḥ sa tān sarvān apīḍayat
svanīnetras tu vikrānto jitvā rājyam akaṇṭakam
      nāśaknod rakṣituṃ rājyaṃ nānvarajyanta taṃ prajāḥ
tam apāsya ca tad rāṣṭraṃ tasya putraṃ suvarcasam
      abhyaṣiñcata rājendra muditaṃ cābhavat tadā
sa pitur vikriyāṃ dṛṣṭvā rājyān nirasanaṃ tathā
     niyato vartayām āsa prajāhitacikīrṣayā
brahmaṇyaḥ satyavādī ca śuciḥ śama damānvitaḥ
     prajās taṃ cānvarajyanta dharmanityaṃ manasvinam
tasya dharmapravṛttasya vyaśīryat kośavāhanam
     taṃ kṣīṇakośaṃ sāmantāḥ samantāt paryapīḍayan
sa pīḍyamāno bahubhiḥ kṣīṇakośas tv avāhanaḥ
     ārtim ārchat parāṃ rājā saha bhṛtyaiḥ pureṇa ca
na cainaṃ parihartuṃ te 'śaknuvan parisaṃkṣaye
     samyagvṛtto hi rājā sa dharmanityo yudhiṣṭhira
yadā tu paramām ārtiṃ gato 'sau sa puro nṛpaḥ
     tataḥ pradadhmau sa karaṃ prādurāsīt tato balam
tatas tān ajayat sarvān prātisīmān narādhipān
     etasmāt kāraṇād rājan viśrutaḥ sa karaṃdhamaḥ
tasya kāraṃdhamaḥ putras tretāyugamukhe 'bhavat
     indrād anavaraḥ śrīmān devair api sudurjayaḥ
tasya sarve mahīpālā vartante sma vaśe tadā
     sa hi samrāḍ abhūt teṣāṃ vṛttena ca balena ca
avikṣin nāma dharmātmā śauryeṇendra samo 'bhavat
     yajñaśīlaḥ karma ratir dhṛtimān saṃyatendriyaḥ
tejasādityasadṛśaḥ kṣamayā pṛthivīsamaḥ
     bṛhaspatisamo buddhyā himavān iva susthiraḥ
karmaṇā manasā vācā damena praśamena ca
     manāṃsy ārādhayām āsa prajānāṃ sa mahīpatiḥ
ya īje hayamedhānāṃ śatena vidhivat prabhuḥ
     yājayām āsa yaṃ vidvān svayam evāṅgirāḥ prabhuḥ
tasya putro 'ticakrāma pitaraṃ guṇavattayā
     marutto nāma dharmajñaś cakravartī mahāyaśāḥ
nāgāyuta samaprāṇaḥ sākṣād viṣṇur ivāparaḥ
     sa yakṣyamāṇo dharmātmā śātakumbhamayāny uta
     kārayām āsa śubhrāṇi bhājanāni sahasraśaḥ
meruṃ parvatam āsādya himavatpārśva uttare
     kāñcanaḥ sumahān pādas tatra karma cakāra saḥ
tataḥ kuṇḍāni pātrīś ca piṭharāṇy āsanāni ca
     cakruḥ suvarṇakartāro yeṣāṃ saṃkhyā na vidyate
tasyaiva ca samīpe sa yajñavāṭo babhūva ha
     īje tatra sa dharmātmā vidhivat pṛthivīpatiḥ
     maruttaḥ sahitaiḥ sarvaiḥ prajā pālair narādhipaḥ
