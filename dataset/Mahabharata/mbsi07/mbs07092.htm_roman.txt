[s]
      te kirantaḥ śaravrātān sarve yattāḥ prahāriṇaḥ
      tvaramāṇā mahārāja yuyudhānam ayodhayan
taṃ droṇaḥ sapta saptatyā jaghāna niśitaiḥ śaraiḥ
      durmarṣaṇo dvādaśabhir duḥsaho daśabhiḥ śaraiḥ
vikarṇaś cāpi niśitais triṃśadbhiḥ kaṅkapatribhiḥ
      vivyādha savye pārśve tu stanābhyām antare tathā
durmukho daśabhir bāṇais tathā duḥśāsano 'ṣṭabhiḥ
      citrasenaś ca śaineyaṃ dvābhyāṃ vivyādha māriṣa
duryodhanaś ca mahatā śaravarṣeṇa mādhavam
      apīḍayad raṇe rājañ śūrāś cānye mahārathāḥ
sarvataḥ pratividdhas tu tava putrair mahārathaiḥ
      tān pratyavidhyac chaineyaḥ pṛthakpṛthag ajihmagaiḥ
bhāradvājaṃ tribhir bāṇair duḥsahaṃ navabhis tathā
      vikarṇaṃ pañcaviṃśatyā citrasenaṃ ca saptabhiḥ
durmarṣaṇaṃ dvādaśabhiś caturbhiś ca viviṃśatim
      satyavrataṃ ca navabhir vijayaṃ daśabhiḥ śaraiḥ
tato rukmāṅgadaṃ cāpaṃ vidhunvāno mahārathaḥ
      abhyayāt sātyakis tūrṇaṃ putraṃ tava mahāratham
rājānaṃ sarvalokasya sarvaśastrabhṛtāṃ varam
     śarair abhyāhanad gāḍhaṃ tato yuddham abhūt tayoḥ
vimuñcantau śarāṃs tīkṣṇān saṃdadhānau ca sāyakān
     adṛśyaṃ samare 'nyonyaṃ cakratus tau mahārathau
sātyakiḥ kururājena nirviddho bahv aśobhata
     asravad rudhiraṃ bhūri svarasaṃ candano yathā
sātvatena ca bāṇaughair nirviddhas tanayas tava
     śātakumbhamayāpīḍo babhau yūpa ivocchritaḥ
mādhavas tu raṇe rājan kururājasya dhanvinaḥ
     dhanuś ciccheda sahasā kṣurapreṇa hasann iva
     athainaṃ chinnadhanvānaṃ śarair bahubhir ācinot
nirbhinnaś ca śarais tena dviṣatā kṣiprakāriṇā
     nāmṛṣyata raṇe rājā śatror vijayalakṣaṇam
athānyad dhanur ādāya hemapṛṣṭhaṃ durāsadam
     vivyādha sātyakiṃ tūrṇaṃ sāyakānāṃ śatena ha
so 'tividdho balavatā putreṇa tava dhanvinā
     amarṣavaśam āpannas tava putram apīḍayat
pīḍitaṃ nṛpatiṃ dṛṣṭvā tava putrā mahārathāḥ
     sātvataṃ śaravarṣeṇa chādayām āsur añjasā
sa chādyamāno bahubhis tava putrair mahārathaiḥ
     ekaikaṃ pañcabhir viddhvā punar vivyādha saptabhiḥ
duryodhanaṃ ca tvarito vivyādhāṣṭabhir āśugaiḥ
     prahasaṃś cāsya ciccheda kārmukaṃ ripum īṣaṇam
nāgaṃ maṇimayaṃ caiva śarair dhvajam apātayat
     hatvā tu caturo vāhāṃś caturbhir niśitaiḥ śaraiḥ
     sārathiṃ pātayām āsa kṣurapreṇa mahāyaśāḥ
etasminn antare caiva kururājaṃ mahāratham
     avākirac charair hṛṣṭo bahubhir marmabhedibhiḥ
sa vadhyamānaḥ samare śaineyasya śarottamaiḥ
     prādravat sahasā rājan putro duryodhanas tava
     āplutaś ca tato yānaṃ citrasenasya dhanvinaḥ
hāhābhūtaṃ jagac cāsīd dṛṣṭvā rājānam āhave
     grasyamānaṃ sātyakinā khe somam iva rāhuṇā
taṃ tu śabdaṃ mahac chrutvā kṛtavarmā mahārathaḥ
     abhyayāt sahasā tatra yatrāste mādhavaḥ prabhuḥ
vidhunvāno dhanuḥśreṣṭhaṃ codayaṃś caiva vājinaḥ
     bhartsayan sārathiṃ cograṃ yāhi yāhīti sa tvaraḥ
tam āpatantaṃ saṃprekṣya vyāditāsyam ivāntakam
     yuyudhāno mahārāja yantāram idam abravīt
kṛtavarmā rathenaiṣa drutam āpatate śarī
     pratyudyāhi rathenainaṃ pravaraṃ sarvadhanvinām
tataḥ prajavitāśvena vidhivat kalpitena ca
     āsasāda raṇe bhojaṃ pratimānaṃ dhanuṣmatām
tataḥ paramasaṃkruddhau jvalantāv iva pāvakau
     sameyātāṃ naravyāghrau vyāghrāv iva tarasvinau
kṛtavarmā tu śaineyaṃ ṣaḍviṃśatyā samārpayat
     niśitaiḥ sāyakais tīkṣṇair yantāraṃ cāsya saptabhiḥ
caturaś ca hayodārāṃś caturbhiḥ parameṣubhiḥ
     avidhyat sādhu dāntān vai saindhavān sātvatasya ha
rukmadhvajo rukmapṛṣṭhaṃ mahad visphārya kārmukam
     rukmāṅgadī rukmavarmā rukmapuṅkhān avākirat
tato 'śītiṃ śineḥ pautraḥ sāyakān kṛtavarmaṇe
     prāhiṇot tvarayā yukto draṣṭukāmo dhanaṃjayam
so 'tividdho balavatā śatruṇā śatrutāpanaḥ
     samakampata durdharṣaḥ kṣitikampe yathācalaḥ
triṣaṣṭyā caturo 'syāśvān saptabhiḥ sārathiṃ śaraiḥ
     vivyādha niśitais tūrṇaṃ sātyakiḥ kṛtavarmaṇaḥ
suvarṇapuṅkhaṃ viśikhaṃ samādhāya sa sātyakiḥ
     vyasṛjat taṃ mahājvālaṃ saṃkruddham iva pannagam
so 'viśat kṛtavarmāṇaṃ yamadaṇḍopamaḥ śaraḥ
     jāmbūnadavicitraṃ ca varma nirbhidya bhānumat
     abhyagād dharaṇīm ugro rudhireṇa samukṣitaḥ
saṃjātarudhiraś cājau sātvateṣubhir arditaḥ
     pracalan dhanur utsṛjya nyapatat syandanottame
sa siṃhadaṃṣṭro jānubhyām āpanno 'mitavikramaḥ
     śarārditaḥ sātyakinā rathopasthe nararṣabhaḥ
sahasrabāhoḥ sadṛśam akṣobhyam iva sāgaram
     nivārya kṛtavarmāṇaṃ sātyakiḥ prayayau tataḥ
khaḍgaśakti dhanuḥ kīrṇāṃ jagāśvarathasaṃkulām
     pravartitogra rudhirāṃ śataśaḥ kṣatriyarṣabhaiḥ
prekṣatāṃ sarvasainyānāṃ madhyena śinipuṃgavaḥ
     abhyagād vāhinīṃ bhittvā gṛhya cānyān mahad dhanuḥ
samāśvāsya ca hārdikyo gṛhya cānyan mahad dhanuḥ
     tasthau tatraiva balavān vārayan yudhi pāṇḍavān
