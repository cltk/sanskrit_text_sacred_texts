[v]
      vasan duryodhanas tasyāṃ sabhāyāṃ bharatarṣabha
      śanair dadarśa tāṃ sarvāṃ sabhāṃ śakuninā saha
tasyāṃ divyān abhiprāyān dadarśa kurunandanaḥ
      na dṛṣṭapūrvā ye tena nagare nāgasāhvaye
sa kadā cit sabhāmadhye dhārtarāṣṭro mahīpatiḥ
      sphāṭikaṃ talam āsādya jalam ity abhiśaṅkayā
svavastrotkarṣaṇaṃ rājā kṛtavān buddhimohitaḥ
      durmanā vimukhaś caiva paricakrāma tāṃ sabhām
tataḥ sphāṭikatoyāṃ vai sphāṭikāmbuja śobhitām
      vāpīṃ matvā sthalam iti sa vāsāḥ prāpataj jale
jale nipatitaṃ dṛṣṭvā kiṃ karā jahasur bhṛśam
      vāsāṃsi ca śubhāny asmai pradadū rājaśāsanāt
tathāgataṃ tu taṃ dṛṣṭvā bhīmaseno mahābalaḥ
      arjunaś ca yamau cobhau sarve te prāhasaṃs tadā
nāmarṣayat tatas teṣām avahāsam amarṣaṇaḥ
      ākāraṃ rakṣamāṇas tu na sa tān samudaikṣata
punar vasanam utkṣipya pratariṣyann iva sthalam
      āruroha tataḥ sarve jahasus te punar janāḥ
dvāraṃ ca vivṛtākāraṃ lalāṭena samāhanat
     saṃvṛtaṃ ceti manvāno dvāradeśād upāramat
evaṃ pralambhān vividhān prāpya tatra viśāṃ pate
     pāṇḍaveyābhyanujñātas tato duryodhano nṛpaḥ
aprahṛṣṭena manasā rājasūye mahākratau
     prekṣyatām adbhutām ṛddhiṃ jagāma gajasāhvayam
pāṇḍava śrīprataptasya dhyānaglānasya gacchataḥ
     duryodhanasya nṛpateḥ pāpā matir ajāyata
pārthān sumanaso dṛṣṭvā pārthivāṃś ca vaśānugān
     kṛtsnaṃ cāpihitaṃ lokam ā kumāraṃ kurūdvaha
mahimānaṃ paraṃ cāpi pāṇḍavānāṃ mahātmanām
     duryodhano dhārtarāṣṭro vivarṇaḥ samapadyata
sa tu gacchann anekāgraḥ sabhām evānucintayan
     śriyaṃ ca tām anupamāṃ dharmarājasya dhīmataḥ
pramatto dhṛtarāṣṭrasya putro duryodhanas tadā
     nābhyabhāṣat subalajaṃ bhāṣamāṇaṃ punaḥ punaḥ
anekāgraṃ tu taṃ dṛṣṭvā śakuniḥ pratyabhāṣata
     duryodhana kuto mūlaṃ niḥśvasann iva gacchasi
[d]
     dṛṣṭvemāṃ pṛthivīṃ kṛtsnāṃ yudhiṣṭhira vaśānugām
     jitām astrapratāpena śvetāśvasya mahātmanaḥ
taṃ ca yajñaṃ tathā bhūtaṃ dṛṣṭvā pārthasya mātula
     yathā śakrasya deveṣu tathā bhūtaṃ mahādyute
amarṣeṇa susaṃpūrṇo dahyamāno divāniśam
     śuci śukrāgame kāle śuṣye toyam ivālpakam
paśya sātvata mukhyena śiśupālaṃ nipātitam
     na ca tatra pumān āsīt kaś cit tasya padānugaḥ
dahyamānā hi rājānaḥ pāṇḍavotthena vahninā
     kṣāntavanto 'parādhaṃ taṃ ko hi taṃ kṣantum arhati
vāsudevena tat karma tathāyuktaṃ mahat kṛtam
     siddhaṃ ca pāṇḍaveyānāṃ pratāpena mahātmanām
tathā hi ratnāny ādāya vividhāni nṛpā nṛpam
     upatiṣṭhanti kaunteyaṃ vaiśyā iva karapradāḥ
śriyaṃ tathāvidhāṃ dṛṣṭvā jvalantīm iva pāṇḍave
     amarṣavaśam āpanno dahye 'ham atathocitaḥ
vahnim eva pravekṣyāmi bhakṣayiṣyāmi vā viṣam
     apo vāpi pravekṣyāmi na hi śakṣyāmi jīvitum
ko hi nāma pumāṁl loke marṣayiṣyati sattvavān
     sapatnān ṛdhyato dṛṣṭvā hānim ātmana eva ca
so 'haṃ na strī na cāpy astrī na pumān nāpumān api
     yo 'haṃ tāṃ marṣayāmy adya tādṛśīṃ śriyam āgatām
īśvaratvaṃ pṛthivyāś ca vasumattāṃ ca tādṛśīm
     yajñaṃ ca tādṛśaṃ dṛṣṭvā mādṛśaḥ ko na saṃjvaret
aśaktaś caika evāhaṃ tām āhartuṃ nṛpa śriyam
     sahāyāṃś ca na paśyāmi tena mṛtyuṃ vicintaye
daivam eva paraṃ manye pauruṣaṃ tu nirarthakam
     dṛṣṭvā kuntīsute śubhrāṃ śriyaṃ tām āhṛtāṃ tathā
kṛto yatno mayā pūrvaṃ vināśe tasya saubala
     tac ca sarvam atikramya savṛddho 'psv iva paṅkajam
tena daivaṃ paraṃ manye pauruṣaṃ tu nirarthakam
     dhārtarāṣṭrā hi hīyante pārthā vardhanti nityaśaḥ
so 'haṃ śriyaṃ ca tāṃ dṛṣṭvā sabhāṃ tāṃ ca tathāvidhām
     rakṣibhiś cāvahāsaṃ taṃ paritapye yathāgninā
sa mām abhyanujānīhi mātulādya suduḥkhitam
     amarṣaṃ ca samāviṣṭaṃ dhṛtarāṣṭre nivedaya
