bṛhadaśva uvāca
      hṛtarājye nale bhīmaḥ sabhārye preṣyatāṃ gate
      dvijān prasthāpayām āsa naladarśanakāṅkṣayā
saṃdideśa ca tān bhīmo vasu dattvā ca puṣkalam
      mṛgayadhvaṃ nalaṃ caiva damayantīṃ ca me sutām
asmin karmaṇi niṣpanne vijñāte niṣadhādhipe
      gavāṃ sahasraṃ dāsyāmi yo vas tāv ānayiṣyati
      agrahāraṃ ca dāsyāmi grāmaṃ nagarasaṃmitam
na cec chakyāv ihānetuṃ damayantī nalo 'pi vā
      jñātamātre 'pi dāsyāmi gavāṃ daśaśataṃ dhanam
ity uktās te yayur hṛṣṭā brāhmaṇāḥ sarvatodiśam
      purarāṣṭrāṇi cinvanto naiṣadhaṃ saha bhāryayā
tataś cedipurīṃ ramyāṃ sudevo nāma vai dvijaḥ
      vicinvāno 'tha vaidarbhīm apaśyad rājaveśmani
      puṇyāhavācane rājñaḥ sunandā sahitāṃ sthitām
mandaprakhyāyamānena rūpeṇāpratimena tām
      pinaddhāṃ dhūmajālena prabhām iva vibhāvasoḥ
tāṃ samīkṣya viśālākṣīm adhikaṃ malināṃ kṛśām
      tarkayām āsa bhaimīti kāraṇair upapādayan
sudeva uvāca
      yatheyaṃ me purā dṛṣṭā tathārūpeyam aṅganā
      kṛtārtho 'smy adya dṛṣṭvemāṃ lokakāntām iva śriyam
pūrṇacandrānanāṃ śyāmāṃ cāruvṛttapayodharām
     kurvantīṃ prabhayā devīṃ sarvā vitimirā diśaḥ
cārupadmapalāśākṣīṃ manmathasya ratīm iva
     iṣṭāṃ sarvasya jagataḥ pūrṇacandraprabhām iva
vidarbhasarasas tasmād daivadoṣād ivoddhṛtām
     malapaṅkānuliptāṅgīṃ mṛṇālīm iva tāṃ bhṛśam
paurṇamāsīm iva niśāṃ rāhugrastaniśākarām
     patiśokākulāṃ dīnāṃ śuṣkasrotāṃ nadīm iva
vidhvastaparṇakamalāṃ vitrāsitavihaṃgamām
     hastihastaparikliṣṭāṃ vyākulām iva padminīm
sukumārīṃ sujātāṅgīṃ ratnagarbhagṛhocitām
     dahyamānām ivoṣṇena mṛṇālīm aciroddhṛtām
rūpaudaryaguṇopetāṃ maṇḍanārhām amaṇḍitām
     candralekhām iva navāṃ vyomni nīlābhrasaṃvṛtām
kāmabhogaiḥ priyair hīnāṃ hīnāṃ bandhujanena ca
     dehaṃ dhārayatīṃ dīnāṃ bhartṛdarśanakāṅkṣayā
bhartā nāma paraṃ nāryā bhūṣaṇaṃ bhūṣaṇair vinā
     eṣā virahitā tena śobhanāpi na śobhate
duṣkaraṃ kurute 'tyarthaṃ hīno yad anayā nalaḥ
     dhārayaty ātmano dehaṃ na śokenāvasīdati
imām asitakeśāntāṃ śatapatrāyatekṣaṇām
     sukhārhāṃ duḥkhitāṃ dṛṣṭvā mamāpi vyathate manaḥ
kadā nu khalu duḥkhasya pāraṃ yāsyati vai śubhā
     bhartuḥ samāgamāt sādhvī rohiṇī śaśino yathā
asyā nūnaṃ punar lābhān naiṣadhaḥ prītim eṣyati
     rājā rājyaparibhraṣṭaḥ punar labdhveva medinīm
tulyaśīlavayoyuktāṃ tulyābhijanasaṃyutām
     naiṣadho 'rhati vaidarbhīṃ taṃ ceyam asitekṣaṇā
yuktaṃ tasyāprameyasya vīryasattvavato mayā
     samāśvāsayituṃ bhāryāṃ patidarśanalālasām
ayam āśvāsayāmy enāṃ pūrṇacandra nibhānanām
     adṛṣṭapūrvāṃ duḥkhasya duḥkhārtāṃ dhyānatatparām
bṛhadaśva uvāca
     evaṃ vimṛśya vividhaiḥ kāraṇair lakṣaṇaiś ca tām
     upagamya tato bhaimīṃ sudevo brāhmaṇo 'bravīt
ahaṃ sudevo vaidharbhi bhrātus te dayitaḥ sakhā
     bhīmasya vacanād rājñas tvām anveṣṭum ihāgataḥ
kuśalī te pitā rājñi janitrī bhrātaraś ca te
     āyuṣmantau kuśalinau tatrasthau dārukau ca te
     tvatkṛte bandhuvargāś ca gatasattvā ivāsate
abhijñāya sudevaṃ tu damayantī yudhiṣṭhira
     paryapṛcchat tataḥ sarvān krameṇa suhṛdaḥ svakān
ruroda ca bhṛśaṃ rājan vaidarbhī śokakarśitā
     dṛṣṭvā sudevaṃ sahasā bhrātur iṣṭaṃ dvijottamam
tato rudantīṃ tāṃ dṛṣṭvā sunandā śokakarśitām
     sudevena sahaikānte kathayantīṃ ca bhārata
janitryai preṣayām āsa sairandhrī rudate bhṛśam
     brāhmaṇena samāgamya tāṃ veda yadi manyase
atha cedipater mātā rājñaś cāntaḥpurāt tadā
     jagāma yatra sā bālā brāhmaṇena sahābhavat
tataḥ sudevam ānāyya rājamātā viśāṃ pate
     papraccha bhāryā kasyeyaṃ sutā vā kasya bhāminī
kathaṃ ca naṣṭā jñātibhyo bhartur vā vāmalocanā
     tvayā ca viditā vipra katham evaṃgatā satī
etad icchāmy ahaṃ tvatto jñātuṃ sarvam aśeṣataḥ
     tattvena hi mamācakṣva pṛcchantyā devarūpiṇīm
evam uktas tayā rājan sudevo dvijasattamaḥ
     sukhopaviṣṭa ācaṣṭa damayantyā yathātatham
