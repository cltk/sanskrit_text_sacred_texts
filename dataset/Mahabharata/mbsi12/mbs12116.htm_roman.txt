[y]
      pitāmaha mahāprājña saṃśayo me mahān ayan
      sac chettavyas tvayā rājan bhavān kulakaro hi naḥ
puruṣāṇām ayaṃ tāta durvṛttānāṃ durātmanām
      kathito vākyasaṃcāras tato vijñāpayāmi te
yad dhitaṃ rājyatantrasya kulasya ca sukhodayam
      āyatyāṃ ca tadātve ca kṣemavṛddhi karaṃ ca yat
putrapautrābhirāmaṃ ca rāṣṭravṛddhi karaṃ ca yat
      annapāne śarīre ca hitaṃ yat tad bravīhi me
abhiṣikto hi yo rājā rājyastho mitra saṃvṛtaḥ
      asuhṛt samupeto vā sa kathaṃ rañjayet prajāḥ
yo hy asat pragraha ratiḥ sneharāgabalāt kṛtaḥ
      indriyāṇām anīśatvād asaj janabubhūṣakaḥ
tasya bhṛtyā viguṇatāṃ yānti sarve kulodgatāḥ
      na ca bhṛtyaphalair arthaiḥ sa rājā saṃprayujyate
etān me saṃśayasthasya rājadharmān sudurlabhān
      bṛhaspatisamo budhyā bhavāñ śaṃsitum arhati
śaṃsitā puruṣavyāghra tvaṃ naḥ kulahite rataḥ
      kṣattā caiva paṭu prajño yo naḥ śaṃsati sarvadā
tvattaḥ kulahitaṃ vākyaṃ śrutvā rājyahitodayam
     amṛtasyāvyayasyeva tṛptaḥ svapsyāmy ahaṃ sukham
kīdṛṣāḥ saṃnikarṣasthā bhṛtyāḥ syur vā guṇānvitāḥ
     kīdṛśaiḥ kiṃ kulīnair vā saha yātrā vidhīyate
na hy eko bhṛtyarahito rājā bhavati rakṣitā
     rājyaṃ cedaṃ janaḥ sarvas tat kulīno 'bhiśaṃsati
na hi praśāstuṃ rājyaṃ hi śakyam ekena bhārata
     asahāyavatā tāta naivārthāḥ ke cid apy uta
     labdhuṃ labdhvā cāpi sadā rakṣituṃ bharatarṣabha
[bh]
     yasya bhṛtyajanaḥ sarvo jñānavijñānakovidaḥ
     hitaiṣī kulajaḥ snigdhaḥ sa rājyaphalam aśnute
mantriṇo yasya kulajā asaṃhāryāḥ sahoṣitāḥ
     nṛpater matidāḥ santi saṃbandha jñānakovidāḥ
anāgatavidhātāraḥ kālajñānaviśāradāḥ
     atikrāntam aśocantaḥ sa rājyaphalam aśnute
samaduḥkhasukhā yasya sahāyāḥ satyakāriṇaḥ
     arthacintāparā yasya sa rājyaphalam aśnute
yasya nārto janapadaḥ saṃnikarṣa gataḥ sadā
     akṣudraḥ satpathālambī sa rājyaphalabhāg bhavet
kośākṣa paṭalaṃ yasya kośavṛddhi karair janaiḥ
     āptais tuṣṭaiś ca satataṃ dhāryate sa nṛpottamaḥ
koṣṭhāgāram asaṃhāryair āptaiḥ saṃcayatatparaiḥ
     pātrabhūtair alubdhaiś ca pālyamānaṃ guṇī bhavet
vyavahāraś ca nagare yasya karmaphalodayaḥ
     dṛśyate śaṅkhalikhitaḥ sa dharmaphalabhāg bhavet
saṃgṛhītamanuṣyaś ca yo rājā rājadharmavit
     ṣaḍ vargaṃ pratigṛhṇan sa dharmāt phalam upāśnute
