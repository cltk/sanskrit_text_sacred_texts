tatas triśaṅkor vacanaṃ śrutvā krodhasamanvitam
 ṛṣiputraśataṃ rāma rājānam idam abravīt
pratyākhyāto 'si durbuddhe guruṇā satyavādinā
 taṃ kathaṃ samatikramya śākhāntaram upeyivān
ikṣvākūṇāṃ hi sarveṣāṃ purodhāḥ paramā gatiḥ
 na cātikramituṃ śakyaṃ vacanaṃ satyavādinaḥ
aśakyam iti covāca vasiṣṭho bhagavān ṛṣiḥ
 taṃ vayaṃ vai samāhartuṃ kratuṃ śaktāḥ kathaṃ tava
bāliśas tvaṃ naraśreṣṭha gamyatāṃ svapuraṃ punaḥ
 yājane bhagavāñ śaktas trailokyasyāpi pārthiva
teṣāṃ tadvacanaṃ śrutvā krodhaparyākulākṣaram
 sa rājā punar evaitān idaṃ vacanam abravīt
pratyākhyāto 'smi guruṇā guruputrais tathaiva ca
 anyāṃ gatiṃ gamiṣyāmi svasti vo 'stu tapodhanāḥ
ṛṣiputrās tu tac chrutvā vākyaṃ ghorābhisaṃhitam
 śepuḥ paramasaṃkruddhāś caṇḍālatvaṃ gamiṣyasi
 evam uktvā mahātmāno viviśus te svam āśramam
atha rātryāṃ vyatītāyāṃ rājā caṇḍālatāṃ gataḥ
 nīlavastradharo nīlaḥ paruṣo dhvastamūrdhajaḥ
 cityamālyānulepaś ca āyasābharaṇo 'bhavat
taṃ dṛṣṭvā mantriṇaḥ sarve tyaktvā caṇḍālarūpiṇam
 prādravan sahitā rāma paurā ye 'syānugāminaḥ
eko hi rājā kākutstha jagāma paramātmavān
 dahyamāno divārātraṃ viśvāmitraṃ tapodhanam
viśvāmitras tu taṃ dṛṣṭvā rājānaṃ viphalīkṛtam
 caṇḍālarūpiṇaṃ rāma muniḥ kāruṇyam āgataḥ
kāruṇyāt sa mahātejā vākyaṃ parama dhārmikaḥ
 idaṃ jagāda bhadraṃ te rājānaṃ ghoradarśanam
kim āgamanakāryaṃ te rājaputra mahābala
 ayodhyādhipate vīra śāpāc caṇḍālatāṃ gataḥ
atha tad vākyam ākarṇya rājā caṇḍālatāṃ gataḥ
 abravīt prāñjalir vākyaṃ vākyajño vākyakovidam
pratyākhyāto 'smi guruṇā guruputrais tathaiva ca
 anavāpyaiva taṃ kāmaṃ mayā prāpto viparyayaḥ
saśarīro divaṃ yāyām iti me saumyadarśanam
 mayā ceṣṭaṃ kratuśataṃ tac ca nāvāpyate phalam
anṛtaṃ nokta pūrvaṃ me na ca vakṣye kadā cana
 kṛcchreṣv api gataḥ saumya kṣatradharmeṇa te śape
yajñair bahuvidhair iṣṭaṃ prajā dharmeṇa pālitāḥ
 guravaś ca mahātmānaḥ śīlavṛttena toṣitāḥ
dharme prayatamānasya yajñaṃ cāhartum icchataḥ
 paritoṣaṃ na gacchanti guravo munipuṃgava
daivam eva paraṃ manye pauruṣaṃ tu nirarthakam
 daivenākramyate sarvaṃ daivaṃ hi paramā gatiḥ
tasya me paramārtasya prasādam abhikāṅkṣataḥ
 kartum arhasi bhadraṃ te daivopahatakarmaṇaḥ
nānyāṃ gatiṃ gamiṣyāmi nānyaḥ śaraṇam asti me
 daivaṃ puruṣakāreṇa nivartayitum arhasi
