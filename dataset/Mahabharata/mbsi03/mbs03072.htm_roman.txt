damayanty uvāca
      gaccha keśini jānīhi ka eṣa rathavāhakaḥ
      upaviṣṭo rathopasthe vikṛto hrasvabāhukaḥ
abhyetya kuśalaṃ bhadre mṛdupūrvaṃ samāhitā
      pṛcchethāḥ puruṣaṃ hy enaṃ yathātattvam anindite
atra me mahatī śaṅkā bhaved eṣa nalo nṛpaḥ
      tathā ca me manastuṣṭir hṛdayasya ca nirvṛtiḥ
brūyāś cainaṃ kathānte tvaṃ parṇādavacanaṃ yathā
      prativākyaṃ ca suśroṇi budhyethās tvam anindite
bṛhadaśva uvāca
      evaṃ samāhitā gatvā dūtī bāhukam abravīt
      damayanty api kalyāṇī prāsādasthānvavaikṣata
svāgataṃ te manuṣyendra kuśalaṃ te bravīmy aham
      damayantyā vacaḥ sādhu nibodha puruṣarṣabha
kadā vai prasthitā yūyaṃ kimartham iha cāgatāḥ
      tat tvaṃ brūhi yathānyāyaṃ vaidarbhī śrotum icchati
bāhuka uvāca
      śrutaḥ svayaṃvaro rājñā kausalyena yaśasvinā
      dvitīyo damayantyā vai śvobhūta iti bhāmini
śrutvā taṃ prasthito rājā śatayojanayāyibhiḥ
      hayair vātajavair mukhyair aham asya ca sārathiḥ
keśiny uvāca
     atha yo 'sau tṛtīyo vaḥ sa kutaḥ kasya vā punaḥ
     tvaṃ ca kasya kathaṃ cedaṃ tvayi karma samāhitam
bāhuka uvāca
     puṇyaślokasya vai sūto vārṣṇeya iti viśrutaḥ
     sa nale vidrute bhadre bhāṅgasvarim upasthitaḥ
aham apy aśvakuśalaḥ sūdatve ca suniṣṭhitaḥ
     ṛtuparṇena sārathye bhojane ca vṛtaḥ svayam
keśiny uvāca
     atha jānāti vārṣṇeyaḥ kva nu rājā nalo gataḥ
     kathaṃ cit tvayi vaitena kathitaṃ syāt tu bāhuka
bāhuka uvāca
     ihaiva putrau nikṣipya nalasyāśubhakarmaṇaḥ
     gatas tato yathākāmaṃ naiṣa jānāti naiṣadham
na cānyaḥ puruṣaḥ kaś cin nalaṃ vetti yaśasvini
     gūḍhaś carati loke 'smin naṣṭarūpo mahīpatiḥ
ātmaiva hi nalaṃ vetti yā cāsya tadanantarā
     na hi vai tāni liṅgāni nalaṃ śaṃsanti karhi cit
keśiny uvāca
     yo 'sāv ayodhyāṃ prathamaṃ gatavān brāhmaṇas tadā
imāni nārīvākyāni kathayānaḥ punaḥ punaḥ
kva nu tvaṃ kitava chittvā vastrārdhaṃ prasthito mama
     utsṛjya vipine suptām anuraktāṃ priyāṃ priya
sā vai yathā samādiṣṭā tatrāste tvatpratīkṣiṇī
     dahyamānā divārātraṃ vastrārdhenābhisaṃvṛtā
tasyā rudantyāḥ satataṃ tena duḥkhena pārthiva
     prasādaṃ kuru vai vīra prativākyaṃ prayaccha ca
tasyās tatpriyam ākhyānaṃ prabravīhi mahāmate
     tad eva vākyaṃ vaidarbhī śrotum icchaty aninditā
etac chrutvā prativacas tasya dattaṃ tvayā kila
     yat purā tat punas tvatto vaidarbhī śrotum icchati
bṛhadaśva uvāca
     evam uktasya keśinyā nalasya kurunandana
     hṛdayaṃ vyathitaṃ cāsīd aśrupūrṇe ca locane
sa nigṛhyātmano duḥkhaṃ dahyamāno mahīpatiḥ
     bāṣpasaṃdigdhayā vācā punar evedam abravīt
vaiṣamyam api saṃprāptā gopāyanti kulastriyaḥ
     ātmānam ātmanā satyo jitasvargā na saṃśayaḥ
rahitā bhartṛbhiś caiva na krudhyanti kadā cana
     prāṇāṃś cāritrakavacā dhārayantīha satstriyaḥ
prāṇayātrāṃ pariprepsoḥ śakunair hṛtavāsasaḥ
     ādhibhir dahyamānasya śyāmā na kroddhum arhati
satkṛtāsatkṛtā vāpi patiṃ dṛṣṭvā tathāgatam
     bhraṣṭarājyaṃ śriyā hīnaṃ kṣudhitaṃ vyasanāplutam
evaṃ bruvāṇas tad vākyaṃ nalaḥ paramaduḥkhitaḥ
     na bāṣpam aśakat soḍhuṃ praruroda ca bhārata
tataḥ sā keśinī gatvā damayantyai nyavedayat
     tat sarvaṃ kathitaṃ caiva vikāraṃ caiva tasya tam
