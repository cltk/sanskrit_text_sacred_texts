[mārk]
      śriyā juṣṭaṃ mahāsehaṃ deva senāpatiṃ kṛtam
      saptarṣipatnyaḥ ṣaḍ devyas tat sakāśam athāgaman
ṛṣibhiḥ saṃprarityaktā dharmayuktā mahāvratāḥ
      drutam āgamya cocus tā deva senāpatiṃ prabhum
vayaṃ putra parityaktā bhartṛbhir deva saṃmitaiḥ
      akāraṇād ruṣā tāta puṇyasthānāt paricyutāḥ
asmābhiḥ kila jātas tvam iti kenāpy udāhṛtam
      asatyam etat saṃśrutya tasmān nas trātum arhasi
akṣayaś ca bhavet svargas tvatprasādād dhi naḥ prabho
      tvāṃ putraṃ cāpy abhīpsāmaḥ kṛtvaitad anṛṇo bhava
[skanda]
      mātaro hi bhavatyo me suto vo 'ham aninditāḥ
      yac cābhīpsatha tat sarvaṃ saṃbhaviṣyati vas tathā
[ārkaṇḍeya]
      evam ukte tataḥ śakraṃ kiṃ kāryam iti so 'bravīt
      uktaḥ skandena brūhīti so 'bravīd vāsavas tataḥ
abhijit spardhamānā tu rohiṇyā kanyasī svasā
      icchantī jyeṣṭhatāṃ devī tapas taptuṃ vanaṃ gatā
tatra mūḍho 'smi bhadraṃ te nakṣatraṃ gaganāc cyutam
      kālaṃ tv imaṃ paraṃ skanda brahmaṇā saha cintaya
dhaniṣṭhādis tadā kālo brahmaṇā parinirmitaḥ
     rohiṇyādyo 'bhavat pūrvam evaṃ saṃkhyā samābhavat
evam ukte tu śakreṇa trividaṃ kṛttikā gatāḥ
     nakṣatraṃ śakaṭākāraṃ bhāti tad vahni daivatam
vinatā cābravīt skandaṃ mama tvaṃ piṇḍadaḥ sutaḥ
     icchāmi nityam evāhaṃ tvayā putra sahāsitum
[skanda]
     evam astu namas te 'stu putrasnehāt praśādhi mām
     snuṣayā pūjyamānā vai devi vatsyasi nityadā
[mārk]
     atha mātṛgaṇaḥ sarvaḥ skandaṃ vacanam abravīt
     vayaṃ sarvasya lokasya mātaraḥ kavibhiḥ stutāḥ
     icchāmo mātaras tubhyaṃ bhavituṃ pūjayasva naḥ
[skanda]
     mātaras tu bhavatyo me bhavatīnām ahaṃ sutaḥ
     ucyatāṃ yan mayā kāryaṃ bhavatīnām athepsitam
[mātaras]
     yās tu tā mātaraḥ pūrvaṃ lokasyāsya prakalpitāḥ
     asmākaṃ tad bhavet sthānaṃ tāsāṃ caiva na tad bhavet
bhavema pūjyā lokasya na tāḥ pūjyāḥ surarṣabha
     prajāsmākaṃ hṛtās tābhis tvatkṛte tāḥ prayaccha naḥ
[skanda]
     dattāḥ prajā na tāḥ śakyā bhavatībhir niṣevitum
     anyāṃ vaḥ kāṃ prayacchāmi prajāṃ yāṃ manasecchatha
[mātaras]
     icchāma tāsāṃ mātṝṇāṃ prajā bhoktuṃ prayaccha naḥ
     tvayā saha pṛthag bhūtā ye ca tāsām atheśvarāḥ
[skanda]
     prajā vo dadmi kaṣṭaṃ tu bhavatībhir udāhṛtam
     parirakṣata bhadraṃ vaḥ prajāḥ sādhu namaskṛtāḥ
parirakṣāma bhadraṃ te prajāḥ skanda yathecchasi
     tvayā no rocate skanda saha vāsaś ciraṃ prabho
[skanda]
     yāvat ṣoḍaśavarṣāṇi bhavanti taruṇāḥ prajāḥ
     prabādhata manuṣyāṇāṃ tāvad rūpaiḥ pṛthagvidhaiḥ
ahaṃ ca vaḥ pradāsyāmi raudram ātmānam avyayam
     paramaṃ tena sahitā sukhaṃ vatsyatha pūjitāḥ
[mārk]
     tataḥ śarīrāt skandasya puruṣaḥ kāñcanaprabhaḥ
     bhoktuṃ prajāḥ sa martyānāṃ niṣpapāta mahābalaḥ
apatat sa tadā bhūmau visaṃjño 'tha kṣudhānvitaḥ
     skandena so 'bhyanujñāto raudrarūpo 'bhavad grahaḥ
     skandāpasmāram ity āhur grahaṃ taṃ dvijasattamāḥ
vinatā tu mahāraudrā kathyate śakunigrahaḥ
     pūtanāṃ rākṣasīṃ prāhus taṃ vidyāt pūtanā graham
kaṣṭā dāruṇarūpeṇa ghorarūpā niśācarī
     piśācī dāruṇākārā kathyate śītapūtanā
     garbhān sā mānuṣīṇāṃ tu harate ghoradarśanā
aditiṃ revatīṃ prāhur grahas tasyās tu raivataḥ
     so 'pi bālāñ śiśūn ghoro bādhate vai mahāgrahaḥ
daityānāṃ yā ditir mātā tām āhur mukhamaṇḍikām
     atyarthaṃ śiśumāṃsena saṃprahṛṣṭā durāsadā
kumārāś ca kumāryaś ca ye proktāḥ skanda saṃbhavāḥ
     te 'pi garbhabhujaḥ sarve kauravya sumahāgrahāḥ
tāsām eva kumārīṇāṃ patayas te prakīrtitāḥ
     ajñāyamānā hṛjṇanti bālakān raudrakarmiṇaḥ
gavāṃ mātā tu yā prājñaiḥ kathyate surabhir nṛpa
     śakunis tām athāruhya saha bhuṅkte śiśūn bhuvi
saramā nāma yā mātā śunāṃ devī janādhipa
     sāpi garbhān samādatte mānuṣīṇāṃ sadaiva hi
pādapānāṃ cayā mātā karañja nilayā hi sā
     karañje tāṃ namasyanti tasmāt putrārthino narāḥ
ime tv aṣṭādaśānye vai grahā māṃsamadhu priyāḥ
     dvipañcarātraṃ tiṣṭhanti satataṃ sūtikā gṛhe
kadrūḥ sūkṣmavapur bhūtvā garbhiṇīṃ praviśed yadā
     bhuṅkte sā tatra taṃ garbhaṃ sā tu nāgaṃ prasūyate
gandharvāṇāṃ tu yā mātā sā garbhaṃ gṛhya gacchati
     tato vilīna garbhā sā mānuṣī bhuvi dṛśyate
yā janitrī tv apsarasāṃ garbham āste pragṛhya sā
     upaviṣṭaṃ tato garbhaṃ kathayanti manīṣiṇaḥ
lohitasyodadheḥ kanyā dhātrī skandasya sā smṛtā
     lohitāyanir ity evaṃ kadambe sā hi pūjyate
puruṣeṣu yathā rudras tathāryā pramadāsv api
     āryā mātā kumārasya pṛthak kāmārtham ijyate
evam ete kumārāṇāṃ mayā proktā mahāgrahāḥ
     yāvat ṣoḍaśavarṣāṇi aśivās te śivās tataḥ
ye ca mātṛgaṇāḥ proktāḥ puruṣāś caiva ye grahāḥ
     sarve skandagrahā nāma jñeyā nityaṃ śarīribhiḥ
teṣāṃ praśamanaṃ kāryaṃ snānaṃ dhūpam athāñjanam
     balikarmopahāraś ca skandasyejyā viśeṣataḥ
evam ete 'rcitāḥ sarve prayacchanti śubhaṃ nṛṇām
     āyur vīryaṃ ca rājendra samyak pūjā namaskṛtāḥ
ūrdhvaṃ tu ṣoḍaśād varṣād ye bhavanti grahā nṛṇām
     tān ahaṃ saṃpravakṣyāmi namaskṛtya maheśvaram
yaḥ paśyati naro devāḍ jāgrad vā śayito 'pi vā
     unmādyati sa tu kṣipraṃ taṃ tu deva grahaṃ viduḥ
āsīnaś ca śayānaś ca yaḥ paśyati naraḥ pitṝn
     unmādyati sa tu kṣipraṃ sa jñeyas tu pitṛgrahaḥ
avamanyati yaḥ siddhān kruddhāś cāpi śapanti yam
     unmādyati sa tu kṣipraṃ jñeyaḥ siddhagrahas tu saḥ
upāghrāti ca yo gandhān rasāṃś cāpi pṛthagvidhān
     unmādyati sa tu kṣipraṃ sa jñeyo rākṣaso grahaḥ
gandharvāś cāpi yaṃ divyāḥ saṃspṛśanti naraṃ bhuvi
     unmādyati sa tu kṣipraṃ graho gāndharva eva saḥ
āviśanti ca yaṃ yakṣāḥ puruṣaṃ kālaparyaye
     unmādyati sa tu kṣipraṃ jñeyo yakṣagrahas tu saḥ
adhirohanti yaṃ nityaṃ piśācāḥ puruṣaṃ kva cit
     unmādyati sa tu kṣipraṃ paiśācaṃ taṃ grahaṃ viduḥ
yasya doṣaiḥ prakupitaṃ cittaṃ muhyati dehinaḥ
     unmādyati sa tu kṣipraṃ sādhanaṃ tasya śāstrataḥ
vaiklavyāc ca bhayāc caiva gorāṇāṃ cāpi darśanāt
     unmādyati sa tu kṣipraṃ sattvaṃ tasya tu sādhanam
kaś cit krīḍitu kāmo vai bhoktukāmas tathāparaḥ
     abhikāmas tathaivānya ity eṣa trividho grahaḥ
yāvat saptati varṣāṇi bhavanty ete grahā nṛṇām
     ataḥ paraṃ dehināṃ tu grahatulyo bhavej jvaraḥ
aprakīrṇendriyaṃ dāntaṃ śuciṃ nityam atandritam
     āstikaṃ śraddadhānaṃ ca varjayanti sadā grahāḥ
ity eṣa te grahoddeśo mānuṣāṇāṃ prakīrtitaḥ
     na spṛśanti grahā bhaktān narān devaṃ maheśvaram
