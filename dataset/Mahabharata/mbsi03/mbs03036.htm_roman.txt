[bhi]
      saṃdhiṃ kṛtvaiva kālena antakena patatriṇā
      anantenāprameyena srotasā sarvahāriṇā
pratyakṣaṃ manyase kālaṃ martyaḥ san kālabandhanaḥ
      phenadharmā mahārāja phaladharmā tathaiva ca
nimeṣād api kaunteya yasyāyur apacīyate
      sūcyevāñjana cūrṇasya kim iti pratipālayet
yo nūnam amitāyuḥ syād atha vāpi pramāṇavit
      sa kālaṃ vai pratīkṣeta sarvapratyakṣadarśivān
pratīkṣamāṇān kālo naḥ samā rājaṃs trayo daśa
      āyuṣo 'pacayaṃ kṛtvā maraṇāyopaneṣyati
śarīriṇāṃ hi maraṇaṃ śarīre nityam āśritam
      prāg eva maraṇāt tasmād rājyāyaiva ghaṭāmahe
yo na yāti prasaṃkhyānam aspaṣṭo bhūmivardhanaḥ
      ayātayitvā vairāṇi so 'vasīdati gaur iva
yo na yātayate vairam alpasattvodyamaḥ pumān
      aphalaṃ tasya janmāhaṃ manye durjāta jāyinaḥ
hairaṇyau bhavato bāhū śrutir bhavati pārthiva
      hatvā dviṣantaṃ saṃgrāme bhuktvā bāhvarjitaṃ vasuḥ
hatvā cet puruṣo rājan nikartāram ariṃdama
     ahnāya narakaṃ gacchet svargeṇāsya sa saṃmitaḥ
amarṣajo hi saṃtāpaḥ pāvakād dīptimattaraḥ
     yenāham abhisaṃtapto na naktaṃ na divā śaye
ayaṃ ca pārtho bībhatsur variṣṭho jyā vikarṣaṇe
     āste paramasaṃtapto nūnaṃ siṃha ivāśaye
yo 'yam eko 'bhimanute sarvāṁl loke dhanurbhṛtaḥ
     so 'yam ātmajam ūṣmāṇaṃ mahāhastīva yacchati
nakulaḥ sahadevaś ca vṛddhā mātā ca vīrasūḥ
     tavaiva priyam icchanta āsate jaḍa mūkavat
save te priyam icchanti bandhavāḥ saha sṛñjayaiḥ
     aham eko 'bhisaṃtapto mātā ca prativindhyataḥ
priyam eva tu sarveṣāṃ yad bravīmy uta kiṃ cana
     sarve hī vyasanaṃ prāptāḥ sarve yuddhābhinandinaḥ
netaḥ pāpīyasī kā cid āpad rājan bhaviṣyati
     yan no nīcair alpabalai rājyam ācchidya bhujyate
śīladoṣād ghṛṇāviṣṭa ānṛśaṃsyāt paraṃtapa
     kleśāṃs titikṣase rājan nānyaḥ kaś cit praśaṃsati
ghṛṇī brāhmaṇarūpo 'si kathaṃ kṣatre ajāyathāḥ
     asyāṃ hi yonau jāyante prāyaśaḥ krūra buddhayaḥ
aśrauṣīs tvaṃ rājadharmān yathā vai manur abravīt
     krūrān nikṛtisaṃyuktān vihitān aśamātmakān
kartavye puruṣavyāghra kim āsse pīṭha sarpavat
     buddhyā vīryeṇa saṃyuktaḥ śrutenābhijanena ca
tṛṇānāṃ muṣṭinaikena himavantaṃ tu parvatam
     channam icchasi kaunteya yo 'smān saṃvartum icchasi
ajñātacaryā gūḍhena pṛthivyāṃ viśrutena ca
     divīva pārtha sūryeṇa na śakyā carituṃ tvayā
bṛhac chāla ivānūpe śākhā puṣpapalāśavān
     hastī śveta ivājñātaḥ kathaṃ jiṣṇuś cariṣyati
imau ca siṃhasaṃkāśau bhrātarau sahitau śiśū
     nakulaḥ sahadevaś ca kathaṃ pārtha cariṣyataḥ
puṇyakīrtī rājaputrī draupadī vīrasūr iyam
     viśrutā katham ajñātā kṛṣṇā pārtha cariśyati
māṃ cāpi rājañ jānanti ākumāram imāḥ prajāḥ
     ajñātacaryāṃ paśyāmi meror iva nigūhanam
tathaiva bahavo 'smābhī rāṣṭrebhyo vipravāsitāḥ
     rājāno rājaputrāś ca dhṛtarāṣṭram anuvratāḥ
na hi te 'py upaśāmyanti nikṛtānāṃ nirākṛtāḥ
     avaśyaṃ tair nikartavyam asmākaṃ tatpriyaiṣibhiḥ
te 'py asmāsu prayuñjīran pracchannān subahūñ janān
     ācakṣīraṃś ca no jñātvā tan naḥ syāt sumahad bhayam
asmābhir uṣitāḥ samyag vane māsās trayodaśa
     parimāṇena tān paśya tāvataḥ parivatsarān
asti māsaḥ pratinidhir yathā prāhur manīṣiṇaḥ
     pūtikān iva somasya tathedaṃ kriyatām iti
atha vānaḍuhe rājan sādhave sādhu vāhine
     sauhitya dānād ekasmād enasaḥ pratimucyate
tasmāc chatruvadhe rājan kriyatāṃ niścayas tvayā
     kṣatriyasya tu sarvasya nānyo dharmo 'sti saṃyugāt
