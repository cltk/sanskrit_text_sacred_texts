[vaiṣampāyana]
      arjunasya vaco śrutvā bhīmaseno 'ty amarṣaṇaḥ
      dhairyam āsthāya tejasvī jyeṣṭhaṃ bhrātaram abravīt
rājan viditadharmo 'si na te 'sty aviditaṃ bhuvi
      upaśikṣāma te vṛttaṃ sadaiva na ca śaknumaḥ
na vakṣyāmi na vakṣyāmīty evaṃ me manasi sthitam
      ati duḥkhāt tu vakṣyāmi tan nibodha janādhipa
bhavatas tu pramohena sarvaṃ saṃśayitaṃ kṛtam
      viklavatvaṃ ca naḥ prāptam abalatvaṃ tathaiva ca
kathaṃ hi rājā lokasya sarvaśāstraviśāradaḥ
      moham āpadyate dainyād yathā ku puruṣas tathā
āgatiś ca gatiś caiva lokasya viditā tava
      āyatyāṃ ca tadātve ca na te 'sty aviditaṃ prabho
evaṃgate mahārāja rājyaṃ prati janādhipa
      hetum atra pravakṣyāmi tad ihaikamanāḥ śṛṇu
dvididho jāyate vyādhiḥ śārīro mānasas tathā
      parasparaṃ tayor janma nirdvaṃdvaṃ nopalabhyate
śārīrāj jāyate vyādhir mānaso nātra saṃśayaḥ
      mānasāj jāyate vyādhiḥ śārīra iti niścayaḥ
śārīra mānase duḥkhe yo 'tīte anuśocati
     duḥkhena labhate duḥkhaṃ dvāv anarthau prapadyate
śītoṣṇe caiva vāyuś ca trayaḥ śārīra jā guṇāḥ
     teṣāṃ guṇānāṃ sāmyaṃ ca tad āhuḥ svasthalakṣaṇam
teṣām anyatamotseke vidhānam upadiṣyate
     uṣṇena bādhyate śītaṃ śītenoṣṇaṃ prabādhyate
sattvaṃ rajo tamo caiva mānasāḥ syus trayo guṇāḥ
     harṣeṇa bādhyate śoko harṣaḥ śokena bādhyate
kaś cit sukhe vartamāno duḥkhasya smartum icchati
     kaś cid duḥkhe vartamānaḥ sukhasya smartum icchati
sa tvaṃ na duḥkhī duḥkhasya na sukhī ca sukhasya ca
     na duḥkhī sukhajātasya na sukhī duḥkhajasya vā
smartum arhasi kauravya diṣṭaṃ tu balavattaram
     atha vā te svabhāvo 'yaṃ yena pārthiva kṛṣyase
dṛṣṭvā sabhā gatāṃ kṛṣṇām ekavastrāṃ rajasvalām
     miṣatāṃ pāṇḍuputrāṇāṃ na tasya smartum arhasi
pravrājanaṃ ca nagarād ajinaiś ca nivāsanam
     mahāraṇyanivāsaś ca na tasya smartum arhasi
jaṭāsurāt parikleśaṃ citrasenena cāhavam
     saindhavāc ca parikleśaṃ kathaṃ vismṛtavān asi
     punar ajñātacaryāyāṃ kīcakena padā vadham
yac ca te droṇa bhīṣmābhyāṃ yuddham āsīd ariṃdama
     manasaikena te yuddham idaṃ ghoram upasthitam
yatra nāsti śaraiḥ kāryaṃ na mitrair na ca bandhubhiḥ
     ātmanaikena yoddhavyaṃ tat te yuddham upasthitam
tasminn anirjite yuddhe praṇān yadi ha mokṣyase
     anyaṃ dehaṃ samāsthāya punas tenaiva yotsyase
tasmād adyaiva gantavyaṃ yuddhasya bharatarṣabha
     etaj jitvā mahārāja kṛtakṛtyo bhaviṣyasi
etāṃ buddhiṃ viniścitya bhūtānām āgatiṃ gatim
     pitṛpaitāmahe vṛtte śādhi rājyaṃ yathocitam
diṣṭyā duryodhanaḥ pāpo nihataḥ sānugo yudhi
     draupadyāḥ keśapakṣasya diṣṭyā tvaṃ padavīṃ gataḥ
yajasva vājimedhena vidhivad dakṣiṇāvatā
     vayaṃ te kiṃkarāḥ pārtha vāsudevaś ca vīryavān
