[nārada]
      tato devarṣayaḥ sarve siddhāś ca paramarṣayaḥ
      jagmus tadā parām ārtiṃ dṛṣṭvā kat kadanaṃ mahat
te 'bhijagmur jitakrodhā jitātmāno jitendriyāḥ
      pitāmahasya bhavanaṃ jagataḥ kṛpayā tadā
tato dadṛśur āsīnaṃ saha devaiḥ pitāmaham
      siddhair brahmarṣibhiś caiva samantāt parivāritam
tatra devo mahādevas tatrāgnir vāyunā saha
      candrādityau ca dharmaś ca parameṣṭhī tathā budhaḥ
vaikhānasā vālakhilyā vānaprasthā marīcipāḥ
      ajāś caivāvimūḍhāś ca tejo garbhās tapasvinaḥ
      ṛṣayaḥ sarva evaite pitāmaham upāsate
tato 'bhigamya sahitāḥ sarva eva maharṣayaḥ
      sundopasundayoḥ karma sarvam eva śaśaṃsire
yathā kṛtaṃ yathā caiva kṛtaṃ yena krameṇa ca
      nyavedayaṃs tataḥ sarvam akhilena pitāmahe
tato devagaṇāḥ sarve te caiva paramarṣayaḥ
      tam evārthaṃ puraskṛtya pitāmaham acodayan
tataḥ pitāmahaḥ śrutvā sarveṣāṃ tad vacas tadā
      muhūrtam iva saṃcintya kartavyasya viniścayam
tayor vadhaṃ samuddiśya viśvakarmāṇam āhvayat
     dṛṣṭvā ca viśvakarmāṇaṃ vyādideśa pitāmahaḥ
     sṛjyatāṃ prāthanīyeha pramadeti mahātapāḥ
pitāmahaṃ namaskṛtya tad vākyam abhinandya ca
     nirmame yoṣitaṃ divyāṃ cintayitvā prayatnataḥ
triṣu lokeṣu yat kiṃ cid bhūtaṃ sthāvarajaṅgamam
     samānayad darśanīyaṃ tat tad yatnāt tatas tataḥ
koṭiśaś cāpi ratnāni tasyā gātre nyaveśayat
     tāṃ ratnasaṃghāta mayīm asṛjad devarūpiṇīm
sā prayatnena mahatā nirmitā viśvakarmaṇā
     triṣu lokeṣu nārīṇāṃ rūpeṇāpratimābhavat
na tasyāḥ sūkṣmam apy asti yad gātre rūpasaṃpadā
     na yuktaṃ yatra vā dṛṣṭir na sajjati nirīkṣatām
sā vigrahavatīva śrīḥ kānta rūpā vapuṣmatī
     jahāra sarvabhūtānāṃ cakṣūṃṣi ca manāṃsi ca
tilaṃ tilaṃ samānīya ratnānāṃ yad vinirmitā
     tilottamety atas tasyā nāma cakre pitāmahaḥ
[pitāmaha]
     gaccha sundopasundābhyām asurābhyāṃ tilottame
     prārthanīyena rūpeṇa kuru bhadre pralobhanam
tvatkṛte darśanād eva rūpasaṃpat kṛtena vai
     virodhaḥ syād yathā tābhyām anyonyena tathā kuru
[nārada]
     sā tatheti pratijñāya namaskṛtya pitāmaham
     cakāra maṇḍalaṃ tatra vibudhānāṃ pradakṣiṇam
prāṅmukho bhagavān āste dakṣiṇena maheśvaraḥ
devāś caivottareṇāsan sarvatas tv ṛṣayo 'bhavan
     kurvantyā tu tayā tatra maṇḍalaṃ tat pradakṣiṇam
     indraḥ sthāṇuś ca bhagavān dhairyeṇa pratyavasthitau
draṣṭukāmasya cātyarthaṃ gatāyāḥ pārśvatas tadā
     anyad añcitapakṣmāntaṃ dakṣiṇaṃ niḥsṛtaṃ mukham
pṛṣṭhataḥ parivartantyāḥ paścimaṃ niḥsṛtaṃ mukham
     gatāyāś cottaraṃ pārśvam uttaraṃ niḥsṛtaṃ mukham
mahendrasyāpi netrāṇāṃ pārśvataḥ pṛṣṭhato 'grataḥ
     raktāntānāṃ viśālānāṃ sahasraṃ sarvato 'bhavat
evaṃ caturmukhaḥ sthāṇur mahādevo 'bhavat purā
     tathā sahasranetraś ca babhūva balasūdanaḥ
tathā deva nikāyānām ṛṣīṇāṃ caiva sarvaśaḥ
     mukhāny abhipravartante yena yāti tilottamā
tasyā gātre nipatitā teṣāṃ dṛṣṭir mahātmanām
     sarveṣām eva bhūyiṣṭham ṛte devaṃ pitāmaham
gacchantyās tu tadā devāḥ sarve ca paramarṣayaḥ
     kṛtam ity eva tat kāryaṃ menire rūpasaṃpadā
tilottamāyāṃ tu tadā gatāyāṃ lokabhāvanaḥ
     sarvān visarjayām āsa devān ṛṣigaṇāṃś ca tān
