[s]
      śatānīkaṃ śarais tūrṇaṃ nirdahantaṃ camūṃ tava
      citrasenas tava suto vārayām āsa bhārata
nākuliś citrasenaṃ tu nārācenārdayad bhṛśam
      sa ca taṃ prativivyādha daśabhir niśitaiḥ śaraiḥ
citraseno mahārāja śatānīkaṃ punar yudhi
      navabhir niśitair bāṇair ājaghāna stanāntare
nākulis tasya viśikhair varma saṃnataparvabhiḥ
      gātrāt saṃcyāvayām āsa tad adbhutam ivābhavat
so 'petavarmā putras te virarāja bhṛśaṃ nṛpa
      utsṛjya kāle rājendra nirmokam iva pannagaḥ
tato 'sya niśitair bāṇair dhvajaṃ ciccheda nākuliḥ
      dhanuś caiva mahārāja yatamānasya saṃyuge
sa chinnadhanvā samare vivarmā ca mahārathaḥ
      dhanur anyan mahārāja jagrāhāri vidāraṇam
tatas tūrṇaṃ citraseno nākuliṃ navabhiḥ śaraiḥ
      vivyādha samare kruddho bharatānāṃ mahārathaḥ
śatānīko 'tha saṃkruddhaś citrasenasya māriṣa
      jaghāna caturo vāhān sārathiṃ ca narottamaḥ
avaplutya rathāt tasmāc citraseno mahārathaḥ
     nākuliṃ pañcaviṃśatyā śarāṇām ārdayad balī
tasya tat kurvataḥ karma nakulasya suto raṇe
     ardhacandreṇa ciccheda cāpaṃ ratnavibhūṣitam
sa chinnadhanvā viratho hatāśvo hatasārathiḥ
     āruroha rathaṃ tūrṇaṃ hārdikyasya mahātmanaḥ
drupadaṃ tu sahānīkaṃ droṇa prepsuṃ mahāratham
     vṛṣaseno 'bhyayāt tūrṇaṃ kirañ śaraśatair tadā
yajñasenas tu samare karṇa putraṃ mahāratham
     ṣaṣṭyā śarāṇāṃ vivyādha bāhvor urasi cānagha
vṛṣasenas tu saṃkruddho yajñasenaṃ rathe sthitam
     bahubhiḥ sāyakais tīkṣṇair ājaghāna stanāntare
tāv ubhau śaranunnāṅgau śarakaṇṭakinau raṇe
     vyabhrājetāṃ mahārāja śvāvidhau śalalair iva
rukmapuṅkhair ajihmāgraiḥ śaraiś chinnatanucchadau
     rudhiraughapariklinnau vyabhrājetāṃ mahāmṛdhe
tapanīyanibhau citrau kalpavṛkṣāv ivādbhutau
     kiṃśukāv iva cotphullau vyakāśetāṃ raṇājire
vṛṣasenas tato rājan navabhir drupadaṃ śaraiḥ
     viddhvā vivyādha saptatyā punaś cānyais tribhiḥ śaraiḥ
tataḥ śarasahasrāṇi vimuñcan vibabhau tadā
     karṇa putro mahārāja varṣamāṇa ivāmbudaḥ
tatas tu drupadānīkaṃ śaraiś chinnatanuc chadam
     saṃprādravad raṇe rājan niśīthe bhairave sati
pradīpair hi parityaktair jvaladbhis taiḥ samantataḥ
     vyarājata mahī rājan vītābhrā dyaur iva grahaiḥ
tathāṅgadair nipatitair vyarājata vasuṃdharā
     prāvṛṭkāle mahārāja vidyudbhir iva toyadaḥ
tataḥ karṇasuta trastāḥ somakā vipradudruvuḥ
     yathendra bhayavitrastā dānavās tārakā maye
tenārdyamānāḥ samare dravamāṇāś ca somakāḥ
     vyarājanta mahārāja pradīpair avabhāsitāḥ
tāṃs tu nirjitya samare karṇa putro vyarocata
     madhyaṃdinam anuprāpto gharmāṃśur iva bhārata
teṣu rājasahasreṣu tāvakeṣu pareṣu ca
     eka eva jvalaṃs tasthau vṛṣasenaḥ pratāpavān
sa vijitya raṇe śūrān somakānāṃ mahārathān
     jagāma tvaritas tatra yatra rājā yudhiṣṭhiraḥ
prativindhyam atha kruddhaṃ pradahantaṃ raṇe ripūn
     duḥśāsanas tava sutaḥ pratyudgacchan mahārathaḥ
tayoḥ samāgamo rājaṃś citrarūpo babhūva ha
     vyapetajalade vyomni budha bhārgavayor iva
prativindhyaṃ tu samare kurvāṇaṃ karma duṣkaram
     duḥśāsanas tribhir bāṇair lalāṭe samavidhyata
so 'tividdho balavatā putreṇa tava dhanvinā
     virarāja mahābāhuḥ sa śṛṅga iva parvataḥ
duḥśāsanaṃ tu samare prativindhyo mahārathaḥ
     navabhiḥ sāyakair viddhvā punar vivyādha saptabhiḥ
tatra bhārata putras te kṛtavān karma duṣkaram
     prativindhya hayān ugraiḥ pātayām āsa yac charaiḥ
sārathiṃ cāsya bhallena dhvajaṃ ca samapātayat
     rathaṃ ca śataśo rājan vyadhamat tasya dhanvinaḥ
patākāś ca sa tūṇīrān raśmīn yoktrāṇi cābhibho
     ciccheda tilaśaḥ kruddhaḥ śaraiḥ saṃnataparvabhiḥ
virathaḥ sa tu dharmātmā dhanuṣpāṇir avasthitaḥ
     ayodhayat tava sutaṃ kirañ śaraśatān bahūn
kṣurapreṇa dhanus tasya ciccheda kṛtahastavat
     athainaṃ daśabhir bhallaiś chinnadhanvānam ārdayat
taṃ dṛṣṭvā virathaṃ tatra bhārato 'sya mahārathāḥ
     anvavartanta vegena mahatyā senayā saha
āplutaḥ sa tato yānaṃ suta somasya bhāsvaram
     dhanur gṛhya mahārāja vivyādha tanayaṃ tava
tatas tu tāvakāḥ sarve parivārya sutaṃ tava
     abhyavartanta saṃgrāme mahatyā senayā vṛtāḥ
tataḥ pravavṛte yuddhaṃ tava teṣāṃ ca bhārata
     niśīthe dāruṇe kāle yama rāṣṭravivardhanam
