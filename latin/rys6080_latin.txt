tataḥ paulastya sacivāḥ śrutvā cendrajitaṃ hatam
 ācacakṣur abhijñāya daśagrīvāya savyathāḥ
yuddhe hato mahārāja lakṣmaṇena tavātmajaḥ
 vibhīṣaṇasahāyena miṣatāṃ no mahādyute
śūraḥ śūreṇa saṃgamya saṃyugeṣv aparājitaḥ
 lakṣṇanena hataḥ śūraḥ putras te vibudhendrajit
sa taṃ pratibhayaṃ śrutvā vadhaṃ putrasya dāruṇam
 ghoram indrajitaḥ saṃkhye kaśmalaṃ prāviśan mahat
upalabhya cirāt saṃjñāṃ rājā rākṣasapuṃgavaḥ
 putraśokārdito dīno vilalāpākulendriyaḥ
hā rākṣasacamūmukhya mama vatsa mahāratha
 jitvendraṃ katham adya tvaṃ lakṣmaṇasya vaśaṃ gataḥ
nanu tvam iṣubhiḥ kruddho bhindyāḥ kālāntakāv api
 mandarasyāpi śṛṅgāṇi kiṃ punar lakṣmaṇaṃ raṇe
adya vaivasvato rājā bhūyo bahumato mama
 yenādya tvaṃ mahābāho saṃyuktaḥ kāladharmaṇā
eṣa panthāḥ suyodhānāṃ sarvāmaragaṇeṣv api
 yaḥ kṛte hanyate bhartuḥ sa pumān svargam ṛcchati
adya devagaṇāḥ sarve lokapālās tatharṣayaḥ
 hatam indrajitaṃ dṛṣṭvā sukhaṃ svapsyanti nirbhayāḥ
adya lokās trayaḥ kṛtsnāḥ pṛthivī ca sakānanā
 ekenendrajitā hīnā śūṇyeva pratibhāti me
adya nairṛtakanyāyāṃ śroṣyāmy antaḥpure ravam
 kareṇusaṃghasya yathā ninādaṃ girigahvare
yauvarājyaṃ ca laṅkāṃ ca rakṣāṃsi ca paraṃtapa
 mātaraṃ māṃ ca bhāryāṃ ca kva gato 'si vihāya naḥ
mama nāma tvayā vīra gatasya yamasādanam
 pretakāryāṇi kāryāṇi viparīte hi vartase
sa tvaṃ jīvati sugrīve rāghave ca salakṣmaṇe
 mama śalyam anuddhṛtya kva gato 'si vihāya naḥ
evamādivilāpārtaṃ rāvaṇaṃ rākṣasādhipam
 āviveśa mahān kopaḥ putravyasanasaṃbhavaḥ
ghoraṃ prakṛtyā rūpaṃ tat tasya krodhāgnimūrchitam
 babhūva rūpaṃ rudrasya kruddhasyeva durāsadam
tasya kruddhasya netrābhyāṃ prāpatann asrabindavaḥ
 dīptābhyām iva dīpābhyāṃ sārciṣaḥ snehabindavaḥ
dantān vidaśatas tasya śrūyate daśanasvanaḥ
 yantrasyāveṣṭyamānasya mahato dānavair iva
kālāgnir iva saṃkruddho yāṃ yāṃ diśam avaikṣata
 tasyāṃ tasyāṃ bhayatrastā rākṣasāḥ saṃnililyire
tam antakam iva kruddhaṃ carācaracikhādiṣum
 vīkṣamāṇaṃ diśaḥ sarvā rākṣasā nopacakramuḥ
tataḥ paramasaṃkruddho rāvaṇo rākṣasādhipaḥ
 abravīd rakṣasāṃ madhye saṃstambhayiṣur āhave
mayā varṣasahasrāṇi caritvā duścaraṃ tapaḥ
 teṣu teṣv avakāśeṣu svayambhūḥ paritoṣitaḥ
tasyaiva tapaso vyuṣṭyā prasādāc ca svayambhuvaḥ
 nāsurebhyo na devebhyo bhayaṃ mama kadā cana
kavacaṃ brahmadattaṃ me yad ādityasamaprabham
 devāsuravimardeṣu na bhinnaṃ vajraśaktibhiḥ
tena mām adya saṃyuktaṃ rathastham iha saṃyuge
 pratīyāt ko 'dya mām ājau sākṣād api puraṃdaraḥ
yat tadābhiprasannena saśaraṃ kārmukaṃ mahat
 devāsuravimardeṣu mama dattaṃ svayambhuvā
adya tūryaśatair bhīmaṃ dhanur utthāpyatāṃ mahat
 rāmalakṣmaṇayor eva vadhāya paramāhave
sa putravadhasaṃtaptaḥ śūraḥ krodhavaśaṃ gataḥ
 samīkṣya rāvaṇo buddhyā sītāṃ hantuṃ vyavasyata
pratyavekṣya tu tāmrākṣaḥ sughoro ghoradarśanān
 dīno dīnasvarān sarvāṃs tān uvāca niśācarān
māyayā mama vatsena vañcanārthaṃ vanaukasām
 kiṃ cid eva hataṃ tatra sīteyam iti darśitam
tad idaṃ satyam evāhaṃ kariṣye priyam ātmanaḥ
 vaidehīṃ nāśayiṣyāmi kṣatrabandhum anuvratām
 ity evam uktvā sacivān khaḍgam āśu parāmṛśat
uddhṛtya guṇasaṃpannaṃ vimalāmbaravarcasaṃ
 niṣpapāta sa vegena sabhāyāḥ sacivair vṛtaḥ
rāvaṇaḥ putraśokena bhṛśam ākulacetanaḥ
 saṃkruddhaḥ khaḍgam ādāya sahasā yatra maithilī
vrajantaṃ rākṣasaṃ prekṣya siṃhanādaṃ pracukruśuḥ
 ūcuś cānyonyam āśliṣya saṃkruddhaṃ prekṣya rākṣasāḥ
adyainaṃ tāv ubhau dṛṣṭvā bhrātarau pravyathiṣyataḥ
 lokapālā hi catvāraḥ kruddhenānena nirjitāḥ
 bahavaḥ śatravaś cānye saṃyugeṣv abhipātitāḥ
teṣāṃ saṃjalpamānānām aśokavanikāṃ gatām
 abhidudrāva vaidehīṃ rāvaṇaḥ krodhamūrchitaḥ
vāryamāṇaḥ susaṃkruddhaḥ suhṛdbhir hitabuddhibhiḥ
 abhyadhāvata saṃkruddhaḥ khe graho rohiṇīm iva
maithilī rakṣyamāṇā tu rākṣasībhir aninditā
 dadarśa rākṣasaṃ kruddhaṃ nistriṃśavaradhāriṇam
taṃ niśāmya sanistriṃśaṃ vyathitā janakātmajā
 nivāryamāṇaṃ bahuśaḥ suhṛdbhir anivartinam
yathāyaṃ mām abhikruddhaḥ samabhidravati svayam
 vadhiṣyati sanāthāṃ mām anāthām iva durmatiḥ
bahuśaś codayām āsa bhartāraṃ mām anuvratām
 bhāryā bhava ramasyeti pratyākhyāto 'bhavan mayā
so 'yaṃ mām anupasthānād vyaktaṃ nairāśyam āgataḥ
 krodhamohasamāviṣṭo nihantuṃ māṃ samudyataḥ
atha vā tau naravyāghrau bhrātarau rāmalakṣmaṇau
 mannimittam anāryeṇa samare 'dya nipātitau
 aho dhin mannimitto 'yaṃ vināśo rājaputrayoḥ
hanūmato hi tadvākyaṃ na kṛtaṃ kṣudrayā mayā
 yady ahaṃ tasya pṛṣṭhena tadāyāsam aninditā
 nādyaivam anuśoceyaṃ bhartur aṅkagatā satī
manye tu hṛdayaṃ tasyāḥ kausalyāyāḥ phaliṣyati
 ekaputrā yadā putraṃ vinaṣṭaṃ śroṣyate yudhi
sā hi janma ca bālyaṃ ca yauvanaṃ ca mahātmanaḥ
 dharmakāryāṇi rūpaṃ ca rudatī saṃsramiṣyati
nirāśā nihate putre dattvā śrāddham acetanā
 agnim ārokṣyate nūnam apo vāpi pravekṣyati
dhig astu kubjām asatīṃ mantharāṃ pāpaniścayām
 yannimittam idaṃ duḥkhaṃ kausalyā pratipatsyate
ity evaṃ maithilīṃ dṛṣṭvā vilapantīṃ tapasvinīm
 rohiṇīm iva candreṇa vinā grahavaśaṃ gatām
supārśvo nāma medhāvī rāvaṇaṃ rākṣaseśvaram
 nivāryamāṇaṃ sacivair idaṃ vacanam abravīt
kathaṃ nāma daśagrīva sākṣād vaiśravaṇānuja
 hantum icchasi vaidehīṃ krodhād dharmam apāsya hi
veda vidyāvrata snātaḥ svadharmanirataḥ sadā
 striyāḥ kasmād vadhaṃ vīra manyase rākṣaseśvara
maithilīṃ rūpasaṃpannāṃ pratyavekṣasva pārthiva
 tvam eva tu sahāsmābhī rāghave krodham utsṛja
abhyutthānaṃ tvam adyaiva kṛṣṇapakṣacaturdaśīm
 kṛtvā niryāhy amāvāsyāṃ vijayāya balair vṛtaḥ
śūro dhīmān rathī khaḍgī rathapravaram āsthitaḥ
 hatvā dāśarathiṃ rāmaṃ bhavān prāpsyati maithilīm
sa tad durātmā suhṛdā niveditaṃ; vacaḥ sudharmyaṃ pratigṛhya rāvaṇaḥ
 gṛhaṃ jagāmātha tataś ca vīryavān; punaḥ sabhāṃ ca prayayau suhṛdvṛtaḥ
