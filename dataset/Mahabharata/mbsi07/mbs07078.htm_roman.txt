[s]
      evam uktvārjunaṃ rājā tribhir marmātigaiḥ śaraiḥ
      pratyavidhyan mahāvegaiś caturbhiś aturo hayān
vāsudevaṃ ca daśabhiḥ pratyavidhyat stanāntare
      patodaṃ cāsya bhallena chittvā bhūmāv apātayat
taṃ caturdaśabhiḥ pārthaś citrapuṅkhaiḥ śilāśitaiḥ
      avidhyat tūrṇam avyagras te 'syābhraśyanta varmaṇaḥ
teṣāṃ vaiphalyam ālokya punar nava ca pañca ca
      prāhiṇon niśitān bāṇāṃs te cābhraśyanta varmaṇaḥ
aṣṭāviṃśat tu tān bāṇān astān viprekṣya niṣphalān
      abravīt paravīraghnaḥ kṛṣṇo 'rjunam idaṃ vacaḥ
adṛṣṭapūrvaṃ paśyāmi śilānām iva sarpaṇam
      tvayā saṃpreṣitāḥ pārtha nārthaṃ kurvanti patriṇaḥ
kac cid gāṇḍīvataḥ prāṇās tathaiva bharatarṣabha
      muṣṭiś ca te yathāpūrvaṃ bhujayoś ca balaṃ tava
na ced vidher ayaṃ kālaḥ prāptaḥ syād adya paścimaḥ
      tava caivāsya śatroś ca tan mamācakṣva pṛcchataḥ
vismayo me mahān pārtha tava dṛṣṭvā śarān imān
      vyarthān nipatataḥ saṃkhye duryodhana rathaṃ prati
vajrāśanisamā ghorāḥ parakāyāvabhedinaḥ
     śarāḥ kurvanti te nārthaṃ pārtha kādya viḍanbanā
[arj]
     droṇenaiṣā matiḥ kṛṣṇa dhārtarāṣṭre niveśitāḥ
     ante vihitam astrāṇām etat kavacadhāraṇam
asminn antarhitaṃ kṛṣṇa trailokyam api varmaṇi
     eko droṇo hi vedaitad ahaṃ tasmāc ca sattamāt
na śakyam etat kavacaṃ bāṇair bhettuṃ kathaṃ cana
     api vajreṇa govinda svayaṃ maghavatā yudhi
jānaṃs tvam api vai kṛṣṇa māṃ vimohayase katham
     yadvṛttaṃ triṣu lokeṣu yac ca keśava vartate
tathā bhaviṣyad yac caiva tat sarvaṃ viditaṃ tava
     na tv evaṃ veda vai kaś cid yathā tvaṃ madhusūdana
eṣa duryodhanaḥ kṛṣṇa droṇena vihitām imām
     tiṣṭhaty abhītavat saṃkhye bibhrat kavacadhāraṇām
yat tv atra vihitaṃ kāryaṃ naiṣa tad vetti mādhava
     strīvad eṣa bibharty etāṃ yuktāṃ kavacadhāraṇām
paśya bāhvoś ca me vīryaṃ dhanuṣaś ca janārdana
     parājayiṣye kauravyaṃ kavacenāpi rakṣitam
idam aṅgirase prādād deveśo varma bhāsvaram
     punar dadau surapatir mahyaṃ varma sa saṃgraham
daivaṃ yady asya varmaitad brahmaṇā vā svayaṃ kṛtam
     naitad gopsyati durbuddhim adya bāṇahataṃ mayā
[s]
     evam uktvārjuno bāṇān abhimantrya vyakarṣayat
     vikṛṣyamāṇāṃs tenaivaṃ dhanurmadhya gatāñ śarān
     tān asyāstreṇa ciccheda drauṇiḥ sarvāstraghātinā
tān nikṛttān iṣūn dṛṣṭvā dūrato brahmavādinā
     nyavedayat keśavāya vismitaḥ śvetavāhanaḥ
naitad astraṃ mayā śakyaṃ dviḥ prayoktuṃ janārdana
     astraṃ mām eva hanyād dhi paśya tv adya balaṃ mama
tato duryodhanaḥ kṛṣṇau navabhir nataparvabhiḥ
     avidhyata raṇe rājañ śarair āśīviṣopamaiḥ
     bhūya evābhyavarṣac ca samare kṛṣṇa pāṇḍavau
śaravarṣeṇa mahatā tato 'hṛṣyanta tāvakāḥ
     cakrur vāditraninadān siṃhanāda ravāṃs tathā
tatha kruddho raṇe pārthaḥ sṛkkaṇī parisaṃhihan
     nāpaśyata tato 'syāṅgaṃ yan na syād varma rakṣitam
tato 'sya niśitair bāṇaiḥ sumuktair antakopamaiḥ
     hayāṃś cakāra nirdehān ubhau ca pārṣṇisārathī
dhanur asyācchinac citraṃ hastāvāpaṃ ca vīryavān
     rathaṃ ca śakalīkartuṃ savyasācī pracakrame
duryodhanaṃ ca bāṇābhyāṃ tikṣṇābhyāṃ virathī kṛtam
     avidhyad dhasta talayor ubhayor arjunas tadā
taṃ kṛcchrām āpadaṃ prāptaṃ dṛṣṭvā paramadhanvinaḥ
     samāpetuḥ parīpsanto dhanaṃjaya śarārditam
te rathair bahusāhasraiḥ kalpitaiḥ kuñjarair hayaiḥ
     padātyoghaiś ca saṃrabdhaiḥ parivavrur dhanaṃjayam
atha nārjuna govindau rathau vāpi vyadṛśyata
     astravarṣeṇa mahatā janaughaiś cāpi saṃvṛtau
tato 'rjuno 'stravīryeṇa nijaghne tāṃ varūthinīm
     tatra vyaṅgī kṛtāḥ petuḥ śataśo 'tha rathadvipāḥ
te hatā hanyamānāś ca nyagṛhṇaṃs taṃ rathottamam
     sa rathastambhitas tasthau krośamātraṃ samantataḥ
tato 'rjunaṃ vṛṣṇivīras tvarito vākyam abravīt
     dhanur visphārayātyartham ahaṃ dhmāsyāmi cāmbujam
tato visphārya balavad gāṇḍīvaṃ jaghnivān ripūn
     mahatā śaravarṣeṇa talaśabdena cārjunaḥ
pāñcajanyaṃ ca balavad dadhmau tāreṇa keśavaḥ
     rajasā dhvastapakṣmāntaḥ prasvinnavadano bhṛśam
tasya śaṅkhasya nādena dhanuṣo nisvanena ca
     niḥsattvāś ca sa sattāś ca kṣitau petur tadā janāḥ
tair vimukto ratho reje vāyvīrita ivāmbudaḥ
     jayadrathasya goptāras tataḥ kṣubdhāḥ sahānugāḥ
te dṛṣṭvā sahasā pārthaṃ goptāraḥ saindhavasya tu
     cakrur nādān bahuvidhān kampayanto vasuṃdharām
bāṇaśabdaravāṃś cogrān vimiśrāñ śaṅkhanisvanaiḥ
     prāduścakrur mahātmānaḥ siṃhanāda ravān api
taṃ śrutvā ninadaṃ ghoraṃ tāvakānāṃ samutthitam
     pradadhmatus tadā śaṅkhau vāsudevadhanaṃjayau
tena śabdena mahatā pūriteyaṃ vasuṃdharā
     sa śailā sārṇava dvīpā sa pātālā viśāṃ pate
sa śabdo bharataśreṣṭha vyāpya sarvā diśo daśa
     pratisasvāna tatraiva kurupāṇḍavayor bale
tāvakā rathinas tatra dṛṣṭvā kṛṣṇa dhanaṃjayau
     saṃrambhaṃ paramaṃ prāptās tvaramāṇā mahārathāḥ
atha kṛṣṇau mahābhāgau tāvakā dṛśyadaṃśitau
     abhyadravanta saṃkruddhās tad adbhutam ivābhavat
