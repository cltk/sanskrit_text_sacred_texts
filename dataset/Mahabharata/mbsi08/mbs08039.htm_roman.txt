[s]
      drauṇir yudhiṣṭhiraṃ dṛṣṭvā śaineyenābhirakṣitam
      draupadeyais tathā śūrair abhyavartata hṛṣṭavat
kirann iṣugaṇān ghorān svarṇapuṅkhāñ śilāśitān
      darśayan vividhān mārgāñ śikṣārthaṃ laghuhastavat
tataḥ khaṃ pūrayām āsa śarair divyāstramantritaiḥ
      yudhiṣṭhiraṃ ca samare paryavārayad astravit
drauṇāyani śarac channaṃ na prājñāyata kiṃ cana
      bāṇabhūtam abhūt sarvam āyodhana śiro hi tat
bāṇajālaṃ diviṣṭhaṃ tat svarṇajālavibhūṣitam
      śuśubhe bharataśreṣṭha vitānam iva viṣṭhitam
tena channe raṇe rājan bāṇajālena bhāsvatā
      abhrac chāyeva saṃjajñe bāṇaruddhe nabhastale
tatrāścaryam apaśyāma bāṇabhūte tathāvidhe
      na sma saṃpatate bhūmau dṛṣṭvā drauṇeḥ parākramam
lāghavaṃ droṇaputrasya dṛṣṭvā tatra mahārathāḥ
      vyasmayanta mahārāja na cainaṃ prativīkṣitum
      śekus te sarvarājānas tapantam iva bhāskaram
sātyakir yatamānas tu dharmarājaś ca pāṇḍavaḥ
      tathetarāṇi sainyāni na sma cakruḥ parākramam
vadhyamāne tataḥ sainye draupadeyā mahārathāḥ
     sātyakir dharmarājaś ca pāñcālāś cāpi saṃgatāḥ
     tyaktvā mṛtyubhayaṃ ghoraṃ drauṇāyanim upādravan
sātyakiḥ pañcaviṃśatyā drauṇiṃ viddhvā śilā mukhaiḥ
     punar vivyādha nārācaiḥ saptabhiḥ svarṇabhūṣitaiḥ
yudhiṣṭhiras trisaptatyā prativindhyaś ca saptabhiḥ
     śrutakarmā tribhir bāṇaiḥ śrutakīrtis tu saptabhiḥ
suta somaś ca navabhiḥ śatānīkaś ca saptabhiḥ
     anye ca bahavaḥ śūrā vivyadhus taṃ samantataḥ
so 'tikruddhas tato rājann āśīviṣa iva śvasan
     sātyakiṃ pañcaviṃśatyā prāvidhyata śilāśitaiḥ
śrutakīrtiṃ ca navabhiḥ suta somaṃ ca pañcabhiḥ
     aṣṭabhiḥ śrutakarmāṇaṃ prativindhyaṃ tribhiḥ śaraiḥ
     śatānīkaṃ ca navabhir dharmaputraṃ ca saptabhiḥ
athetarāṃs tataḥ śūrān dvābhyāṃ dvābhyām atāḍayat
     śrutakīrtes tathā cāpaṃ ciccheda niśitaiḥ śaraiḥ
athānyad dhanur ādāya śrutakīrtir mahārathaḥ
     drauṇāyaniṃ tribhir viddhvā vivyādhānyaiḥ śitaiḥ śaraiḥ
tato drauṇir mahārāja śaravarṣeṇa bhārata
     chādayām āsa tat sainyaṃ samantāc ca śarair nṛpān
tataḥ punar ameyātmā dharmarājasya kārmukam
     drauṇiś ciccheda vihasan vivyādha ca śarais tribhiḥ
tato dharmasuto rājan pragṛhyānyan mahad dhanuḥ
     drauṇiṃ vivyādha saptatyā bāhvor urasi cārdayat
sātyakis tu tataḥ kruddho drauṇeḥ praharato raṇe
     ardhacandreṇa tīkṣṇena dhanuś chittvānadad bhṛśam
chinnadhanvā tato drauṇiḥ śaktyā śaktimatāṃ varaḥ
     sārathiṃ pātayām āsa śaineyasya rathād drutam
athānyad dhanur ādāya droṇaputraḥ pratāpavān
     śaineyaṃ śaravarṣeṇa chādayām āsa bhārata
tasyāśvāḥ pradrutāḥ saṃkhye patite rathasārathau
     tatra tatraiva dhāvantaḥ samadṛśyanta bhārata
yudhiṣṭhirapurogās te drauṇiṃ śastrabhṛtāṃ varam
     abhyavarṣanta vegena visṛjantaḥ śitāñ śarān
āgacchamānāṃs tān dṛṣṭvā raudrarūpān paraṃtapaḥ
     prahasan pratijagrāha droṇaputro mahāraṇe
tataḥ śaraśatajvālaḥ senā kakṣaṃmahā rathaḥ
     drauṇir dadāha samare kakṣam agnir yathā vane
tad balaṃ pāṇḍuputrasya droṇaputra pratāpitam
     cukṣubhe bharataśreṣṭha timineva nadī mukham
dṛṣṭvā te ca mahārāja droṇaputra parākramam
     nihatān menire sarvān pāṇḍūn droṇasutena vai
yudhiṣṭhiras tu tvarito drauṇiṃ śliṣya mahāratham
     abravīd droṇaputraṃ tu roṣāmarṣasamanvitaḥ
naiva nāma tava prītir naiva nāma kṛtajñatā
     yatas tvaṃ puruṣavyāghra mām evādya jighāṃsasi
brāhmaṇena tapaḥ kāryaṃ dānam adhyayanaṃ tathā
     kṣatriyeṇa dhanur nāmyaṃ sa bhavān brāhmaṇa bruvaḥ
miṣatas te mahābāho jeṣyāmi yudhi kauravān
     kuruṣva samare karma brahma bandhur asi dhruvam
evam ukto mahārāja droṇaputraḥ smayann iva
     yuktatvaṃ tac ca saṃcintya nottaraṃ kiṃ cid abravīt
anuktvā ca tataḥ kiṃ cic charavarṣeṇa pāṇḍavam
     chādayām āsa samare kruddho 'ntaka iva prajāḥ
saṃchādyamānas tu tadā droṇaputreṇa māriṣa
     pārtho 'payātaḥ śīghraṃ vai vihāya mahatīṃ camūm
apayāte tatas tasmin dharmaputre yudhiṣṭhire
     droṇaputraḥ sthito rājan pratyādeśān mahātmanaḥ
tato yudhiṣṭhiro rājā tyaktvā drauṇiṃ mahāhave
     prayayau tāvakaṃ sainyaṃ yuktaḥ krūrāya karmaṇe
