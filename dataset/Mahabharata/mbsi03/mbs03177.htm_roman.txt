[vai]
      yudhiṣṭhiras tam āsādya sarpabhogābhiveṣṭitam
      dayitaṃ bhrataraṃ vīram idaṃ vacanam abravīt
kuntī mātaḥ katham imām āpadaṃ tvam avāptavān
      kaś cāyaṃ parvatābhogapratimaḥ pannagottamaḥ
sa dharmarājam ālakṣya bhrātā bhrātaram agrajam
      kathayām āsa tat sarvaṃ grahaṇādi viceṣṭitam
[y]
      devo vā yadi vā daitya urago vā bhavān yadi
      satyaṃ sarpavaco brūhi pṛcchati tvāṃ yudhiṣṭhiraḥ
kim āhṛtya viditvā vā prītis te syād bhujaṃgama
      kimāhāraṃ prayacchāmi kathaṃ muñced bhavān imam
[sarpa]
      nahuṣo nāma rājāham āsaṃ pūrvas tavānagha
      prathitaḥ pañcamaḥ somād āyoḥputro narādhipa
kratubhis tapasā caiva svādhyāyena damena ca
      trailokyaiśvaryam avyagraṃ prāpto vikramaṇena ca
tad aiśvaryaṃ samāsādya darpo mām agamat tadā
      sahasraṃ hi dvijātīnām uvāha śibilāṃ mama
aiśvaryamadamatto 'ham avamanya tato dvijān
      imām agastyena daśām ānītaḥ pṛthivīpate
na tu mām ajahāt prajñā yāvad adyeti pāṇḍava
     tasyaivānugrahād rājann agastyasya mahātmanaḥ
ṣaṣṭhe kāle mamāhāraḥ prāpto 'yam anujas tava
     nāham enaṃ vimokṣyāmi na cānyam abhikāmaye
praśnān uccāritāṃs tu tvaṃ vyāhariṣyasi cen mama
     atha paścād vimokṣyāmi bhrātaraṃ te vṛkodaram
[y]
     brūhi sarpayathākāmaṃ prativakṣyāmi te vacaḥ
     api cec chaknuyāṃ prītim āhartuṃ te bhujaṃgama
vedyaṃ yad brāhmaṇeneha tad bhavān vetti kevalam
     sarparājatataḥ śrutvā prativakṣyāmi te vacaḥ
[sarpa]
     brāhmaṇaḥ ko bhaved rājan vedyaṃ kiṃ ca yudhiṣṭhira
     bravīhy atimatiṃ tvāṃ hi vākyair anumimīmahe
[y]
     satyaṃ dānaṃ kṣamā śīlam ānṛśaṃsyaṃ damo ghṛṇā
     dṛśyante yatra nāgendra sa brāhmaṇa iti smṛtaḥ
vedyaṃ sarpaparaṃ brahma nirduḥkham asukhaṃ ca yat
     yatra gatvā na śocanti bhavataḥ kiṃ vivakṣitam
[sarpa]
     cāturvarṇyaṃ pramāṇaṃ ca satyaṃ ca brahma caiva ha
     śūdreṣv api ca satyaṃ ca dānam akrodha eva ca
     ānṛśaṃsyam ahiṃsā ca ghṛṇā caiva yudhiṣṭhira
vedyaṃ yac cātha nirduḥkham asukhaṃ ca narādhipa
     tābhyāṃ hīnaṃ padaṃ cānyan na tad astīti lakṣaye
[y]
     śūdre caitad bhavel lakṣyaṃ dvije tac ca na vidyate
     na vai śūdro bhavec chūdro brāhmaṇo na ca brāhmaṇaḥ
yatraital lakṣyate sarpavṛttaṃ sa brāhmaṇaḥ smṛtaḥ
     yatraitan na bhavet sarpataṃ śūdram iti nirdiśet
yat punar bhavatā proktaṃ na vedyaṃ vidyateti ha
     tābhyāṃ hīnam atītyātra padaṃ nāstīti ced api
evam etan mataṃ sarpatābhyāṃ hīnaṃ na vidyate
     yathā śītoṣṇayor madhye bhaven noṣṇaṃ na śītatā
evaṃ vai sukhaduḥkhābhyāṃ hīnam asti padaṃ kva cit
     eṣā mama matiḥ sarpayathā vā manyate bhavān
[sarpa]
     yadi te vṛttato rājan brāhmaṇaḥ prasamīkṣitaḥ
     vyarthā jātis tadāyuṣman kṛtir yāvan na dṛśyate
[y]
     jātir atra mahāsarpamanuṣyatve mahāmate
     saṃkarāt sarvavarṇānāṃ duṣparīkṣyeti me matiḥ
sarve sarvāsv apatyāni janayanti yadā narāḥ
     vān maithunam atho janma maraṇaṃ ca samaṃ nṛṇām
idam ārṣaṃ pramāṇaṃ ca ye yajāmaha ity api
     tasmāc chīlaṃ pradhāneṣṭaṃ vidur ye tattvadarśinaḥ
prānnn nābhir vardhanāt puṃso jātakarma vidhīyate
     tatrāsya mātā sāvitrī pitā tv ācārya ucyate
vṛttyā śūdra samo hy eṣa yāvad vede na jāyate
     asminn evaṃ matidvaidhe manuḥ svāyambhuvo 'bravīt
kṛtakṛtyāḥ punar varṇā yadi vṛttaṃ na vidyate
     saṃkaras tatra nāgendra balavān prasamīkṣitaḥ
yatredānīṃ mahāsarpasaṃskṛtaṃ vṛttam iṣyate
     taṃ brāhmaṇam ahaṃ pūrvam uktavān bhujagottama
[sarpa]
     śrutaṃ viditavedyasya tava vākyaṃ yudhiṣṭhira
     bhakṣayeyam ahaṃ kasmād bhrātaraṃ te vṛkodaram
