[vai]
      tato niśāyāṃ prāptāyāṃ kṛtasāyāhnika kriyāḥ
      vyāsam abhyagaman sarve ye tatrāsan samāgatāḥ
dhṛtarāṣṭras tu dharmātmā pāṇḍavaiḥ sahitas tadā
      śucir ekamanāḥ sārdham ṛṣibhis tair upāviśat
gāndhāryā saha nāryas tu sahitāḥ samupāviśan
      paurajānapadaś cāpi janaḥ sārvo yathā vayaḥ
tato vyāso mahātejāḥ puṇyaṃ bhāgīrathī jalam
      avagāhyājuhāvātha sarvāṁl lokān mahāmuniḥ
pāṇḍavānāṃ ca ye yodhāḥ kauravāṇāṃ ca sarvaśaḥ
      rājānaś ca mahābhāgā nānādeśanivāsinaḥ
tataḥ sutumulaḥ śabdo janāntar janamejaya
      prādurāsīd yathāpūrvaṃ kurupāṇḍavasenayoḥ
tatas te pārthivāḥ sarve bhīṣmadroṇapurogamāḥ
      sasainyāḥ salilāt tasmāt samuttasthuḥ sahasraśaḥ
virāṭadrupadau cobhau saputrau saha sainikau
      draupadeyāś ca saubhadro rākṣasaś ca ghaṭotkacaḥ
karṇaduryodhanau cobhau śakuniś ca mahārathaḥ
      duḥśāsanādayaś caiva dhārtarāṣṭrā mahārathāḥ
jārāsaṃdhir bhagadatto jalasaṃdhaś ca pārthivaḥ
     bhūriśravāḥ śalaḥ śalyo vṛṣasenaś ca sānujaḥ
lakṣmaṇo rājaputraś ca dhṛṣṭadyumnasya cātmajāḥ
     śikhaṇḍiputrāḥ sarve ca dhṛṣṭaketuś ca sānujaḥ
acalo vṛṣakaś caiva rākṣasaś cāpy alāyudhaḥ
     bāhlīkaḥ somadattaś ca cekitānaś ca pārthivaḥ
ete cānye ca bahavo bahutvād ye na kīrtitāḥ
     sarve bhāsuradehās te samuttasthur jalāt tataḥ
yasya vīrasya yo veṣo yo dhvajo yac ca vāhanam
     tena tena vyadṛśyanta samupetā narādhipāḥ
divyāmbara dharāḥ sarve sarve bhrājiṣṇu kuṇḍalāḥ
     nirvairā nirahaṃkārā vigatakrodhamanyavaḥ
gandharvair upagīyantaḥ stūyamānāś ca bandibhiḥ
     divyamālyāmbaradharā vṛtāś cāpsarasāṃ gaṇaiḥ
dhṛtarāṣṭrasya ca tadā divyaṃ cakṣur narādhipa
     muniḥ satyavatī putraḥ prītaḥ prādāt tapobalāt
divyajñānabalopetā gāndhārī ca yaśasvinī
     dadarśa putrāṃs tān sarvān ye cānye 'pi raṇe hatāḥ
tad adbhutam acintyaṃ ca sumahad romaharṣaṇam
     vismitaḥ sajanaḥ sarvo dadarśānimiṣekṣaṇaḥ
tad utsava madodagraṃ hṛṣṭanārī narākulam
     dadṛśe balam āyāntaṃ citraṃ paṭagataṃ yathā
dhṛtarāṣṭras tu tān sarvvān paśyan divyena cakṣuṣā
     mumude bharataśreṣṭha prasādāt tasya vai muneḥ
