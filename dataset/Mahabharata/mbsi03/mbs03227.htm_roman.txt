[vai]
      karṇasya vacanaṃ śrutvā rājā duryodhanas tadā
      hṛṣṭo bhūtvā punar dīna idaṃ vacanam abravīt
bravīṣi yad idaṃ karṇa sarvaṃ me manasi sthitam
      na tv abhyanujñāṃ lapsyāmi gamane yatra pāṇḍavāḥ
paridevati tān vīrān dhṛtarāṣṭro mahīpatiḥ
      manyate 'bhyadhikāṃś cāpi tapoyogena pāṇḍavān
atha vāpy anubudhyeta nṛpo 'smākaṃ cikīrṣitam
      evam apy āyatiṃ rakṣan nābhyanujñātum arhati
na hi dvaitavane kiṃ cid vidyate 'nyat prayojanam
      utsādanam ṛte teṣāṃ vanasthānāṃ mama dviṣām
jānāsi hi yathā kṣattā dyūtakāla upasthite
      abravīd yac ca māṃ tvāṃ ca saubalaṃ ca vacas tadā
tāni pūrvāṇi vākyāni yac cānyat paridevitam
      vicintya nādhigacchāmi gamanāyetarāya vā
mamāpi hi mahān harṣo yad ahaṃ bhīma phalgunau
      kliṣṭāv araṇye paśyeyaṃ kṛṣṇayā sahitāv iti
na tathā prāpnuyāṃ prītim avāpya vasudhām api
      dṛṣṭvā yathā pāṇḍusutān vallakājina vāsasaḥ
kiṃ nu syād adhikaṃ tasmād yad ahaṃ drupadātmajām
     draupadīṃ karṇa paśyeyaṃ kāṣāyavasanāṃ vane
yadi māṃ dharmarājaś ca bhīmasenaś ca pāṇḍavaḥ
     yuktaṃ paramayā lakṣmyā paśyetāṃ jīvitaṃ bhavet
upāyaṃ na tu paśyāmi yena gacchema tad vanam
     yathā cābhyanujānīyād gacchantaṃ māṃ mahīpatiḥ
sa saubalena sahitas tathā duḥśāsanena ca
     upāyaṃ paśya nipuṇaṃ yena gacchema tad vanam
aham apy adya niścitya gamanāyetarāya vā
     kālyam eva gamiṣyāmi samīpaṃ pārthivasya ha
mayi tatropaviṣṭe tu bhīṣme ca kurusattame
     upāyo yo bhaved dṛṣṭas taṃ brūyāḥ saha saubalaḥ
tato bhīṣmasya rājñaś ca niśamya gamanaṃ prati
     vyavasāyaṃ kariṣye 'ham anunīya pitāmaham
tathety uktvā tu te sarve jagmur āvasathān prati
     vyuṣitāyāṃ rajanyāṃ tu karṇo rājānam abhyayāt
tato duryodhanaṃ karṇaḥ prahasann idam abravīt
     upāyaḥ paridṛṣṭo 'yaṃ taṃ nibodha janeśvara
ghoṣā dvaitavane sarve tvatpratīkṣā narādhipa
     ghoṣayātrāpadeśena gamiṣyāmo na saṃśayaḥ
ucitaṃ hi sadā gantuṃ ghoṣayātrāṃ viśāṃ pate
     evaṃ ca tvāṃ pitā rājan samanujñātum arhati
tathā kathayamānau tau ghoṣayātrā viniścayam
     gāndhārarājaḥ śakuniḥ pratyuvāca hasann iva
upāyo 'yaṃ mayā dṛṣṭo gamanāya nirāmayaḥ
     anujñāsyati no rājā codayiṣyati cāpy uta
ghoṣā dvaitavane sarve tvatpratīkṣā narādhipa
     ghoṣayātrāpadeśena gamiṣyāmo na saṃśayaḥ
tataḥ prahasitāḥ sarve te 'nyonyasya talān daduḥ
     tad eva ca viniścitya dadṛśuḥ kurusattamam
