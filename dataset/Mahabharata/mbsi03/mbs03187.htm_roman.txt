[deva]
      kāmaṃ devāpi māṃ vipra na vijānanti tattvataḥ
      tvat prītyā tu pravakṣyāmi yathedaṃ visṛjāmy aham
pitṛbhakto 'si viprarṣe māṃ caiva śaraṇaṃ gataḥ
      ato dṛṣṭo 'smi te sākṣād brahmacaryaṃ ca te mahat
āpo nārā iti proktāḥ saṃjñā nāma kṛtaṃ mayā
      tena nārāyaṇo 'smy ukto mama tad dhyayanaṃ sadā
ahaṃ nārāyaṇo nāma prabhavaḥ śāśvato 'vyayaḥ
      vidhātā sarvabhūtānāṃ saṃhartā ca dvijottama
ahaṃ viṣṇur ahaṃ brahmā śakraś cāhaṃ surādhipaḥ
      ahaṃ vaiśravaṇo rājā yamaḥ pretādhipas tathā
ahaṃ śivaś ca somaś ca kaśyapaś ca prajāpatiḥ
      ahaṃ dhātā vidhātā ca yajñaś cāhaṃ dvijottama
agnir āsyaṃ kṣitiḥ pādau candrādityau ca locane
      sadiśaṃ ca nabho kāyo vāyur manasi me sthitaḥ
mayā kratuśatair iṣṭaṃ bahubhiḥ svāptadakṣiṇaiḥ
      yajante vedaviduṣo māṃ devayajane sthitam
pṛthivyāṃ kṣatriyendrāś ca pārthivāḥ svargakāṅkṣiṇaḥ
      yajante māṃ tathā vaiśyāḥ svargalokajigīṣavaḥ
catuḥsamudra paryantāṃ merumandara bhūṣaṇām
     śeṣo bhūtvāham evaitāṃ dhārayāmi vasuṃdharām
vārāhaṃ rūpam āsthāya mayeyaṃ jagatī purā
     majjamānā jale vipra vīryeṇāsīt samuddhṛtā
agniś ca vaḍavā vaktro bhūtvāhaṃ dvijasattama
     pibāmy apaḥ samāviddhās tāś caiva visṛjāmy aham
brahma vaktraṃ bhujau kṣatram ūrū me saṃśritā viśaḥ
     pādau śūdrā bhajante me vikrameṇa krameṇa ca
ṛgvedaḥ sāmavedaś ca yajurvedo 'py atharvaṇaḥ
     mattaḥ prādurbhavanty ete mām eva praviśanti ca
yatayaḥ śānti paramā yatātmāno mumukṣavaḥ
     kāmakrodhadveṣamuktā niḥsaṅgā vītakalmaṣāḥ
sattvasthā nirahaṃkārā nityam adhyātmakovidāḥ
     mām eva satataṃ viprāś cintayanta upāsate
ahaṃ saṃvartako jyotir ahaṃ sarvartako yamaḥ
     ahaṃ saṃvartakaḥ sūryo ahaṃ saṃvartako 'nilaḥ
tārā rūpāṇi dṛśyante yāny etāni nabhastale
     mama rūpāṇy athaitāni viddhi tvaṃ dvijasattama
ratnākarāḥ samudrāś ca sarva eva caturdiśam
     vasanaṃ śayanaṃ caiva nilayaṃ caiva viddhi me
kāmaṃ krodhaṃ ca harṣaṃ ca bhayaṃ mohaṃ tathaiva ca
     mamaiva viddhi rūpāṇi sarvāṇy etāni sattama
prāpnuvanti narā vipra yatkṛtvā karmaśobhanam
     satyaṃ dānaṃ tapo cogram ahiṃsā caiva jantuṣu
madvidhānena vihitā mama dehavihāriṇaḥ
     mayābhibhūta vijñānā viceṣṭante na kāmataḥ
samyag vedam adhīyānā yajanto vividhair makhaiḥ
     śāntātmāno jitakrodhāḥ prāpnuvanti dvijātayaḥ
prāptuṃ na śakyo yo vidvan narair duṣkṛtakarmabhiḥ
     lobhābhibhūtaiḥ kṛpaṇair anāryair akṛtātmabhiḥ
taṃ māṃ mahāphalaṃ viddhi padaṃ sukṛtakarmaṇaḥ
     duṣprāpaṃ vipra mūḍhānāṃ mārgaṃ yogair niṣevitam
yadā yadā ca dharmasya glānir bhavati sattama
     abhyutthānam adharmasya tadātmānaṃ sṛjāmy aham
daityā hiṃsānuraktāś ca avadhyāḥ surasattamaiḥ
     rākṣasāś cāpi loke 'smin yadotpatsyanti dāruṇāḥ
tadāhaṃ saṃprasūyāmi gṛheṣu śubhakarmaṇām
     praviṣṭo mānuṣaṃ dehaṃ sarvaṃ praśamayāmy aham
sṛṣṭvā devamanuṣyāṃś ca gandharvoragarākṣasān
     sthāvarāṇi ca bhūtāni saṃharāmy ātmamāyayā
karmakāle punar deham anucintya sṛjāmy aham
     praviśya mānuṣaṃ dehaṃ maryādā bandhakāraṇāt
śvetaḥ kṛtayuge varṇaḥ pītas tretāyuge mama
     rakto dvāparam āsādya kṛṣṇaḥ kaliyuge tathā
trayo bhāgā hy adharmasya tasmin kāle bhavanty uta
     antakāle ca saṃprāpte kālo bhūtvātidāruṇaḥ
     trailokyaṃ nāśayāmy ekaḥ kṛtsnaṃ sthāvarajaṅgamam
ahaṃ trivartmā sarvātmā sarvalokasukhāvahaḥ
     abhibhūḥ sarvago 'nanto hṛṣīkeśa uru kramaḥ
kālacakraṃ nayāmy eko brahmann aham arūpi vai
     śamanaṃ sarvabhūtānāṃ sarvalokakṛtodyamam
evaṃ praṇihitaḥ samyaṅ mayātmā munisattama
     sarvabhūteṣu viprendra na ca māṃ vetti kaś cana
yac ca kiṃ cit tvayā prāptaṃ mayi kleṣātmakaṃ dvija
     sukhodayāya tat sarvaṃ śreyase ca tavānagha
yac ca kiṃ cit tvayā loke dṛṣṭaṃ sthāvarajaṅgamam
     vihitaḥ sarvathaivāsau mamātmā munisattama
ardhaṃ mama śarīrasya sarvalokapitāmahaḥ
     ahaṃ nārāyaṇo nāma śaṅkhacakragadādharaḥ
yāvad yugānāṃ viprarṣe sahasraparivartanam
     tāvat svapimi viśvātmā sarvalokapitāmahaḥ
evaṃ sarvam ahaṃ kālam ihāse munisattama
     aśiśuḥ śiśurūpeṇa yāvad brahmā na budhyate
mayā ca vipra datto 'yaṃ varas te brahmarūpiṇā
     asakṛt parituṣṭena viprarṣigaṇapūjita
sarvam ekārṇavaṃ dṛṣṭvā naṣṭaṃ sthāvarajaṅgamam
     viklavo 'si mayā jñātas tatas te darśitaṃ jagat
abhyantaraṃ śarīrasya praviṣṭo 'si yadā mama
     dṛṣṭvā lokaṃ samastaṃ ca vismito nāvabudhyase
tato 'si vaktrād viprarṣe drutaṃ niḥsārito mayā
     ākhyātas te mayā cātmā durjñeyo 'pi surāsuraiḥ
yāvat sa bhagavān brahmā na budhyati mahātapaḥ
     tāvat tvam iha viprarṣe viśrabdhaś cara vai sukham
tato vibhuddhe tasmiṃs tu sarvalokapitāmahe
     ekībhūto hi srakṣyāmi śarīrād dvijasattama
ākāśaṃ pṛthivīṃ jyotir vāyuṃ salilam eva ca
     loke yac ca bhavec cheṣam iha sthāvarajaṅgamam
[mārk]
     ity uktvāntarhitas tāta sa devaḥ paramādbhutaḥ
     prajāś cemāḥ prapaśyāmi vicitrā bahudhā kṛtāḥ
etad dṛṣṭaṃ mayā rājaṃs tasmin prāpte yugakṣaye
     āścaryaṃ bharataśreṣṭha sarvadharmabhṛtāṃ vara
yaḥ sa devo mayā dṛṣṭaḥ purā padmanibhekṣaṇaḥ
     sa eṣa puruṣavyāghra saṃbandhī te janārdanaḥ
asyaiva varadānād dhi smṛtir na prajahāti mām
     dīrgham āyuś ca kaunteya svacchandamaraṇaṃ tathā
sa eṣa kṛṣṇo vārṣṇeyaḥ purāṇapuruṣo vibhuḥ
     āste harir acintyātmā krīḍann iva mahābhujaḥ
eṣa dhātā vidhātā ca saṃhartā caiva sātvataḥ
     śrīvatsa vakṣā govindaḥ prajāpatipatiḥ prabhuḥ
dṛṣṭvemaṃ vṛṣṇiśārdūlaṃ smṛtir mām iyam āgatā
     ādidevam ajaṃ viṣṇuṃ puruṣaṃ pītavāsasam
sarveṣām eva bhūtānāṃ pitā mātā ca mādhavaḥ
     gacchadhvam enaṃ śaraṇaṃ śaraṇyaṃ kauravarṣabhāḥ
