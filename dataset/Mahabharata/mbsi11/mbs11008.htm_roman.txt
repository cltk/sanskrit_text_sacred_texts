[v]
      vidurasya tu tad vākyaṃ niśamya kurusattamaḥ
      putraśokābhisaṃtaptaḥ papāta bhuvi mūrchitaḥ
taṃ tathā patitaṃ bhūmau niḥsaṃjñaṃ prekṣya bāndhavāḥ
      kṛṣṇadvaipāyanaś caiva kṣattā ca viduras tathā
saṃjayaḥ suhṛdaś cānye dvāḥsthā ye cāsya saṃmatāḥ
      jalena sukhaśītena tālavṛntaiś ca bhārata
paspṛśuś ca karair gātraṃ vījamānāś ca yatnataḥ
      anvāsan suciraṃ kālaṃ dhṛtarāṣṭraṃ tathāgatam
atha dīrghasya kālasya labdhasaṃjño mahīpatiḥ
      vilalāpa ciraṃ kālaṃ putrādhi bhir abhiplutaḥ
dhig astu khalu mānuṣyaṃ mānuṣye ca parigraham
      yatomūlāni duḥkhāni saṃbhavanti muhur muhuḥ
putra nāśe 'rthanāśe ca jñātisaṃbandhinām api
      prāpyate sumahad duḥkhaṃ viṣāgnipratimaṃ vibho
yena dahyanti gātrāṇi yena prajñā vinaśyati
      yenābhibhūtaḥ puruṣo maraṇaṃ bahu manyate
tad idaṃ vyasanaṃ prāptaṃ mayā bhāgyavivaryayāt
      tac caivāhaṃ kariṣyāmi adyaiva dvijasattama
ity uktvā tu mahātmānaṃ pitaraṃ brahmavittamam
     dhṛtarāṣṭro 'bhavan mūḍhaḥ śokaṃ ca paramaṃ gataḥ
     abhūc ca tūṣṇīṃ rājāsau dhyāyamāno mahīpate
tasya tad vacanaṃ śrutvā kṛṣṇadvaipāyanaḥ prabhuḥ
     putraśokābhisaṃtaptaṃ putraṃ vacanam abravīt
dhṛtarāṣṭra mahābāho yat tvāṃ vakṣyāmi tac chṛṇu
     śrutavān asi medhāvī dharmārthakuśalas tathā
na te 'sty aviditaṃ kiṃ cid veditavyaṃ paraṃtapa
     anityatāṃ hi martyānāṃ vijānāsi na saṃśayaḥ
adhruve jīvaloke ca sthāne vāśāśvate sati
     jīvite maraṇānte ca kasmāc chocasi bhārata
pratyakṣaṃ tava rājendra vairasyāsya samudbhavaḥ
     putraṃ te kāraṇaṃ kṛtvā kālayogena kāritaḥ
avaśyaṃ bhavitavye ca kurūṇāṃ vaiśase nṛpa
     kasmāc chocasi tāñ śūrān gatān paramikāṃ gatim
jānatā ca mahābāho vidureṇa mahātmanā
     yatitaṃ sarvayatnena śamaṃ prati janeśvara
na ca daivakṛto mārgaḥ śakyo bhūtena kena cit
     ghaṭatāpi ciraṃ kālaṃ niyantum iti me matiḥ
devatānāṃ hi yat kāryaṃ mayā pratyakṣataḥ śrutam
     tat te 'haṃ saṃpravakṣyāmi kathaṃ sthairyaṃ bhavet tava
purāhaṃ tvarito yātaḥ sabhām aindrīṃ jitaklamaḥ
     apaśyaṃ tatra ca tadā samavetān divaukasaḥ
     nāradapramukhāṃś cāpi sarvān deva ṛṣīṃs tathā
tatra cāpi mayā dṛṣṭā pṛthivī pṛthivīpate
     kāryārtham upasaṃprāptā devatānāṃ samīpataḥ
upagamya tadā dhātrī devān āha samāgatān
     yat kāryaṃ mama yuṣmābhir brahmaṇaḥ sadane tadā
     pratijñātaṃ mahābhāgās tac chīghraṃ saṃvidhīyatām
tasyās tad vacanaṃ śrutvā viṣṇur lokanamaskṛtaḥ
     uvāca prahasan vākyaṃ pṛthivīṃ deva saṃsadi
dhṛtarāṣṭrasya putrāṇāṃ yas tu jyeṣṭhaḥ śatasya vai
     duryodhana iti khyātaḥ sa te kāryaṃ kariṣyati
     taṃ ca prāpya mahīpālaṃ kṛtakṛtyā bhaviṣyasi
tasyārthe pṛthivīpālāḥ kurukṣetre samāgatāḥ
     anyonyaṃ ghātayiṣyanti dṛḍhaiḥ śastraiḥ prahāriṇaḥ
tatas te bhavitā devi bhārasya yudhi nāśanam
     gaccha śīghraṃ svakaṃ sthānaṃ lokān dhāraya śobhane
sa eṣa te suto rājaṁl lokasaṃhāra kāraṇāt
     kaler aṃśaḥ samutpanno gāndhāryā jaṭhare nṛpa
amarṣī capalaś cāpi krodhano duṣprasādhanaḥ
     daivayogāt samutpannā bhrātaraś cāsya tādṛśāḥ
śakunir mātulaś caiva karṇaś ca paramaḥ sakhā
     samutpannā vināśārthaṃ pṛthivyāṃ sahitā nṛpāḥ
     etam arthaṃ mahābāho nārado veda tattvataḥ
ātmāparādhāt putrās te vinaṣṭāḥ pṛthivīpate
     mā tāñ śocasva rājendra na hi śoke 'sti kāraṇam
na hi te pāṇḍavāḥ svalpam aparādhyanti bhārata
     putrās tava durātmānoyair iyaṃ ghātitā mahī
nāradena ca bhadraṃ te pūrvam eva na saṃśayaḥ
     yudhiṣṭhirasya samitau rājasūye niveditam
pāṇḍavāḥ kauravāś caiva samāsādya parasparam
     na bhaviṣyanti kaunteya yat te kṛtyaṃ tad ācara
nāradasya vacaḥ śrutvā tadāśocanta pāṇḍavāḥ
     etat te sarvam ākhyātaṃ deva guhyaṃ sanātanam
kathaṃ te śokanāśaḥ syāt prāṇeṣu ca dayā prabho
     snehaś ca pāṇḍuputreṣu jñātvā daivakṛtaṃ vidhim
eṣa cārtho mahābāho pūrvam eva mayā śrutaḥ
     kathito dharmarājasya rājasūye kratūttame
yatitaṃ dharmaputreṇa mayā guhye nivedite
     avigrahe kauravāṇāṃ daivaṃ tu balavattaram
anatikramaṇīyo hi vidhī rājan kathaṃ cana
     kṛtāntasya hi bhūtena sthāvareṇa trasena ca
bhavān karma paro yatra buddhiśreṣṭhaś ca bhārata
     muhyate prāṇināṃ jñātvā gatiṃ cāgatim eva ca
tvāṃ tu śokena saṃtaptaṃ muhyamānaṃ muhur muhuḥ
     jñātvā yudhiṣṭhiro rājā prāṇān api parityajet
kṛpālur nityaśo vīras tiryagyonigateṣv api
     sa katha tvayi rājendra kṛpāṃ vai na kariṣyati
mama caiva niyogena vidheś cāpy anivartanāt
     pāṇḍavānāṃ ca kāruṇyāt prāṇān dhāraya bhārata
evaṃ te vartamānasya loke kīrtir bhaviṣyati
     dharmaś ca sumahāṃs tāta taptaṃ syāc ca tapaś cirāt
putraśokasamutpannaṃ hutāśaṃ jvalitaṃ yathā
     prajñāmbhasā mahārāja nirvāpaya sadā sadā
etac chrutvā tu vacanaṃ vyāsasyāmita tejasaḥ
     muhūrtaṃ samanudhyāya dhṛtarāṣṭro 'bhyabhāṣata
mahatā śokajālena praṇunno 'smi dvijottama
     nātmānam avabudhyāmi muhyamāno muhur muhuḥ
idaṃ tu vacanaṃ śrutvā tava daivaniyogajam
     dhārayiṣyāmy ahaṃ prāṇān yatiṣye ca na śocitum
etac chrutvā tu vacanaṃ vyāsaḥ satyavatī sutaḥ
     dhṛtarāṣṭrasya rājendra tatraivāntaradhīyata
