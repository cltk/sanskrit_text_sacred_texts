[s]
      tasminn ahani nirvṛtte ghore prāṇabhṛtāṃ kṣaye
      āditye 'staṃ gate śrīmān saṃdhyākāla upasthite
vyapayāteṣu sainyeṣu vāsāya bharatarṣabha
      hatvā saṃśaptakavrātān divyair astraiḥ kapidhvajaḥ
prāyāt svaśibiraṃ jiṣṇur jaitram āsthāya taṃ ratham
      gacchann eva ca govindaṃ sannakaṇṭho 'bhyabhāṣata
kiṃ nu me hṛdayaṃ trastaṃ vākyaṃ sajjati keśava
      spandanti cāpy aniṣṭāni gātraṃ sīdati cāpy uta
aniṣṭaṃ caiva me śliṣṭaṃ hṛdayān nāpasarpati
      bhuvi yad dikṣu cāpy ugrā utpātās trāsayanti mām
bahuprakārā dṛśyante sarva evāgha śaṃsinaḥ
      api svasti bhaved rājñaḥ sāmātyasya guror mama
[vāsu]
      vyaktaṃ śivaṃ tava bhrātuḥ sāmātyasya bhaviṣyati
      mā śucaḥ kiṃ cid evānyat tatrāniṣṭaṃ bhaviṣyati
[s]
      tataḥ saṃdhyām upāsyaiva vīrau vīrāvasādane
      kathayantau raṇe vṛttaṃ prayātau ratham āsthitau
tataḥ svaśibiraṃ prāptau hatānandaṃ hatatviṣam
      vāsudevo 'rjunaś caiva kṛtvā karma suduṣkaram
dhvastākāraṃ samālakṣya śibiraṃ paravīrahā
     bībhatsur abravīt kṛṣṇam asvasthahṛdayas tataḥ
nādya nandanti tūryāṇi maṅgalyāni janārdana
     miśrā dundubhinirghoṣaḥ śaṅkhāś cāḍambaraiḥ saha
     vīṇā vā nādya vādyante śamyā tālasvanaiḥ saha
maṅgalyāni ca gītāni na gāyanti paṭhanti ca
     stutiyuktāni ramyāṇi mamānīkeṣu bandinaḥ
yodhāś cāpi hi māṃ dṛṣṭvā nivartante hy adhomukhāḥ
     karmāṇi ca yathāpūrvaṃ kṛtvā nābhivadanti mām
api svasti bhaved adya bhrātṛbhyo mama mādhava
     na hi śudhyati me bhāvo dṛṣṭvā svajanam ākulam
api pāñcālarājasya virāṭasya ca mānada
     sarveṣāṃ caiva yodhānāṃ sāmagryaṃ syān mamācyuta
na ca mām adya saubhadraḥ prahṛṣṭo bhrātṛbhiḥ saha
     raṇād āyāntam ucitaṃ pratyudyāti hasann iva
evaṃ saṃkathayantau tau praviṣṭau śibiraṃ svakam
     dadṛśāte bhṛśāsvasthān pāṇḍavān naṣṭacetasaḥ
dṛṣṭvā bhrātṝṃś ca putrāṃś ca vimanā vānaradhvajaḥ
     apaśyaṃś caiva saubhadram idaṃ vacanam abravīt
mukhavarṇo 'prasanno vaḥ sarveṣām eva lakṣyate
     na cābhimanyuṃ paśyāmi na ca māṃ pratinandatha
mayā śrutaś ca droṇena cakravyūho vinirmitaḥ
     na ca vas tasya bhettāsti ṛte saubhadram āhave
na copadiṣṭas tasyāsīn mayānīka vinirgamaḥ
     kac cin na bālo yuṣmābhiḥ parānīkaṃ praveśitaḥ
bhittvānīkaṃ maheṣvāsaḥ pareṣāṃ bahuśo yudhi
     kac cin na nihataḥ śete saubhadraḥ paravīrahā
lohitākṣaṃ mahābāhuṃ jātaṃ siṃham ivādriṣu
     upendra sadṛśaṃ brūta katham āyodhane hataḥ
sukumāraṃ maheṣvāsaṃ vāsavasyātmajātmajam
     sadā mama priyaṃ brūta katham āyodhane hataḥ
vārṣṇeyī dayitaṃ śūraṃ mayā satatalālitam
     ambāyāś ca priyaṃ nityaṃ ko 'vadhīt kālacoditaḥ
sadṛśo vṛṣṇisiṃhasya keśavasya mahātmanaḥ
     vikramaśrutamāhātmyaiḥ katham āyodhane hataḥ
subhadrāyāḥ priyaṃ nityaṃ draupadyāḥ keśavasya ca
     yadi putraṃ na paśyāmi yāsyāmi yamasādanam
mṛdu kuñcitakeśāntaṃ bālaṃ bāla mṛgekṣaṇam
     mattadviradavikrāntaṃ śālapotam ivodgatam
smitābhibhāṣaṇaṃ dāntaṃ guruvākyakaraṃ sadā
     bālye 'py abāla karmāṇaṃ priyavākyam amatsaram
mahotsāhaṃ mahābāhuṃ dīrgharājīva locanam
     bhaktānukampinaṃ dāntaṃ na ca nīcānusāriṇam
kṛtajñaṃ jñānasaṃpannaṃ kṛtāstram anivartinam
     yuddhābhinandinaṃ nityaṃ dviṣatām aghavardhanam
sveṣāṃ priyahite yuktaṃ pitṝṇāṃ jaya gṛddhinam
     na ca pūrvaprahartāraṃ saṃgrāme naṣṭasaṃbhramam
     yadi putraṃ na paśyāmi yāsyāmi yamasādanam
sulalāṭaṃ sukeśāntaṃ subhrv akṣidaśanac chadam
     apaśyatas tad vadanaṃ kā śāntir hṛdayasya me
tantrī svanasukhaṃ ramyaṃ puṃskokola samadhvanim
     aśṛṇvataḥ svanaṃ tasya kā śāntir hṛdayasya me
rūpaṃ cāpratirūpaṃ tantridaśeṣv api durlabham
     apaśyato 'dya vīrasya kā śāntir hṛdayasya me
abhivādanadakṣaṃ taṃ pitṝṇāṃ vacane ratam
     nādyāhaṃ yadi paśyāmi kā śāntir hṛdayasya me
sukumāraḥ sadā vīro mahārhaśayanocitaḥ
     bhūmāv anāthavac chete nūnaṃ nāthavatāṃ varaḥ
śayānaṃ samupāsanti yaṃ purā paramastriyaḥ
     tam adya vipraviddhāṅgam upāsanty aśivāḥ śivāḥ
yaḥ purā bodhyate suptaiḥ sūtamāgadhabandibhiḥ
     bodhayanty adya taṃ nūnaṃ śvāpadā vikṛtaiḥ svaraiḥ
chatrac chāyā samucitaṃ tasya tad vadanaṃ śubham
     nūnam adya rajodhvastaṃ raṇe reṇuḥ kariṣyati
hā putrakāvitṛptasya satataṃ putradarśane
     bhāgyahīnasya kālena yathā me nīyase balāt
sādya saṃyamanī nūnaṃ sadā sukṛtināṃ gatiḥ
     svabhābhir bhāsitā ramyā tvayātyarthaṃ virājate
nūnaṃ vaivasvataś ca tvā varuṇaś ca priyātithiḥ
     śatakratur dhaneśaś ca prāptam arcanty abhīrukam
evaṃ vilapya bahudhā bhīna poto vaṇig yathā
     duḥkhena mahatāviṣṭo yudhiṣṭhiram apṛcchata
kac cit sa kadanaṃ kṛtvā pareṣāṃ pāṇḍunandana
     svargato 'bhimukhaḥ saṃkhye yudhyamāno nararṣabhaḥ
sa nūnaṃ bahubhir yattair yudhyamāno nararṣabhaiḥ
     asahāyaḥ sahāyārthī mām anudhyātavān dhruvam
pīḍyamānaḥ śarair bālas tāta sādhv abhidhāva mām
     iti vipralapan manye nṛśaiṃsair bahubhir hataḥ
atha vā matprasūtaś ca svasrīyo mādhavasya ca
     subhadrāyāṃ ca saṃbhūto naivaṃ vaktum ihārhati
vajrasāramayaṃ nūnaṃ hṛdayaṃ sudṛḍhaṃ mama
     apaśyato dīrghabāhuṃ raktākṣaṃ yan na dīryate
kathaṃ bāle maheṣvāse nṛśaṃsā marmabhedinaḥ
     svasrīye vāsudevasya mama putrākṣipañ śarān
yo māṃ nityam adīnātmā pratyudgamyābhinandati
     upayāntaṃ ripūn hatvā so 'dya māṃ kiṃ na paśyati
nūnaṃ sa patitaḥ śete dharaṇyāṃ rudhirokṣitaḥ
     śobhayan medinīṃ gātrair āditya iva pātitaḥ
raṇe vinihataṃ śrutvā śokārtā vai vinaṃkṣyati
     subhadrā vakṣyate kiṃ mām abhimanyum apaśyatī
     draupadī caiva duḥkhārte te ca vakṣyāmi kiṃ nv aham
vajrasāramayaṃ nūnaṃ hṛdayaṃ yan na yāsyati
     sahasradhā vadhūṃ dṛṣṭvā rudatīṃ śokakarśitām
hṛṣṭānāṃ dhārtarāṣṭrāṇāṃ siṃhanādo mayā śrutaḥ
     yuyutsuś cāpi kṛṣṇena śruto vīrān upālabhan
aśaknuvanto bībhatsuṃ bālaṃ hatvā mahārathāḥ
     kiṃ nadadhvam adharmajñāḥ pārthe vai dṛśyatāṃ balam
kiṃ tayor vipriyaṃ kṛtvā keśavārjunayor mṛdhe
     siṃhavan nadata prītāḥ śokakāla upasthite
āgamiṣyati vaḥ kṣipraṃ phalaṃ pāpasya karmaṇaḥ
     adharmo hi kṛtas tīvraḥ kathaṃ syād aphalaś ciram
iti tān rapti bhāṣan vai vaiśyāputro mahāmatiḥ
     apāyāc chastram utsṛjya kopaduḥkhasamanvitaḥ
kimartham etann ākhyātaṃ tvayā kṛṣṇa raṇe mama
     adhakṣyaṃ tān ahaṃ sarvāṃs tadā krūrān mahārathān
nigṛhya vāsudevas taṃ putrādhibhir abhiplutam
     maivam ity abravīt kṛṣṇas tīvraśokasamanvitam
sarveṣām eṣa vai panthāḥ śūrāṇām anivartinām
     kṣatriyāṇāṃ viśeṣeṇa yeṣāṃ yuddhena jīvikā
eṣā vai yudhyamānānāṃ śūrāṇām anivartinām
     vihitā dharmaśāstrajñair gatir gatimatāṃ vara
dhruvaṃ yuddhe hi maraṇaṃ śūrāṇām anivartinām
     gataḥ puṇyakṛtāṃ lokān abhimanyur na saṃśayaḥ
etac ca sarvavīrāṇāṃ kāṅkṣitaṃ bharatarṣabha
     saṃgrāme 'bhimukhā mṛtyuṃ prapnuyāmeti mānada
sa ca vīrān raṇe hatvā rājaputrān mahābalān
     vīrair ākāṅkṣitaṃ mṛtyuṃ saṃprāpto 'bhimukho raṇe
mā śucaḥ puruṣavyāghra pūrvair eṣa sanātanaḥ
     dharmakṛdbhiḥ kṛto dharmaḥ kṣatriyāṇāṃ raṇe kṣayaḥ
ime te bhrātaraḥ sarve dīnā bharatasattama
     tvayi śokasamāviṣṭe nṛpāś ca suhṛdas tava
etāṃs tvaṃ vacasā sāmnā samāśvāsaya mānada
     viditaṃ veditavyaṃ te na śokaṃ kartum arhasi
evam āśvāsitaḥ pārthaḥ kṛṣṇenādbhuta karmaṇā
     tato 'bravīt tadā bhrātṝn sarvān pārthaḥ sagadgadān
sa dīrghabāhuḥ pṛthv aṃso dīrgharājīva locanaḥ
     abhimanyur yathāvṛttaḥ śrotum icchāmy ahaṃ tathā
sa nāgasyandanahayān drakṣyadhvaṃ nihatān mayā
     saṃgrāme sānubandhāṃs tān mama putrasya vairiṇaḥ
kathaṃ ca vaḥ kṛtāstrāṇāṃ sarveṣāṃ śastrapāṇinām
     saubhadro nidhanaṃ gacched vajriṇāpi samāgataḥ
yady evam aham ajñāsyam aśaktān rakṣaṇe mama
     putrasya pāṇḍupāñcālān mayā gupto bhavet tataḥ
kathaṃ ca vo rathasthānāṃ śaravarṣāṇi muñcatām
     nīto 'bhimanyur nidhanaṃ kadarthī kṛtyavaḥ paraiḥ
aho vaḥ pauruṣaṃ nāsti na ca vo 'sti parākramaḥ
     yatrābhimanyuḥ samare paśyatāṃ vo nipātitaḥ
ātmānam eva garheyaṃ yad ahaṃ vaḥ sudurbalān
     yuṣmān ājñāya niryāto bhīrūn akṛtaniśramān
āho svid bhūṣaṇārthāya varma śastrāyudhāni vaḥ
     vācaś ca vaktuṃ saṃsatsu mama putram arakṣatām
evam uktvā tato vākyaṃ tiṣṭhaṃś cāpavarāsimān
     na smāśakyata bībhatsuḥ kena cit prasamīkṣitum
tam antakam iva kruddhaṃ niḥśvasantaṃ muhur muhuḥ
     putraśokābhisaṃtaptam aśrupūrṇamukhaṃ tadā
nābhibhāṣṭuṃ śaknuvanti draṣṭuṃ vā suhṛdo 'rjunam
     anyatra vāsudevād vā jyeṣṭād vā pāṇḍunandanāt
sarvāsv avasthāsu hitāv arjunasya mano'nugau
     bahumānāt priyatvāc ca tāv enaṃ vaktum arhataḥ
tatas taṃ putraśokena bhṛśaṃ pīḍita mānasam
     rājīvalocanaṃ kruddhaṃ rājā vacanam abravīt
