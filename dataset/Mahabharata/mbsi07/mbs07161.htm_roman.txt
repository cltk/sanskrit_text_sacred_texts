[s]
      tribhāgamātraśeṣāyāṃ rātryāṃ yuddham avartata
      kurūṇāṃ pāṇḍavānāṃ ca saṃhṛṣṭānāṃ viśāṃ pate
atha candraprabhāṃ muṣṇann ādiyasya puraḥsaraḥ
      aruṇo 'bhyudayāṃ cakre tāmrī kurvann ivāmbaram
tato dvaidhī kṛte sainye droṇaḥ somaka pāṇḍavān
      abhyadravat sapāñcālān duryodhana purogamaḥ
dvaidhī bhūtān kurūn dṛṣṭvā mādhavo 'rjunam abravīt
      sapatnān savyataḥ kurmi savyasācinn imān kurūn
sa mādhavam anujñāya kuruṣveti dhanaṃjayaḥ
      droṇakarṇau maheṣvāsau savyataḥ paryavartata
abhiprāyaṃ tu kṛṣṇasya jñātvā parapuraṃjayaḥ
      ājiśīrṣa gataṃ dṛṣṭvā bhīmasenaṃ samāsadat
[bhm]
      arjunārjuna bībhatso śṛṇu me tattvato vacaḥ
      yadarthaṃ kṣatriyā sūte tasya kālo 'yam āgataḥ
asmiṃś ced āgato kāle śreyo na pratipatsyase
      asaṃbhāvita rūpaḥ sann ānṛśaṃsyaṃ kariṣyasi
satyaśrī dharmayaśasāṃ vīryeṇānṛṇyam āpnuhi
      bhindhy anīkaṃ yudhāṃ śreṣṭha savyasācinn imān kuru
[s]
     sa savyasācī bhīmena coditaḥ keśavena ca
     karṇa droṇāv atikramya samantāt paryavārayat
tam ājiśīrṣam āyāntaṃ dahantaṃ kṣatriyarṣabhān
     parākrāntaṃ parākramya yatantaḥ kṣatriyarṣabhāḥ
     nāśaknuvan vārayituṃ vardhamānam ivānalam
atha duryodhanaḥ karṇaḥ śakuniś cāpi saubalaḥ
     abhyavarṣañ śaravrātaiḥ kuntīputraṃ dhanaṃjayam
teṣām astrāṇi sarveṣām uttamāstravidāṃ varaḥ
     kadarthī kṛtyarājendra śaravarṣair avākirat
astrair astrāṇi saṃvārya laghuhasto dhanaṃjayaḥ
     sarvān avidhyan niśitair daśabhir daśabhiḥ śaraiḥ
uddhūtā rajaso vṛṣṭiṃ śaravṛṣṭis tathaiva ca
     tamaś ca ghoraṃ śabdaś ca tadā samabhavan mahān
na dyaur na bhūmir na diśaḥ prājñāyanta tathāgate
     sainyena rajasā mūḍhaṃ sarvam andham ivābhavat
naiva te na vayaṃ rājan prajñāsiṣma parasparam
     uddeśena hi tena sma samayudhyanta pārthivāḥ
virathā rathino rājan samāsādya parasparam
     keṣeśu samasajjanta kavaceṣu bhujeṣu ca
hatāśvā hatasūtāś ca niśceṣṭā rathinas tadā
     jīvanta iva tatra sma vyadṛśyanta bhayārditāḥ
hatān gajān samāśliṣya parvatān iva vājinaḥ
     gatasattvā vyadṛśyanta tathaiva saha sādibhiḥ
tatas tv abhyavasṛtyaiva saṃgrāmād uttarāṃ diśam
     atiṣṭhad āhave droṇo vidhūma iva pāvakaḥ
tam ājiśīrṣād ekāntam apakrāntaṃ niśāmya tu
     samakampanta sainyāni pāṇḍavānāṃ viśāṃ pate
bhrājamānaṃ śriyā yuktaṃ jvalantam iva tejasā
     droṇaṃ dṛṣṭvārayas tresuś celur mamluś ca māriṣa
āhvayantaṃ parānīkaṃ prabhinnam iva vāraṇam
     nainaṃ śaśaṃsire jetuṃ dānavā vāsavaṃ yathā
ke cid āsan nirutsāhāḥ ke cit kruddhā manasvinaḥ
     vistmitāś cābhavan ke cit ke cid āsann amarṣitāḥ
hastair hastāgram apare pratyapiṃṣan narādhipāḥ
     apare daśanair oṣṭhān adaśan krodhamūrchitāḥ
vyākṣipann āyudhān anye mamṛduś cāpare bhujān
     anye cānvapatan droṇaṃ tyaktātmāno mahaujasaḥ
pāñcālās tu viśeṣeṇa droṇa sāyakapīḍitāḥ
     samasajjanta rājendra samare bhṛśavedanāḥ
tato virāṭadrupadau droṇaṃ pratiyayū raṇe
     tathā carantaṃ saṃgrāme bhṛśaṃ samaradurjayam
drupadasya tataḥ pautrās traya eva viśāṃ pate
     cedayaś ca maheṣvāsā droṇam evābhyayur yudhi
teṣāṃ drupada pautrāṇāṃ trayāṇāṃ niśitaiḥ śaraiḥ
     tribhir droṇo 'harat prāṇāṃs te hatā nyapatan bhuvi
tato droṇo 'jayad yuddhe cedikekayasṛñjayān
     matsyāṃś caivājayat sarvān bhāradvājo mahārathaḥ
tatas tu drupadaḥ krodhāc charavarṣam avākirat
     droṇaṃ prati mahārāja virāṭaś caiva saṃyuge
tato droṇaḥ supītābhyāṃ bhallābhyām arimardanaḥ
     drupadaṃ ca virāṭaṃ ca praiṣīd vaivastavakṣayam
hate virāṭe drupade kekayeṣu tathaiva ca
     tathaiva cedimatsyeṣu pāñcāleṣu tathaiva ca
hateṣu triṣu vīreṣu drupadasya ca naptṛṣu
     droṇasya karma tad dṛṣṭvā kopaduḥkhasamanvitaḥ
śaśāpa rathināṃ madhye dhṛṣṭadyumno mahāmanāḥ
     iṣṭāpūrtāt tathā kṣātrād brāhmaṇyāc ca sa naśyatu
     droṇo yasyādya mucyeta yo vā droṇāt parāṅmukhaḥ
iti teṣāṃ pratiśrutya madhye sarvadhanuṣmatām
     āyād droṇaṃ sahānīkaḥ pāñcālyaḥ paravīrahā
     pāñcālās tv ekato droṇam abhyaghnan pāṇḍavān yataḥ
duryodhanaś ca karṇaś ca śakuniś cāpi saubalaḥ
     sodaryāś ca yathāmukhyās te 'rakṣan droṇam āhave
rakṣyamāṇaṃ tathā droṇaṃ samare tair mahātmabhiḥ
     yatamānāpi pāñcālā na śekuḥ prativīkṣitum
tatrākrudhyad bhīmaseno dhṛṣṭadyumnasya māriṣa
     sa enaṃ vāgbhir ugrābhis tatakṣa puruṣarṣabha
drupadasya kule jātaḥ sarvāstreṣv astravittamaḥ
     kaḥ kṣatriyo manyamānaḥ prekṣetārim avasthitam
pitṛputra vadhaṃ prāpya pumān kaḥ parihāpayet
     viśeṣatas tu śapathaṃ śapitvā rājasaṃsadi
eṣa vaiśvānara iva samiddhaḥ svena tejasā
     śaracāpendhano droṇaḥ kṣatraṃ dahati tejasā
purā karoti niḥśeṣāṃ pāṇḍavānām anīkinīm
     sthitāḥ paśyata me karma droṇam eva vrajāmy aham
ity uktvā prāviśat kruddho droṇānīkaṃ vṛkodaraḥ
     dṛḍhaiḥ pūrṇāyatotsṛṣṭair drāvayaṃs tava vāhinīm
dhṛṣṭadyumno 'pi pāñcālyaḥ praviśya mahatīṃ camūm
     āsasāda raṇe droṇaṃ tadāsīt tumulaṃ mahat
naiva nas tādṛśaṃ yuddhaṃ dṛṣṭapūrvaṃ na ca śrutam
     yathā sūryodaye rājan samutpiñjo 'bhavan mahān
saṃsaktāni vyadṛśyanta rathavṛndāni māriṣa
     hatāni ca vikīrṇāni śarīrāṇi śarīriṇām
ke cid anyatra gacchantaḥ pathi cānyair upadrutāḥ
     vimukhāḥ pṛṣṭhataś cānye tāḍyante pārthivo 'pare
tathā saṃsaktayuddhaṃ tad abhavad bhṛśadāruṇam
     ataḥ saṃdhyāgataḥ sūryaḥ kṣaṇena samapadyata
