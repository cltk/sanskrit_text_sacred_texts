[y]
      yau tu syātāṃ caraṇenopapannau; yau vidyayā sadṛśau janmanā ca
      tābhyāṃ dānaṃ katarasmai viśiṣṭam; ayācamānāya ca yācate ca
[bh]
      śreyo vai yācataḥ pārtha dattam āhur ayācate
      arhat tamo vai dhṛtimān kṛpaṇād adhṛtātmanaḥ
kṣatriyo rakṣaṇadhṛtir brāhmaṇo 'narthanā dhṛtiḥ
      brāhmaṇo dhṛtimān vidvān devān prīṇāti tuṣṭimān
yācñām āhur anīśasya abhihāraṃ ca bhārata
      udvejayati yācan hi sadā bhūtāni dasyuvat
mriyate yācamāno vai tam anu mriyate dadat
      dadat saṃjīvayaty enam ātmānaṃ ca yudhiṣṭhira
ānṛśaṃsyaṃ paro dharmo yācate yat pradīyate
      ayācataḥ sīdamānān sarvopāyair nimantraya
yadi vai tādṛśā rāṣṭre vaseyus te dvijottamāḥ
      bhasmacchannān ivāgnīṃs tān budhyethās tvaṃ prayatnataḥ
tapasā dīpyamānās te daheyuḥ pṛthivīm api
      pūjyā hi jñānavijñānatapo yogasamanvitāḥ
tebhyaḥ pūjāṃ prayuñjīthā brāhmaṇebhyaḥ paraṃtapa
      dadad bahuvidhān dāyān upacchandān ayācatām
yad agnihotre suhute sāyaṃprātar bhavet phalam
     vidyā veda vratavati tad dānaphalam ucyate
vidyā veda vratasnātān avyapāśraya jīvinaḥ
     gūḍhasvādhyāyatapaso brāhmaṇān saṃśitavratān
kṛtair āvasathair hṛdyaiḥ sa preṣyaiḥ sa paricchadaiḥ
     nimantrayethāḥ kaunteya kāmaiś cānyair dvijottamān
api te pratigṛhṇīyuḥ śraddhā pūtaṃ yudhiṣṭhira
     kāryam ity eva manvānā dharmajñāḥ sūkṣmadarśinaḥ
api te brāhmaṇā bhuktvā gatāḥ soddharaṇān gṛhān
     yeṣāṃ dārāḥ pratīkṣante parjanyam iva karṣakāḥ
annāni prātaḥsavane niyatā brahmacāriṇaḥ
     brāhmaṇās tātabhuñjānās tretāgnīn prīṇayantu te
mādhyaṃdinaṃ te savanaṃ dadatas tāta vartatām
     gā hiraṇyāni vāsāṃsi tenendraḥ prīyatāṃ tava
tṛtīyaṃ savanaṃ tat te vaiśvadevaṃ yudhiṣṭhira
     yad devebhyaḥ pitṛbhyaś ca viprebhyaś ca prayacchasi
ahiṃsā sarvabhūtebhyaḥ saṃvibhāgaś ca sarvaśaḥ
     damas tyāgo dhṛtiḥ satyaṃ bhavatv avabhṛthāya te
eṣa te vitato yajñaḥ śraddhā pūtaḥ sa dakṣiṇaḥ
     viśiṣṭaḥ sarvayajñebhyo nityaṃ tāta pravartatām
