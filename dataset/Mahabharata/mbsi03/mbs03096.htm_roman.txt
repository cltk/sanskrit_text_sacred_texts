[lomaṣa]
      tato jagāma kauravya so 'gastyo bhikṣituṃ vasu
      śrutarvāṇaṃ mahīpālaṃ yaṃ vedābhyadhikaṃ nṛpaiḥ
sa viditvā tu nṛpatiḥ kumbhayonim upāgamat
      viṣayānte sahāmātyaḥ pratyagṛhṇāt susat kṛtam
tasmai cārghyaṃ yathānyāyam ānīya pṛthivīpatiḥ
      prāñjaliḥ prayato bhūtvā papracchāgamane 'rthi tām
[a]
      vittārthinam anuprāptaṃ viddhi māṃ pṛthivīpate
      yathāśakty avihiṃsyānyān saṃvibhāgaṃ prayaccha me
[lom]
      tata āyavyayau pūrṇau tasmai rājā nyavedayat
      ato vidvann upādatsva yad atra vasu manyase
tata āyavyayau dṛṣṭvā samau samamatir dvijaḥ
      sarvathā prāṇināṃ pīḍām upādānād amanyata
sa śrutarvāṇam ādāya vadhry aśvam agamat tataḥ
      sa ca tau viṣayasyānte pratyagṛhṇād yathāvidhi
tayor arghyaṃ ca pādyaṃ ca vadhryaśvaḥ pratyavedayat
      anujñāpya ca papraccha prayojanam upakrame
[a]
      vittakāmāv iha prāptau viddhy āvāṃ pṛthivīpate
      yathāśakty avihiṃsyānyān saṃvibhāgaṃ prayaccha nau
[lom]
     tata āyavyayau pūrṇau tābhyāṃ rājā nyavedayat
     tato jñātvā samādattāṃ yad atra vyatiricyate
tata āyavyayau dṛṣṭvā samau samamatir dvijaḥ
     sarvathā prāṇināṃ pīḍām upādānād amanyata
paurukutsaṃ tato jagmus trasadasyuṃ mahādhanam
     agastyaś ca śrutarvā ca vadhry aśvaś ca mahīpatiḥ
trasadasyuś ca tān sarvān pratyagṛhṇād yathāvidhi
     abhigamya mahārāja viṣayānte sa vāhanaḥ
arcayitvā yathānyāyam ikṣvākū rājasattamaḥ
     samāśvastāṃs tato 'pṛcchat prayojanam upakrame
[a]
     vittakāmān iha prāptān viddhi naḥ pṛthivīpate
     yathāśakty avihiṃsyānyān saṃvibhāgaṃ prayaccha naḥ
[lom]
     tata āyavyayau pūrṇau teṣāṃ rājā nyavedayat
     ato jñātvā samādaddhvaṃ yad atra vyatiricyate
tata āyavyayau dṛṣṭvā samau samamatir dvijaḥ
     sarvathā prāṇināṃ pīḍām upādānād amanyata
tataḥ sarve sametyātha te nṛpās taṃ mahāmunim
     idam ūcur mahārāja samavekṣya parasparam
ayaṃ vai dānavo brahmann ilvalo vasumān bhuvi
     tam abhikramya sarve 'dya vayaṃ yācāmahe vasu
teṣāṃ tadāsīd rucitam ilvalasyopabhikṣaṇam
     tatas te sahitā rājann ilvalaṃ samupādravan
