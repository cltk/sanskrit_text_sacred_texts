bṛhadaśva uvāca
      atha tāṃ vyuṣito rātriṃ nalo rājā svalaṃkṛtaḥ
      vaidarbhyā sahitaḥ kālyaṃ dadarśa vasudhādhipam
tato 'bhivādayām āsa prayataḥ śvaśuraṃ nalaḥ
      tasyānu damayantī ca vavande pitaraṃ śubhā
taṃ bhīmaḥ pratijagrāha putravat parayā mudā
      yathārhaṃ pūjayitvā tu samāśvāsayata prabhuḥ
      nalena sahitāṃ tatra damayantīṃ pativratām
tām arhaṇāṃ nalo rājā pratigṛhya yathāvidhi
      paricaryāṃ svakāṃ tasmai yathāvat pratyavedayat
tato babhūva nagare sumahān harṣanisvanaḥ
      janasya saṃprahṛṣṭasya nalaṃ dṛṣṭvā tathāgatam
aśobhayac ca nagaraṃ patākādhvajamālinam
      siktasaṃmṛṣṭapuṣpāḍhyā rājamārgāḥ kṛtās tadā
dvāri dvāri ca paurāṇāṃ puṣpabhaṅgaḥ prakalpitaḥ
      arcitāni ca sarvāṇi devatāyatanāni ca
ṛtuparṇo 'pi śuśrāva bāhukachadminaṃ nalam
      damayantyā samāyuktaṃ jahṛṣe ca narādhipaḥ
tam ānāyya nalo rājā kṣamayām āsa pārthivam
      sa ca taṃ kṣamayām āsa hetubhir buddhisaṃmataḥ
sa satkṛto mahīpālo naiṣadhaṃ vismayānvitaḥ
     diṣṭyā sameto dāraiḥ svair bhavān ity abhyanandata
kac cit tu nāparādhaṃ te kṛtavān asmi naiṣadha
     ajñātavāsaṃ vasato madgṛhe niṣadhādhipa
yadi vā buddhipūrvāṇi yady abuddhāni kāni cit
     mayā kṛtāny akāryāṇi tāni me kṣantum arhasi
nala uvāca
     na me 'parādhaṃ kṛtavāṃs tvaṃ svalpam api pārthiva
     kṛte 'pi ca na me kopaḥ kṣantavyaṃ hi mayā tava
pūrvaṃ hy asi sakhā me 'si saṃbandhī ca narādhipa
     ata ūrdhvaṃ tu bhūyas tvaṃ prītim āhartum arhasi
sarvakāmaiḥ suvihitaḥ sukham asmy uṣitas tvayi
     na tathā svagṛhe rājan yathā tava gṛhe sadā
idaṃ caiva hayajñānaṃ tvadīyaṃ mayi tiṣṭhati
     tad upākartum icchāmi manyase yadi pārthiva
evam uktvā dadau vidyām ṛtuparṇāya naiṣadhaḥ
     sa ca tāṃ pratijagrāha vidhidṛṣṭena karmaṇā
tato gṛhyāśvahṛdayaṃ tadā bhāṅgasvarir nṛpaḥ
     sūtam anyam upādāya yayau svapuram eva hi
ṛtuparṇe pratigate nalo rājā viśāṃ pate
     nagare kuṇḍine kālaṃ nātidīrgham ivāvasat
