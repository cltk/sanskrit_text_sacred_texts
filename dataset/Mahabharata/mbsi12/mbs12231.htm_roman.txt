[bhī]
      ity ukto 'bhipraśasyaitat paramarṣes tu śāsanam
      mokṣadharmārthasaṃyuktam idaṃ prastuṃ pracakrame
[ṣuka]
      prajāvāñ śrotriyo yajvā vṛddhaḥ prajño 'nasūyakaḥ
      anāgatam anaitihyaṃ kathaṃ brahmādhigacchati
tapasā brahmacaryeṇa sarvatyāgena medhayā
      sāṃkhye vā yadi vā yoge etat pṛṣṭo 'bhidhatsva me
manasaś cendriyāṇāṃ cāpy aikāgryaṃ samavāpyate
      yenopāyena puruṣais tac ca vyākhyātum arhasi
[vyāsa]
      nānyatra vidyā tapasor nānyatrendriya nigrahāt
      nānyatra sarvasaṃtyāgāt siddhiṃ vindati kaś cana
mahābhūtāni sarvāṇi pūrvasṛṣṭiḥ svayambhuvaḥ
      bhūyiṣṭhaṃ prāṇa bhṛd grāme niviṣṭāni śarīriṣu
bhūmer deho jalāt sāro jyotiṣaś cakṣuṣī smṛte
      prāṇāpānāśrayo vāyuḥ kheṣv ākāśaṃ śarīriṇām
krānte viṣṇur bale śakraḥ koṣṭhe 'gnir bhuktam archati
      karṇayoḥ pradiśaḥ śrotre jihvāyāṃ vāk sarasvatī
karṇau tvak cakṣuṣī jihvā nāsikā caiva pañcamī
      darśanānīndriyoktāni dvārāṇy āhārasiddhaye
śabdaṃ sparśaṃ tathārūpaṃ rasaṃ gandhaṃ ca pañcamam
     indriyāṇi pṛthak tv arthān manaso darśayanty uta
indriyāṇi mano yuṅkte vaśyān yanteva vājinaḥ
     manaś cāpi sadā yuṅkte bhūtātmā hṛdayāśritaḥ
indriyāṇāṃ tathaivaiṣāṃ sarveṣām īśvaraṃ manaḥ
     niyame ca visarge ca bhūtātmā manasas tathā
indriyāṇīndriyārthāś ca svabhāvaś cetanā manaḥ
     prāṇāpānau ca jīvaś ca nityaṃ deheṣu dehinām
āśrayo nāsti sattvasya guṇaśabdo na cetanā
     sattvaṃ hi tejaḥ sṛjati na guṇān vai kadā cana
evaṃ sapta daśaṃ dehe vṛtaṃ sodaśabhir guṇaiḥ
     manīsī manasā vipraḥ paśyaty ātmānam ātmani
na hy ayaṃ cakṣuṣā dṛśyo na ca sarvair apīndriyaiḥ
     manasā saṃpradīptena mahān ātmā prakāśate
aśabda sparśarūpaṃ tad arasāgandham avyayam
     aśarīraṃ śarīre sve nirīkṣeta nirindriyam
avyaktaṃ vyaktadeheṣu martyeṣv amaram āśritam
     yo 'nupaśyati sa pretya kalpate brahmabhūyase
vidyābhijana saṃpanne brāhmaṇe gavi hastini
     śuni caiva śvapāke ca paṇḍitāḥ samadarśinaḥ
sa hi sarveṣu bhūteṣu jaṅgameṣu dhruveṣu ca
     vasaty eko mahān ātmā yena sarvam idaṃ tatam
sarvabhūteṣu cātmānaṃ sarvabhūtāni cātmani
     yadā paśyati bhūtātmā brahma saṃpadyate tadā
yāvān ātmani vedātmā tāvān ātmā parātmani
     ya evaṃ satataṃ veda so 'mṛtatvāya kalpate
sarvabhūtātma bhūtasya sarvabhūtahitasya ca
     devāpi mārge muhyanti apadasya padaiṣiṇaḥ
śakunīnām ivākāśe jale vāri carasya vā
     yathāgatir na dṛśyeta tathaiva sumahātmanaḥ
kālaḥ pacati bhūtāni sarvāṇy evātmanātmani
     yasmiṃs tu pacyate kālas taṃ na vedeha kaścanan
na tad ūrdhvaṃ na tiryak ca nādho na ca tiraḥ punaḥ
     na madhye pratigṛhṇīte naiva kaś cit kutaś cana
sarve 'ntaḥsthā ime lokā bāhyam eṣāṃ na kiṃ cana
     yaḥ sahasraṃ samāgacched yathā bāno guṇacyutaḥ
naivāntaṃ kāraṇasyeyād yady api styā manojavaḥ
     tasmāt sūkṣmāt sūkṣmataraṃ nāsti sthūlataraṃ tataḥ
sarvataḥ pani pādāntaṃ sarvato 'kṣiśiromukham
     sarvataḥ śrutimal loke sarvam āvṛtya tiṣṭhati
tad evānor anutaraṃ tan mahad bhyo mahattaram
     tad antaḥ sarvabhūtānāṃ dhruvaṃ tiṣṭhan na dṛśyate
akṣaraṃ ca kṣaraṃ caiva dvaidhī bhāvo 'yam ātmanaḥ
     kṣaraḥ sarveṣu bhūteṣu divyaṃ hy amṛtam akṣaram
navadvāraṃ puraṃ gatva haṃso hi niyato vaśī
     īśaḥ sarvasya bhūtasya sthāvarasya carasya ca
hāni bhaṅgavikalpānāṃ navānāṃ saṃśrayeṇa ca
     śarīrāṇām ajasyāhur haṃsatvaṃ pāradarśinaḥ
haṃsoktaṃ cākṣaraṃ caiva kūtasthaṃ yat tad akṣaram
     tad vidvān akṣaraṃ prāpya jahāti prāṇa janmanī
