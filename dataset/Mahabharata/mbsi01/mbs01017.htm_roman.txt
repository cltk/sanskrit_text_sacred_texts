[s]
      athāvaraṇa mukhyāni nānāpraharaṇāni ca
      pragṛhyābhyadravan devān sahitā daityadānavāḥ
tatas tad amṛtaṃ devo viṣṇur ādāya vīryavān
      jahāra dānavendrebhyo nareṇa sahitaḥ prabhuḥ
tato devagaṇāḥ sarve papus tad amṛtaṃ tadā
      viṣṇoḥ sakāśāt saṃprāpya saṃbhrame tumule sati
tataḥ pibatsu tat kālaṃ deveṣv amṛtam īpsitam
      rāhur vibudharūpeṇa dānavaḥ prāpibat tadā
tasya kaṇṭham anuprāpte dānavasyāmṛte tadā
      ākhyātaṃ candrasūryābhyāṃ surāṇāṃ hitakāmyayā
tato bhagavatā tasya śiraś chinnam alaṃkṛtam
      cakrāyudhena cakreṇa pibato 'mṛtam ojasā
tac chailaśṛṅgapratimaṃ dānavasya śiromahat
      cakreṇotkṛttam apatac cālayad vasudhātalam
tato vairavinirbandhaḥ kṛto rāhumukhena vai
      śāśvataś candrasūryābhyāṃ grasaty adyāpi caiva tau
vihāya bhagavāṃś cāpi strī rūpam atulaṃ hariḥ
      nānāpraharaṇair bhīmair dānavān samakampayat
tataḥ pravṛttaḥ saṃgrāmaḥ samīpe lavaṇāmbhasaḥ
     surāṇām asurāṇāṃ ca sarvaghorataro mahān
prāsāḥ suvipulās tīkṣṇā nyapatanta sahasraśaḥ
     tomarāś ca sutīkṣṇāgrāḥ śastrāṇi vividhāni ca
tato 'surāś cakrabhinnā vamanto rudhiraṃ bahu
     asi śaktigadā rugṇā nipetur dharaṇītale
chinnāni paṭṭiśaiś cāpi śirāṃsi yudhi dāruṇe
     taptakāñcanajālāni nipetur aniśaṃ tadā
rudhireṇāvaliptāṅgā nihatāś ca mahāsurāḥ
     adrīṇām iva kūṭāni dhāturaktāni śerate
hāhākāraḥ samabhavat tatra tatra sahasraśaḥ
     anyonyaṃ chindatāṃ śastrair āditye lohitāyati
parighaiś cāyasaiḥ pītaiḥ saṃnikarṣe ca muṣṭibhiḥ
     nighnatāṃ samare 'nyonyaṃ śabdo divam ivāspṛśat
chindhi bhindhi pradhāvadhvaṃ pātayābhisareti ca
     vyaśrūyanta mahāghorāḥ śabdās tatra samantataḥ
evaṃ sutumule yuddhe vartamāne bhayāvahe
     naranārāyaṇau devau samājagmatur āhavam
tatra divyaṃ dhanur dṛṣṭvā narasya bhagavān api
     cintayām āsa vai cakraṃ viṣṇur dānava sūdanam
tato 'mbarāc cintita mātram āgataṃ; mahāprabhaṃ cakram amitratāpanam
     vibhāvasos tulyam akuṇṭhamaṇḍalaṃ; sudarśanaṃ bhīmam ajayyam uttamam
tad āgataṃ jvalitahutāśanaprabhaṃ; bhayaṃkaraṃ karikarabāhur acyutaḥ
     mumoca vai capalam udagravegavan; mahāprabhaṃ paranagarāvadāraṇam
tad antakajvalanasamānavarcasaṃ; punaḥ punar nyapatata vegavat tadā
     vidārayad ditidanujān sahasraśaḥ; kareritaṃ puruṣavareṇa saṃyuge
dahat kva cij jvalana ivāvalelihat; prasahya tān asuragaṇān nyakṛntata
     praveritaṃ viyati muhuḥ kṣitau tadā; papau raṇe rudhiram atho piśācavat
athāsurā giribhir adīnacetaso; muhur muhuḥ suragaṇam ardayaṃs tadā
     mahābalā vigalitameghavarcasaḥ; sahasraśo gaganam abhiprapadya ha
athāmbarād bhayajananāḥ prapedire; sapādapā bahuvidha megharūpiṇaḥ
     mahādrayaḥ pravigalitāgra sānavaḥ; parasparaṃ drutam abhihatya sasvanāḥ
tato mahī pravicalitā sakānanā; mahādripātābhihatā samantataḥ
     parasparaṃ bhṛśam abhigarjatāṃ muhū; raṇājire bhṛśam abhisaṃpravartite
naras tato varakanakāgra bhūṣaṇair; maheṣubhir gaganapathaṃ samāvṛṇot
     vidārayan giriśikharāṇi patribhir; mahābhaye 'sura gaṇavigrahe tadā
tato mahīṃ lavaṇajalaṃ ca sāgaraṃ; mahāsurāḥ praviviśur arditāḥ suraiḥ
     viyad gataṃ jvalitahutāśanaprabhaṃ; sudarśanaṃ parikupitaṃ niśāmya ca
tataḥ surair vijayam avāpya mandaraḥ; svam eva deśaṃ gamitaḥ supūjitaḥ
     vinādya khaṃ divam api caiva sarvaśas; tato gatāḥ saliladharā yathāgatam
tato 'mṛtaṃ sunihitam eva cakrire; surāḥ parāṃ mudam abhigamya puṣkalām
     dadau ca taṃ nidhim amṛtasya rakṣituṃ; kirīṭine balabhid athāmaraiḥ saha
