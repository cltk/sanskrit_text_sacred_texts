[vai]
      tato 'bhiṣekā saṃbhārān sarvān saṃbhṛtya śāstrataḥ
      bṛhaspatiḥ samiddhe 'gnau juhāvājyaṃ yathāvidhi
tato himavatā datte maṇipravara śobhite
      dīvya ratnācite divye niṣaṇṇaḥ paramāsane
sarvamaṅgala saṃbhārair vidhimantrapuraskṛtam
      ābhiṣecanikaṃ dravyaṃ gṛhītvā devatā gaṇāḥ
indrāviṣṇū mahāvīryau sūryācandramasau tathā
      dhātā caiva vidhātā ca tathā caivānilānalau
pūṣṇā bhagenāryamṇā ca aṃśena ca vivasvatā
      rudraś ca sahito dhīmān mitreṇa varuṇena ca
rudrair vasubhir ādityair aśvibhyāṃ ca vṛtaḥ prabhuḥ
      viśve devair marudbhiś ca sādhyaiś ca pitṛbhiḥ saha
gandharvair apsarobhiś ca yakṣarākṣasa pannagaiḥ
      devarṣibhir asaṃkhyeyais tathā brahmarṣibhir varaiḥ
vaikhānasair vālakhilyair vāyvāhārair marīcipaiḥ
      bhṛgubhiś cāṅgirobhiś ca yatibhiś ca mahātmabhiḥ
      sarvair vidyādharaiḥ puṇyair yogasiddhais tathā vṛtaḥ
pitāmahaḥ pulastyaś ca pulahaś ca mahātapāḥ
      aṅgirāḥ kaśyapo 'triś ca marīcir bhṛgur eva ca
ṛtur haraḥ pracetāś ca manur dakṣas tathaiva ca
     ṛtavaś ca grahāś caiva jyotīṃṣi ca viśāṃ pate
mūrtimatyaś ca sarito vedāś caiva sanātanāḥ
     samudrāś ca hradāś caiva tīrthāni vividhāni ca
     pṛthivī dyaur diśaś caiva pādapāś ca janādhipa
aditir deva mātā ca hrīḥ śrīḥ svāhā sarasvatī
     umā śacī sinīvālī tathā cānumatiḥ kuhūḥ
     rākā ca dhiṣaṇā caiva patnyaś cānyā divaukasām
himavāṃś caiva vindhyaś ca meruś cāneka śṛṅgavān
     airāvataḥ sānucaraḥ kalāḥ kāṣṭās tathaiva ca
     māsārdha māsā ṛtavas tathā rātryahanī nṛpa
uccaiḥśravā hayaśreṣṭho nāgarājaś ca vāmanaḥ
     aruṇo garuḍaś caiva vṛkṣāś cauṣadhibhiḥ saha
dharmaś ca bhagavān devaḥ samājagmur hi saṃgatāḥ
     kālo yamaś ca mṛtyuś ca yamasyānucarāś ca ye
bahulatvāc ca noktā ye vividhā devatā gaṇāḥ
     te kumārābhiṣekārthaṃ samājagmus tatas tataḥ
jagṛhus te tadā rājan sarva eva divaukasaḥ
     ābhiṣecanikaṃ bhāṇḍaṃ maṅgalāni ca sarvaśaḥ
divyasaṃbhāra saṃyuktaiḥ kalaśaiḥ kāñcanair nṛpa
     sarasvatībhiḥ puṇyābhir divyatoyabhir eva tu
abhyaṣiñcan kumāraṃ vai saṃprahṛṣṭā divaukasaḥ
     senāpatiṃ mahātmānam asurāṇāṃ bhayāvaham
purā yathā mahārāja varuṇaṃ vai jaleśvaram
     tathābhyaṣiñcad bhagavān brahmā lokapitāmahaḥ
     kaśyapaś ca mahātejā ye cānye nānukīrtitāḥ
tasmai brahmā dadau prīto balino vātaraṃhasaḥ
     kāmavīryadharān siddhān mahāpāriṣadān prabhuḥ
nandiṣeṇaṃ lohitākṣaṃ ghaṇḍā karṇaṃ ca saṃmatam
     caturtham asyānucaraṃ khyātaṃ kumudamālinam
tataḥ sthāṇuṃ mahāvegaṃ mahāpāriṣaḍaṃ kratum
     māyā śatadharaṃ kāmaṃ kāmavīryabalānvitam
     dadau skandāya rājendra surārivinibarhaṇam
sa hi devāsure yuddhe daityānāṃ bhīmakarmaṇām
     jaghāna dorbhyāṃ saṃkruddhaḥ prayutāni caturdaśa
tathā deva dadus tasmai senāṃ nairṛtasāṃkulām
     devaśatrukṣayakarīm ajayyāṃ viśvarūpiṇīm
jayaśabdaṃ tataś cakrur devāḥ sarve savāsavāḥ
     gandharvayakṣā rakṣāṃsi munayaḥ pitaras tathā
yamaḥ prādād anucarau yama kālopamāv ubhau
     unmāthaṃ ca pramāthaṃ ca mahāvīryau mahādyutī
subhrājo bhāskaraś caiva yau tau sūryānuyāyinau
     tau sūryaḥ kārttikeyāya dadau prītaḥ pratāpavān
kailāsaśṛṅgasaṃkāśau śvetamālyānulepanau
     somo 'py anucarau prādān maṇiṃ sumaṇim eva ca
jvālā jihvaṃ tathā jyotir ātmajāya hutāśanaḥ
     dadāv anucarau śūrau parasainyapramāthinau
parighaṃ ca vaṭaṃ caiva bhīmaṃ ca sumahābalam
     dahatiṃ dahanaṃ caiva pracaṇḍau vīryasaṃmatau
     aṃśo 'py anucarān pañca dadau skandāya dhīmate
utkrośaṃ paṅkajaṃ caiva vajradaṇḍadharāv ubhau
     dadāv anala putrāya vāsavaḥ paravīrahā
     tau hi śatrūn mahendrasya jaghnatuḥ samare bahūn
cakraṃ vikramakaṃ caiva saṃkramaṃ ca mahābalam
     skandāya trīn anucarān dadau viṣṇur mahāyaśāḥ
vardhanaṃ nandanaṃ caiva sarvavidyā viśāradau
     skandāya dadatuḥ prītāv aśvinau bharatarṣabha
kundanaṃ kusumaṃ caiva kumudaṃ ca mahāyaśāḥ
     ḍambarāḍambarau caiva dadau dhātā mahātmane
vakrānuvakrau balinau meṣavaktrau balotkaṭau
     dadau tvaṣṭā mahāmāyau skandāyānucarau varau
suvrataṃ satyasaṃdhaṃ ca dadau mitro mahātmane
     kumārāya mahātmānau tapo vidyādharau prabhuḥ
sudarśanīyau varadau triṣu lokeṣu viśrutau
     suprabhaṃ ca mahātmānaṃ śubhakarmāṇam eva ca
     kārttikeyāya saṃprādād vidhātā lokaviśrutau
pālitakaṃ kālikaṃ ca mahāmāyāvināv ubhau
     pūṣā ca pārṣadau prādāt kārttikeyāya bhārata
balaṃ cātibalaṃ caiva mahāvaktrau mahābalau
     pradadau kārttikeyāya vāyur bharatasattama
ghasaṃ cātighasaṃ caiva timivaktrau mahābalau
     pradadau kārttikeyāya varuṇaḥ satyasaṃgaraḥ
suvarccasaṃ mahātmānaṃ tathaivāpy ativarcasām
     himavān pradadau rājan hutāśanasutāya vai
kāñcanaṃ ca mahātmānaṃ meghamālinam eva ca
     dadāv ānucarau merur agniputrāya bhārata
sthiraṃ cātisthiraṃ caiva merur evāparau dadau
     mahātmane 'gniputrāya mahābalaparākramau
ucchritaṃ cātiśṛṅgaṃ ca mahāpāṣāṇa yodhanau
     pradadāv agniputrāya vindhyaḥ pāriṣadāv ubhau
saṃgrahaṃ vigrahaṃ caiva samudro 'pi gadādharau
     pradadāv agniputrāya mahāpāriṣadāv ubhau
unmādaṃ puṣpadantaṃ ca śaṅkukarṇaṃ tathaiva ca
     pradadāv agniputrāya pārvatī śubhadarśanā
jayaṃ mahājayaṃ caiva nāgau jvalanasūnave
     pradadau puruṣavyāghra vāsukiḥ pannageśvaraḥ
evaṃ sākhyāś ca rudrāś ca vasavaḥ pitaras tathā
     sāgarāḥ saritaś caiva girayaś ca mahābalāḥ
daduḥ senāgaṇādhyakṣāñ śūlapaṭṭiśadhāriṇaḥ
     divyapraharaṇopetān nānāveṣavibhūṣitān
śṛṇu nāmāni cānyeṣāṃ ye 'nye skandasya sainikāḥ
     vividhāyudhasaṃpannāś citrābharaṇa varmiṇaḥ
śaṅkukarṇo nikumbhaś ca padmaḥ kumuda eva ca
     ananto dvādaśa bhujas tathā kṛṣṇopakṛṣṇakau
droṇa śravāḥ kapiskandhaḥ kāñcanākṣo jalaṃ dhamaḥ
     akṣasaṃtarjano rājan kunadīkas tamo 'bhrakṛt
ekākṣo dvādaśākṣaś ca tathaivaika jaṭaḥ prabhuḥ
     sahasrabāhur vikaṭo vyāghrākṣaḥ kṣitikampanaḥ
puṇyanāmā sunāmā ca suvaktraḥ priyadarśanaḥ
     pariśrutaḥ koka nadaḥ priya mālyānulepanaḥ
ajodaro gajaśirāḥ skandhākṣaḥ śatalocanaḥ
     jvālā jihvaḥ karālaś ca sitakeśo jaṭī hariḥ
caturdaṃṣṭro 'ṣṭa jihvaś ca meghanādaḥ pṛthuśravāḥ
     vidyud akṣo dhanur vaktro jaṭharo mārutāśanaḥ
udarākṣo jhaṣākṣaś ca vajranābho vasu prabhaḥ
     samudravego rājendra śailakampī tathaiva ca
putra meṣaḥ pravāhaś ca tathā nandopanandakau
     dhūmraḥ śvetaḥ kaliṅgaś ca siddhārtho varadas tathā
priyakaś caiva nandaś ca gonandaś ca pratāpavān
     ānandaś ca pramodaś ca svastiko dhruvakas tathā
kṣemavāpaḥ sujātaś ca siddhayātraś ca bhārata
     govrajaḥ kanakāpīḍo mahāpāriṣadeśvaraḥ
gāyano hasanaś caiva bāṇaḥ khaḍgaś ca vīryavān
     vaitālī cātitālī ca tathā katika vātikau
haṃsajaḥ paṅkadigdhāṅgaḥ samudronmādanaś ca ha
     raṇotkaṭaḥ prahāsaś ca śvetaśīrṣaś ca nandakaḥ
kālakaṇṭhaḥ prabhāsaś ca tathā kumbhāṇḍako 'paraḥ
     kālakākṣaḥ sitaś caiva bhūtalonmathanas tathā
yajñavāhaḥ pravāhaś ca deva yājī ca somapaḥ
     sajālaś ca mahātejāḥ kratha krāthau ca bhārata
tuhanaś ca tuhānaś ca citradevaś ca vīryavān
     madhuraḥ suprasādaś ca kirīṭī ca mahābalaḥ
vasavo madhuvarṇaś ca kalaśodara eva ca
     dhamanto manmathakaraḥ sūcīvaktraś ca vīryavān
śvetavaktraḥ suvaktraś ca cāru vaktraś ca pāṇḍuraḥ
     daṇḍabāhuḥ subāhuś ca rajaḥ kokilakas tathā
acalaḥ kanakākṣaś ca bālānām ayikaḥ prabhuḥ
     saṃcārakaḥ koka nado gṛdhravaktraś ca jambukaḥ
lohāśa vaktro jaṭharaḥ kumbhavaktraś ca kuṇḍakaḥ
     madgugrīvaś ca kṛṣṇaujā haṃsavaktraś ca candra bhāḥ
pāṇikūrmā ca śambūkaḥ pañcavaktraś ca śikṣakaḥ
     cāṣa vaktraś ca jambūkaḥ śākavaktraś ca kuṇḍakaḥ
yogayuktā mahātmānaḥ satataṃ brāhmaṇa priyāḥ
     paitāmahā mahātmāno mahāpāriṣadāś ca ha
     yauvanasthāś ca bālāś ca vṛddhāś ca janamejaya
sahasraśaḥ pāriṣadāḥ kumāram upatasthire
     vaktrair nānāvidhair ye tu śṛṇu tāñ janamejaya
kūrmakukkuṭavaktrāś ca śaśolūka mukhās tathā
     kharoṣṭravadanāś caiva varāhavadanās tathā
manuṣyameṣa vaktrāś ca sṛgālavadanās tathā
     bhīmā makara vaktrāś ca śiśumāra mukhās tathā
mārjāraśaśavaktrāś ca dīrghavaktrāś ca bhārata
     nakulolūka vatrāś ca śvavāktrāś ca tathāpare
ākhu babhruka vaktraś ca mayūravadanās tathā
     matsyameṣānanāś cānye ajāvi mahiṣānanāḥ
ṛkṣaśārdūla vaktrāś ca dvīpisiṃhānanās tathā
     bhīmā gajānanāś caiva tathā nakramukhāḥ pare
garuḍānanāḥ khaḍgamukhā vṛkakākamukhās tathā
     gokharoṣṭra mukhāś cānye vṛṣadaṃśa mukhās tathā
mahājaṭhara pādāṅgās tārakākśāś ca bhārata
     pārāvata mukhāś cānye tathā vṛṣamukhāḥ pare
kokilā vadanāś cānye śyenatittirikānanāḥ
     kṛkalāsa mukhāś caiva virajo'mbaradhāriṇaḥ
vyālavaktrāḥ śūlamukhāś caṇḍavaktrāḥ śatānanāḥ
     āśīviṣāś cīradharā gonāsāvaraṇās tathā
sthūlodarāḥ kṛśāṅgāś ca sthūlāṅgaś ca kṛśodarāḥ
     hrasvagrīvā mahākarṇā nānāvyālavibhūṣitāḥ
gajendra carma vasanās tathā kṛṣṇājināmbarāḥ
     skandhe mukhā mahārāja tathā hy udarato mukhāḥ
pṛṣṭhe mukhā hanumukhās tathā jaṅghā mukhā api
     pārśvānanāś ca bahavo nānādeśamukhās tathā
tathā kīṭa pataṃgānāṃ sadṛśāsyā gaṇeśvarāḥ
     nānāvyālamukhāś cānye bahu bāhuśiro dharāḥ
nānāvṛkṣabhujāḥ kec cit kaṭi śīrṣās tathāpare
     bhujaṃgabhoga vadanā nānāgulmanivāsinaḥ
cīrasaṃvṛta gātrāś ca tathā phalakavāsasaḥ
     nānāveṣadharāś caiva carma vāsasa eva ca
uṣṇīṣiṇo mukuṭinaḥ kambugrīvāḥ suvarcasaḥ
     kirīṭinaḥ pañca śikhās tathā kaṭhina mūrdhajāḥ
triśiṭhā dviśikhāś caiva tathā sapta śikhāḥ pare
     śikhaṇḍino mukuṭino muṇḍāś ca jaṭilās tathā
citramālyadharāḥ kec cit kec cid romānanās tathā
     divyamālyāmbaradharāḥ satataṃ priyavigrahāḥ
kṛṣṇā nirmāṃsa vaktrāś ca dīrghapṛṣṭā nirūdarāḥ
     sthūlapṛṣṭhā hrasvapṛṣṭhāḥ pralambodara mehanāḥ
mahābhujā hrasvabhujā hrasvagātraś ca vāmanāḥ
     kubjāś ca dīrghajaṅghāś ca hastikarṇa śirodharāḥ
hastināsāḥ kūrmanāsā vṛkanāsās tathāpare
     dīrghauṣṭhā dīrghajihvāś ca vikarālā hy adhomukhāḥ
mahādaṃṣṭrā hrasvadaṃṣṭrāś caturdaṃṣṭrās tathāpare
     vāraṇendra nibhāś cānye bhīmā rājan sahasraśaḥ
suvibhaktaśarīrāś ca dīptimantaḥ svalaṃkṛtāḥ
     piṅgākṣāḥ śaṅkukarṇāś ca vakranāsāś ca bhārata
pṛthu daṃṣṭrāmahā daṃṣṭrāḥ sthūlauṣṭhā hari mūrdhajāḥ
     nānā pādauṣṭha daṃṣṭrāś ca nāhā hastaśiro dharāḥ
     nānā varmabhir ācchannā nānā bhāṣāś ca bhārata
kuśalā deśabhāṣāsu jalpanto 'nyonyam īśvarāḥ
     hṛṣṭāḥ paripatanti sma mahāpāriṣadās tathā
dīrghagrīvā dīrghanakhā dīrghapādaśiro bhujāḥ
     piṅgākṣā nīlakaṇṭhāś ca lambakarṇāś ca bhārata
vṛkodara nibhāś caiva ke cid añjanasaṃnibhāḥ
    śvetāṅgā lohitagrīvāḥ piṅgākṣāś ca tathāpare
    kalmāṣā bahavo rājaṃś citravarṇāś ca bhārata
cāmarāpīḍaka nibhāḥ śvetalohita rājayaḥ
    nānāvarṇāḥ savarṇāś ca mayūrasadṛśaprabhāḥ
punaḥ praharaṇāny eṣāṃ kīrtyamānāni me śṛṇu
    śeṣaiḥ kṛtaṃ pāriṣadair āyudhānāṃ parigraham
pāśodyata karāḥ ke cid vyāditāsyāḥ kharānanāḥ
    pṛthv akṣā nīlakaṇṭhāś ca tathā parighabāhavaḥ
śataghnī cakrahastāś ca tathā musalapāṇayaḥ
    śūlāsihastāś ca tathā mahākāyā mahābalāḥ
gadā bhuśuṇḍi hastāś ca tathā tomarapāṇayaḥ
    asi mudgarahastāś ca daṇḍahastāś ca bhārata
āyudhair vividhair ghorair mahātmāno mahājavāḥ
    mahābalā mahāvegā mahāpāriṣadās tathā
abhiṣekaṃ kumārasya dṛṣṭvā hṛṣṭā raṇapriyāḥ
    ghaṇṭājālapinaddhāṅgā nanṛtus te mahaujasaḥ
ete cānye ca bahavo mahāpāriṣadā nṛpa
    upatasthur mahātmānaṃ kārttikeyaṃ yaśasvinam
divyāś cāpy āntarikṣāś ca pārthivāś cānilopamāḥ
    vyādiṣṭā daivataiḥ śūrāḥ skandasyānucarābhavan
tādṛśānāṃ sahasrāṇi prayutāny arbudāni ca
    abhiṣiktaṃ mahātmānaṃ parivāryopatasthire
