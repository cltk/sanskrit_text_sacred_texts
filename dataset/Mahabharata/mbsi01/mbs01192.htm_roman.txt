[vai]
      tato rājñāṃ carair āptaiś cāraḥ samupanīyata
      pāṇḍavair upasaṃpannā draupadī patibhiḥ śubhā
yena tad dhanur āyamya lakṣyaṃ viddhaṃ mahātmanā
      so 'rjuno jayatāṃ śreṣṭho mahābāṇadhanurdharaḥ
yaḥ śalyaṃ madrarājānam utkṣipyābhrāmayad balī
      trāsayaṃś cāpi saṃkruddho vṛkṣeṇa puruṣān raṇe
na cāpi saṃbhramaḥ kaś cid āsīt tatra mahātmanaḥ
      sa bhīmo bhīma saṃsparśaḥ śatrusenāṅgapātanaḥ
brahmarūpadharāñ śrutvā pāṇḍurāja sutāṃs tadā
      kaunteyān manujendrāṇāṃ vismayaḥ samajāyata
saputrā hi purā kuntī dagdhā jatu gṛhe śrutā
      punarjātān iti smaitān manyante sarvapārthivāḥ
dhik kurvantas tadā bhīṣmaṃ dhṛtarāṣṭraṃ ca kauravam
      karmaṇā sunṛśaṃsena purocana kṛtena vai
vṛtte svayaṃvare caiva rājānaḥ sarva eva te
      yathāgataṃ viprajagmur viditvā pāṇḍavān vṛtān
atha duryodhano rājā vimanā bhrātṛbhiḥ saha
      aśvatthāmnā mātulena karṇena ca kṛpeṇa ca
vinivṛtto vṛtaṃ dṛṣṭvā draupadyā śvetavāhanam
     taṃ tu duḥśāsano vrīḍan mandaṃ mandam ivābravīt
yady asau brāhmaṇo na syād vindeta draupadīṃ na saḥ
     na hi taṃ tattvato rājan veda kaś cid dhanaṃjayam
daivaṃ tu paramaṃ manye pauruṣaṃ tu nirarthakam
     dhig asmat pauruṣaṃ tāta yad dharantīha pāṇḍavāḥ
evaṃ saṃbhāṣamāṇās te nindantaś ca purocanam
     viviśur hāstinapuraṃ dīnā vigatacetasaḥ
trastā vigatasaṃkalpā dṛṣṭvā pārthān mahaujasaḥ
     muktān havyavahāc cainān saṃyuktān drupadena ca
dhṛṣṭadyumnaṃ ca saṃcintya tathaiva ca śikhaṇḍinam
     drupadasyātmajāṃś cānyān sarvayuddhaviśāradān
viduras tv atha tāñ śrutvā draupadyā pāṇḍavān vṛtān
     vrīḍitān dhārtarāṣṭrāṃś ca bhagnadarpān upāgatān
tataḥ prītamanāḥ kṣattā dhṛtarāṣṭraṃ viśāṃ pate
     uvāca diṣṭyā kuravo vardhanta iti vismitaḥ
vaicitra vīryas tu nṛpo niśamya vidurasya tat
     abravīt paramaprīto diṣṭyā diṣṭyeti bhārata
manyate hi vṛtaṃ putraṃ jyeṣṭhaṃ drupada kanyayā
     duryodhanam avijñānāt prajñā cakṣur nareśvaraḥ
atha tv ājñāpayām āsa draupadyā bhūṣaṇaṃ bahu
     ānīyatāṃ vai kṛṣṇeti putraṃ duryodhanaṃ tadā
athāsya paścād vidura ācakhyau pāṇḍavān vṛtān
     sarvān kuśalino vīrān pūjitān drupadena ca
     teṣāṃ saṃbandhinaś cānyān bahūn balasamanvitān
[dhṛ]
     yathaiva pāṇḍoḥ putrās te tathaivābhyadhikā mama
     seyam abhyadhikā prītir vṛddhir vidura me matā
     yat te kuśalino vīrā mitravantaś ca pāṇḍavāḥ
ko hi drupadam āsādya mitraṃ kṣattaḥ sabāndhavam
     na bubhūṣed bhavenārthī gataśrīr api pārthivaḥ
[vai]
     taṃ tathā bhāṣamāṇaṃ tu viduraḥ pratyabhāṣata
     nityaṃ bhavatu te buddhir eṣā rājañ śataṃ samāḥ
tato duryodhanaś caiva rādheyaś ca viśāṃ pate
     dhṛtarāṣṭram upāgamya vaco 'brūtām idaṃ tadā
saṃnidhau vidurasya tvāṃ vaktuṃ nṛpa na śaknuvaḥ
     viviktam iti vakṣyāvaḥ kiṃ tavedaṃ cikīrṣitam
sapatnavṛddhiṃ yat tāta manyase vṛddhim ātmanaḥ
     abhiṣṭauṣi ca yat kṣattuḥ samīpe dvipadāṃ vara
anyasmin nṛpa kartavye tvam anyat kuruṣe 'nagha
     teṣāṃ balavighāto hi kartavyas tāta nityaśaḥ
te vayaṃ prāptakālasya cikīrṣāṃ mantrayāmahe
     yathā no na graseyus te saputrabalabāndhavān
