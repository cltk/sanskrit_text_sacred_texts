[arjuna]
      kim āgamanakṛtyaṃ te kauravya kulanandini
      maṇipūra pater mātus tathaiva ca raṇājire
kac cit kuśalakāmāsi rājño 'sya bhujagātmaje
      mama vā cañcalāpāṅge kac cit tvaṃ śubham icchasi
kac cit te pṛthula śroṇināpriyaṃ śubhadarśane
      akārṣam aham ajñānād ayaṃ vā babhru vāhanaḥ
kac cic ca rājaputrī te sapatnī caitravāhinī
      citrāṅgadā varārohā nāparādhyati kiṃ cana
tam uvācoraga pater duhitā prahasanty atha
      na me tvam aparāddho 'si na nṛpo babhru vāhanaḥ
      na janitrī tathāsyeyaṃ mama yā preṣyavat sthitā
śrūyatāṃ yad yathā cedaṃ mayā sarvaṃ viceṣṭitam
      na me kopas tvayā kāryaḥ śirasā tvāṃ prasādaye
tvat prītyarthaṃ hi kauravya kṛtam etan mayānagha
      yat tac chṛṇu mahābāho nikhilena dhanaṃjaya
mahābhārata yuddhe yat tvayā śāṃtanavo nṛpaḥ
      adharmeṇa hataḥ pārtha tasyaiṣā niṣkṛtiḥ kṛtā
na hi bhīṣmas tvayā vīra yudhyamāno nipātitaḥ
      śikhaṇḍinā tu saṃsaktas tam āśritya hatas tvayā
tasya śāntim akṛtvā tu tyajes tvaṃ yadi jīvitam
     karmaṇā tena pāpena patethā niraye dhruvam
eṣā tu vihitā śāntiḥ putrād yāṃ prāptavān asi
     vasubhir vasudhā pāla gaṅgayā ca mahāmate
purā hi śrutam etad vai vasubhiḥ kathitaṃ mayā
     gaṅgāyās tīram āgamya hate śāṃtanave nṛpe
āplutya devā vasavaḥ sametya ca mahānadīm
     idam ūcur vaco ghoraṃ bhāgīrathyā mate tadā
eṣa śāṃtanavo bhīṣmo nihataḥ savyasācinā
     ayudhyamānaḥ saṃgrāme saṃsakto 'nyena bhāmini
tad anenābhiṣaṅgeṇa vayam apy arjunaṃ śubhe
     śāpena yojayāmeti tathāstv iti ca sābravīt
tad ahaṃ pitur āvedya bhṛśaṃ pravyathitendriyā
     abhavaṃ sa ca tac chrutvā viṣādam agamat param
pitā tu me vasūn gatvā tvadarthaṃ samayācata
     punaḥ punaḥ prasādyaināṃs ta evam idam abruvan
punas tasya mahābhāga maṇipūreśvaro yuvā
     sa enaṃ raṇamadhya sthaṃ śaraiḥ pātayitā bhuvi
evaṃ kṛte sa nāgendra muktaśāpo bhaviṣyati
     gaccheti vasubhiś cokto mama cedaṃ śaśaṃsa saḥ
tac chrutvā tvaṃ mayā tasmāc chāpād asi vimokṣitaḥ
     na hi tvāṃ devarājo 'pi samareṣu parājayet
ātmā putraḥ smṛtas tasmāt tenehāsi parājitaḥ
     nātra doṣo mama mataḥ kathaṃ vā manyase vibho
ity evam ukto vijayaḥ prasannātmābravīd idam
     sarvaṃ me supriyaṃ devi yad etat kṛtavaty asi
ity uktvāthābravīt putraṃ maṇipūreśvaraṃ jayaḥ
     citrāṅgadāyāḥ śṛṇvantyāḥ kauravya duhitus tathā
yudhiṣṭhirasyāśvamedhaḥ parāṃ caitrīṃ bhaviṣyati
     tatrāgaccheḥ sahāmātyo mātṛbhyāṃ sahito nṛpa
ity evam uktaḥ pārthena sa rājā babhru vāhanaḥ
     uvāca pitaraṃ dhīmān idam asrāvilekṣaṇaḥ
upayāsyāmi dharmajña bhavataḥ śāsanād aham
     aśvamedhe mahāyajñe dvijātipariveṣakaḥ
mama tv anugrahārthāya praviśasva puraṃ svakam
     bhāryābhyāṃ saha śatrughna mā bhūt te 'tra vicāraṇā
uṣitveha viśalyas tvaṃ sukhaṃ sve veśmani prabho
     punar aśvānugamanaṃ kartāsi jayatāṃ vara
ity uktaḥ sa tu putreṇa tadā vānaraketanaḥ
     smayan provāca kaunteyas tadā citrāṅgadā sutam
viditaṃ te mahābāho yathā dikṣāṃ carāmy aham
     na sa tāvat praveṣkyāmi puraṃ te pṛthulocana
yathākāmaṃ prayāty eṣa yajñiyaś ca turaṃgamaḥ
     svasti te 'stu gamiṣyāmi na sthānaṃ vidyate mama
sa tatra vidhivat tena pūjitaḥ pākaśāsaniḥ
     bhāryābhyām abhyanujñātaḥ prāyād bharatasattamaḥ
