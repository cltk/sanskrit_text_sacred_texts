[s]
      etac chrutvā vacas tasya keśavasya mahātmanaḥ
      subhadrā putraśokārtā vilalāpa suduḥkhitā
hā putra mama mandāyāḥ kathaṃ saṃyugam etya ha
      nidhanaṃ prāptavāṃs tāta pitṛtulyaparākramaḥ
katham indīvaraśyāmaṃ sudaṃṣṭraṃ cārulocanam
      mukhaṃ te dṛśyate vatsa guṇṭhitaṃ raṇareṇunā
nūnaṃ śūraṃ nipatitaṃ tvāṃ paśyanty anivartinam
      suśiro grīva bāhvaṃsaṃ vyūḍhoraskaṃ nirūdaram
cārūpacita sarvāṅgaṃ svakṣaṃ śastrakṣatācitam
      bhūtāni tvā nirīkṣante nūnaṃ candram ivoditam
śayanīyaṃ purā yasya spardhyāstaraṇa saṃvṛtam
      bhūmāv adya kathaṃ śeṣe vipra viddhaḥ sukhocitaḥ
yo 'nvāsyata purā vīro varastrībhir mahābhujaḥ
      katham anvāsyate so 'dya śivābhiḥ patito mṛdhe
yo 'stūyata purā hṛṣṭaiḥ sūtamāgadhabandibhiḥ
      so 'dya kravyād gaṇair ghorair vinadadbhir upāsyate
pāṇḍaveṣu ca nātheṣu vṛṣṇivīreṣu cābhibho
      pāñcāleṣu ca vīreṣu hataḥ kenāsy anāthavat
atṛpta darśanā putradarśanasya tavānagha
     mandabhāgyā gamiṣyāmi vyaktam adya yamakṣayam
viśālākṣaṃ sukeśāntaṃ cāru vākyaṃ sugandhi ca
     tava putra kadā bhūyo mukhaṃ drakṣyāmi nirvraṇam
dhig balaṃ bhīmasenasya dhik pārthasya dhanuṣmatām
     dhig vīryaṃ vṛṣṇivīrāṇāṃ pāñcālānāṃ ca dhig balam
dhik kekayāṃs tathā cedīn matsyāṃś caivātha sṛñjayān
     ye tvā raṇe gataṃ vīraṃ na jānanti nipātitam
adya paśyāmi pṛthivīṃ śūnyām iva hatatviṣam
     abhimanyum apaśyantī śokavyākula locanā
svasrīyaṃ vāsudevasya putraṃ gāṇḍīvadhanvanaḥ
     kathaṃ tvā virathaṃ vīraṃ drakṣyāmy anyair nipātitam
hā vīra dṛṣṭo naṣṭaś ca dhanaṃ svapna ivāsi me
     aho hy anityaṃ mānuṣyaṃ jalabudbuda cañcalam
imāṃ te taruṇīṃ bhāryāṃ tvad ādhibhir abhiplutām
     kathaṃ saṃdhārayiṣyāmi vivatsām iva dhenukām
aho hy akāle prasthānaṃ kṛtavān asi putraka
     vihāya phalakāle māṃ sugṛddhāṃ tava darśane
nūnaṃ gatiḥ kṛtāntasya prājñair api sudurvidā
     yatra tvaṃ keśave nāthe saṃgrāme 'nāthavad dhataḥ
yajvanāṃ dānaśīlānāṃ brāhmaṇānāṃ kṛtātmanām
     caritabrahma caryāṇāṃ puṇyatīrthāvagāhinām
kṛtajñānāṃ vadānyānāṃ guruśuśrūṣiṇām api
     sahasradakṣiṇānāṃ ca yā gatis tām avāpnuhi
yā gatir yudhyamānānāṃ śūrāṇām anivartinām
     hatvārīn nihatānāṃ ca saṃgrāme tāṃ gatiṃ vraja
gosahasrapradātṝṇāṃ kratudānāṃ ca yā gatiḥ
     naiveśikaṃ cābhimataṃ dadatāṃ yā gatiḥ śubhā
brahmacaryeṇa yāṃ yānti munayaḥ saṃśitavratā
     ekapatnyaś ca yāṃ yānti tāṃ gatiṃ vraja putraka
rājñāṃ sucaritair yā ca gatir bhavati śāśvatī
     caturāśramiṇāṃ puṇyaiḥ pāvitānāṃ surakṣitaiḥ
dīnānukampināṃ yā ca satataṃ saṃvibhāginām
     paiśunyāc ca nivṛttānāṃ tāṃ gatiṃ vraja putraka
vratināṃ dharmaśīlānāṃ guruśuśrūṣiṇām api
     amoghātithināṃ yā ca tāṃ gatiṃ vraja putraka
ṛtukāle svakāṃ patnīṃ gacchatāṃ yā manasvinām
     na cānyadārasevīnāṃ tāṃ gatiṃ vraja putraka
sāmnā ye sarvabhūtāni gacchanti gatamatsarāḥ
     nāruṃtudānāṃ kṣamiṇāṃ yā gatis tām avāpnuhi
madhu māṃsanivṛttānāṃ madād dambhāt tathānṛtāt
     paropatāpa tyaktānāṃ tāṃ gatiṃ vraja putraka
hrīmantaḥ sarvaśāstrajñā jñānatṛptā jitendriyāḥ
     yāṃ gatiṃ sādhavo yānti tāṃ gatiṃ vraja putraka
evaṃ vilapatīṃ dīnāṃ subhadrāṃ śokakarśitām
     abhyapadyata pāñcālī vairātī sahitā tadā
tāḥ prakāmaṃ ruditvā ca vipalya ca suduḥkhitāḥ
     unmattavat tadā rājan visaṃjñā nyapatan kṣitau
sopacāras tu kṛṣṇas tāṃ duḥkhitāṃ bhṛśaduḥkhitaḥ
     siktvāmbhasā samāśvāsya tat tad uktvā hitaṃ vacaḥ
visaṃjñakalpāṃ rudatīm apaviddhāṃ pravepatīm
     bhaginīṃ puṇḍarīkākṣa idaṃ vacanam abravīt
subhadre mā śucaḥ putraṃ pāñcālyāśvāsayottarām
     gato 'bhimanyuḥ prathitāṃ gatiṃ kṣatriya puṃgavaḥ
ye cānye 'pi kule santi puruṣā no varānane
     sarve te vai gatiṃ yāntu abhimanyor yaśasvinaḥ
kuryāma tad vayaṃ karma kriyāsuḥ suhṛdaś ca naḥ
     kṛtavān yādṛg adyaikas tava putro mahārathaḥ
evam āśvāsya bhaginīṃ draupadīm api cottarām
     pārthasyaiva mahābāhuḥ pārśvam āgād ariṃdamaḥ
tato 'bhyanujñāya nṛpān kṛṣṇo bandhūṃs tathābhibhūḥ
     viveśāntaḥpuraṃ rājaṃs te 'nye jagmur yathālayam
