[j]
      bālo vākyaṃ sthavira iva prabhāṣate; nāyaṃ bālaḥ sthaviro 'yaṃ mato me
      icchāmy ahaṃ varam asmai pradātuṃ; tan me viprā vitaradhvaṃ sametāḥ
[sadasyāh]
      bālo 'pi vipro mānya eveha rājñāṃ; yaś cāvidvān yaś ca vidvān yathāvat
      sarvān kāmāṃs tvatta eṣo 'rhate 'dya; yathā ca nas takṣaka eti śīghram
[s]
      vyāhartukāme varade nṛpe dvijaṃ; varaṃ vṛṇīṣveti tato 'bhyuvāca
      hotā vākyaṃ nātihṛṣṭāntar ātmā; karmaṇy asmiṃs takṣako naiti tāvat
[j]
      yathā cedaṃ karma samāpyate me; yathā ca nas takṣaka eti śīghram
      tathā bhavantaḥ prayatantu sarve; paraṃ śaktyā sa hi me vidviṣāṇaḥ
[rtvijah]
      yathāśāstrāṇi naḥ prāhur yathā śaṃsati pāvakaḥ
      indrasya bhavane rājaṃs takṣako bhayapīḍitaḥ
[s]
      yathā sūto lohitākṣo mahātmā; paurāṇiko veditavān purastāt
      sa rājānaṃ prāha pṛṣṭas tadānīṃ; yathāhur viprās tadvad etan nṛdeva
purāṇam āgamya tato bravīmy ahaṃ; dattaṃ tasmai varam indreṇa rājan
      vaseha tvaṃ matsakāśe sugupto; na pāvakas tvāṃ pradahiṣyatīti
etac chrutvā dīkṣitas tapyamāna; āste hotāraṃ codayan karmakāle
      hotā ca yattaḥ sa juhāva mantrair; atho indraḥ svayam evājagāma
vimānam āruhya mahānubhāvaḥ; sarvair devaiḥ parisaṃstūyamānaḥ
      balāhakaiś cāpy anugamyamāno; vidyādharair apsarasāṃ gaṇaiś ca
tasyottarīye nihitaḥ sa nāgo; bhayodvignaḥ śarma naivābhyagacchat
     tato rājā mantravido 'bravīt punaḥ; kruddho vākyaṃ takṣakasyāntam icchan
indrasya bhavane viprā yadi nāgaḥ sa takṣakaḥ
     tam indreṇaiva sahitaṃ pātayadhvaṃ vibhāvasau
[rtvijah]
     ayam āyāti vai tūrṇaṃ takṣakas te vaśaṃ nṛpa
     śrūyate 'sya mahān nādo ruvato bhairavaṃ bhayāt
nūnaṃ mukto vajrabhṛtā sa nāgo; bhraṣṭaś cāṅkān mantravisrasta kāyaḥ
     ghūrṇann ākāśe naṣṭasaṃjño 'bhyupaiti; tīvrān niḥśvāsān niḥśvasan pannagendraḥ
vartate tava rājendra karmaitad vidhivat prabho
     asmai tu dvijamukhyāya varaṃ tvaṃ dātum arhasi
[j]
     bālābhirūpasya tavāprameya; varaṃ prayacchāmi yathānurūpam
     vṛṇīṣva yat te 'bhimataṃ hṛdi sthitaṃ; tat te pradāsyāmy api ced adeyam
[s]
     patiṣyamāṇe nāgendre takṣake jātavedasi
     idam antaram ity evaṃ tadāstīko 'bhyacodayat
varaṃ dadāsi cen mahyaṃ vṛṇomi janamejaya
     satraṃ te viramatv etan na pateyur ihoragāḥ
evam uktas tato rājā brahman pārikṣitas tadā
     nātihṛṣṭamanā vākyam āstīkam idam abravīt
suvarṇaṃ rajataṃ gāś ca yac cānyan manyase vibho
     tat te dadyāṃ varaṃ vipra na nivartet kratur mama
[ā]
     suvarṇaṃ rajataṃ gāś ca na tvāṃ rājan vṛṇomy aham
     satraṃ te viramatv etat svasti mātṛkulasya naḥ
[s]
     āstīkenaivam uktas tu rājā pārikṣitas tadā
     punaḥ punar uvācedam āstīkaṃ vadatāṃ varam
anyaṃ varaya bhadraṃ te varaṃ dvija varottama
     ayācata na cāpy anyaṃ varaṃ sa bhṛgunandana
tato vedavidas tatra sadasyāḥ sarva eva tam
     rājānam ūcuḥ sahitā labhatāṃ brāhmaṇo varam
