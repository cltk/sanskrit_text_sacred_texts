tataḥ prabhāte janakaḥ kṛtakarmā maharṣibhiḥ
 uvāca vākyaṃ vākyajñaḥ śatānandaṃ purohitam
bhrātā mama mahātejā yavīyān atidhārmikaḥ
 kuśadhvaja iti khyātaḥ purīm adhyavasac chubhām
vāryāphalakaparyantāṃ pibann ikṣumatīṃ nadīm
 sāṃkāśyāṃ puṇyasaṃkāśāṃ vimānam iva puṣpakam
tam ahaṃ draṣṭum icchāmi yajñagoptā sa me mataḥ
 prītiṃ so 'pi mahātejā iṃmāṃ bhoktā mayā saha
śāsanāt tu narendrasya prayayuḥ śīghravājibhiḥ
 samānetuṃ naravyāghraṃ viṣṇum indrājñayā yathā
ājñayā tu narendrasya ājagāma kuśadhvajaḥ
sa dadarśa mahātmānaṃ janakaṃ dharmavatsalam
 so 'bhivādya śatānandaṃ rājānaṃ cāpi dhārmikam
rājārhaṃ paramaṃ divyam āsanaṃ cādhyarohata
 upaviṣṭāv ubhau tau tu bhrātarāv amitaujasau
preṣayām āsatur vīrau mantriśreṣṭhaṃ sudāmanam
 gaccha mantripate śīghram aikṣvākam amitaprabham
 ātmajaiḥ saha durdharṣam ānayasva samantriṇam
aupakāryāṃ sa gatvā tu raghūṇāṃ kulavardhanam
 dadarśa śirasā cainam abhivādyedam abravīt
ayodhyādhipate vīra vaideho mithilādhipaḥ
 sa tvāṃ draṣṭuṃ vyavasitaḥ sopādhyāyapurohitam
mantriśreṣṭhavacaḥ śrutvā rājā sarṣigaṇas tadā
 sabandhur agamat tatra janako yatra vartate
sa rājā mantrisahitaḥ sopādhyāyaḥ sabāndhavaḥ
 vākyaṃ vākyavidāṃ śreṣṭho vaideham idam abravīt
viditaṃ te mahārāja ikṣvākukuladaivatam
 vaktā sarveṣu kṛtyeṣu vasiṣṭho bhagavān ṛṣiḥ
viśvāmitrābhyanujñātaḥ saha sarvair maharṣibhiḥ
 eṣa vakṣyati dharmātmā vasiṣṭho me yathākramam
tūṣṇīṃbhūte daśarathe vasiṣṭho bhagavān ṛṣiḥ
 uvāca vākyaṃ vākyajño vaidehaṃ sapurohitam
avyaktaprabhavo brahmā śāśvato nitya avyayaḥ
 tasmān marīciḥ saṃjajñe marīceḥ kaśyapaḥ sutaḥ
vivasvān kaśyapāj jajñe manur vaivaivataḥ smṛtaḥ
 manuḥ prajāpatiḥ pūrvam ikṣvākus tu manoḥ sutaḥ
tam ikṣvākum ayodhyāyāṃ rājānaṃ viddhi pūrvakam
 ikṣvākos tu sutaḥ śrīmān vikukṣir udapadyata
vikukṣes tu mahātejā bāṇaḥ putraḥ pratāpavān
 bāṇasya tu mahātejā anaraṇyaḥ pratāpavān
anaraṇyāt pṛthur jajñe triśaṅkus tu pṛthoḥ sutaḥ
 triśaṅkor abhavat putro dhundhumāro mahāyaśāḥ
dhundhumārān mahātejā yuvanāśvo mahārathaḥ
 yuvanāśvasutaḥ śrīmān māndhātā pṛthivīpatiḥ
māndhātus tu sutaḥ śrīmān susaṃdhir udapadyata
 susaṃdher api putrau dvau dhruvasaṃdhiḥ prasenajit
yaśasvī dhruvasaṃdhes tu bharato nāma nāmataḥ
 bharatāt tu mahātejā asito nāma jāyata
saha tena gareṇaiva jātaḥ sa sagaro 'bhavat
 sagarasyāsamañjas tu asamañjād athāṃśumān
dilīpo 'ṃśumataḥ putro dilīpasya bhagīrathaḥ
 bhagīrathāt kakutsthaś ca kakutsthasya raghus tathā
raghos tu putras tejasvī pravṛddhaḥ puruṣādakaḥ
 kalmāṣapādo hy abhavat tasmāj jātas tu śaṅkhaṇaḥ
sudarśanaḥ śaṅkhaṇasya agnivarṇaḥ sudarśanāt
 śīghragas tv agnivarṇasya śīghragasya maruḥ sutaḥ
maroḥ praśuśrukas tv āsīd ambarīṣaḥ praśuśrukāt
 ambarīṣasya putro 'bhūn nahuṣaḥ pṛthivīpatiḥ
nahuṣasya yayātis tu nābhāgas tu yayātijaḥ
 nābhāgasya bhabhūvāja ajād daśaratho 'bhavat
 tasmād daśarathāj jātau bhrātarau rāmalakṣmaṇau
ādivaṃśaviśuddhānāṃ rājñāṃ paramadharmiṇām
 ikṣvākukulajātānāṃ vīrāṇāṃ satyavādinām
rāmalakṣmaṇayor arthe tvatsute varaye nṛpa
 sadṛśābhyāṃ naraśreṣṭha sadṛśe dātum arhasi
