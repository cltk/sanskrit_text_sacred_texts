[dhṛ]
      proktas tvayā pūrvam eva pravīro lokaviśrutaḥ
      na tv asya karmasaṃgrāme tvayā saṃjaya kīrtitam
tasya vistarato brūhi pravīrasyādya vikramam
      śikṣāṃ prabhāvaṃ vīryaṃ ca pramāṇaṃ darpam eva ca
[s]
      droṇa bhīṣma kṛpa drauṇikarṇārjuna janārdanān
      samāptavidyān dhanuṣi śreṣṭhān yān manyase yudhi
tulyatā karṇa bhīṣmābhyām ātmano yena dṛśyate
      vāsudevārjunābhyāṃ ca nyūnatāṃ nātmanīcchati
sa pāṇḍyo nṛpatiśreṣṭhaḥ sarvaśastrabhṛtāṃ varaḥ
      karṇasyānīkam avadhīt paribhūta ivāntakaḥ
tad udīrṇarathāśvaṃ ca pattipravara kuñjaram
      kulāla cakravad bhrāntaṃ pāṇḍyenādhiṣṭhitaṃ balam
vyaśva sūta dhvajarathān vipraviddhāyudhān ripūn
      samyag astaiḥ śaraiḥ pāṇḍyo vāyur meghān ivākṣipat
dviradān prahata prothān vipatāka dhvajāyudhān
      sa pādarakṣān avadhīd vajreṇārīn ivārihā
sa śaktiprāsa tūṇīrān aśvārohān hayān api
      pulinda khaśa bāhlīkān niṣādān dhraka taṅgaṇān
dākṣiṇātyāṃś ca bhojāṃś ca krūrān saṃgrāmakarkaśān
     viśastra kavacān bāṇaiḥ kṛtvā pāṇḍyo 'karod vyasūn
caturaṅgaṃ balaṃ bāṇair nighnantaṃ pāṇḍyam āhave
     dṛṣṭvā drauṇir asaṃbhrāntam asaṃbhrāntataro 'bhyayāt
ābhāṣya cainaṃ madhuram abhi nṛtyann abhītavat
     prāha praharatāṃ śreṣṭhaḥ smitapūrvaṃ samāhvayan
rājan kamalapatrākṣa pradhānāyudha vāhana
     vajrasaṃhanana prakhyapradhānabalapauruṣa
muṣṭiśliṣṭāyudhābhyāṃ ca vyāyatābhyāṃ mahad dhanuḥ
     dorbhyāṃ visphārayan bhāsi mahājaladavad bhṛśam
śaravarṣair mahāvegair amitrān abhivarṣataḥ
     mad anyaṃ nānupaśyāmi prativīraṃ tavāhave
rathadviradapattyaśvān ekaḥ pramathase bahūn
     mṛgasaṃghān ivāraṇye vibhīr bhīmabalo hariḥ
mahatā rathaghoṣeṇa divaṃ bhūmiṃ ca nādayan
     varṣānte sasyahā pītho bhābhir āpūrayann iva
saṃspṛśānaḥ śarāṃs tīkṣṇāṃs tūṇād āśīviṣopamān
     mayaivaikena yudhyasva tryambakeṇāndhako yathā
evam uktas tathety uktvā prahareti ca tāḍitaḥ
     karṇinā droṇa tanayaṃ vivyādha malayadhvajaḥ
marmabhedibhir atyugrair bāṇair agniśikhopamaiḥ
     smayann abhyahanad drauṇiḥ pāṇḍyam ācārya sattamaḥ
tato navāparāṃs tīkṣṇān nārācān kaṅkavāsasaḥ
     gatyā daśamyā saṃyuktān aśvatthāmā vyavāsṛjat
teṣāṃ pañcācchinat pāṇḍyaḥ pañcabhir niśitaiḥ śaraiḥ
     catvāro 'bhyāhanan vāhān āśu te vyasavo 'bhavan
atha droṇasutasyeṣūṃs tāṃś chittvā niśitaiḥ śaraiḥ
     dhanurjyāṃ vitatāṃ pāṇḍyaś cicchedāditya varcasaḥ
vijyaṃ dhanur athādhijyaṃ kṛtvā drauṇir amitrahā
     tataḥ śarasahasrāṇi preṣayām āsa pāṇḍyataḥ
     iṣusaṃbādham ākāśam akarod diśa eva ca
tatas tān asyataḥ sarvān drauṇer bāṇān mahātmanaḥ
     jānāno 'py akṣayān pāṇḍyo 'śātayat puruṣarṣabhaḥ
prahitāṃs tān prayatnena chittvā drauṇer iṣūn ariḥ
     cakrarakṣau tatas tasya prāṇudan niśitaiḥ śaraiḥ
athārer lāghavaṃ dṛṣṭvā maṇḍalīkṛtakārmukaḥ
     prāsyad droṇasuto bāṇān vṛṣṭiṃ pūṣānujo yathā
aṣṭāv aṣṭa gavāny ūhuḥ śakaṭāni yad āyudham
     ahnas tad aṣṭa bhāgena drauṇiś cikṣepa māriṣa
tam antakam iva kruddham antakālāntakopamam
     ye ye dādṛśire tatra visaṃjñāḥ prāyaśo 'bhavan
parjanya iva gharmānte vṛṣṭyā sādridrumāṃ mahīm
     ācārya putras tāṃ senāṃ bāṇavṛṣṭyābhyavīvṛṣat
drauṇiparjanyamuktāṃ tāṃ bāṇavṛṣṭiṃ suduḥsahām
     vāyavyāstreṇa sa kṣipraṃ ruddhvā pāṇḍyānilo 'nadat
tasya nānadataḥ ketuṃ candanāgurubhūṣitam
     malayapratimadrauṇiś chittvāśvāṃś caturo 'hanat
sūtam ekeṣuṇā hatvā mahājalada nisvanam
     dhanuś chittvārdha candreṇa vyadhamat tilaśo ratham
astrair astrāṇi saṃvārya chittvā sarvāyudhāni ca
     prāptam apy ahitaṃ drauṇir na jaghāna raṇepsayā
hateśvaro danti varaḥ sukalpitas; tvarābhisṛṣṭaḥ pratiśarmago balī
     tam adhyatiṣṭhan malayeśvaro mahān; yathādriśṛṅgaṃ harir unnadaṃs tathā
sa tomaraṃ bhāskararaśmisaṃnibhaṃ; balāstra sargottama yatnamanyubhiḥ
     sasarja śīghraṃ pratipīḍayan gajaṃ; guroḥ sutāyādripatīśvaro nadan
maṇipratānottama vajrahāṭakair; alaṃkṛtaṃ cāṃśuka mālyamauktikaiḥ
     hato 'sy asāv ity asakṛn mudā nadan; parābhinad drauṇivarāṅgabhūṣaṇam
tad arkacandra grahapāvakatviṣaṃ; bhṛśābhighātāt patitaṃ vicūrṇitam
     mahendravajrābhihataṃ mahāvanaṃ; yathādriśṛṅgaṃ dharaṇītale tathā
tataḥ prajajvāla pareṇa manyunā; padāhato nāgapatir yathātathā
     samādadhe cāntaka daṇḍasaṃnibhān; iṣūn amitrānta karāṃś caturdaśa
dvipasya pādāgra karān sa pañcabhir; nṛpasya bāhū ca śiro 'tha ca tribhiḥ
     jaghāna ṣaḍbhiḥ ṣaḍ ṛtūttama tviṣaḥ; sa pāṇḍya rājānucarān mahārathān
sudīrgha vṛttau varacandanokṣitau; suvarṇamuktā maṇivajra bhūṣitau
     bhujau dharāyāṃ patitau nṛpasya tau; viveṣṭatur tārkṣya hatāv ivoragau
śiraś ca tat pūrṇaśaśiprabhānanaṃ; saroṣatāmrāyata netram unnasam
     kṣitau vibabhrāja patat sakuṇḍalaṃ; viśākhayor madhyagataḥ śaśī yathā
samāptavidyaṃ tu guroḥ sutaṃ nṛpaḥ; samāptakarmāṇam upetya te sutaḥ
     suhṛdvṛto 'tyartham apūjayan mudā; jite balau viṣṇum ivāmareśvaraḥ
