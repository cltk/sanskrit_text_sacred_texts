[s]
      tataḥ sa kadanaṃ cakre ripūṇāṃ droṇanandanaḥ
      yugānte sarvabhūtānāṃ kālasṛṣṭa ivāntakaḥ
dhvajadrumaṃ śastraśṛṅgaṃ hatanāgamahāśilam
      aśvakiṃpuruṣākīrṇaṃ śatāsana latāvṛtam
śūlakravyāda saṃghuṣṭaṃ bhūtayakṣagaṇākulam
      nihatya śātravān bhallaiḥ so 'cinod dehaparvatam
tato vegena mahatā vinadya sa nararṣabhaḥ
      pratijñāṃ śrāvayām āsa punar eva tavātmajam
yasmād yudhyantam ācāryaṃ dharmakañcukam āsthitaḥ
      muñca śastram iti prāha kuntīputro yudhiṣṭhiraḥ
tasmāt saṃpaśyatas tasya drāvayiṣyāmi vāhinīm
      vidrāvya satyaṃ hantāsmi pāpaṃ pāñcālyam eva tu
sarvān etān haniṣyāmi yadi yotsyanti māṃ raṇe
      satyaṃ te pratijānāmi parāvartaya vānihīm
tac chrutvā tava putras tu vāhinīṃ paryavartayat
      siṃhanādena mahatā vyapohya sumahad bhayam
tataḥ samāgamo rājan kurupāṇḍavasenayoḥ
      punar evābhavat tīvraḥ pūrṇasāgarayor iva
saṃrabdhā hi sthirī bhūtā droṇaputreṇa kauravāḥ
     udagrāḥ pāṇḍupāñcālā droṇasya nidhanena ca
teṣāṃ paramahṛṣṭānāṃ jayam ātmani paśyatām
     saṃrabdhānāṃ mahāvegaḥ prādurāsīd raṇājire
yathā śiloccaye śailaḥ sāgare sāgaro yathā
     pratihanyeta rājendra tathāsan kurupāṇḍavāḥ
tataḥ śaṅkhasahasrāṇi bherīṇām ayutāni ca
     avādayanta saṃhṛṣṭāḥ kurupāṇḍavasainikāḥ
tato nirmathyamānasya sāgarasyeva nisvanaḥ
     abhavat tasya sainyasya sumahān adbhutopamaḥ
prāduścakre tato drauṇir astraṃ nārāyaṇaṃ tadā
     abhisaṃdhāya pāṇḍūnāṃ pāñcālānāṃ ca vāhinīm
prādurāsaṃs tato bāṇā dīptāgrāḥ khe sahasraśaḥ
     pāṇḍavān bhakṣayiṣyanto dīptāsyā iva pannagāḥ
te diśaḥ khaṃ ca sainyaṃ ca samāvṛṇvan mahāhave
     muhūrtād bhāskarasyeva rājaṁl lokaṃ gabhastayaḥ
tathāpare dyotamānā jyotīṃṣīvāmbare 'male
     prādurāsan mahīpāla kārṣṇāyasamayā guḍāḥ
caturdiśaṃ vicitrāś ca śataghnyo 'tha hutāśadāḥ
     cakrāṇi ca kṣurāntāni maṇḍalānīva bhāsvataḥ
śastrākṛtibhir ākīrṇam atīva bharatarṣabha
     dṛṣṭvāntarikṣam āvignāḥ pāṇḍupāñcāla sṛñjayāḥ
yathā yathā hy ayudhyanta pāṇḍavānāṃ mahārathāḥ
     tathā tathā tad astraṃ vai vyavardhata janādhipa
vadhyamānās tathāstreṇa tena nārāyaṇena vai
     dahyamānānaleneva sarvato 'bhyarditā raṇe
yathā hi śiśirāpāye dahet kakṣaṃ hutāśanaḥ
     tathā tad astraṃ pāṇḍūnāṃ dadāha dhvajinīṃ prabho
āpūryamāṇenāstreṇa sainye kṣīyati cābhibho
     jagāma paramaṃ trāsaṃ dharmaputro yudhiṣṭhiraḥ
dravamāṇaṃ tu tat sainyaṃ dṛṣṭvā vigatacetanam
     madhyasthatāṃ ca pārthasya dharmaputro 'bravīd idam
dhṛṣṭadyumna palāyasva saha pāñcāla senayā
     sātyake tvaṃ ca gacchasva vṛṣṇyandhakavṛto gṛhān
vāsudevo 'pi dharmātmā kariṣyaty ātmanaḥ kṣamam
     upadeṣṭuṃ samartho 'yaṃ lokasya kim utātmanaḥ
saṃgrāmas tu na kartavyaḥ sarvasainyān bravīmi vaḥ
     ahaṃ hi saha sodaryaiḥ pravekṣye havyavāhanam
bhīṣmadroṇārṇavaṃ tīrtvā saṃgrāmaṃ bhīru dustaram
     avasatsyāmy asalile sagaṇo drauṇigoṣpade
kāmaḥ saṃpadyatām asya bībhatsor āśu māṃ prati
     kalyāṇa vṛtta ācāryo mayā yudhi nipātitaḥ
yena bālaḥ sa saubhadro yuddhānām aviśāradaḥ
     samarthair bahubhiḥ krūrair ghātito nābhipālitaḥ
yenāvibruvatā praśnaṃ tathā kṛṣṇā sabhāṃ gatā
     upekṣitā saputreṇa dāsabhāvaṃ niyacchatī
jighāṃsur dhārtarāṣṭraś ca śrānteṣv aśveṣu phalgunam
     kavacena tathāyukto rakṣārthaṃ saindhavasya ca
yena brahmāstra viduṣā pāñcālāḥ satyajin mukhāḥ
     kurvāṇā majjaye yatnaṃ sa mūlā vinipātitāḥ
yena pravrājyamānāś ca rājyād vayam adharmataḥ
     nivāryamāṇenāsmābhir anugantuṃ tad eṣitāḥ
yo 'sāv atyantam asmāsu kurvāṇaḥ sauhṛdaṃ param
     hatas tadarthe maraṇaṃ gamiṣyāmi sa bāndhavaḥ
evaṃ bruvati kaunteye dāśārhas tvaritas tataḥ
     nivārya sainyaṃ bāhubhyām idaṃ vacanam abravīt
śīghraṃ nyasyata śastrāṇi vāhebhyaś cāvarohata
     eṣa yogo 'tra vihitaḥ pratighāto mahātmanā
dvipāśvasyandanebhyaś ca kṣitiṃ sarve 'varohata
     evam etan na vo hanyād astraṃ bhūmau nirāyudhān
yathā yathā hi yudhyante yodhā hy astrabalaṃ prati
     tathā tathā bhavanty ete kauravā balavattarāḥ
nikṣepsyanti ca śastrāṇi vāhanebhyo 'varuhya ye
     tān naitad astraṃ saṃgrāme nihaniṣyati mānavān
ye tv etat pratiyotsyanti manasāpīha ke cana
     nihaniṣyati tān sarvān rasātalagatān api
te vacas tasya tatlśrutvā vāsudevasya bhārata
     īṣuḥ sarve 'stram utsraṣṭuṃ manobhiḥ karaṇena ca
tata utsraṣṭukāmāṃs tān astrāṇy ālakṣya pāṇḍavaḥ
     bhīmaseno 'bravīd rājann idaṃ saṃharṣayan vacaḥ
na kathaṃ cana śastrāṇi moktavyānīha kena cit
     aham āvārayiṣyāmi droṇaputrāstram āśugaiḥ
atha vāpy anayā gurvyā hemavigrahayā raṇe
     kālavad vicariṣyāmi drauṇer astraṃ viśātayan
na hi me vikrame tulyaḥ kaś cid asti pumān iha
     yathaiva savitus tulyaṃ jyotir anyan na vidyate
paśyadhvaṃ me dṛḍhau bāhū nāgarājakaropamā
     samarthau parvatasyāpi śaiśirasya nipātane
nāgāyuta samaprāṇo hy aham eko nareṣv iha
     śakro yathā pratidvaṃdvo divi deveṣu viśrutaḥ
adya paśyata me vīryaṃ bāhvoḥ pīnāṃsayor yudhi
     jvalamānasya dīptasya drauṇer astrasya vāraṇe
yadi nārāyaṇāstrasya pratiyoddhā na vidyate
     adyainaṃ pratiyotsyāmi paśyatsu kuru pāṇḍuṣu
evam uktvā tato bhīmo droṇaputram ariṃdamaḥ
     abhyayān meghaghoṣeṇa rathenādityavarcasā
sa enam iṣujālena laghutvāc chīghra vikramaḥ
     nimeṣa mātreṇāsādya kuntīputro 'bhyavākirat
tato drauṇiḥ prahasyainam udāsam abhibhāṣya ca
     avākirat pradīptāgraiḥ śarais tair abhimantritaiḥ
pannagair iva dīptāsyair vamadbhir analaṃ raṇe
     avakīrṇo 'bhavat pārthaḥ sphuliṅgair iva kāñcanaiḥ
tasya rūpam abhūd rājan bhīmasenasya saṃyuge
     khadyotair āvṛtasyeva parvatasya dinakṣaye
tad astraṃ droṇaputrasya tasmin pratisamasyati
     avardhata mahārāja yathāgnir aniloddhataḥ
vivardhamānam ālakṣya tad astraṃ bhīmavikramam
     pāṇḍusainyam ṛte bhīmaṃ sumahad bhayam āviśat
tataḥ śastrāṇi te sarve samutsṛjya mahītale
     avārohan rathebhyaś ca hastyaśvebhyaś ca sarvaśaḥ
teṣu nikṣiptaśastreṣu vānahebhyaś cyuteṣu ca
     tad astravīryaṃ vipulaṃ bhīma mūrdhany athāpatat
hāhākṛtāni bhūtāni pāṇḍavāś ca viśeṣataḥ
     bhīmasenam apaśyanta tejasā saṃvṛtaṃ tadā
