[j]
      gate bhagavati vyāse dhṛtarāṣṭro mahīpatiḥ
      kim aceṣṭata viprarṣe tan me vyākhyātum arhasi
[v]
      etac chrutvā naraśreṣṭha ciraṃ dhyātvā tv acetanaḥ
      saṃjayaṃ yojayety uktvā viduraṃ pratyabhāṣata
kṣipram ānaya gāndhārīṃ sarvāś ca bharata striyaḥ
      vadhūṃ kuntīm upādāya yāś cānyās tatra yoṣitaḥ
evam uktvā sa dharmātmā viduraṃ dharmavittamam
      śokaviprahata jñāno yānam evānvapadyata
gāndhārī caiva śokārtā bhartur vacanacoditā
      saha kuntyā yato rājā saha strībhir upādravat
tāḥ samāsādya rājānaṃ bhṛśaṃ śokasamanvitāḥ
      āmantryānyonyam īyuḥ sma bhṛśam uccukruśus tataḥ
tāḥ samāśvāsayat kṣattā tābhyaś cārtataraḥ svayam
      aśrukaṇṭhīḥ samāropya tato 'sau niryayau purāt
tataḥ praṇādaḥ saṃjajñe sarveṣu kuru veśmasu
      ā kumāraṃ puraṃ sarvam abhavac chokakarśitam
adṛṣṭapūrvā yā nāryaḥ purā devagaṇair api
      pṛthagjanena dṛśyanta tās tadā nihateśvarāḥ
prakīrya keśān suśubhān bhūṣaṇāny avamucya ca
     ekavastradharā nāryaḥ paripetur anāthavat
śvetaparvata rūpebhyo gṛhebhyas tās tv apākraman
     guhābhya iva śailānāṃ pṛṣatyo hatayūthapāḥ
tāny udīrṇāni nārīṇāṃ tadā vṛndāny anekaśaḥ
     śokārtāny adravān rājan kiśorīṇām ivāṅgane
pragṛhya bāhūn krośantyaḥ putrān bhrātṝn pitṝn api
     darśayantīva tā ha sma yugānte lokasaṃkṣayam
vilapantyo rudantyaś ca dhāvamānās tatas tataḥ
     śokenābhyāhata jñānāḥ kartavyaṃ na prajajñire
vrīḍāṃ jagmuḥ purā yāḥ sma sakhīnām api yoṣitaḥ
     tā ekavastrā nirlajjāḥ śvaśrūṇāṃ purato 'bhavan
parasparaṃ susūkṣmeṣu śokeṣv āśvāsayan sma yāḥ
     tāḥ śokavihvalā rājann upaikṣanta parasparam
tābhiḥ parivṛto rājā rudatībhiḥ sahasraśaḥ
     niryayau nagarād dīnas tūrṇam ā yodhanaṃ prati
śilpino vaṇijo vaiśyāḥ sarvakarmopajīvinaḥ
     te pārthivaṃ puraskṛtya niryayur nagarād bahiḥ
tāsāṃ vikrośamānānām ārtānāṃ kuru saṃkṣaye
     prādurāsīn mahāñ śabdo vyathayan bhuvanāny uta
yugāntakāle saṃprāpte bhūtānāṃ dahyatām iva
     abhāvaḥ syād ayaṃ prāpta iti bhūtāni menire
bhṛśam udvignamanasas te paurāḥ kuru saṃkṣaye
     prākrośanta mahārāja svanuraktās tadā bhṛśam
