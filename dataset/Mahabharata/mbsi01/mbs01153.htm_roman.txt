[j]
      te tathā puruṣavyāghrā nihatya bakarākṣasam
      ata ūrdhvaṃ tato brahman kim akurvata pāṇḍavāḥ
[vai]
      tatraiva nyavasan rājan nihatya bakarākṣasam
      adhīyānāḥ paraṃ brahma brāhmaṇasya niveśane
tataḥ katipayāhasya brāhmaṇaḥ saṃśitavrataḥ
      pratiśrayārthaṃ tad veśma brāhmaṇasyājagāma ha
sa samyak pūjayitvā taṃ vidvān viprarṣabhas tadā
      dadau pratiśrayaṃ tasmai sadā sarvātithi vratī
tatas te pāṇḍavāḥ sarve saha kuntyā nararṣabhāḥ
      upāsāṃ cakrire vipraṃ kathayānaṃ kathās tadā
kathayām āsa deśān sa tīrthāni vividhāni ca
      rājñāṃ ca vividhāś caryāḥ purāṇi vividhāni ca
sa tatrākathayad vipraḥ kathānte janamejaya
      pāñcāleṣv adbhutākāraṃ yājñasenyāḥ svayaṃvaram
dhṛṣṭadyumnasya cotpattim utpattiṃ ca śikhaṇḍinaḥ
      ayonijatvaṃ kṛṣṇāyā drupadasya mahāmakhe
tad adbhutatamaṃ śrutvā loke tasya mahātmanaḥ
      vistareṇaiva papracchuḥ kathāṃ tāṃ puruṣarṣabhāḥ
kathaṃ drupadaputrasya dhṛṣṭadyumnasya pāvakāt
     vedimadhyāc ca kṛṣṇāyāḥ saṃbhavaḥ katham adbhutaḥ
kathaṃ droṇān maheṣvāsāt sarvāṇy astrāṇy aśikṣata
     kathaṃ priyasakhāyau tau bhinnau kasya kṛtena ca
evaṃ taiś codito rājan sa vipraḥ puruṣarṣabhaiḥ
     kathayām āsa tat sarvaṃ draupadī saṃbhavaṃ tadā
