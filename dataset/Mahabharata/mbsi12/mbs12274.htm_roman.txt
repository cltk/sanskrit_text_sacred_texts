[y]
      pitāmaha mahāprājña sarvaśāstraviśārada
      asti vṛtravadhād eva vivakṣā mama jāyate
jvareṇa mohito vṛtraḥ kathitas te janādhipa
      nihato vāsaveneha vajreṇeti mamānagha
katham eṣa mahāprājña jvaraḥ prādurabhūt kutaḥ
      jvarotpattiṃ nipunataḥ śrotum icchāmy ahaṃ prabho
[bhī]
      śṛṇu rājañ jvarasyeha saṃbhavaṃ lokaviśrutam
      vistaraṃ cāsya vakṣyāmi yādṛśaṃ caiva bhārata
purā meror mahārāja śṛṅgaṃ trailokyaviśrutam
      jyotiṣkaṃ nāma sāvitraṃ sarvaratnavibhūsitam
      aprameyam anādhṛṣyaṃ sarvalokeṣu bhārata
tatra devo giritate hemadhātuvibhūsite
      paryaṅka iva vibhrājann upaviṣṭo babhūva ha
śailarājasutā cāsya nityaṃ pārśve sthitā babhau
      tathā devā mahātmāno vasavaś ca mahaujasaḥ
tathaiva ca mahātmānāv aśvinau bhiṣajāṃ varau
      tathā vaiśvaraṇo rājā guhyakair abhisaṃvṛtaḥ
yakṣāṇām adhipaḥ śrīmān kailāsanilayaḥ prabhuḥ
      aṅgiraḥ pramukhāś caiva tathā devarṣayo 'pare
viśvāvasuś ca gandharvas tathā nārada parvatau
     apsarogaṇasaṃghāś ca samājagmur anekaśaḥ
vavau śivaḥ sukho vāyur nānā gandhavahaḥ śuciḥ
     sarvartukusumopetāḥ puṣpavanto mahādrumāḥ
tathā vidyādharāś caiva siddhāś caiva tapodhanāḥ
     mahādevaṃ paśupatiṃ paryupāsanta bhārata
bhūtāni ca mahārāja nānārūpadharāṇy atha
     rākṣasāś ca mahāraudrāḥ piśācāś ca mahābalāḥ
bahurūpadharā hṛṣṭā nānā praharanodyatāḥ
     devasyānucarās tatra tasthire cānalopamāḥ
nandī ca bhagavāṃs tatra devasyānumate sthitaḥ
     pragṛhya jvalitaṃ śūlaṃ dīpyamānaṃ svatejasā
gaṅgā ca saritāṃ śreṣṭhā sarvatīrthajalodbhavā
     paryupāsata taṃ devaṃ rūpiṇī kurunandana
evaṃ sa bhagavāṃs tatra pūjyamānaḥ surarṣibhiḥ
     devaiś ca sumahābhāgair mahādevo vyatiṣṭhata
kasya cit tv atha kālasya dakṣo nāma prajāpatiḥ
     pūrvoktena vidhānena yakṣyamāṇo 'nvapadyata
tatas tasya makhaṃ devāḥ sarve śakrapurogamāḥ
     gamanāya samāgamya buddhim āpedire tadā
te vimānair mahātmāno jvalitair jvalanaprabhāḥ
     devasyānumate 'gacchan gaṅgā dvāram iti śrutiḥ
prasthitā devatā dṛṣṭvā śailarājasutā tadā
     uvāca vacanaṃ sādhvī devaṃ paśupatiṃ patim
bhagavan kva nu yānty ete devāḥ śakrapurogamāḥ
     brūhi tattvena tattvajña saṃśayo me mahān ayam
[maheṣvara]
     dakṣo nāma mahābhāge prajānāṃ patir uttamaḥ
     hayamedhena yajate tatra yānti divaukasaḥ
[umā]
     yajñam etaṃ mahābhāga kimarthaṃ nābhigacchasi
     kena va pratiṣedhena gamanaṃ te na vidyate
[maheṣvara]
     surair eva mahābhāge sarvam etad anuṣṭhitam
     yajñeṣu sarveṣu mama na bhāga upakalpitaḥ
pūrvopāyopapannena mārgeṇa varavarṇini
     na me surāḥ prayacchanti bhāgaṃ yajñasya dharmataḥ
[umā]
     bhagavan sarvabhūteṣu prabhavābhyadhiko guṇaiḥ
     ajeyaś cāpradhṛṣyaś ca tejasā yaśasā śriyā
anena te mahābhāga pratiṣedhena bhāgataḥ
     atīva duḥkham utpannaṃ vepathuś ca mamānagha
[bhī]
     evam uktvā tu sā devī devaṃ paśupatiṃ patim
     tūsnīṃ bhūtābhavad rājan dahyamānena cetasā
atha devyā mataṃ jñātvā hṛdgataṃ yac cikīrṣitam
     sa samājñāpayām āsa tiṣṭha tvam iti nandinam
tato yogabalaṃ kṛtvā sarvayogeśvareśvaraḥ
     taṃ yajñaṃ sumahātejā bhīmair anucarais tadā
     sahasā ghātayām āsa devadevaḥ pināka dhṛk
ke cin nādān amuñcanta ke cid dhāsāṃś ca cakrire
     rudhireṇāpare rājaṃs tatrāgniṃ samavākiran
ke cid yūpān samutpātya babhramur vikṛtānanāḥ
     āsyair anye cāgrasanta tathaiva paricārakān
tataḥ sa yajño nṛpate vadhyamānaḥ samantataḥ
     āsthāya mṛgarūpaṃ vai kham evābhyapatat tadā
taṃ tu yajñaṃ tathārūpaṃ gacchantam upalabhya saḥ
     dhanur ādāya bānaṃ ca tadānvasarata prabhuḥ
tatas tasya sureśasya krodhād amitatejasaḥ
     lalātāl prasṛto ghoraḥ svedabindur babhūva ha
tasmin patitamātre tu svedabindau tathā bhuvi
     prādurbabhūva sumahān agniḥ kālānalopamaḥ
tatra cājāyata tadā puruṣaḥ puruṣarṣabha
     hrasvo 'timātraraktākṣo hari śmaśrur vibhīsanaḥ
ūrdhvakeśo 'tilomāṅgaḥ śyenolūkas tathaiva ca
     karālaḥ kṛṣṇa varṇaś ca raktavāsās tathaiva ca
taṃ yajñaṃ sa mahāsattvo 'dahat kakṣam ivānalaḥ
     devāś cāpy adravan sarve tato bhītā diśo daśa
tena tasmin vicaratā puruṣeṇa viśāṃ pate
     pṛthivī vyacalad rājann atīva bharatarṣabha
hāhābhūte pravṛtte tu nāde lokabhayaṃkare
     pitāmaho mahādevaṃ darśayan pratyabhāsata
bhavato 'pi surāḥ sarve bhāgaṃ dāsyanti vai prabho
     kriyatāṃ pratisaṃhāraḥ sarvadeveśvara tvayā
imā hi devatāḥ sarvā ṛṣayaś ca paraṃtapa
     tava krodhān mahādeva na śāntim upalebhire
yaś caiṣa puruṣo jātaḥ svedāt te vibudhottama
     jvaro nāmaiṣa dharmajña lokeṣu pracariṣyati
ekībhūtasya na hy asya dhāraṇe tejasaḥ prabho
     samarthā sakalā pṛthvī bahudhā sṛjyatām ayam
ity ukto brahmaṇā devo bhāge cāpi prakalpite
     bhagavantaṃ tathety āha brahmāṇam amitaujasam
parāṃ ca prītim agamad utsmayaṃś ca pināka dhṛk
     avāpa ca tadā bhāgaṃ yathoktaṃ brahmaṇā bhavaḥ
jvaraṃ ca sarvadharmajño bahudhā vyasṛjat tadā
     śānty arthaṃ sarvabhūtānāṃ śṛṇu tac cāpi putraka
śīrṣābhitāpo nāgānāṃ parvatānāṃ śilā jatuḥ
     apāṃ tu nīlikāṃ vidyān nirmokaṃ bhujageṣu ca
khorakaḥ saurabheyāṇām ūsaraṃ pṛthivītale
     paśūnām api dharmajña dṛṣṭipratyavarodhanam
randhrāgatam athāśvānāṃ śikhodbhedaś ca barhiṇam
     netrarogaḥ kokilānāṃ jvaraḥ prokto mahātmanā
abjānāṃ pitta bhedaś ca sarveṣām iti naḥ śrutam
     śukānām api sarveṣāṃ hikkikā procyate jvaraḥ
śārdūleṣv atha dharmajña śramo jvara ihocyate
     mānuṣeṣu tu dharmajña jvaro nāmaiṣa viśrutaḥ
     maraṇe janmani tathā madhye cāviśate naram
etan māheśvaraṃ tejo jvaro nāma sudāruṇaḥ
     namasyaś caiva mānyaś ca sarvaprānibhir īśvaraḥ
anena hi samāviṣṭo vṛtro dharmabhṛtāṃ varaḥ
     vyajṛmbhata tataḥ śakras tasmai vajram avāsṛjat
praviśya vajro vṛtraṃ tu dārayām āsa bhārata
     dāritaś ca savajreṇa mahāyogī mahāsuraḥ
     jagāma paramasthānaṃ viṣṇor amitatejasaḥ
viṣṇubhaktyā hi tenedaṃ jagad vyāptam abhūt purā
     tasmāc ca nihato yuddhe viṣṇo sthānam avāptavān
ity eṣa vṛtram āśritya jvarasya mahato mayā
     vistaraḥ kathitaḥ putra kim anyat prabravīmi te
imāṃ jvarotpattim adīnamānasaḥ; pathet sadā yaḥ susamāhito naraḥ
     vimuktarogaḥ sa sukhī mudā yuto; labheta kāmān sa yathā manīsitān
