atha saṃsmārayām āsa rāghavaṃ mātalis tadā
 ajānann iva kiṃ vīra tvam enam anuvartase
visṛjāsmai vadhāya tvam astraṃ paitāmahaṃ prabho
 vināśakālaḥ kathito yaḥ suraiḥ so 'dya vartate
tataḥ saṃsmārito rāmas tena vākyena mātaleḥ
 jagrāha sa śaraṃ dīptaṃ niśvasantam ivoragam
yam asmai prathamaṃ prādād agastyo bhagavān ṛṣiḥ
 brahmadattaṃ mahad bāṇam amoghaṃ yudhi vīryavān
brahmaṇā nirmitaṃ pūrvam indrārtham amitaujasā
 dattaṃ surapateḥ pūrvaṃ trilokajayakāṅkṣiṇaḥ
yasya vājeṣu pavanaḥ phale pāvakabhāskarau
 śarīram ākāśamayaṃ gaurave merumandarau
jājvalyamānaṃ vapuṣā supuṅkhaṃ hemabhūṣitam
 tejasā sarvabhūtānāṃ kṛtaṃ bhāskaravarcasaṃ
sadhūmam iva kālāgniṃ dīptam āśīviṣaṃ yathā
 rathanāgāśvavṛndānāṃ bhedanaṃ kṣiprakāriṇam
dvārāṇāṃ parighāṇāṃ ca girīṇām api bhedanam
 nānārudhirasiktāṅgaṃ medodigdhaṃ sudāruṇam
vajrasāraṃ mahānādaṃ nānāsamitidāruṇam
 sarvavitrāsanaṃ bhīmaṃ śvasantam iva pannagam
kaṅkagṛdhrabalānāṃ ca gomāyugaṇarakṣasām
 nityaṃ bhakṣapradaṃ yuddhe yamarūpaṃ bhayāvaham
nandanaṃ vānarendrāṇāṃ rakṣasām avasādanam
 vājitaṃ vividhair vājaiś cārucitrair garutmataḥ
tam uttameṣuṃ lokānām ikṣvākubhayanāśanam
 dviṣatāṃ kīrtiharaṇaṃ praharṣakaram ātmanaḥ
abhimantrya tato rāmas taṃ maheṣuṃ mahābalaḥ
 vedaproktena vidhinā saṃdadhe kārmuke balī
sa rāvaṇāya saṃkruddho bhṛśam āyamya kārmukam
 cikṣepa param āyattas taṃ śaraṃ marmaghātinam
sa vajra iva durdharṣo vajrabāhuvisarjitaḥ
 kṛtānta iva cāvāryo nyapatad rāvaṇorasi
sa visṛṣṭo mahāvegaḥ śarīrāntakaraḥ śaraḥ
 bibheda hṛdayaṃ tasya rāvaṇasya durātmanaḥ
rudhirāktaḥ sa vegena jīvitāntakaraḥ śaraḥ
 rāvaṇasya haran prāṇān viveśa dharaṇītalam
sa śaro rāvaṇaṃ hatvā rudhirārdrakṛtacchaviḥ
 kṛtakarmā nibhṛtavat svatūṇīṃ punar āviśat
tasya hastād dhatasyāśu kārmukaṃ tat sasāyakam
 nipapāta saha prāṇair bhraśyamānasya jīvitāt
gatāsur bhīmavegas tu nairṛtendro mahādyutiḥ
 papāta syandanād bhūmau vṛtro vajrahato yathā
taṃ dṛṣṭvā patitaṃ bhūmau hataśeṣā niśācarāḥ
 hatanāthā bhayatrastāḥ sarvataḥ saṃpradudruvuḥ
nardantaś cābhipetus tān vānarā drumayodhinaḥ
 daśagrīvavadhaṃ dṛṣṭvā vijayaṃ rāghavasya ca
arditā vānarair hṛṣṭair laṅkām abhyapatan bhayāt
 hatāśrayatvāt karuṇair bāṣpaprasravaṇair mukhaiḥ
tato vineduḥ saṃhṛṣṭā vānarā jitakāśinaḥ
 vadanto rāghavajayaṃ rāvaṇasya ca taṃ vadham
athāntarikṣe vyanadat saumyas tridaśadundubhiḥ
 divyagandhavahas tatra mārutaḥ susukho vavau
nipapātāntarikṣāc ca puṣpavṛṣṭis tadā bhuvi
 kirantī rāghavarathaṃ duravāpā manoharāḥ
rāghavas tava saṃyuktā gagane ca viśuśruve
 sādhu sādhv iti vāg agryā devatānāṃ mahātmanām
āviveśa mahān harṣo devānāṃ cāraṇaiḥ saha
 rāvaṇe nihate raudre sarvalokabhayaṃkare
tataḥ sakāmaṃ sugrīvam aṅgadaṃ ca mahābalam
 cakāra rāghavaḥ prīto hatvā rākṣasapuṃgavam
tataḥ prajagmuḥ praśamaṃ marudgaṇā; diśaḥ prasedur vimalaṃ nabho 'bhavat
 mahī cakampe na ca mārutā vavuḥ; sthiraprabhaś cāpy abhavad divākaraḥ
tatas tu sugrīvavibhīṣaṇādayaḥ; suhṛdviśeṣāḥ sahalakṣmaṇās tadā
 sametya hṛṣṭā vijayena rāghavaṃ; raṇe 'bhirāmaṃ vidhinābhyapūjayan
sa tu nihataripuḥ sthirapratijñaḥ; svajanabalābhivṛto raṇe rarāja
 raghukulanṛpanandano mahaujās; tridaśagaṇair abhisaṃvṛto yathendraḥ
