[s]
      duryodhano mahārāja sudarśaś cāpi te sutaḥ
      hāta śeṣau tadā saṃkhye vājimadhye vyavasthitau
tato duryodhanaṃ dṛṣṭvā vājimadhye vyavasthitam
      uvāca devakīputraḥ kuntīputraṃ dhanaṃjayam
śatravo hatabhūyiṣṭhā jñātayaḥ paripālitāḥ
      gṛhītvā saṃjayaṃ cāsau nivṛttaḥ śinipuṃgavaḥ
pariśrāntaś ca nakulaḥ sahadevaś ca bhārata
      yodhayitvā raṇe pāpān dhārtarāṣṭra padānugān
suyodhanam abhityajya traya ete vyavasthitāḥ
      kṛpaś ca kṛpavarmā ca drauṇiś caiva mahārathaḥ
asau tiṣṭhati pāñcālyaḥ śriyā paramayā yutaḥ
      duryodhana balaṃ hatvā saha sarvaiḥ prabhadrakaiḥ
asau duryodhanaḥ pārtha vājimadhye vyavasthitaḥ
      chattreṇa dhriyamāṇena prekṣamāṇo muhur muhuḥ
prativyūhya balaṃ sarvaṃ raṇamadhye vyavasthitaḥ
      enaṃ hatvā śitair bāṇaiḥ kṛtakṛtyo bhaviṣyasi
gajānīkaṃ hataṃ dṛṣṭvā tvāṃ ca prāptam ariṃdama
      yāvan na vidravanty ete tāvaj jahi suyodhanam
yātu kaś cit tu pāñcālyaṃ kṣipram āgamyatām iti
     pariśrānta balas tāta naiṣa mucyeta kilbiṣī
tava hatvā balaṃ sarvaṃ saṃgrāme dhṛtarāṣṭrajaḥ
     jitān pāṇḍusutān matvā rūpaṃ dhārayate mahat
nihataṃ svabalaṃ dṛṣṭvā pīḍitaṃ cāpi pāṇḍavaiḥ
     dhruvam eṣyati saṃgrāme vadhāyaivātmano nṛpaḥ
evam uktaḥ phalgunas tu kṛṣṇaṃ vacanam abravīt
     dhṛtarāṣṭra sutāḥ sarve hatā bhīmena mānada
     yāv etāv āsthitau kṛṣṇa tāv adya na bhaviṣyataḥ
hato bhīṣmo hato droṇaḥ karṇo vaikartano hataḥ
     madrarājo hataḥ śalyo hataḥ kṛṣṇa jayadrathaḥ
hayāḥ pañcaśatāḥ śiṣṭāḥ śakuneḥ saubalasya ca
     rathānāṃ tu śate śiṣṭe dve eva tu janārdana
     dantināṃ ca śataṃ sāgraṃ trisāhasrāḥ padātayaḥ
aśvatthāmā kṛpaś caiva trigartādhipatis tathā
     ulūkaḥ śakuniś caiva kṛtavarmā ca sātvataḥ
etad balam abhūc cheṣaṃ dhārtarāṣṭrasya mādhava
     mokṣo na nūnaṃ kālād dhi vidyate bhuvi kasya cit
tathā vinihate sainye paśya duryodhanaṃ sthitam
     adyāhnā hi mahārājo hatāmitro bhaviṣyati
na hi me mokṣyate kaś cit pareṣām iti cintaye
     ye tv adya samaraṃ kṛṣṇa na hāsyanti raṇotkaṭāḥ
     tān vai sarvān haniṣyāmi yady api syur amānuṣāḥ
adya yuddhe susaṃkruddho dīrghaṃ rājñaḥ prajāgaram
     apaneṣyāmi gāndhāraṃ pātayitvā śitaiḥ śaraiḥ
nikṛtyā vai durācāro yāni ratnāni saubalaḥ
     sabhāyām aharad dyūte punas tāny aharāmy aham
adyā tā api vetsyanti sarvā nāgapurastriyaḥ
     śrutvā patīṃś ca putrāṃś ca pāṇḍavair nihatān yudhi
samāptam adya vai karṇa sarvaṃ kṛṣṇa bhaviṣyati
     adya duryodhano dīptāṃ śriyaṃ prāṇāṃś ca tyakṣyati
nāpayāti bhayāt kṛṣṇa saṃgrāmād yadi cen mama
     nihataṃ viddhi vārṣṇeya dhārtarāṣṭraṃ subāliśam
mama hy etad aśaktaṃ vai vājivṛndam ariṃdama
     soḍhuṃ jyātalanirghoṣāṃ yāhi yāvan nihanmy aham
evam uktas tu dāśārhaḥ pāṇḍavena yaśasvinā
     acodayad dhayān rājan duryodhana balaṃ prati
tad anīkam abhiprekṣya trayaḥ sajjā mahārathāḥ
     bhīmaseno 'rjunaś caiva sahadevaś ca māriṣa
     prayayuḥ siṃhanādena duryodhana jighāṃsayā
tān prekṣya sahitān sarvāñ javenodyata kārmukān
     saubalo 'bhyadravad yuddhe pāṇḍavān ātatāyinaḥ
sudarśanas tava suto bhīmasenaṃ samabhyayāt
     suśarmā śakuniś caiva yuyudhāte kirīṭinā
     sahadevaṃ tava suto hayapṛṣṭha gato 'bhyayāt
tato hy ayatnataḥ kṣipraṃ tava putro janādhipa
     prāsena sahadevasya śirasi prāharad bhṛśam
sopāviśad rathopasthe tava putreṇa tāḍitaḥ
     rudhirāpluta sarvāṅga āśīviṣa iva śvasan
pratilabhya tataḥ saṃjñāṃ sahadevo viśāṃ pate
     duryodhanaṃ śarais tīkṣṇaiḥ saṃkruddhaḥ samavākirat
pārtho 'pi yudhi vikramya kuntīputro dhanaṃjayaḥ
     śūrāṇām aśvapṛṣṭhebhyaḥ śirāṃsi nicakarta ha
tad anīkaṃ tadā pārtho vyadhamad bahubhiḥ śaraiḥ
     pātayitvā hayān sarvāṃs trigartānāṃ rathān yayau
tatas te sahitā bhūtvā trigartānāṃ mahārathāḥ
     arjunaṃ vāsudevaṃ ca śaravarṣair avākiran
satyakarmāṇam ākṣipya kṣurapreṇa mahāyaśāḥ
     tato 'sya syandanasyeṣāṃ cicchide pāṇḍunandanaḥ
śilāśitena ca vibho kṣurapreṇa mahāyaśāḥ
     śiraś ciccheda prahasaṃs taptakuṇḍalabhūṣaṇam
satyeṣum atha cādatta yodhānāṃ miṣatāṃ tataḥ
     yathā siṃho vane rājan mṛgaṃ paribubhukṣitaḥ
taṃ nihatya tataḥ pārthaḥ suśarmāṇaṃ tribhiḥ śaraiḥ
     viddhvā tān ahanat sarvān rathān rukmavibhūṣitān
tatas tu pratvaran pārtho dīrghakālaṃ susaṃbhṛtam
     muñcan krodhaviṣaṃ tīkṣṇaṃ prasthalādhipatiṃ prati
tam arjunaḥ pṛṣātkānāṃ śatena bharatarṣabha
     pūrayitvā tato vāhān nyahanat tasya dhanvinaḥ
tataḥ śaraṃ samādāya yamadaṇḍopamaṃ śitam
     suśarmāṇaṃ samuddiśya cikṣepāśu hasann iva
sa śaraḥ preṣitas tena krodhadīptena dhanvinā
     suśarmāṇaṃ samāsādya vibheda hṛdayaṃ raṇe
sa gatāsur mahārāja papāta dharaṇītale
     nandayan pāṇḍavān sarvān vyathayaṃś cāpi tāvakān
suśarmāṇaṃ raṇe hatvā putrān asya mahārathān
     sapta cāṣṭau ca triṃśac ca sāyakair anayat kṣayam
tato 'sya niśitair bāṇaiḥ sarvān hatvā padānugān
     abhyagād bhāratīṃ senāṃ hataśeṣāṃ mahārathaḥ
bhīmas tu samare kruddhaḥ putraṃ tava janādhipa
     sudarśanam adṛśyantaṃ śaraiś cakre hasann iva
tato 'syā prahasan kruddhaḥ śiraḥ kāyād apāharat
     kṣurapreṇa sutīkṣṇena sa hātaḥ prāpatad bhuvi
tasmiṃs tu nihate vīre tatas tasya padānugāḥ
     parivavrū raṇe bhīmaṃ kiranto viśikhāñ śitān
tatas tu niśitair bāṇais tad anīkaṃ vṛkodaraḥ
     indrāśanisamasparśaiḥ samantāt paryavākirat
     tataḥ kṣaṇena tad bhīmo nyahanad bharatarṣabha
teṣu tūtsādyamāneṣu senādhyakṣā mahābalāḥ
     bhīmasenaṃ samāsādya tato 'yudhyanta bhārata
     tāṃs tu sarvāñ śarair ghorair avākirata pāṇḍavaḥ
tathaiva tāvakā rājan pāṇḍaveyān mahārathān
     śaravarṣeṇa mahatā samantāt paryavārayan
vyākulaṃ tad abhūt sarvaṃ pāṇḍavānāṃ paraiḥ saha
     tāvakānāṃ ca samare pāṇḍaveyair yuyutsatām
tatra yodhās tadā petuḥ parasparasamāhatāḥ
     ubhayoḥ senayo rājan saṃśocantaḥ sma bāndhavān
