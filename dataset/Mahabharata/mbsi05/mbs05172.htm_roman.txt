bhīṣma uvāca
      tato 'haṃ samanujñāpya kālīṃ satyavatīṃ tadā
      mantriṇaś ca dvijāṃś caiva tathaiva ca purohitān
      samanujñāsiṣaṃ kanyāṃ jyeṣṭhām ambāṃ narādhipa
anujñātā yayau sā tu kanyā śālvapateḥ puram
      vṛddhair dvijātibhir guptā dhātryā cānugatā tadā
      atītya ca tam adhvānam āsasāda narādhipam
sā tam āsādya rājānaṃ śālvaṃ vacanam abravīt
      āgatāhaṃ mahābāho tvām uddiśya mahādyute
tām abravīc chālvapatiḥ smayann iva viśāṃ pate
      tvayānyapūrvayā nāhaṃ bhāryārthī varavarṇini
gaccha bhadre punas tatra sakāśaṃ bhāratasya vai
      nāham icchāmi bhīṣmeṇa gṛhītāṃ tvāṃ prasahya vai
tvaṃ hi nirjitya bhīṣmeṇa nītā prītimatī tadā
      parāmṛśya mahāyuddhe nirjitya pṛthivīpatīn
      nāhaṃ tvayy anyapūrvāyāṃ bhāryārthī varavarṇini
katham asmadvidho rājā parapūrvāṃ praveśayet
      nārīṃ viditavijñānaḥ pareṣāṃ dharmam ādiśan
      yatheṣṭaṃ gamyatāṃ bhadre mā te kālo 'tyagād ayam
ambā tam abravīd rājann anaṅgaśarapīḍitā
      maivaṃ vada mahīpāla naitad evaṃ kathaṃ cana
nāsmi prītimatī nītā bhīṣmeṇāmitrakarśana
      balān nītāsmi rudatī vidrāvya pṛthivīpatīn
bhajasva māṃ śālvapate bhaktāṃ bālām anāgasam
     bhaktānāṃ hi parityāgo na dharmeṣu praśasyate
sāham āmantrya gāṅgeyaṃ samareṣv anivartinam
     anujñātā ca tenaiva tavaiva gṛham āgatā
na sa bhīṣmo mahābāhur mām icchati viśāṃ pate
     bhrātṛhetoḥ samārambho bhīṣmasyeti śrutaṃ mayā
bhaginyau mama ye nīte ambikāmbālike nṛpa
     prādād vicitravīryāya gāṅgeyo hi yavīyase
yathā śālvapate nānyaṃ naraṃ dhyāmi kathaṃ cana
     tvām ṛte puruṣavyāghra tathā mūrdhānam ālabhe
na cānyapūrvā rājendra tvām ahaṃ samupasthitā
     satyaṃ bravīmi śālvaitat satyenātmānam ālabhe
bhajasva māṃ viśālākṣa svayaṃ kanyām upasthitām
     ananyapūrvāṃ rājendra tvatprasādābhikāṅkṣiṇīm
tām evaṃ bhāṣamāṇāṃ tu śālvaḥ kāśipateḥ sutām
     atyajad bharataśreṣṭha tvacaṃ jīrṇām ivoragaḥ
evaṃ bahuvidhair vākyair yācyamānas tayānagha
     nāśraddadhac chālvapatiḥ kanyāyā bharatarṣabha
tataḥ sā manyunāviṣṭā jyeṣṭhā kāśipateḥ sutā
     abravīt sāśrunayanā bāṣpavihvalayā girā
tvayā tyaktā gamiṣyāmi yatra yatra viśāṃ pate
     tatra me santu gatayaḥ santaḥ satyaṃ yathābruvam
evaṃ saṃbhāṣamāṇāṃ tu nṛśaṃsaḥ śālvarāṭ tadā
     paryatyajata kauravya karuṇaṃ paridevatīm
gaccha gaccheti tāṃ śālvaḥ punaḥ punar abhāṣata
     bibhemi bhīṣmāt suśroṇi taṃ ca bhīṣmaparigrahaḥ
evam uktā tu sā tena śālvenādīrghadarśinā
     niścakrāma purād dīnā rudatī kurarī yathā
