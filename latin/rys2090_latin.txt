tathā tatrāsatas tasya bharatasyopayāyinaḥ
 sainya reṇuś ca śabdaś ca prādurāstāṃ nabhaḥ spṛśau
etasminn antare trastāḥ śabdena mahatā tataḥ
 arditā yūthapā mattāḥ sayūthā dudruvur diśaḥ
sa taṃ sainyasamudbhūtaṃ śabdaṃ śuśrava rāghavaḥ
 tāṃś ca vipradrutān sarvān yūthapān anvavaikṣata
tāṃś ca vidravato dṛṣṭvā taṃ ca śrutvā sa niḥsvanam
 uvāca rāmaḥ saumitriṃ lakṣmaṇaṃ dīptatejasaṃ
hanta lakṣmaṇa paśyeha sumitrā suprajās tvayā
 bhīmastanitagambhhiras tumulaḥ śrūyate svanaḥ
rājā vā rājamātro vā mṛgayām aṭate vane
 anyad vā śvāpadaṃ kiṃ cit saumitre jñātum arhasi
 sarvam etad yathātattvam acirāj jñātum arhasi
sa lakṣmaṇaḥ saṃtvaritaḥ sālam āruhya puṣpitam
 prekṣamāṇo diśaḥ sarvāḥ pūrvāṃ diśam avaikṣata
udaṅmukhaḥ prekṣamāṇo dadarśa mahatīṃ camūm
 rathāśvagajasaṃbādhāṃ yattair yuktāṃ padātibhiḥ
tām aśvagajasaṃpūrṇāṃ rathadhvajavibhūṣitām
 śaśaṃsa senāṃ rāmāya vacanaṃ cedam abravīt
agniṃ saṃśamayatv āryaḥ sītā ca bhajatāṃ guhām
 sajyaṃ kuruṣva cāpaṃ ca śarāṃś ca kavacaṃ tathā
taṃ rāmaḥ puruṣavyāghro lakṣmaṇaṃ pratyuvāca ha
 aṅgāvekṣasva saumitre kasyaitāṃ manyase camūm
evam ukktas tu rāmeṇa lakṣmāṇo vākyam abravīt
 didhakṣann iva tāṃ senāṃ ruṣitaḥ pāvako yathā
saṃpannaṃ rājyam icchaṃs tu vyaktaṃ prāpyābhiṣecanam
 āvāṃ hantuṃ samabhyeti kaikeyyā bharataḥ sutaḥ
eṣa vai sumahāñ śrīmān viṭapī saṃprakāśate
 virājaty udgataskandhaḥ kovidāra dhvajo rathe
bhajanty ete yathākāmam aśvān āruhya śīghragān
 ete bhrājanti saṃhṛṣṭā jagān āruhya sādinaḥ
gṛhītadhanuṣau cāvāṃ giriṃ vīra śrayāvahe
 api nau vaśam āgacchet kovidāradhvajo raṇe
api drakṣyāmi bharataṃ yatkṛte vyasanaṃ mahat
 tvayā rāghava saṃprāptaṃ sītayā ca mayā tathā
yannimittaṃ bhavān rājyāc cyuto rāghava śāśvatīm
 saṃprāpto 'yam arir vīra bharato vadhya eva me
bharatasya vadhe doṣaṃ nāhaṃ paśyāmi rāghava
 pūrvāpakariṇāṃ tyāge na hy adharmo vidhīyate
 etasminn nihate kṛtsnām anuśādhi vasuṃdharām
adya putraṃ hataṃ saṃkhye kaikeyī rājyakāmukā
 mayā paśyet suduḥkhārtā hastibhagnam iva drumam
kaikeyīṃ ca vadhiṣyāmi sānubandhāṃ sabāndhavām
 kaluṣeṇādya mahatā medinī parimucyatām
adyemaṃ saṃyataṃ krodham asatkāraṃ ca mānada
 mokṣyāmi śatrusainyeṣu kakṣeṣv iva hutāśanam
adyaitac citrakūṭasya kānanaṃ niśitaiḥ śaraiḥ
 bhindañ śatruśarīrāṇi kariṣye śoṇitokṣitam
śarair nirbhinnahṛdayān kuñjarāṃs turagāṃs tathā
 śvāpadāḥ parikarṣantu narāś ca nihatān mayā
śarāṇāṃ dhanuṣaś cāham anṛṇo 'smi mahāvane
 sasainyaṃ bharataṃ hatvā bhaviṣyāmi na saṃśayaḥ
