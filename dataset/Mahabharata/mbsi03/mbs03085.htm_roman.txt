[v]
      tān sarvān utsukān dṛṣṭvā pāṇḍavān dīnacetasaḥ
      āśvāsayaṃs tadā dhaumyo bṛhaspatisamo 'bravīt
brāhmaṇānumatān puṇyān āśramān bharatarṣabha
      diśas tīrthāni śailāṃś ca śṛṇu me gadato nṛpa
pūrvaṃ prācīṃ diśaṃ rājan rājarṣigaṇasevitām
      ramyāṃ te kīrtayiṣyāmi yudhiṣṭhira yathā smṛti
tasyāṃ devarṣijuṣṭāyāṃ naimiṣaṃ nāma bhārata
      yatra tīrthāni devānāṃ supuṇyāni pṛthak pṛthak
yatra sā gomatī puṇyā ramyā devarṣisevitā
      yajñabhūmiś ca devānāṃ śāmitraṃ ca vivasvataḥ
tasyāṃ girivaraḥ puṇyo gayo rājarṣisatkṛtaḥ
      śivaṃ brahmasaro yatra sevitaṃ tridaśarṣibhiḥ
yadarthaṃ puruṣavyāghra kīrtayanti purātanāḥ
      eṣṭavyā bahavaḥ putrā yady eko 'pi gayāṃ vrajet
mahānadī ca tatraiva tathā gaya śiro 'nagha
      yathāsau kīrtyate viprair akṣayya karaṇo vaṭaḥ
      yatra dattaṃ pitṛbhyo 'nnam akṣayyaṃ bhavati prabho
sā ca puṇyajalā yatra phalgu nāmā mahānadī
      bahumūlaphalā cāpi kauśikī bharatarṣabha
      viśvā mitro 'bhyagād yatra brāhmaṇatvaṃ tapodhanaḥ
gaṅgā yatra nadī puṇyā yasyās tīre bhagīrathaḥ
     ayajat tāta bahubhiḥ kratubhir bhūridakṣiṇaiḥ
pāñcāleṣu ca kauravya kathayanty utpalāvatam
     viśvā mitro 'yajad yatra śakreṇa saha kauśikaḥ
     yatrānuvaṃśaṃ bhagavāñ jāmadagnyas tathā jagau
viśvāmitrasya tāṃ dṛṣṭvā vibhūtim atimānuṣīm
     kanya kubje 'pibat somam indreṇa saha kauśikaḥ
     tataḥ kṣatrād apākrāmad brāhmaṇo 'smīti cābravīt
pavitram ṛṣibhir juṣṭaṃ puṇyaṃ pāvanam uttamam
     gaṅgāyamunayor vīra saṃgamaṃ lokaviśrutam
yatrāyajata bhūtātmā pūrvam eva pitā mahaḥ
     prayāgam iti vikhyātaṃ tasmād bharatasattama
agastyasya ca rājendra tatrāśramavaro mahān
     hiraṇyabinduḥ kathito girau kālaṃjare nṛpa
atyanyān parvatān rājan puṇyo girivaraḥ śivaḥ
     mahendro nāma kauravya bhārgavasya mahātmanaḥ
ayajad yatra kaunteya pūrvam eva pitā mahaḥ
     yatra bhāgīrathī puṇyā sadasyāsīd yudhiṣṭhira
yatrāsau brahma śāleti puṇyā khyātā viśāṃ patau
     dhūtapāpmabhir ākīrṇā puṇyaṃ tasyāś ca darśanam
pavitro maṅgalīyaś ca khyāto loke sanātanaḥ
     kedāraś ca mataṅgasya mahān āśrama uttamaḥ
kuṇḍodaḥ parvato ramyo bahumūlaphalodakaḥ
     naiṣadhas tṛṣito yatra jalaṃ śarma ca labdhavān
yatra deva vanaṃ ramyaṃ tāpasair upaśobhitam
     bāhudā ca nadī yatra nandā ca girimūrdhani
tīrthāni saritaḥ śailāḥ puṇyāny āyatanāni ca
     prācyāṃ diśi mahārāja kīrtitāni mayā tava
tisṛṣv anyāsu puṇyāni dikṣu tīrthāni me śṛṇu
     saritaḥ parvatāṃś caiva puṇyāny āyatanāni ca
