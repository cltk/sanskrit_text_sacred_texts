[y]
      strīpuṃsayoḥ saṃprayoge sparśaḥ kasyādhiko bhavet
      etan me saṃśayaṃ rājan yathāvad vaktum arhasi
[bh]
      atrāpy udāharantīmam itihāsaṃ purātanam
      bhaṅgāśvanena śakrasya yathā vairam abhūt purā
purā bhaṅgāśvano nāma rājarṣir atidhārmikaḥ
      aputraḥ sa naravyāghra putrārthaṃ yajñam āharat
agniṣṭuṃ nāma rājarṣir indra dviṣṭaṃ mahābalaḥ
      prāyaścitteṣu martyānāṃ putra kāmasya ceṣyate
indro jñātvā tu taṃ yajñaṃ mahābhāgaḥ sureśvaraḥ
      antaraṃ tasya rājarṣer anvicchan niyatātmanaḥ
kasya cit tv atha kālasya mṛgayām aṭato nṛpa
      idam antaram ity eva śakro nṛpam amohayat
ekāśvena ca rājarṣir bhrānta indreṇa mohitaḥ
      na diśo 'vindata nṛpaḥ kṣutpipāsārditas tadā
itaś cetaś ca vai dhāvañ śramatṛṣṇārdito nṛpaḥ
      saro 'paśyat suruciraṃ pūrṇaṃ paramavāriṇā
      so 'vagāhya saras tāta pāyayām āsa vājinam
atha pītodakaṃ so 'śvaṃ vṛkṣe baddhvā nṛpottamaḥ
      avagāhya tataḥ snāto rājā strītvam avāpa ha
ātmānaṃ strīkṛtaṃ dṛṣṭvā vrīḍito nṛpasattamaḥ
     cintānugata sarvātmā vyākulendriya cetanaḥ
ārohiṣye kathaṃ tv aśvaṃ kathaṃ yāsyāmi vai puram
     agniṣṭuṃ nāma iṣṭaṃ me putrāṇāṃ śatam aurasam
jātaṃ mahābalānāṃ vai tān pravakṣyāmi kiṃ tv aham
     dāreṣu cāsmadīyeṣu paurajānapadeṣu ca
mṛdutvaṃ ca tanutvaṃ ca viklavatvaṃ tathaiva ca
     strī guṇā ṛṣibhiḥ proktā dharmatattvārtha darśibhiḥ
     vyāyāmaḥ karkaśatvaṃ ca vīryaṃ ca puruṣe guṇāḥ
pauruṣaṃ vipranaṣṭaṃ me strītvaṃ kenāpi me 'bhavat
     strībhāvāt katham aśvaṃ tu punar āroḍhum utsahe
mahatā tv atha khedena āruhyāśvaṃ narādhipaḥ
     punar āyāt puraṃ tāta strībhūto nṛpasattama
putrā dārāś ca bhṛtyāś ca paurajānapadāś ca te
     kiṃ nv idaṃ tv iti vijñāya vismayaṃ paramaṃ gatāḥ
athovāca sa rājarṣiḥ strībhūto vadatāṃ varaḥ
     mṛgayām asmi niryāto balaiḥ parivṛto dṛḍham
     udbhāntaḥ prāviśaṃ ghoram aṭavīṃ daivamohitaḥ
aṭavyāṃ ca sughorāyāṃ tṛṣṇārtho naṣṭacetanaḥ
     saraḥ suruciraprakhyam apaśyaṃ pakṣibhir vṛtam
tatrāvagāḍhaḥ strībhūto vyaktaṃ daivān na saṃśayaḥ
     atṛpta iva putrāṇāṃ dārāṇāṃ ca dhanasya ca
uvāca putrāṃś ca tataḥ strībhūtaḥ pārthivottamaḥ
     saṃprītyā bhujyatāṃ rājyaṃ vanaṃ yāsyāmi putrakāḥ
     abhiṣicya saputrāṇāṃ śataṃ rājā vanaṃ gataḥ
tām āśrame striyaṃ tāta tāpaso 'bhyavapadyata
     tāpasenāsya putrāṇām āśrame 'py abhavac chatam
atha sā tān sutān gṛhya pūrvaputrān abhāṣata
     puruṣatve sutā yūyaṃ strītve ceme śataṃ sutāḥ
ekatra bhujyatāṃ rājyaṃ bhrātṛbhāvena putrakāḥ
     sahitā bhrātaras te 'tha rājyaṃ bubhujire tadā
tān dṛṣṭvā bhrātṛbhāvena bhuñjānān rājyam uttamam
     cintayām āsa devendro manyunābhipariplutaḥ
     upakāro 'sya rājarṣeḥ kṛto nāpakṛtaṃ mayā
tato brāhmaṇarūpeṇa devarājaḥ śatakratuḥ
     bhedayām āsa tān gatvā nagaraṃ vai nṛpātmajān
bhrātṝṇāṃ nāsti saubhrātraṃ ye 'py ekasya pituḥ sutāḥ
     rājyahetor vivaditāḥ kaśyapasya surāsurāḥ
yūyaṃ bhaṅgāśvanāpatyās tāpasasyetare sutāḥ
     kaśyapasya surāś caiva asurāś ca sutās tathā
     yuṣmākaṃ paitṛkaṃ rājyaṃ bhujyate tāpasātmajaiḥ
indreṇa bheditās te tu yuddhe 'nyonyam apātayan
     tac chrutvā tāpasī cāpi saṃtaptā praruroda ha
brāhmaṇac chadmanābhyetya tām indro 'thānvapṛcchata
     kena duḥkhena saṃtaptā rodiṣi tvaṃ varānane
brāhmaṇaṃ tu tato dṛṣṭvā sā strī karuṇam abravīt
     putrāṇāṃ dve śate brahman kālena vinivātite
ahaṃ rājābhavaṃ vipra tatra putraśataṃ mayā
     samutpannaṃ surūpāṇāṃ vikrāntānāṃ dvijottama
kadā cin mṛgayāṃ yāta udbhrānto gahane vane
     avagāḍhaś ca sarasi stri bhūto brāhmaṇottama
     putrān rājye pratiṣṭhāpya vanam asmi tato gataḥ
striyāś ca me putraśataṃ tāpasena mahātmanā
     āśrame janitaṃ brahman nītās te nagaraṃ mayā
teṣāṃ ca vairam utpannaṃ kālayogena vai dvija
     etac chocāmi viprendra daivenābhipariplutā
indras tāṃ duḥkhitāṃ dṛṣṭvā abravīt paruṣaṃ vacaḥ
     purā suduḥsahaṃ bhadre mama duḥkhaṃ tvayā kṛtam
indra dviṣṭena yajatā mām anādṛtya durmate
     indro 'ham asmi durbuddhe vairaṃ te yātitaṃ mayā
indraṃ tu dṛṣṭvā rājarṣiḥ pādayoḥ śirasā gataḥ
     prasīda tridaśaśreṣṭha putra kāmena sa kratuḥ
     iṣṭas tridaśaśārdūla tatra me kṣantum arhasi
praṇipātena tasyendraḥ parituṭṣo varaṃ dadau
     putrā vai katame rājañ jīvantu tava śaṃsa me
     strībhūtasya hi ye jātāḥ puruṣasyātha ye 'bhavan
tāpasī tu tataḥ śakram uvāca prayatāñjaliḥ
     strībhūtasya hi ye jātās te me jīvantu vāsava
indras tu vismito hṛṣṭaḥ striyaṃ papraccha tāṃ punaḥ
     puruṣotpāditā ye te kathaṃ dveṣyāḥ sutās tava
strī būtasya hi ye jātāḥ snehas tebhyo 'dhikaḥ katham
     kāraṇaṃ śrotum icchāmi tan me vaktum ihārhasi
[strī]
     striyās tv abhyadhikaḥ sneho na tathā puruṣasya vai
     tasmāt te śakra jīvantu ye jātāḥ strīkṛtasya vai
[bh]
     evam ukte tatas tvendraḥ prīto vākyam uvāca ha
     sarva eveha jīvantu putrās te satyavādini
varaṃ ca vṛṇu rājendra yaṃ tvam icchasi suvrata
     puruṣatvam atha strītvaṃ matto yad abhikāṅkṣasi
[strī]
     strītvam eva vṛṇe śakra prasanne tvayi vāsava
evam uktas tu devendras tāṃ striyampratyuvāca ha
     puruṣatvaṃ kathaṃ tyaktvā strītvaṃ rocayase vibho
evam uktaḥ pratyuvāca strībhūto rājasattamaḥ
     striyāḥ puruṣasaṃyoge prītir abhyadhikā sadā
     etasmāt kāraṇāc chakra strītvam eva vṛṇomy aham
rame caivādhikaṃ strītve satyaṃ vai deva sattama
     strībhāvena hi tuṣṭo 'smi gamyatāṃ tridaśādhipa
evam astv iti coktvā tām āpṛcchya tridivaṃ gataḥ
     evaṃ striyā mahārāja adhikā prītir ucyate
