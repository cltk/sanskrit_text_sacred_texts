[vai]
      te vīrā baddhanistriṃśās tatāyudha kalāpinaḥ
      baddhagodhāṅguli trāṇāḥ kālindīm abhito yayuḥ
tatas te dakṣiṇaṃ tīram anvagacchan padātayaḥ
      vasanto giridurgeṣu vanadurgeṣu dhanvinaḥ
vidhyanto mṛgajātāni maheṣvāsā mahābalāḥ
      uttareṇa daśārṇāṃs te pāñcālān dakṣiṇena tu
antareṇa yakṛllomāñ śūrasenāṃś ca pāṇḍavāḥ
      lubdhā bruvāṇā matsyasya viṣayaṃ prāviśan vanāt
tato janapadaṃ prāpya kṛṣṇā rājānam abravīt
      paśyaikapadyo dṛśyante kṣetrāṇi vividhāni ca
vyaktaṃ dūre virāṭasya rājadhānī bhaviṣyati
      vasāmeha parāṃ rātriṃ balavān me pariśramaḥ
dhanaṃjaya samudyamya pāñcālīṃ vaha bhārata
      rājadhānyāṃ nivatsyāmo vimuktāś ca vanāditaḥ
tām ādāyārjunas tūrṇaṃ draupadīṃ gajarāḍ iva
      saṃprāpya nagarābhyāśam avatārayad arjunaḥ
sa rājadhānīṃ saṃprāpya kaunteyo 'rjunam abravīt
      kvāyudhāni samāsajya praveśyāmaḥ puraṃ vayam
sāyudhāś ca vayaṃ tāta pravekṣyāmaḥ puraṃ yati
     samudvegaṃ janasyāsya kariṣyāmo na saṃśayaḥ
tato dvādaśa varṣāṇi praveṣṭavyaṃ vanaṃ punaḥ
     ekasminn api vijñāte pratijñātaṃ hi nas tathā
iyaṃ kūṭe manuṣyendra gahahā mahatī śamī
     bhīma śākhā durārohā śmaśānasya samīpataḥ
na cāpi vidyate kaś cin manuṣya iha pārthiva
     utpathe hi vane jātā mṛgavyālaniṣevite
samāsajyāyudhāny asyāṃ gacchāmo nagaraṃ prati
     evam atra yathājoṣaṃ vihariṣyāma bhārata
evam uktvā sa rājānaṃ dharmātmānaṃ yudhiṣṭhiram
     pracakrame nidhānāya śastrāṇāṃ bharatarṣabha
yena devān manuṣyāṃś ca sarpāṃś caikaratho 'jayat
     sphītāñjanapadāṃś cānyān ajayat kurunandanaḥ
tad udāraṃ mahāghoṣaṃ sapatnagaṇasūdanam
     apajyam akarot pārtho gāṇḍīvam abhayaṃkaram
yena vīraḥ kurukṣetram abhyarakṣat paraṃtapaḥ
     amuñcad dhanur as tasya jyām akṣayyāṃ yudhiṣṭhiraḥ
pāñcālān yena saṃgrāme bhīmaseno 'jayat prabhuḥ
     pratyaṣedhad bahūn ekaḥ sapatnāṃś caiva dig jaye
niśamya yasya visphāraṃ vyadravanta raṇe pare
     parvatasyeva dīrṇasya visphoṭam aśaner iva
saindhavaṃ yena rājānaṃ parāmṛṣata cānagha
     jyā pāśaṃ dhanur as tasya bhīmaseno 'vatārayat
ajayat paścimām āśāṃ dhanuṣā yena pāṇḍavaḥ
     tasya maurvīm apākarṣac chūraḥ saṃkrandano yudhi
dakṣiṇāṃ dakṣiṇācāro diśaṃ yenājayat prabhuḥ
     apajyam akarod vīraḥ sahadevas tadāyudham
khaḍgāṃś ca pītān dīrghāṃś ca kalāpāṃś ca mahādhanān
     vipāṭhān kṣura dhārāṃś ca dhanur bhir nidadhuḥ saha
tām upāruhya nakulo dhanūṃṣi nidadhat svayam
     yāni tasyāvakāśāni dṛḍharūpāṇy amanyata
yatra cāpaśyata sa vai tiro varṣāṇi varṣati
     tatra tāni dṛḍhaiḥ pāśaiḥ sugāḍhaṃ paryabandhata
śarīraṃ ca mṛtasyaikaṃ samabadhnanta pāṇḍavāḥ
     vivarjayiṣyanti narā dūrād evaṃ śamīm imām
     ābaddhaṃ śavam atreti gandham āghrāya pūtikam
aśītiśata varṣeyaṃ mātā na iti vādinaḥ
     kuladharmo 'yam asmākaṃ pūrvair ācarito 'pi ca
     samāsajānā vṛkṣe 'sminn iti vai vyāharanti te
ā gopālāvi pālebhya ācakṣāṇāḥ paraṃtapāḥ
     ājagmur nagarābhyāśaṃ pārthāḥ śatrunibarhaṇāḥ
jayo jayanto vijayo jayatseno jayadbalaḥ
     iti guhyāni nāmāni cakre teṣāṃ yudhiṣṭhiraḥ
tato yathāpratijñābhiḥ prāviśan nagaraṃ mahat
     ajñātacaryāṃ vatsyanto rāṣṭraṃ varṣaṃ trayodaśam
