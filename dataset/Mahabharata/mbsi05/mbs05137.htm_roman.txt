[v]
      evam uktas tu vimanās tiryagdṛṣṭir adhomukhaḥ
      saṃhatya ca bhruvor madhyaṃ na kiṃ cid vyājahāra ha
taṃ vai vimanasaṃ dṛṣṭvā saṃprekṣyānyonyam antikāt
      punar evottaraṃ vākyam uktavantau nararṣabhau
śuśrūṣum anasūyaṃ ca brahmaṇyaṃ satyasaṃgaram
      pratiyotsyāmahe pārtham ato duḥkhataraṃ nu kim
aśvatthāmni yathā putre bhūyo mama dhanaṃjaye
      bahumānaḥ paro rājan saṃnatiś ca kapidhvaje
taṃ cet putrāt priyataraṃ pratiyotsye dhanaṃjayam
      kṣatradharmam anuṣṭhāya dhig astu kṣatrajīvikām
yasya loke samo nāsti kaś cid anyo dhanurdharaḥ
      matprasādāt sa bībhatsuḥ śreyān anyair dhanurdharaiḥ
mitradhrug duṣṭabhāvaś ca nāstiko 'thānṛjuḥ śaṭhaḥ
      na satsu labhate pūjāṃ yajñe mūrkha ivāgataḥ
vāryamāṇo 'pi pāpebhyaḥ pāpātmā pāpam icchati
      codyamāno 'pi pāpena śubhātmā śubham icchati
mithyopacaritā hy ete vartamānā hy anu priye
      ahitatvāya kalpante doṣā bharatasattama
tvam uktaḥ kuruvṛddhena mayā ca vidureṇa ca
     vāsudevena ca tathā śreyo naivābhipadyase
asti me balam ity eva sahasā tvaṃ titīrṣasi
     sagrāha nakramakaraṃ gaṅgā vegam ivoṣṇage
vāsa eva yathā hi tvaṃ prāvṛṇvāno 'dya manyase
     srajaṃ tyaktām iva prāpya lobhād yaudhiṣṭhirīṃ śriyam
draupadī sahitaṃ pārthaṃ sāyudhair bhrātṛbhir vṛtam
     vanastham api rājyasthaḥ pāṇḍavaṃ ko 'tijīvati
nideśe yasya rājānaḥ sarve tiṣṭhanti kiṃkarāḥ
     tam ailavilam āsādya dharmarājo vyarājata
kubera sadanaṃ prāpya tato ratnāny avāpya ca
     sphītam ākramya te rāṣṭraṃ rājyam icchanti pāṇḍavāḥ
dattaṃ hutam adhītaṃ ca brāhmaṇās tarpitā dhanaiḥ
     āvayor gatam āyuś ca kṛtakṛtyau ca viddhi nau
tvaṃ tu hitvā sukhaṃ rājyaṃ mitrāṇi ca dhanāni ca
     vigrahaṃ pāṇḍavaiḥ kṛtvā mahad vyasanam āpsyasi
draupadī yasya cāśāste vijayaṃ satyavādinī
     tapo ghoravratā devī na tvaṃ jeṣyasi pāṇḍavam
mantrī janārdano yasya bhrātā yasya dhanaṃjayaḥ
     sarvaśastrabhṛtāṃ śreṣṭhaṃ kathaṃ jeṣyasi pāṇḍavam
sahāyā brāhmaṇā yasya dhṛtimanto jitendriyāḥ
     tam ugratapasaṃ vīraṃ kathaṃ jeṣyasi pāṇḍavam
punar uktaṃ ca vakṣyāmi yat kāryaṃ bhūtim icchatā
     suhṛdā majjamāneṣu suhṛtsu vyasanārṇave
alaṃ yuddhena tair vīraiḥ śāmya tvaṃ kuruvṛddhaye
     mā gamaḥ sasutāmātyaḥ sabalaś ca parābhavam
