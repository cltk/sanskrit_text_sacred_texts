atha tāṃ rajanīṃ tatra kṛtārthau rāmalakṣaṇau
 ūṣatur muditau vīrau prahṛṣṭenāntarātmanā
prabhātāyāṃ tu śarvaryāṃ kṛtapaurvāhṇikakriyau
 viśvāmitram ṛṣīṃś cānyān sahitāv abhijagmatuḥ
abhivādya muniśreṣṭhaṃ jvalantam iva pāvakam
 ūcatur madhurodāraṃ vākyaṃ madhurabhāṣiṇau
imau svo muniśārdūla kiṃkarau samupasthitau
 ājñāpaya yatheṣṭaṃ vai śāsanaṃ karavāva kim
evam ukte tatas tābhyāṃ sarva eva maharṣayaḥ
 viśvāmitraṃ puraskṛtya rāmaṃ vacanam abruvan
maithilasya naraśreṣṭha janakasya bhaviṣyati
 yajñaḥ paramadharmiṣṭhas tatra yāsyāmahe vayam
tvaṃ caiva naraśārdūla sahāsmābhir gamiṣyasi
 adbhutaṃ ca dhanūratnaṃ tatra tvaṃ draṣṭum arhasi
tad dhi pūrvaṃ naraśreṣṭha dattaṃ sadasi daivataiḥ
 aprameyabalaṃ ghoraṃ makhe paramabhāsvaram
nāsya devā na gandharvā nāsurā na ca rākṣasāḥ
 kartum āropaṇaṃ śaktā na kathaṃ cana mānuṣāḥ
dhanuṣas tasya vīryaṃ hi jijñāsanto mahīkṣitaḥ
 na śekur āropayituṃ rājaputrā mahābalāḥ
tad dhanur naraśārdūla maithilasya mahātmanaḥ
 tatra drakṣyasi kākutstha yajñaṃ cādbhutadarśanam
tad dhi yajñaphalaṃ tena maithilenottamaṃ dhanuḥ
 yācitaṃ naraśārdūla sunābhaṃ sarvadaivataiḥ
evam uktvā munivaraḥ prasthānam akarot tadā
 sarṣisaṃghaḥ sakākutstha āmantrya vanadevatāḥ
svasti vo 'stu gamiṣyāmi siddhaḥ siddhāśramād aham
 uttare jāhnavītīre himavantaṃ śiloccayam
pradakṣiṇaṃ tataḥ kṛtvā siddhāśramam anuttamam
 uttarāṃ diśam uddiśya prasthātum upacakrame
taṃ vrajantaṃ munivaram anvagād anusāriṇām
 śakaṭī śatamātraṃ tu prayāṇe brahmavādinām
mṛgapakṣigaṇāś caiva siddhāśramanivāsinaḥ
 anujagmur mahātmānaṃ viśvāmitraṃ mahāmunim
te gatvā dūram adhvānaṃ lambamāne divākare
 vāsaṃ cakrur munigaṇāḥ śoṇākūle samāhitāḥ
te 'staṃ gate dinakare snātvā hutahutāśanāḥ
 viśvāmitraṃ puraskṛtya niṣedur amitaujasaḥ
rāmo 'pi sahasaumitrir munīṃs tān abhipūjya ca
 agrato niṣasādātha viśvāmitrasya dhīmataḥ
atha rāmo mahātejā viśvāmitraṃ mahāmunim
 papraccha muniśārdūlaṃ kautūhalasamanvitaḥ
bhagavan ko nv ayaṃ deśaḥ samṛddhavanaśobhitaḥ
 śrotum icchāmi bhadraṃ te vaktum arhasi tattvataḥ
codito rāmavākyena kathayām āsa suvrataḥ
 tasya deśasya nikhilam ṛṣimadhye mahātapāḥ
