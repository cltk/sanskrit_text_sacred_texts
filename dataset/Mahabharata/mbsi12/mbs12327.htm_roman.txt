[janamejaya]
      kathaṃ sa bhagavān devo yajñeṣv agraharaḥ prabhuḥ
      yajñadhārī ca satataṃ vedavedāṅgavit tathā
nivṛttaṃ cāsthito dharmaṃ kṣemī bhāgavata priyaḥ
      pravṛtti dharmān vidadhe sa eva bhagavān prabhuḥ
kathaṃ pravṛtti dharmeṣu bhāgārhā devatāḥ kṛtāḥ
      kathaṃ nivṛtti dharmāś ca kṛtā vyāvṛttabuddhayaḥ
etaṃ naḥ saṃśayaṃ vipra chindhi guhyaṃ sanātanam
      tvayā nārāyaṇa kathā śrutā vai dharmasaṃhitā
ime sabrahmakā lokāḥ sasurāsuramānavāḥ
      kriyāsv abhyudayoktāsu saktā dṛśyanti sarvaśaḥ
      mokṣaś coktas tvayā brahman nirvānaṃ paramaṃ sukham
ye ca muktā bhavantīha puṇyapāpavivarjitāḥ
      te sahasrārciṣaṃ devaṃ praviśantīti śuśrumaḥ
aho hi duranuṣṭheyo mokṣadharmaḥ sanātanaḥ
      yaṃ hitvā devatāḥ sarvā havyakavya bhujo 'bhavan
kiṃ nu brahmā ca rudraś ca śakraś ca balabhit prabhuḥ
      sūryas tārādhipo vāyur agnir varuṇa eva ca
      ākāśaṃ jagatī caiva ye ca śeṣā divaukasaḥ
pralayaṃ na vijānanti ātmanaḥ parinirmitam
      tatas tenāsthitā mārgaṃ dhruvam akṣayam avyayam
smṛtvā kālaparīmāṇaṃ pravṛttiṃ ye samāsthitāḥ
     doṣaḥ kālaparīmāṇe mahān eṣa kriyāvatām
etan me saṃśayaṃ vipra hṛdi śalyam ivārpitam
     chindhītihāsa kathanāt paraṃ kautūhalaṃ hi me
kathaṃ bhāgaharāḥ proktā devatāḥ kratuṣu dvija
     kimarthaṃ cādhvare brahmann ijyante tridivaukasaḥ
ye ca bhāgaṃ pragṛhṇanti yajñeṣu dvijasattama
     te yajanto mahāyajñaiḥ kasya bhāgaṃ dadanti vai
[vaiṣampāyana]
     aho gūḍhatamaḥ praśnas tvayā pṛṣṭo janeśvara
     nātapta tapasā hy eṣa nāveda viduṣā tathā
     nāpurāṇavidā cāpi śakyo vyāhartum añjasā
hanta te kathayiṣyāmi yan me pṛṣṭhaḥ purā guruḥ
     kṛṣṇadvaipāyano vyāso veda vyāso mahān ṛṣiḥ
sumantur jaiminiś caiva pailaś ca sudṛdha vrataḥ
     ahaṃ caturthaḥ śiṣyo vai pañcamaś ca śukaḥ smṛtaḥ
etān samāgatān sarvān pañca śiṣyān damānvitān
     śaucācāra samāyuktāñ jitakrodhāñ jitendriyān
vedān adhyāpayām āsa mahābhārata pañcamān
     merau girivare ramye siddhacāraṇasevite
teṣām abhyasyatāṃ vedān kadā cit saṃśayo 'bhavat
     eṣa vai yas tvayā pṛṣṭas tena teṣāṃ prakīrtitaḥ
     tataḥ śruto mayā cāpi tavākhyeyo 'dya bhārata
śiṣyāṇāṃ vacanaṃ śrutvā sarvājñāna tamonudaḥ
     parāśara sutaḥ śrīmān vyāso vākyam uvāca ha
mayā hi sumahat taptaṃ tapaḥ paramadāruṇam
     bhūtaṃ bhavyaṃ bhaviṣyac ca jānīyām iti sattamāḥ
tasya me taptatapaso nigṛhītendriyasya ca
     nārāyaṇa prasādena kṣīrodasyānukūlataḥ
traikālikam idaṃ jñānaṃ prādurbhūtaṃ yathepsitam
     tac chṛṇudhvaṃ yathā jñānaṃ vakṣye saṃśayam uttamam
     yathāvṛttaṃ hi kalpādau dṛṣṭhaṃ me jñānacakṣuṣā
paramātmeti yaṃ prāhuḥ sāṃkhyayogavido janāḥ
     mahāpuruṣa saṃjñāṃ sa labhate svena karmaṇā
tasmāt prasūtam avyaktaṃ pradhānaṃ tad vidur budhāḥ
     avyaktād vyaktam utpannaṃ lokasṛṣṭy artham īśvarāt
aniruddho hi lokeṣu mahān ātmeti kathyate
     yo 'sau vyaktatvam āpanno nirmame ca pitāmaham
     so 'haṃkāra iti proktaḥ sarvatejomayo hi saḥ
pṛthivī vāyur ākāśam āpo jyotiś ca pañcamam
     ahaṃkāraprasūtāni mahābhūtāni bhārata
mahābhūtāni sṛṣṭvātha tad guṇān nirmame punaḥ
     bhūtebhyaś caiva niṣpannā mūrtimanto 'statāñ śṛṇu
marīcir aṅgirāś cātriḥ pulastyaḥ pulahaḥ kratuḥ
     vasiṣṭhaś ca mahātmā vai manuḥ svāyambhuvas tathā
     jñeyāḥ prakṛtayo 'stau tā yāsu lokāḥ pratiṣṭhitāḥ
vedān vedāṅgasaṃyuktān yajñān yajñāṅgasaṃyutān
     nirmame lokasiddhyarthaṃ brahmā lokapitāmahaḥ
     astābhyaḥ prakṛtibhyaś ca jātaṃ viśvam idaṃ jagat
rudro roṣātmako jāto daśānyān so 'sṛjat svayam
     ekādaśaite rudrās tu vikārāḥ puruṣāḥ smṛtāḥ
te rudrāḥ prakṛtiś caiva sarve caiva surarṣayaḥ
     utpannā lokasiddhyarthaṃ brahmāṇaṃ samupasthitāḥ
vayaṃ hi sṛṣṭā bhagavaṃs tvayā vai prabhaviṣṇunā
     yena yasminn adhīkāre vartitavyaṃ pitāmaha
yo 'sau tvayā vinirdiṣṭo adhikāro 'rthacintakaḥ
     paripālyaḥ kathaṃ tena so 'dhikāro 'dhikāriṇā
pradiśasva balaṃ tasya yo 'dhikārārtha cintakaḥ
     evam ukto mahādevo devāṃs tān idam abravīt
sādhv ahaṃ jñāpito devā yuṣmābhir bhadram astu vaḥ
     mamāpy eṣā samutpannā cintā yā bhavatāṃ matā
lokatantrasya kṛtsnasya kathaṃ kāryaḥ parigrahaḥ
     kathaṃ balakṣayo na syād yuṣmākaṃ hy ātmanaś ca me
itaḥ sarve 'pi gacchāmaḥ śaraṇaṃ lokasākṣiṇam
     mahāpuruṣam avyaktaṃ sa no vakṣyati yad dhitam
tatas te brahmaṇā sārdham ṛṣayo vibudhās tathā
     kṣīrodasyottaraṃ kūlaṃ jagmur lokahitārthinaḥ
te tapaḥ samupātiṣṭhan brahmoktaṃ veda kalpitam
     sa mahāniyamo nāma tapaścaryā sudāruṇā
ūrdhvaṃ dṛṣṭir bāhavaś ca ekāgraṃ ca mano 'bhavat
     ekapādasthitāḥ samyak kāṣṭha bhūtāḥ samāhitāḥ
divyaṃ varṣasahasraṃ te tapas taptvā tad uttamam
     śuśruvur madhurāṃ vānīṃ vedavedāṅgabhūṣitām
bho bhoḥ sabrahmakā devā ṛṣayaś ca tapodhanāḥ
     svāgatenārcya vaḥ sarvāñ śrāvaye vākyam uttamam
vijñātaṃ vo mayā kāryaṃ tac ca lokahitaṃ mahat
     pravṛtti yuktaṃ kartavyaṃ yuṣmat prāṇopabṛṃhaṇam
sutaptaṃ vas tapo devā mamārādhana kāmyayā
     bhokṣyathāsya mahāsattvās tapasaḥ phalam uttamam
eṣa brahmā lokaguruḥ sarvalokapitāmahaḥ
     yūyaṃ ca vibudhaśreṣṭhā māṃ yajadhvaṃ samāhitaḥ
sarve bhāgān kalpayadhvaṃ yajñeṣu mama nityaśaḥ
     tathā śreyo vidhāsyāmi yathādhīkāram īśvarāḥ
śrutvaitad devadevasya vākyaṃ hṛṣṭatanū ruhāḥ
     tatas te vibudhāḥ sarve brahmā te ca maharṣayaḥ
veda dṛṣṭena vidhinā vaiṣnavaṃ kratum āharan
     tasmin sattre tadā brahmā svayaṃ bhāgam akalpayat
     devā devarṣayaś caiva sarve bhāgān akalpayan
te kāryayugadharmāṇo bhāgāḥ paramasatkṛtāḥ
     prāpur ādityavarṇaṃ taṃ puruṣaṃ tamasaḥ param
     bṛhantaṃ sarvagaṃ devam īśānaṃ varadaṃ prabhum
tato 'tha varado devas tān sarvān amarān sthitān
     aśarīro babhāsedaṃ vākyaṃ khastho maheśvaraḥ
yena yaḥ kalpito bhāgaḥ sa tathā samupāgataḥ
     prīto 'haṃ pradiśāmy adya phalam āvṛtti lakṣaṇam
etad vo lakṣaṇaṃ devā matprasāda samudbhavam
     yūyaṃ yajñair ijyamānāḥ samāptavaradakṣiṇaiḥ
     yuge yuge bhaviṣyadhvaṃ pravṛtti phalabhoginaḥ
yajñair ye cāpi yakṣyanti sarvalokeṣu vai surāḥ
     kalpayiṣyanti vo bhāgāṃs te narā veda kalpitān
yo me yathākalpitavān bhāgam asmin mahākratau
     sa tathā yajñabhāgārho veda sūtre mayā kṛtaḥ
yūyaṃ lokān dhārayadhvaṃ yajñabhāgaphaloditāḥ
     sarvārthacintakā loke yathādhīkāra nirmitāḥ
yāḥ kriyāḥ pracariṣyanti pravṛtti phalasatkṛtāḥ
     tābhir āpyāyita balā lokān vai dhārayiṣyatha
yūyaṃ hi bhāvitā loke sarvayajñeṣu mānavaiḥ
     māṃ tato bhāvayiṣyadhvam eṣā vo bhāvanā mama
ity arthaṃ nirmitā vedā yajñāś cauṣadhibhiḥ saha
     ebhiḥ samyak prayuktair hi prīyante devatāḥ kṣitau
nirmānam etad yuṣmākaṃ pravṛtti guṇakalpitam
     mayā kṛtaṃ suraśreṣṭhā yāvat kalpakṣayād iti
     cintayadhvaṃ lokahitaṃ yathādhīkāram īśvarāḥ
marīcir aṅgirāc cātriḥ pulastyaḥ pulahaḥ kratuḥ
     vasiṣṭha iti saptaite mānasā nirmitā hi vai
ete vedavido mukhyā vedācāryāś ca kalpitāḥ
     pravṛtti dharmiṇaś caiva prājāpatyena kalpitāḥ
ayaṃ kriyāvatāṃ panthā vyaktī bhūtaḥ sanātanaḥ
     aniruddha iti prokto lokasarga karaḥ prabhuḥ
sanaḥ sanatsujātaś ca sanakaḥ sasanandanaḥ
     sanatkumāraḥ kapilaḥ saptamaś ca sanātanaḥ
saptaite mānasāḥ proktā ṛṣayo brahmaṇaḥ sutāḥ
     svayam āgatavijñānā nivṛttaṃ dharmam āsthitāḥ
ete yogavido mukhyāḥ sāṃkhyadharmavidas tathā
     ācāryā mokṣaśāstre ca mokṣadharmapravartakāḥ
yato 'haṃ prasṛtaḥ pūrvam avyaktāt triguṇo mahān
     tasmāt parataro yo 'sau kṣetrajña iti kalpitaḥ
     so 'haṃ kriyāvatāṃ panthāḥ punar āvṛtti durlabhaḥ
yo yathā nirmito jantur yasmin yasmiṃś ca karmaṇi
     pravṛttau vā nivṛttau vā tat phalaṃ so 'śnute 'vaśaḥ
eṣa lokagurur brahmā jagad ādi karaḥ prabhuḥ
     eṣa mātā pitā caiva yuṣmākaṃ ca pitāmahaḥ
     mayānuśiṣṭo bhavitā sarvabhūtavarapradaḥ
asya caivānujo rudro lalātād yaḥ samutthitaḥ
     brahmānuśiṣṭo bhavitā sarvatra savara pradaḥ
gacchadhvaṃ svān adhīkārāṃś cintayadhvaṃ yathāvidhi
     pravartantāṃ kriyāḥ sarvāḥ sarvalokeṣu māciram
pradṛśyantāṃ ca karmāṇi prānināṃ gatayas tathā
     parinirmita kālāni āyūṃsi ca surottamāḥ
idaṃ kṛtayugaṃ nāma kālaḥ śreṣṭhaḥ pravartate
     ahiṃsyā yajñapaśavo yuge 'smin naitad anyathā
     caturpāt sakalo dharmo bhaviṣyaty atra vai surāḥ
tatas tretāyugaṃ nāma trayī yatra bhaviṣyati
     prokṣitā yatra paśavo vadhaṃ prāpsyanti vai makhe
     tatra pādacaturtho vai dharmasya na bhaviṣyati
tato vai dvāparaṃ nāma miśraḥ kālo bhaviṣyati
     dvipādahīno dharmaś ca yuge tasmin bhaviṣyati
tatas tiṣye 'tha saṃprāpte yuge kalipuraskṛte
     ekapādasthito dharmo yatra tatra bhaviṣyati
[devāh]
     ekapādasthite dharme yatra kva cana gāmini
     kathaṃ kartavyam asmābhir bhavagaṃs tad vadasva naḥ
[ṣrībhagavān]
     yatra vedāś ca yajñāś ca tapaḥ satyaṃ damas tathā
     ahiṃsā dharmasaṃyuktāḥ pracareyuḥ surottamāḥ
     sa vai deśaḥ sevitavyo mā vo 'dharmaḥ padā spṛśet
[vyāsa]
     te 'nuśiṣṭā bhagavatā devāḥ sarṣigaṇās tathā
     namaskṛtvā bhagavate jagmur deśān yathepsitān
gateṣu tridivaukaḥ subrahmaikaḥ paryavasthitaḥ
     didṛkṣur bhagavantaṃ tam aniruddha tanau sthitam
taṃ devo darśayām āsa kṛtvā hayaśiro mahat
     sāṅgān āvartayan vedān kamandalu gaṇitra dhṛk
tato 'śvaśirasaṃ dṛṣṭvā taṃ devam amitaujasam
     lokakartā prabhur brahmā lokānāṃ hitakāmyayā
mūrdhnā pranamya varadaṃ tastau prāñjalir agrataḥ
     sa pariṣvajya devena vacanaṃ śrāvitas tadā
lokakāryagatīḥ sarvās tvaṃ cintaya yathāvidhi
     dhātā tvaṃ sarvabhūtānāṃ tvaṃ prabhur jagato guruḥ
     tvayy āveśitabhāro 'haṃ dhṛtiṃ prāpsyāmy athāñjasā
yadā ca surakāryaṃ te aviṣahyaṃ bhaviṣyati
     prādurbhāvaṃ gamiṣyāmi tadātma jñānadeśikaḥ
evam uktvā hayaśirās tatraivāntaradhīyata
     tenānuśiṣṭo brahmāpi svaṃ lokam acirād gataḥ
evam eṣa mahābhāgaḥ padmanābhaḥ sanātanaḥ
     yajñeṣv agraharaḥ prokto yajñadhārī ca nityadā
nivṛttiṃ cāsthito dharmaṃ gatim akṣaya dharmiṇām
     pravṛtti dharmān vidadhe kṛtvā lokasya citratām
sādiḥ sa madhyaḥ sa cāntaḥ prajānāṃ; sa dhātā sa dheyaḥ sa kartā sa kāryam
     yugānte sa suptaḥ susaṃkṣipya lokān; yugādau prabuddho jagad dhyutsasarja
tasmai namadhvaṃ devāya nirguṇāya guṇātmane
     ajāya viśvarūpāya dhāmne sarvadivaukasām
mahābhūtādhipataye rudrāṇāṃ pataye tathā
     ādityapataye caiva vasūnāṃ pataye tathā
aśvibhyāṃ pataye caiva marutāṃ pataye tathā
     veda yajñādhipataye vedāṅgapataye 'pi ca
samudravāsine nityaṃ haraye muñja keśine
     śāntaye sarvabhūtānāṃ mokṣadharmānubhāsine
tapasāṃ tejasāṃ caiva pataye yaśaso 'pi ca
     vācaś ca pataye nityaṃ saritāṃ pataye tathā
kapardine varāhāya ekaśṛṅgāya dhīmate
     vivasvate 'śvaśirase caturmūrti dhṛte sadā
guhyāya jñānadṛśyāya akṣarāya kṣarāya ca
     eṣa devaḥ saṃcarati sarvatragatir avyayaḥ
evam etat purā dṛṣṭaṃ mayā vai jñānacakṣuṣā
     kathitaṃ tac ca vaḥ sarvaṃ mayā pṛṣṭena tattvataḥ
kriyatāṃ madvacaḥ śiṣyāḥ sevyatāṃ harir īśvaraḥ
     gīyatāṃ veda śabdaiś ca pūjyatāṃ ca yathāvidhi
[vaiṣampāyana]
     ity uktās tu vayaṃ tena veda vyāsena dhīmatā
     sarve śiṣyāḥ sutaś cāsya śukaḥ paramadharmavit
sa cāsmākam upādhyāyaḥ sahāsmābhir viśāṃ pate
    caturvedodgatābhiś ca ṛgbhis tam abhituṣṭuve
etat te sarvam ākhyātaṃ yan māṃ tvaṃ paripṛcchasi
    evaṃ me 'kathayad rājan purā dvaipāyano guruḥ
yaś cedaṃ śṛṇuyān nityaṃ yaś cedaṃ parikīrtayet
    namo bhagavate kṛtvā samāhita manā naraḥ
bhavaty arogo dyutimān balarūpasamanvitaḥ
    āturo mucyate rogād baddhomucyeta bandhanāt
kāmakāmī labhet kāmaṃ dīrgham āyur avāpnuyāt
    brāhmaṇaḥ sarvavedī syāt kṣatriyo vijayī bhavet
    vaiśyo vipulalābhaḥ syāc chūdraḥ sukham avāpnuyāt
aputro labhate putraṃ kanyā caivepsitaṃ patim
    lagna garbhā vimucyeta garbhiṇī janayet sutam
    vandhyā prasavam āpnoti putrapautra samṛddhimat
kṣemeṇa gacched adhvānam idaṃ yaḥ pathate pathi
    yo yaṃ kāmaṃ kāmayate sa tam āpnoti ca dhruvam
idaṃ maharṣer vacanaṃ viniścitaṃ; mahātmanaḥ puruṣavarasya kīrtanam
    samāgamaṃ carṣidivaukasām imaṃ; niśamya bhaktāḥ susukhaṃ labhante
