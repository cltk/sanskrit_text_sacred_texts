[j]
      tam apratimasattvaujo balavīryaparākramam
      hataṃ devavrataṃ śrutvā pāñcālyena śikhaṇḍinā
dhṛtarāṣṭras tadā rājā śokavyākula cetanaḥ
      kim aceṣṭata viprarṣe hate pitari vīryavān
tasya putro hi bhagavan bhīṣmadroṇamukhai rathaiḥ
      parājitya maheṣvāsān pāṇḍavān rājyam icchati
tasmin hate tu bhagavan ketau sarvadhanuṣmatā
      yad aceṣṭata kauravyas tan me brūhi dvijottama
[v]
      nihataṃ pitaraṃ śrutvā dhṛtarāṣṭro janādhipaḥ
      lebhe na śāntiṃ kauravyaś cintāśokaparāyaṇaḥ
tasya cintayato duḥkham aniśaṃ pārthivasya tat
      ājagāma viśuddhātmā punar gāvalgaṇis tadā
śibirāt saṃjayaṃ prāptaṃ niśi gānāhvayaṃ puram
      āmbikeyo mahārāja dhṛtarāṣṭro 'nvapṛcchata
śruvā bhīṣmasya nidhanam aprahṛṣṭamanā bhṛśam
      putrāṇāṃ jayam ākāṅkṣan vilalāpāturo yathā
[dhṛ]
      saṃsādhya tu mahātmānaṃ bhīṣmaṃ bhīmaparākramam
      kim akārṣuḥ paraṃ tāta kuravaḥ kālacoditāḥ
tasmin vinihate śūre durādharṣe mahaujasi
     kiṃ nu svit kuravo 'kārṣur nimagnāḥ śokasāgare
tad udīrṇaṃ mahat sainyaṃ trailokyasyāpi saṃjaya
     bhayam utpādayet tīvraṃ pāṇḍavānāṃ mahātmanām
devavrate tu nihate kurūṇām ṛṣabhe tadā
     yad akārṣur nṛpatayas tan mamācakṣva saṃjaya
[s]
     śṛṇu rājann ekamanā vacanaṃ bruvato mama
     yat te putrās tadākārṣur hate devavrate mṛdhe
nihate tu tadā bhīṣme rājan satyaparākrame
     tāvakāḥ pāṇḍaveyāś ca prādhyāyanta pṛthak pṛthak
vismitāś ca prahṛṣṭāś ca kṣatradharmaṃ niśāmya te
     svadharmaṃ nindamānāś ca praṇipatya mahātmane
śayanaṃ kalpayām āsur bhīṣmāyāmita tejase
     sopadhānaṃ naravyāghra śaraiḥ saṃnataparvabhiḥ
vidhāya rakṣāṃ bhīṣmāya samābhāṣya parasparam
     anumānya ca gāṅgeyaṃ kṛtvā cāpi pradakṣiṇam
krodhasaṃraktanayanāḥ samavekṣya parasparam
     punar yuddhāya nirjagmuḥ kṣatriyāḥ kālacoditāḥ
tatas tūryaninādaiś ca bherīṇāṃ ca mahāsvanaiḥ
     tāvakānām anīkāni pareṣāṃ cāpi niryayuḥ
vyāvṛtte 'hani rājendra patite jāhnavīsute
     amarṣavaśam āpannāḥ kālopahatacetasaḥ
anādṛtya vacaḥ pathyaṃ gāṅgeyasya mahātmanaḥ
     niryayur bharataśreṣṭhaḥ śastrāṇy ādāya sarvaśaḥ
mohāt tava saputrasya vadhāc chāṃtanavasya ca
     kauravyā mṛtyusād bhūtāḥ sahitāḥ sarvajārabhiḥ
ajāvaya ivāgopā vane śvāpada saṃkule
     bhṛśam udvignamanaso hīnā devavratena te
patite bharataśreṣṭhe babhūva kuru vāhinī
     dyaur ivāpeta nakṣatrā hīnaṃ kham iva vāyunā
vipannasasyeva mahī vāk caivāsaṃskṛtā yathā
     āsurīva yathā senā nigṛhīte purā balau
vidhaveva varārohā śuṣkatoyeva nimnagā
     vṛkair iva vane ruddhā pṛṣatī hatayūthapā
svādharṣa hatasiṃheva mahatī girikandarā
     bhāratī bharataśreṣṭha patite jāhnavīsute
viṣvag vātahatā rugṇā naur ivāsīn mahārṇave
     balibhiḥ pāṇḍavair vīrair labdhalakṣair bhṛśārditā
sā tadāsīd bhṛśaṃ senā vyākulāśvarathadvipā
     viṣaṇṇabhūyiṣṭha narā kṛpaṇā draṣṭum ābabhau
tasyāṃ trastā nṛpatayaḥ sainikāś ca pṛthagvidhāḥ
     pātāla iva majjanto hīnā deva vatena te
     karṇaṃ hi kuravo 'smārṣuḥ sa hi devavratopamaḥ
sarvaśastrabhṛtāṃ śreṣṭhaṃ rocamānam ivātithim
     bandhum āpad gatasyeva tam evopāgaman manaḥ
cukruśuḥ karṇa karṇeti tatra bhārata pārthivāḥ
     rādheyaṃ hitam asmākaṃ sūtaputraṃ tanutyajam
sa hi nāyudhyata tadā daśāhāni mahāyaśāḥ
     sāmātyabandhuḥ karṇo vai tam āhvayata māciram
bhīṣmeṇa hi mahābāhuḥ sarvakṣatrasya paśyataḥ
     ratheṣu gaṇyamāneṣu balavikrama śāliṣu
     saṃkhyāto 'rdharathaḥ karṇo dviguṇaḥ san nararṣabhaḥ
rathātiratha saṃkhāyāṃ yo 'graṇīḥ śūra saṃmataḥ
     pitṛvittāmbudeveṣān api yo yoddhum utsahet
sa tu tenaiva kopena rājan gāṅgeyam uktavān
     tvayi jīvati kauravya nāhaṃ yotsye kathaṃ cana
tvayā tu pāṇḍaveyeṣu nihateṣu mahāmṛdhe
     duryodhanam anujñāpya vanaṃ yāsyāmi kaurava
pāṇḍavair vā hate bhīṣme tvayi svargam upeyuṣi
     hantāsmy ekarathenaiva kṛtsnān yān manyase rathān
evam uktvā mahārāja daśāhāni mahāyaśāḥ
     nāyudhyata tataḥ karṇaḥ putrasya tava saṃmate
bhīṣmaḥ samaravikrāntaḥ pāṇḍaveyasya pārthiva
     jaghāna samare yodhān asaṃkhyeyaparākramaḥ
tasmiṃs tu nihate śūre satyasaṃdhe mahaujasi
     tvatsutāḥ karṇam asmārṣus tartukāmā iva plavam
tāvakās tava putrāś ca sahitāḥ sarvarājabhiḥ
     kā karṇa iti cākrandan kālo 'yam iti cābruvan
jāmadagnyābhyanujñātam astre durvāra pauruṣam
     agaman no manaḥkarṇaṃ bandhum ātyayikeṣv iva
sa hi śakto raṇe rājaṃs trātum asmān mahābhayāt
     tridaśān iva govindaḥ satataṃ sumahābhayāt
[v]
     tathā karṇaṃ yudhi varaṃ kīrtayantaṃ punaḥ punaḥ
     āśīviṣavad ucchvasya dhṛtarāṣṭro 'bravīd idam
yat tad vaikartanaṃ karṇam agamad vo manas tadā
     apy apaśyata rādheyaṃ sūtaputraṃ tanutyajam
api tan na mṛṣākārṣīd yudhi satyaparākramaḥ
     saṃbhrāntānāṃ tadārtānāṃ trastānāṃ trāṇam icchatām
api tat pūrayāṃ cakre dhanurdhara varo yudhi
     yat tad vinihate bhīṣme kauravāṇām apāvṛtam
tat khaṇḍaṃ pūrayām āsa pareṣām ādadhad bhayam
     kṛtavān mama putrāṇāṃ jayāśāṃ saphalām api
