yad apy alpataraṃ karma tad apy ekena duṣkaram
      puruṣeṇāsahāyena kim u rājyaṃ pitā maha
kiṃ śīlaḥ kiṃ samācāro rājño 'rthasacivo bhavet
      kīdṛśe viśvased rājā kīdṛśe nāpi viśvaset
caturvidhāni mitrāṇi rājñāṃ rājan bhavanty uta
      sahārtho bhajamānaś ca sahajaḥ kṛtrimas tathā
dharmātmā pañcamaṃ mitraṃ sa tu naikasya na dvayoḥ
      yato dharmas tato vā syān madhyastho vā tato bhavet
yas tasyārtho na roceta na taṃ tasya prakāśayet
      dharmādharmeṇa rājānaś caranti vijigīṣavaḥ
caturṇāṃ madhyamau śreṣṭhau nityaṃ śaṅkyau tathāparau
      sarve nityaṃ śaṅkitavyāḥ pratyakṣaṃ kāryam ātmanaḥ
na hi rājñā pramādo vai kartavyo mitra rakṣaṇe
      pramādinaṃ hi rājānaṃ lokāḥ paribhavanty uta
asādhuḥ sādhutām eti sādhur bhavati dāruṇaḥ
      ariś ca mitraṃ bhavati mitraṃ cāpi praduṣyati
anitya cittaḥ puruṣas tasmin ko jātu viśvaset
      tasmāt pradhānaṃ yat kāryaṃ pratyakṣaṃ tat samācaret
ekāntena hi viśvāsaḥ kṛtsno dharmārthanāśakaḥ
     aviśvāsaś ca sarvatra mṛtyunā na viśiṣyate
akālamṛtyur viśvāso viśvasan hi vipadyate
     yasmin karoti viśvāsam icchatas tasya jīvati
tasmād viśvasitavyaṃ ca śaṅkitavyaṃ ca keṣu cit
     eṣā nītigatis tāta lakṣmīś caiva sanātanī
yaṃ manyeta mamābhāvād imam arthāgamaḥ spṛśet
     nityaṃ tasmāc chaṅkitavyam amitraṃ taṃ vidur budhāḥ
yasya kṣetrād apy udakaṃ kṣetram anyasya gacchati
     na tatrānicchatas tasya bhidyeran sarvasetavaḥ
tathaivāty udakād bhītas tasya bhedanam icchati
     yam evaṃ lakṣaṇaṃ vidyāt tam amitraṃ vinirdiśet
yaḥ samṛddhyā na tuṣyeta kṣaye dīnataro bhavet
     etad uttamamitrasya nimittam abhicakṣate
yaṃ manyeta mamābhāvād asyābhāvo bhaved iti
     tasmin kurvīta viśvāsaṃ yathā pitari vai tathā
taṃ śaktyā vardhamānaś ca sarvataḥ paribṛṃhayet
     nityaṃ kṣatād vārayati yo dharmeṣv api karmasu
kṣatād bhītaṃ vijānīyād uttamaṃ mitra lakṣaṇam
     ye tasya kṣatam icchanti te tasya ripavaḥ smṛtāḥ
vyasanān nityabhīto 'sau samṛddhyām eva tṛpyate
     yat syād evaṃvidhaṃ mitraṃ tad ātmasamam ucyate
rūpavarṇasvaropetas titikṣur anasūyakaḥ
     kulīnaḥ śīlasaṃpannaḥ sa te syāt pratyanantaraḥ
medhā vī smṛtimān dakṣaḥ prakṛtyā cānṛśaṃsa vān
     yo mānito 'mānito vā na saṃdūṣyet kadā cana
ṛtvig vā yadi vācāryaḥ sakhā vātyanta saṃstutaḥ
     gṛhe vased amātyas te yaḥ syāt param apūjitaḥ
sa te vidyāt paraṃ mantraṃ prakṛtiṃ cārthadharmayoḥ
     viśvāsas te bhavet tatra yathā pitari vai tathā
naiva dvau na trayaḥ kāryā na mṛṣyeran parasparam
     ekārthād eva bhūtānāṃ bhedo bhavati sarvadā
kīrtipradhāno yaś ca syād yaś ca syāt samaye sthitaḥ
     samarthān yaś ca na dveṣṭi samarthān kurute ca yaḥ
yo na kāmād bhayāl lobhāt krodhād vā dharmam utsṛjet
     dakṣaḥ paryāptavacanaḥ sa te syāt pratyanantaraḥ
śūraś cāryaś ca vidvāṃś ca pratipattiviśāradaḥ
     kulīnaḥ śīlasaṃpannas titikṣur anasūyakaḥ
ete hy amātyāḥ kartavyāḥ sarvakarmasv avasthitāḥ
     pūjitāḥ saṃvibhaktāś ca susahāyāḥ svanuṣṭhitāḥ
kṛtsnam ete vinikṣiptāḥ pratirūpeṣu karmasu
     yuktā mahatsu kāryeṣu śreyāṃsy utpādayanti ca
ete karmāṇi kurvanti spardhamānā mithaḥ sadā
     anutiṣṭhanti caivārthān ācakṣāṇāḥ parasparam
jñātibhyaś caiva bibhyethā mṛtyor iva yataḥ sadā
     uparājeva rājardhiṃ jñātir na sahate sadā
ṛjor mṛdor vadānyasya hrīmataḥ satyavādinaḥ
     nānyo jñāter mahābāho vināśam abhinandati
ajñātitā nātisukhā nāvajñeyās tv ataḥ param
     ajñāti mantaṃ puruṣaṃ pare paribhavanty uta
nikṛtasya narair anyair jñātir eva parāyaṇam
     nānyair nikāraṃ sahate jñāter jñātiḥ kadā cana
ātmānam eva jānāti nikṛtaṃ bāndhavair api
     teṣu santi guṇāś caiva nairguṇyaṃ teṣu lakṣyate
nājñātir anugṛhṇāti nājñātir digdham asyati
     ubhayaṃ jñātilokeṣu dṛśyate sādhv asādhu ca
tān mānayet pūjayec ca nityaṃ vācā ca karmaṇā
     kuryāc ca priyam etebhyo nāpriyaṃ kiṃ cid ācaret
viśvastavad aviśvastas teṣu varteta sarvadā
     na hi doṣo guṇo veti nispṛktas teṣu dṛśyate
tasyaivaṃ vartamānasya puruṣasyāpramādinaḥ
     amitrāḥ saṃprasīdanti tathā mitrī bhavanty api
ya evaṃ vartate nityaṃ jñātisaṃbandhimaṇḍale
     mitreṣv amitreṣv aiśvarye ciraṃ yaśasi tiṣṭhati
