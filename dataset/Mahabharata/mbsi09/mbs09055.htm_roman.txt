[vai]
      tato vāg yuddham abhavat tumulaṃ janamejaya
      yatra duḥkhānvito rājā dhṛtarāṣṭro 'bravīd idam
dhig astu khalu mānuṣyaṃ yasya niṣṭheyam īdṛśī
      ekādaśa camū bhartā yatra putro mamābhibhūḥ
ājñāpya sarvān nṛpatīn bhuktvā cemāṃ vasuṃdharām
      gadām ādāya vegena padātiḥ prathito raṇam
bhūtvā hi jagato nātho hy anātha iva me sutaḥ
      gadām udyamya yo yāti kim anyad bhāgadheyataḥ
aho duḥkhaṃ mahat prāptaṃ putreṇa mama saṃjaya
      evam uktvā sa duḥkhārto virarāma janādhipaḥ
[s]
      sa meghaninado harṣād vinadann iva govṛṣaḥ
      ājuhāva tataḥ pārthaṃ yuddhāya yudhi vīryavān
bhīmam āhvayamāne tu kururāje mahātmani
      prādurāsan sughorāṇi rūpāṇi vividhāny uta
vavur vātāḥ sanirghātāḥ pāṃsuvarṣaṃ papāta ca
      babhūvuś ca diśaḥ sarvās timireṇa samāvṛtāḥ
mahāsvanāḥ sanirghātās tumulā lomaharṣaṇāḥ
      petus tatholkāḥ śataśaḥ sphoṭayantyo nabhastalam
rāhuś cāgrasad ādityam aparvaṇi viśāṃ pate
     cakampe ca mahākampaṃ pṛthivī savanadrumā
rūkṣāś ca vātāḥ pravavur nīcaiḥ śarkara varṣiṇaḥ
     girīṇāṃ śikharāṇy eva nyapatanta mahītale
mṛgā bahuvidhākārāḥ saṃpatanti diśo daśa
     dīptāḥ śivāś cāpy anadan ghorarūpāḥ sudāruṇāḥ
nirghātāś ca mahāghorā babhūvur lomaharṣaṇāḥ
     dīptāyāṃ diśi rājendra mṛgāś cāśubha vādinaḥ
udapānagatāś cāpo vyavardhanta samantataḥ
     aśarīrā mahānādāḥ śrūyante sma tadā nṛpa
evamādīni dṛṣṭvātha nimittāni vṛkodaraḥ
     uvāca bhrātaraṃ jyeṣṭhaṃ dharmarājaṃ yudhiṣṭhiram
naiṣa śakto raṇe jetuṃ mandātmā māṃ suyodhanaḥ
     adya krodhaṃ vimokṣyāmi nigūḍhaṃ hṛdaye ciram
     suyodhane kauravendre khāṇḍave pāvako yathā
śalyam adyoddhariṣyāmi tava pāṇḍava hṛcchayam
     nihatya gadayā pāpam imaṃ kuru kulādhamam
adya kīrtimayīṃ mālāṃ pratimokṣyāmy ahaṃ tvayi
     hatvemaṃ pāpakarmāṇaṃ gadayā raṇamūrdhani
adyāsya śatadhā dehaṃ bhinadmi gadayānayā
     nāyaṃ praveṣṭā nagaraṃ punar vāraṇasāhvayam
sarpotsargasya śayane viṣadānasya bhojane
     pramāṇa koṭyāṃ pātasyā dāhasya jatu veśmani
sabhāyām avahāsasya sarvasvaharaṇasya ca
     varṣam ajñātavāsasya vanavāsasya cānagha
adyāntam eṣāṃ duḥkhānāṃ gantā bharatasattama
     ekāhnā vinihatyemaṃ bhaviṣyāmy ātmano 'nṛṇaḥ
adyāyur dhārtarāṣṭrasya durmater akṛtātmanaḥ
     samāptaṃ bharataśreṣṭha mātāpitroś ca darśanam
adyāyaṃ kururājasya śaṃtanoḥ kulapāṃsanaḥ
     prāṇāñ śriyaṃ ca rājyaṃ ca tyaktvā śeṣyati bhūtale
rājā ca dhṛtarāṣṭro 'dya śrutvā putraṃ mayā hatam
     smariṣyaty aśubhaṃ karma yat tac chakuni buddhijam
ity uktvā rājaśārdūla gadām ādāya vīryavān
     avātiṣṭhata yuddhāya śakro vṛtram ivāhvayan
tam udyatagadāṃ dṛṣṭvā kailāsam iva śṛṅgiṇam
     bhīmasenaḥ punaḥ kruddho duryodhanam uvāca ha
rājñaś ca dhṛtarāṣṭrasya tathā tvam api cātmanaḥ
     smara tad duṣkṛtaṃ karma yadvṛttaṃ vāraṇāvate
draupadī ca parikliṣṭā sabhāyāṃ yad rajasvalā
     dyūte ca vañcito rājā yat tvayā saubalena ca
vane duḥkhaṃ ca yat prāptam asmābhis tvatkṛtaṃ mahat
     virāṭanagare caiva yonyantaragatair iva
     tat sarvaṃ yātayāmy adya diṣṭyā dṛṣṭo 'si durmate
tvatkṛte 'sau hataḥ śete śaratalpe pratāpavān
     gāṅgeyo rathināṃ śreṣṭho nihato yājñaseninā
hato droṇaś ca karṇaś ca tathā śalyaḥ pratāpavān
     vairāgner ādikartā ca śakuniḥ saubalo hataḥ
prātikāmī tathā pāpo draupadyāḥ kleśakṛd dhataḥ
     bhrātaras te hatāḥ sarve śūrā vikrāntayodhinaḥ
ete cānye ca bahavo nihatās tvatkṛte nṛpāḥ
     tvām adya nihaniṣyāmi gadayā nātra saṃśayaḥ
ity evam uccai rājendra bhāṣamāṇaṃ vṛkodaram
     uvāca vītabhī rājan putras te satyavikramaḥ
kiṃ katthitena bahudhā yudhyasva tvaṃ vṛkodara
     adya te 'haṃ vineṣyāmi yuddhaśraddhāṃ kulādhama
naiva duryodhanaḥ kṣudra kena cit tvadvidhena vai
     śaktyas trāsayituṃ vācā yathānyaḥ prākṛto naraḥ
cirakālepsitaṃ diṣṭyā hṛdayastham idaṃ mama
     tvayā saha gadāyuddhaṃ tridaśair upapāditam
kiṃ vācā bahunoktena katthitena ca durmate
     vāṇī saṃpadyatām eṣā karmaṇā māciraṃ kṛthāḥ
tasyā tad vacanaṃ śrutvā sarva evābhyapūjayan
     rājānaḥ somakāś caiva ye tatrāsan samāgatāḥ
tataḥ saṃpūjitaḥ sarvaiḥ saṃprahṛṣṭatanū ruhaḥ
     bhūyo dhīraṃ manaś cakre yuddhāya kurunandanaḥ
taṃ mattam iva mātaṅgaṃ talatālair narādhipāḥ
     bhūyaḥ saṃharṣayāṃ cakrur duryodhanam amarṣaṇam
taṃ mahātmā mahātmānaṃ gadām udyamya pāṇḍavaḥ
     abhidudrāva vegena dhārtarāṣṭraṃ vṛkodaraḥ
bṛṃhanti kuñjarās tatra hayā heṣanti cāsakṛt
     śastrāṇi cāpy adīpyanta pāṇḍavānāṃ jayaiṣiṇām
