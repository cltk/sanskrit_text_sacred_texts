[vai]
      etac chrutvā mahārāja dhṛtarāṣṭro 'mbikā sutaḥ
      abravīt saṃjayaṃ sūtaṃ śokavyākula cetanaḥ
duṣpraṇītena me tāta manasābhiplutātmanaḥ
      hataṃ vaikartanaṃ śrutvā śoko marmāṇi kṛntati
kṛtāstra paramāḥ śalye duḥkhapāraṃ titīrṣavaḥ
      kurūṇāṃ sṛñjayānāṃ ca ke nu jīvanti ke mṛtāḥ
[s]
      hataḥ śāṃtanavo rājan durādharṣaḥ pratāpavān
      hatvā pāṇḍava yodhānām arbudaṃ daśabhir dinaiḥ
tato droṇo maheṣvāsaḥ pāñcālānāṃ rathavrajān
      nihatya yudhi durdharṣaḥ paścād rukmaratho hataḥ
hataśiṣṭasya bhīṣmeṇa droṇena ca mahātmanā
      ardhaṃ nihatya sainyasya karṇo vaikartano hataḥ
viviṃśatir mahārāja rājaputro mahābalaḥ
      ānartayodhāñ śataśo nihatya nihato raṇe
atha putro vikarṇas te kṣatravratam anusmaran
      kṣīṇavāhāyudhaḥ śūraḥ sthito 'bhimukhataḥ parān
ghorarūpān parikleśān duryodhanakṛtān bahūn
      pratijñāṃ smaratā caiva bhīmasenena pātitaḥ
vindānuvindāv āvantyau rājaputrau mahābalau
     kṛtvā na sukaraṃ karma gatau vaivasvatakṣayam
sindhurāṣṭramukhānīha daśa rāṣṭrāṇi yasya vai
     vaśe tiṣṭhanti vīrasya yaḥ sthitas tava śāsane
akṣauhiṇīr daśaikāṃ ca nirjitya niśitaiḥ śaraiḥ
     arjunena hato rājan mahāvīryo jayadrathaḥ
tathā duryodhana sutas tarasvī yuddhadurmadaḥ
     vartamānaḥ pituḥ śāstre saubhadreṇa nipātitaḥ
tathā dauḥśāsanir vīro bāhuśālī raṇotkaṭaḥ
     draupadeyena vikramya gamito yamasādanam
kirātānām adhipatiḥ sāgarānūpavāsinām
     devarājasya dharmātmā priyo bahumataḥ sakhā
bhagadatto mahīpālaḥ kṣatradharmarataḥ sadā
     dhanaṃjayena vikramya gamito yamasādanam
tathā kaurava dāyādaḥ saumadattir mahāyaśāḥ
     hato bhūriśravā rājañ śūraḥ sātyakinā yudhi
śrutāyur api cāmbaṣṭhaḥ kṣatriyāṇāṃ dhanurdharaḥ
     carann abhītavat saṃkhye nihataḥ savyasācinā
tava putraḥ sadā saṃkhye kṛtāstro yuddhadurmadaḥ
     duḥśāsano mahārāja bhīmasenena pātitaḥ
yasya rājan gajānīkaṃ bahusāhasram adbhutam
     sudakṣiṇaḥ sa saṃgrāme nihataḥ savyasācinā
kosalānām adhipatir hatvā bahuśatān parān
     saubhadreṇa hi vikramya gamito yamasādanam
bahuśo yodhayitvā ca bhīmasenaṃ mahārathaḥ
     citrasenas tava suto bhīmasenena pātitaḥ
madrarājātmajaḥ śūraḥ pareṣāṃ bhayavardhanaḥ
     asi carma dharaḥ śrīmān saubhadreṇa nipātitaḥ
samaḥ karṇasya samare yaḥ sa karṇasya paśyataḥ
     vṛṣaseno mahātejāḥ śīghrāstraḥ kṛtaniścayaḥ
abhimanyor vadhaṃ smṛtvā pratijñām api cātmanaḥ
     dhanaṃjayena vikramya gamito yamasādanam
nityaprasaktavairo yaḥ pāṇḍavaiḥ pṛthivīpatiḥ
     viśrāvya vairaṃ pārthena śrutāyuḥ sa nipātitaḥ
śalya putras tu vikrāntaḥ sahadevena māriṣa
     hato rukmaratho rājan bhrātā mātulajo yudhi
rājā bhagīratho vṛddho bṛhat kṣatraś ca kekayaḥ
     parākramantau vikrāntau nihatau vīryavattarau
bhagadattasuto rājan kṛtaprajño mahābalaḥ
     śyenavac caratā saṃkhye nakulena nipātitaḥ
pitāmahas tava tathā bāhlikaḥ saha bāhlikaiḥ
     bhīmasenena vikramya gamito yamasādanam
jayatsenas tathā rājañ jārāsaṃdhir mahābalaḥ
     māgadho nihataḥ saṃkhye saubhadreṇa mahātmanā
putras te durmukho rājan duḥsahaś ca mahārathaḥ
     gadayā bhīmasenena nihatau śūramāninau
durmarṣaṇo durviṣaho durjayaś ca mahārathaḥ
     kṛtvā na sukaraṃ karma gatā vaivasvatakṣayam
sacivo vṛṣavarmā te sūtaḥ paramavīryavān
     bhīmasenena vikramya gamito yamasādanam
nāgāyuta balo rājā nāgāyuta balo mahān
     sagaṇaḥ pāṇḍuputreṇa nihataḥ savyasācinā
vasātayo mahārāja dvisāhasrāḥ prahāriṇaḥ
     śūrasenāś ca vikrāntāḥ sarve yudhi nipātitāḥ
abhīṣāhāḥ kavacinaḥ praharanto mahotkaṭāḥ
     śibayaś ca rathodārāḥ kaliṅga sahitā hatāḥ
gokule nityasaṃvṛddhā yuddhe paramakovidāḥ
     śreṇayo bahusāhasrāḥ saṃśaptaka gaṇāś ca ye
     te sarve pārtham āsādya gatā vaivasvatakṣayam
syālau tava mahārāja rājānau vṛṣakācalau
     tvadarthe saṃparākrāntau nihatau savyasācinā
ugrakarmā maheṣvāso nāmataḥ karmatas tathā
     śālvarājo mahārāja bhīmasenena pātitaḥ
oghavāṃś ca mahārāja bṛhantaḥ sahito raṇe
     parākramantau mitrārthe gatau vaivasvatakṣayam
tathaiva rathināṃ śreṣṭhaḥ kṣemadhūrtir viśāṃ pate
     nihato gadayā rājan bhīmasenena saṃyuge
tathā rājā maheṣvāso jalasaṃdho mahābalaḥ
     sumahat kadanaṃ kṛttvā hataḥ sātyakinā raṇe
alāyudho rākṣasendraḥ kharabandhura yānagaḥ
     ghaṭotkacena vikramya gamito yamasādanam
rādheyāḥ sūtaputrāś ca bhrātaraś ca mahārathāḥ
     kekayāḥ sarvaśaś cāpi nihatāḥ savyasācinā
mālavā madrakāś caiva draviḍāś cogravikramāḥ
     yaudheyāś ca lalitthāś ca kṣudrakāś cāpy uśīnarāḥ
māvellakās tuṇḍikerāḥ sāvitrī putra kāñcalāh
     prācyodīcyāḥ pratīcyāś ca dākṣiṇātyāś ca māriṣa
pattīnāṃ nihatāḥ saṃghā hayānām ayutāni ca
     rathavrajāś ca nihatā hatāś ca varavāraṇāḥ
sa dhvajāḥ sāyudhāḥ śūrāḥ sa varmāmbara bhūṣaṇāḥ
     kālena mahatā yattāḥ kule ye ca vivardhitāḥ
te hatāḥ samare rājan pārthenākliṣṭa karmaṇā
     anye tathāmita balāḥ parasparavadhaiṣiṇaḥ
ete cānye ca bahavo rājānaḥ sagaṇā raṇe
     hatāḥ sahasraśo rājan yan māṃ tvaṃ paripṛcchasi
     evam eṣa kṣayo vṛttaḥ karṇārjuna samāgame
mahendreṇa yathā vṛtro yathā rāmeṇa rāvaṇaḥ
     yathā kṛṣṇena nihato muro raṇanipātitaḥ
     kārtavīryaś ca rāmeṇa bhārgaveṇa hato yathā
sa jñātibāndhavaḥ śūraḥ samare yuddhadurmadaḥ
     raṇe kṛtvā mahāyuddhaṃ ghoraṃ trailokyaviśrutam
tathārjunena nihato dvairathe yuddhadurmadaḥ
     sāmātyabāndhavo rājan karṇaḥ praharatāṃ varaḥ
jayāśā dhārtarāṣṭrāṇāṃ vairasya ca mukhaṃ yataḥ
     tīrṇaṃ tat pāṇḍavai rājan yat purā nāvabudhyase
ucyamāno mahārāja bandhubhir hitakāṅkṣibhiḥ
     tad idaṃ samanuprāptaṃ vyasanaṃ tvāṃ mahātyayam
putrāṇāṃ rājyakāmānāṃ tvayā rājan hitaiṣiṇā
     ahitānīva cīrṇāni teṣāṃ te phalam āgatam
[dhṛ]
     ākhyātā māmakās tāta nihatā yudhi pāṇḍavaiḥ
     nihatān pāṇḍaveyānāṃ māmakair brūhi saṃjaya
[s]
     kuntayo yudhi vikrāntā mahāsattvā mahābalāḥ
     sānubandhāḥ sahāmātyā bhīṣmeṇa yudhi pātitāḥ
samaḥ kirīṭinā saṃkhye vīryeṇa ca balena ca
     satyajit satyasaṃdhena droṇena nihato raṇe
tathā virāṭadrupadau vṛddhau saha sutau nṛpau
     parākramantau mitrārthe droṇena nihatau raṇe
yo bāla eva samare saṃmitaḥ savyasācinā
     keśavena ca durdharṣo baladevena cābhibhūḥ
sa eṣa kadanaṃ kṛtvā mahad raṇaviśāradaḥ
     parivārya mahāmātraiḥ ṣaḍbhiḥ paramakai rathaiḥ
     aśaknuvadbhir bībhatsum abhimanyur nipātitaḥ
taṃ kṛtaṃ virathaṃ vīraṃ kṣatradharme vyavasthitam
     dauḥśāsanir mahārāja saubhadraṃ hatavān raṇe
bṛhantas tu maheṣvāsaḥ kṛtāstro yuddhadurmadaḥ
     duḥśāsanena vikramya gamito yamasādanam
maṇimān daṇḍadhāraś ca rājānau yuddhadurmadau
     parākramantau mitrārthe droṇena vinipātitau
aṃśumān bhojarājas tu saha sainyo mahārathaḥ
     bhāradvājena vikramya gamito yamasādanam
citrāyudhaś citrayodhī kṛtvā tau kadanaṃ mahat
     citramārgeṇa vikramya karṇena nihatau yudhi
vṛkodara samo yuddhe dṛḍhaḥ kekayajo yudhi
     kekayenaiva vikramya bhrātrā bhrātā nipātitaḥ
janamejayo gadāyudhī pārvatīyaḥ pratāpavān
     durmukhena mahārāja tava putreṇa pātitaḥ
rocamānau naravyāghrau rocamānau grahāv iva
     droṇena yugapad rājan divaṃ saṃpreṣitau śaraiḥ
nṛpāś ca pratiyudhyantaḥ parākrāntā viśāṃ pate
     kṛtvā na sukaraṃ karma gatā vaivasvatakṣayam
purujit kuntibhojaś ca mātulaḥ savyasācinaḥ
     saṃgrāmanirjitāṁl lokān gamito droṇa sāyakaiḥ
abhibhūḥ kāśirājaś ca kāśikair bahubhir vṛtaḥ
     vasu dānasya putreṇa nyāsito deham āhave
amitaujā yudhāmanyur uttamaujāś ca vīryavān
     nihatya śataśaḥ śūrān parair vinihatau raṇe
kṣatradharmā ca pāñcālyaḥ kṣatravarmā ca māriṣa
     droṇena parameṣvāsau gamitau yamasādanam
śikhaṇḍitanayo yuddhe kṣatradevo yudhāṃ patiḥ
     lakṣmaṇena hato rājaṃs tava pautreṇa bhārata
sucitraś citradharmā ca pitā putrau mahārathau
     pracarantau mahāvīryau droṇena nihatau raṇe
vārdhakṣemir mahārāja kṛtvā kadanam āhave
     bāhlikena mahārāja kauraveṇa nipātitaḥ
dhṛṣṭaketur mahārāja cedīnāṃ pravaro rathaḥ
     kṛtvā na sukaraṃ karma gato vaivasvatakṣayam
tathā satyadhṛtis tāta kṛtvā kadanam āhave
     pāṇḍavārthe parākrānto gamito yamasādanam
putras tu śiśupālasya suketuḥ pṛthivīpate
     nihatya śātravān saṃkhye droṇena nihato yudhi
tathā satyadhṛtir vīro madirāśvaś ca vīryavān
     sūryadattaś ca vikrānto nihato droṇa sāyakaiḥ
śreṇimāṃś ca mahārāja yudhyamānaḥ parākramī
     kṛtvā na sukaraṃ karma gato vaivasvatakṣayam
tathaiva yudhi vikrānto māgadhaḥ paravīrahā
     bhīṣmeṇa nihato rājanyudhyamānaḥ parākramī
vasu dānaś ca kadanaṃ kurvāṇo 'tīva saṃyuge
     bhāradvājena vikramya gamito yamasādanam
ete cānye ca bahavaḥ pāṇḍavānāṃ mahārathāḥ
     hatā droṇena vikramya yan māṃ tvaṃ paripṛcchasi
[dhṛ]
     hatapravīre sainye 'smin māmake vadatāṃ vara
     ahatāñ śaṃsa me sūta ye 'tra jīvanti ke cana
eteṣu nihateṣv adya ye tvayā parikīrtitāḥ
     ahatān manyase yāṃs tvaṃ te 'pi svargajito matāḥ
[s]
     yasmin mahāstrāṇi samarpitāni; citrāṇi śubhrāṇi caturvidhāni
     divyāni rājan nihitāni caiva; droṇena vīra dvijasattamena
mahārathaḥ kṛtimān kṣiprahasto; dṛḍhāyudho dṛḍhamuṣṭir dṛḍheṣuḥ
     sa vīryavān droṇaputras tarasvī; vyavasthito yoddhukāmas tvadarthe
ānartavāsī hṛdikātmajo 'sau; mahārathaḥ sātvatānāṃ variṣṭhaḥ
     svayaṃ bhojaḥ kṛtavarmā kṛtāstro; vyavasthito yoddhukāmas tvadarthe
śāradvato gautamaś cāpi rājan; mahābalo bahu citrāstra yodhī
     dhanuś citraṃ sumahad bhārasāhaṃ; vyavasthito yotsyamānaḥ pragṛhya
ārtāyaniḥ samare duṣprakampyaḥ; senāgraṇīḥ prathamas tāvakānām
     svasreyāṃs tān pāṇḍaveyān visṛjya; satyāṃ vācaṃ tāṃ cikīrṣus tarasvī
tejovadhaṃ sūtaputrasya saṃkhye; pratiśrutvājāta śatroḥ purastāt
     durādharṣaḥ śakrasamānavīryaḥ; śalyaḥ sthito yuddu kāmas tvadarthe
ājāneyaiḥ saindhavaiḥ pārvatīyair; nadīja kāmbojavanāyu bāhlikaiḥ
     gāndhārarājaḥ svabalena yukto; vyavasthito yoddhukāmas tvadarthe
tathā sutas te jvalanārkavarṇaṃ; rathaṃ samāsthāya kurupravīra
     vyavasthitaḥ kuru mitro narendra; vyabhre sūryo bhrājamāno yathā vai
duryodhano nāgakulasya madhye; mahāvīryaḥ saha sainyapravīraiḥ
     rathena jāmbūnadabhūṣaṇena; vyavasthitaḥ samare yoddhukāmaḥ
sa rājamadhye puruṣapravīro; rarāja jāmbūnadacitravarmā
     padmaprabho vahnir ivālpadhūmo; meghāntare sūrya iva prakāśaḥ
tathā suṣeṇo 'py asi carma pāṇis; tavātmajaḥ satyasenaś ca vīraḥ
    vyavasthitau citrasenena sārdhaṃ; hṛṣṭātmānau samare yoddhukāmau
hrīniṣedhā bharatā rājaputrāś; citrāyudhaḥ śrutakarmā jayaś ca
    śalaś ca satyavrataduḥśalau ca; vyavasthitā balino yoddhukāmāḥ
kaitavyānām adhipaḥ śūramānī; raṇe raṇe śatruhā rājaputraḥ
    patrī hayī nāgarathaprayāyī; vyavasthito yoddhukāmas tvadarthe
vīraḥ śrutāyuś ca śrutāyudhaś ca; citrāṅgadaś citravarmā sa vīraḥ
    vyavasthitā ye tu sainye narāgryāḥ; prahāriṇo māninaḥ satyasaṃdhāḥ
karṇātmajaḥ satyaseno mahātmā; vyavasthitaḥ samare yoddhukāmaḥ
    athāparau karṇasutau varārhau; vyavasthitau laghuhastau narendra
    balaṃ mahad durbhidam alpadhairyaiḥ; samāśritau yotsyamānau tvadarthe
etaiś ca mukhyair aparaiś ca rājan; yodhapravīrair amitaprabhāvaiḥ
    vyavasthito nāgakulasya madhye; yathā mahendraḥ kururājo jayāya
[dhṛ]
    ākhyātā jīvamānā ye parebhyo 'nye yathātatham
    itīdam abhigacchāmi vyaktam arthābhipattitaḥ
[vai]
    evaṃ bruvann eva tadā dhṛtarāṣṭro 'bmikā sutaḥ
    hatapravīraṃ vidhvastaṃ kiṃ cic cheṣaṃ svakaṃ balam
    śrutvā vyāmoham agamac chokavyākulitendriyaḥ
muhyamāno 'bravīc cāpi muhūrtaṃ tiṣṭha saṃjaya
    vyākulaṃ me manas tāta śrutvā sumahad apriyam
    naṣṭacittas tataḥ so 'tha babhūva jagatīpatiḥ
