[dhṛ]
      tathā praviṣṭaṃ taruṇaṃ saubhadram aparājitam
      kulānurūpaṃ kurvāṇaṃ saṃgrāmeṣv apalāyinam
ājaneyaiḥ subalibhir yuktam aśvais trihāyanaiḥ
      plavamānam ivākāśe ke śūrāḥ samavārayan
[s]
      abhimanyuḥ praviśyaiva tāvakān niśitaiḥ śaraiḥ
      akarod vimukhān sarvān pārthivān pāṇḍunandanaḥ
taṃ tu droṇaḥ kṛpaḥ karṇo drauṇiś ca sa bṛhadbalaḥ
      kṛtavarmā ca hārdikyaḥ ṣaḍ rathāḥ paryavārayan
dṛṣṭvā tu saindhave bhāram atimātraṃ samāhitam
      sainyaṃ tava mahārāja yudhiṣṭhiram upādravat
saubhadram itare vīram abhyavarṣañ śarāmbubhiḥ
      tālamātrāṇi cāpāni vikarṣanto mahārathāḥ
tāṃs tu sarvān maheṣvāsān sarvavidyāsu niṣṭhitān
      vyaṣṭambhayad raṇe bāṇaiḥ saubhadraḥ paravīrahā
droṇaṃ prañcāśatā viddhvā viṃśatyā ca bṛhadbalam
      aśītyā kṛtavarmāṇaṃ kṛpaṃ ṣaṣṭyā śilīmukhaiḥ
rukmapuṅkhair mahāvegair ākarṇasamacoditaiḥ
      avidhyad daśabhir bāṇair aśvatthāmānam ārjuniḥ
sa karṇaṃ karṇinā karṇe pītena niśitena ca
     phālgunir dviṣatāṃ madhye vivyādha parameṣuṇā
pātayitvā kṛpasyāśvāṃs tathobhau pārṣṇisārathī
     athainaṃ daśabhir bāṇaiḥ pratyavidhyat stanāntare
tato vṛndārakaṃ vīraṃ kurūṇāṃ kīrtivardhanam
     putrāṇāṃ tava vīrāṇāṃ paśyatām avadhīd balī
taṃ drauṇiḥ pañcaviṃśatyā kṣudrakāṇāṃ samarpayat
     varaṃ varam amitrāṇām ārujantam abhītavat
sa tu bāṇaiḥ śitais tūrṇaṃ pratyavidhyata māriṣa
     paśyatāṃ dhārtarāṣṭrāṇām aśvatthāmānam ārjuniḥ
ṣaṣṭyā śarāṇāṃ taṃ drauṇis tigmadhāraiḥ sutejanaiḥ
     ugrair nākampayad viddhvā mainākam iva parvatam
sa tu drauṇiṃ trisaptatyā hemapuṅkhair ajihmagaiḥ
     pratyavidhyan mahātejā balavān apakāriṇam
tasmin droṇo bāṇaśataṃ putragṛddhī nyapātayat
     aśvatthāmā tathāṣṭau ca parīpsan pitaraṃ raṇe
karṇo dvāviṃśatiṃ bhallān kṛtavarmā caturdaśa
     bṛhadbalas tu pañcāśat kṛpaḥ śāradvato daśa
tāṃs tu pratyavadhīt sarvān daśabhir daśabhiḥ śaraiḥ
     tair ardyamānaḥ saubhadraḥ sarvato niśitaiḥ śaraiḥ
taṃ kosalānām adhipaḥ karṇinātāḍayad dhṛdi
     sa tasyāśvān dhvajaṃ cāpaṃ sūtaṃ cāpātayat kṣitau
atha kosala rājas tu virathaḥ khaḍgacarmadhṛt
     iyeṣa phālguneḥ kāyāc chiro hartuṃ sakuṇḍalam
sa kosalānāṃ bhartāraṃ rājaputraṃ bṛhadbalam
     hṛdi vivyādha bāṇena sa bhinnahṛdayo 'patat
babhañja ca sahasrāṇi daśa rājan mahātmanām
     sṛjatām aśivā vācaḥ khaḍgakārmukadhāriṇām
tathā bṛhadbalaṃ hatvā saubhadro vyacarad raṇe
     viṣṭambhayan maheṣvāsān yodhāṃs tava śarāmbubhiḥ
