[dhṛ]
      aho 'bhihitam ākhyānaṃ bhavatā tattvadarśinā
      bhūya eva tu me harṣaḥ śrotuṃ vāg amṛtaṃ tava
[vidura]
      śṛṇu bhūyaḥ pravakṣyāmi mārgasyaitasya vistaram
      yac chrutvā vipramucyante saṃsārebhyo vicakṣaṇāḥ
yathā tu puruṣo rājan dīrgham adhvānam āsthitaḥ
      kva cit kva cic chramāt sthātā kurute vāsam eva vā
evaṃ saṃsāraparyāye garbhavāseṣu bhārata
      kurvanti durbudhā vāsaṃ mucyante tatra paṇḍitāḥ
tasmād adhvānam evaitam āhuḥ śāstravido janāḥ
      yat tu saṃsāragahanaṃ vanam āhur manīṣiṇaḥ
so 'yaṃ lokasamāvarto martyānāṃ bharatarṣabha
      carāṇāṃ sthāvarāṇāṃ ca gṛdhyet tatra na paṇḍitaḥ
śārīrā mānasāś caiva martyānāṃ ye tu vyādhayaḥ
      pratyakṣāś ca parokṣāś ca te vyālāḥ kathitā budhaiḥ
kliśyamānāś ca tair nityaṃ hanyamānāś ca bhārata
      svakarmabhir mahāvyālair nodvijanty alpabuddhayaḥ
athāpi tair vimucyeta vyādhibhiḥ puruṣo nṛpa
      āvṛṇoty eva taṃ paścāj jarā rūpavināśinī
śabdarūparasasparśair gandhairś ca vividhair api
     majjamānaṃ mahāpaṅke nirālambe samantataḥ
saṃvatsarartavo māsāḥ pakṣāho rātrasaṃdhayaḥ
     krameṇāsya pralumpanti rūpam āyus tathaiva ca
ete kālasya nidhayo naitāj jānanti durbudhāḥ
     atrābhilikhitāny āhuḥ sarvabhūtāni karmaṇā
rathaṃ śarīraṃ bhūtānāṃ sattvam āhus tu sārathim
     indriyāṇi hayān āhuḥ karma buddhiś ca raśmayaḥ
teṣāṃ hayānāṃ yo vegaṃ dhāvatām anudhāvati
     sa tu saṃsāracakre 'smiṃś cakravat parivartate
yas tān yamayate buddhyā sa yantā na nivartate
     yāmyam āhū rathaṃ hy enaṃ muhyante yena durbudhāḥ
sa caitat prāpnute rājan yat tvaṃ prāpto narādhipa
     rājyanāśaṃ suhṛn nāśaṃ suta nāśaṃ ca bhārata
anutarṣulam evaitad duḥkhaṃ bhavati bhārata
     sādhuḥ paramaduḥkhānāṃ duḥkhabhaiṣajyam ācaret
na vikramo na cāpy artho na mitraṃ na suhṛjjanaḥ
     tathonmocayate duḥkhād yathātmā sthirasaṃyamaḥ
tasmān maitraṃ samāsthāya śīlam āpadya bhārata
     damas tyāgo 'pramādaś ca te trayo brahmaṇo hayāḥ
śīlaraśmi samāyukte sthito yo mānase rathe
     tyaktvā mṛtyubhayaṃ rājan brahmalokaṃ sa gacchati
