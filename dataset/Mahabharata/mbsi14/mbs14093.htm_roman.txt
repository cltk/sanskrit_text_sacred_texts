[nakula]
      hanta vo vartayiṣyāmi dānasya paramaṃ phalam
      nyāyalabdhasya sūkṣmasya vipradattasya yad dvijāḥ
dharmakṣetre kurukṣetre dharmajñair bahubhir vṛte
      uñchavṛttir dvijaḥ kaś cit kāpotir abhavat purā
sabhāryaḥ saha putreṇa sa snuṣas tapasi sthitaḥ
      vadhū caturtho vṛddhaḥ sa dharmātmā niyatendriyaḥ
ṣaṣṭhe kāle tadā vipro bhuṅkte taiḥ saha suvrataḥ
      ṣaṣṭhe kāle kadā cic ca tasyāhāro na vidyate
      bhuṅkte 'nyasmin kadā cit sa ṣaṣṭhe kāle dvijottamaḥ
kapota dharmiṇas tasya durbhikṣe sati dāruṇe
      nāvidyata tadā viprāḥ saṃcayas tān nibodhata
      kṣīṇauṣadhi samāvāyo dravyahīno 'bhavat tadā
kāle kāle 'sya saṃprāpte naiva vidyeta bhojanam
      kṣudhā parigatāḥ sarve prātiṣṭhanta tadā tu te
uñchaṃs tadā śuklapakṣe madhyaṃ tapati bhāskare
      uṣṇārtaś ca kṣudhārtaś ca sa vipras tapasi sthitaḥ
      uñcham aprāptavān eva sārdhaṃ parijanena ha
sa tathaiva kṣudhāviṣṭaḥ spṛṣṭvā toyaṃ yathāvidhi
      kṣapayām āsa taṃ kālaṃ kṛcchraprāṇo dvijottamaḥ
atha ṣaṣṭhe gate kāle yavaprastham upārjayat
      yavaprasthaṃ ca te saktūn akurvanta tapasvinaḥ
kṛtapajyāhvikās te tu hutvā vahniṃ yathāvidhi
     kuḍavaṃ kuḍavaṃ sarve vyabhajanta tapasvinaḥ
athāgacchad dvijaḥ kaś cid atithir bhuñjatāṃ tadā
     te taṃ dṛṣṭvātithiṃ tatra prahṛṣṭamanaso 'bhavan
te 'bhivādya sukhapraśnaṃ pṛṣṭvā tam atithiṃ tadā
     viśuddhamanaso dāntāḥ śraddhā damasamanvitāḥ
anasūyavo gatakrodhāḥ sādhavo gatamatsarāḥ
     tyaktamānā jitakrodhā dharmajñā dvijasattamāḥ
sa brahmacaryaṃ svaṃ gotraṃ samākhyāya parasparam
     kuṭīṃ praveśayām āsuḥ kṣudhārtam atithiṃ tadā
idam arghyaṃ ca pādyaṃ ca bṛsī ceyaṃ tavānagha
     śucayaḥ saktavaś ceme niyamopārjitāḥ prabho
pratigṛhṇīṣva bhadraṃ te saktūnāṃ kuḍavaṃ dvijaḥ
     bhakṣayām āsa rājendra na ca tuṣṭiṃ jagāma saḥ
sa uñchavṛttis taṃ prekṣya kṣudhā parigataṃ dvijam
     āhāraṃ cintayām āsa kathaṃ tuṣṭo bhaved iti
tasya bhāryābravīd rājan madbhāgo dīyatām iti
     gacchatv eṣa yathākāmaṃ saṃtuṣṭo dvijasattamaḥ
iti bruvantīṃ tāṃ sādhvīṃ dharmātmā sa dvijarṣabhaḥ
     kṣudhā parigatāṃ jñātvā saktūṃs tān nābhyanandata
jānan vṛddhāṃ kṣudhārtāṃ ca śrāntāṃ glānāṃ tapasvinīm
     tvag asthi bhūtāṃ vepantīṃ tato bhāryām uvāca tām
api kīṭa pataṃgānāṃ mṛgāṇāṃ caiva śobhane
     striyo rakṣyāś ca poṣyāś ca naivaṃ tvaṃ vaktum arhasi
anukampito naro nāryā puṣṭo rakṣitaiva ca
     prapated yaśaso dīptān na ca lokān avāpnuyāt
ity uktā sā tataḥ prāha dharmārthau nau samau dvija
     saktu prasthacaturbhāgaṃ gṛhāṇemaṃ prasīda me
satyaṃ ratiś ca dharmaś ca svargaś ca guṇanirjitaḥ
     strīṇāṃ patisamādhīnaṃ kāṅkṣitaṃ ca dvijottama
ṛtur mātuḥ pitur bījaṃ daivataṃ paramaṃ patiḥ
     bhartuḥ prasādāt strīṇāṃ vai ratiḥ putraphalaṃ tathām
pālanād dhi patis tvaṃ me bhartāsi bharaṇān mama
     putra pradānād varadas tasmāt saktūn gṛhāṇa me
jarā parigato vṛddhaḥ kṣudhārtho durbalo bhṛśam
     upavāsapariśrānto yadā tvam api karśitaḥ
ity uktaḥ sa tayā saktūn pragṛhyedaṃ vaco 'bravīt
     dvija saktūn imān bhūyaḥ pratigṛhṇīṣva sattama
sa tān pragṛhya bhuktvā ca na tuṣṭim agamad dvijaḥ
     tam uñchavṛttir ālakṣya tataś cintāparo 'bhavat
[putra]
     saktūn imān pragṛhya tvaṃ dehi viprāya sattama
     ity evaṃ sukṛtaṃ manye tasmād etat karomy aham
bhavān hi paripālyo me sarvayatnair dvijottama
     sādhūnāṃ kāṅkṣitaṃ hy etat pitur vṛddhasya poṣaṇam
putrārtho vihito hy eṣa sthāvirye paripālanam
     śrutir eṣā hi viprarṣe triṣu lokeṣu viśrutā
prāṇadhāraṇa mātreṇa śakyaṃ kartuṃ tapas tvayā
     prāṇo hi paramo dharmaḥ sthito deheṣu dehinām
[pitā]
     api varṣasahasrī tvaṃ bāla eva mato mama
     utpādya putraṃ hi pitā kṛtakṛtyo bhavaty uta
bālānāṃ kṣud balavatī jānāmy etad ahaṃ vibho
     vṛddho 'haṃ dhārayiṣyāmi tvaṃ balī bhava putraka
jīrṇena vayasā putra na mā kṣud bādhate 'pi ca
     dīrghakālaṃ tapas taptaṃ na me maraṇato bhayam
[putra]
     apatyam asmi te putras trāṇāt putro hi viśrutaḥ
     ātmā putraḥ smṛtas tasmāt trāhy ātmānam ihātmanā
[pitā]
     rūpeṇa sadṛśas tvaṃ me śīlena ca damena ca
     parīkṣitaś ca bahudhā saktūn ādadmi te tataḥ
ity uktvādāya tān saktūn prītātmā dvijasattamaḥ
     prahasann iva viprāya sa tasmai pradadau tadā
bhuktvā tān api saktūn sa naiva tuṣṭo babhūva ha
     uñchavṛttis tu savrīḍo babhūva dvijasattamaḥ
taṃ vai vadhūḥ sthitā sādhvī brāhmaṇa priyakāmyayā
     saktūn ādāya saṃhṛṣṭā guruṃ taṃ vākyam abravīt
saṃtānāt tava saṃtānaṃ mama vipra bhaviṣyati
     saktūn imān atithaye gṛhītvā tvaṃ prayaccha me
tava prasava nirvṛtyā mama lokāḥ kilākṣayāḥ
     pautreṇa tān avāpnoti yatra gatvā na śocati
dharmādyā hi yathā tretā vahni tretā tathaiva ca
     tathaiva putrapautrāṇāṃ svarge tretā kilākṣayā
pitṝṃs trāṇāt tārayati putra ity anuśuśruma
     putrapautraiś ca niyataṃ sādhu lokān upāśnute
[ṣvaṣura]
     vātātapaviśīrṇāṅgīṃ tvāṃ vivarṇāṃ nirīkṣya vai
     karśitāṃ suvratācāre kṣudhā vihvalacetasam
kathaṃ saktūn grahīṣyāmi bhūtvā dharmopaghātakaḥ
     kalyāṇa vṛtte kalyāṇi naivaṃ tvaṃ vaktum arhasi
ṣaṣṭhe kāle vratavatīṃ śīlaśaucasamanvitām
     kṛcchravṛttiṃ nirāhārāṃ drakṣyāmi tvāṃ kathaṃ nv aham
bālā kṣudhārtā nārī ca rakṣyā tvaṃ satataṃ mayā
     upavāsapariśrāntā tvaṃ hi bāndhavanandinī
[snusā]
     guror mama gurus tvaṃ vai yato daivatadaivatam
     devātidevas tasmāt tvaṃ saktūn ādatsva me vibho
dehaḥ prāṇaś ca dharmaś ca śuśrūṣārtham idaṃ guroḥ
     tava vipra prasādena lokān prāpsyāmy abhīpsitān
avekṣyā iti kṛtvā tvaṃ dṛḍhabhaktyeti vā dvija
     cintyā mameyam iti vā saktūn ādātum arhasi
[ṣvaṣura]
     anena nityaṃ sādhvī tvaṃ śīlavṛttena śobhase
     yā tvaṃ dharmavratopetā guruvṛttim avekṣase
tasmāt saktūn grahīṣyāmi vadhūr nārhasi vañcanām
     gaṇayitvā mahābhāge tvaṃ hi dharmabhṛtāṃ varā
ity uktvā tān upādāya saktūn prādād dvijātaye
     tatas tuṣṭo 'bhavad vipras tasya sādhor mahātmanaḥ
prītātmā sa tu taṃ vākyam idam āha dvijarṣabham
     vāgmī tadā dvijaśreṣṭho dharmaḥ puruṣavigrahaḥ
śuddhena tava dānena nyāyopāttena yatnataḥ
     yathāśakti vimuktena prīto 'smi dvijasattama
aho dānaṃ ghuṣyate te svarge svarganivāsibhiḥ
     gaganāt puṣpavarṣaṃ ca paśyasva patitaṃ bhuvi
surarṣidevagandharvā ye ca devapuraḥsarāḥ
     stuvanto devadūtāś ca sthitā dānena vismitāḥ
brahmarṣayo vimānasthā brahmalokagatāś ca ye
     kāṅkṣante darśanaṃ tubhyaṃ divaṃ gaccha dvijarṣabha
pitṛlokagatāḥ sarve tāritāḥ pitaras tvayā
     anāgatāś ca bahavaḥ subahūni yugāni ca
brahmacaryeṇa yajñena dānena tapasā tathā
     agahvareṇa dharmeṇa tasmād gaccha divaṃ dvija
śraddhayā parayā yas tvaṃ tapaś carasi suvrata
     tasmād devās tavānena prītā dvija varottama
sarvasvam etad yasmāt te tyaktaṃ śuddhena cetasā
     kṛcchrakāle tataḥ svargo jito 'yaṃ tava karmaṇā
kṣudhā nirṇudati prajñāṃ dharmyaṃ buddhiṃ vyapohati
     kṣudhā parigata jñāno dhṛtiṃ tyajati caiva ha
bubhukṣāṃ jayate yas tu sasvargaṃ jayate dhruvam
     yadā dānarucir bhavati tadā dharmo na sīdati
anavekṣya sutasnehaṃ kalatrasneham eva ca
     dharmam eva guruṃ jñātvā tṛṣṇā na gaṇitā tvayā
dravyāgamo nṛṇāṃ sūkṣmaḥ pātre dānaṃ tataḥ param
     kālaḥ parataro dānāc chraddhā cāpi tataḥ parā
svargadvāraṃ susūkṣmaṃ hi narair mohān na dṛśyate
     svargārgalaṃ lobhabījaṃ rāgaguptaṃ durāsadam
tat tu paśyanti puruṣā jitakrodhā jitendriyāḥ
     brāhmaṇās tapasā yuktā yathāśakti pradāyinaḥ
sahasraśaktiś ca śataṃ śataśaktir daśāpi ca
     dadyād apaś ca yaḥ śaktyā sarve tulyaphalāḥ smṛtāḥ
ranti devā hi nṛpatir apaḥ prādād akiṃcanaḥ
     śuddhena manasā vipra nākapṛṣṭhaṃ tato gataḥ
na dharmaḥ prīyate tāta dānair dattair mahāphalaiḥ
     nyāyalabdhair yathā sūkṣmaiḥ śraddhā pūtaiḥ sa tuṣyati
gopradāna sahasrāṇi dvijebhyo 'dān nṛgo nṛpaḥ
     ekāṃ dattvā sa pārakyāṃ narakaṃ samavāptavān
ātmamāṃsa pradānena śibir auśīnaro nṛpaḥ
     prāpya puṇyakṛtāṁl lokān modate divi suvrataḥ
vibhave na nṛṇāṃ puṇyaṃ svaśaktyā svar jitaṃ satām
     na yajñair vividhair vipra yathānyāyena saṃcitaiḥ
krodho dānaphalaṃ hanti lobhāt svargaṃ na gacchati
     nyāyavṛttir hi tapasā dānavit svargam aśnute
na rājasūryair bahubhir iṣṭvā vipuladakṣiṇaiḥ
     na cāśvamedhair bahubhiḥ phalaṃ samam idaṃ tavam
saktu prasthena hi jito brahmalokas tvayānagha
     virajo brahmabhavanaṃ gaccha vipra yathecchakam
sarveṣāṃ vo dvijaśreṣṭha divyaṃ yānam upasthitam
     ārohata yathākāmaṃ dharmo 'smi dvija paśya mām
pāvito hi tvayā deho loke kīrtiḥ sthirā ca te
     sabhāryaḥ saha putraś ca sa snuṣaś ca divaṃ vraja
ity uktavākyo dharmeṇa yānam āruhya sa dvijaḥ
     sabhāryaḥ sa sutaś cāpi sa snuṣaś ca divaṃ yayau
tasmin vipre gate svargaṃ sa sute sa snuṣe tadā
     bhāryā caturthe dharmajñe tato 'haṃ niḥsṛto bilāt
tatas tu saktu gandhena kledena salilasya ca
     divyapuṣpāvamardāc ca sādhor dānalabaiś ca taiḥ
     viprasya tapasā tasya śirome kāñcanī kṛtam
tasya satyābhisaṃdhasya sūkṣmadānena caiva ha
     śarīrārdhaṃ ca me viprāḥ śātakumbhamayaṃ kṛtam
     paśyatedaṃ suvipulaṃ tapasā tasya dhīmataḥ
katham evaṃvidhaṃ me syād anyat pārśvam iti dvijāḥ
     tapovanāni yajñāṃś ca hṛṣṭo 'bhyemi punaḥ punaḥ
yajñaṃ tv aham imaṃ śrutvā kururājasya dhīmataḥ
     āśayā parayā prāpto na cāhaṃ kāñcanī kṛtaḥ
tato mayoktaṃ tad vākyaṃ prahasya dvijasattamāḥ
     saktu prasthena yajño 'yaṃ saṃmito neti sarvathā
saktu prasthalavais tair hi tadāhaṃ kāñcanī kṛtaḥ
     na hi yajño mahān eṣa sadṛśas tair mato mama
[v]
     ity uktvā nakulaḥ sarvān yajñe dvija varāṃs tadā
     jagāmādarśanaṃ rājan viprās te ca yayur gṛhān
etat te sarvam ākhyātaṃ mayā parapuraṃjaya
     yad āścaryam abhūt tasmin vājimedhe mahākratau
na vismayas te nṛpate yajñe kāryaḥ kathaṃ cana
     ṛṣikoṭo sahasrāṇi tapobhir ye divaṃ gatāḥ
adrohaḥ sarvabhūteṣu saṃtoṣaḥ śīlam ārjavam
     tapo damaś ca satyaṃ ca dānaṃ ceti samaṃ matam
