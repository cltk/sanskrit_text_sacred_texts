keṣāṃ rājā prabhavati vittasya bharatarṣabha
      kayā ca vṛttyā varteta tan me brūhi pitā maha
abrāhmaṇānāṃ vittasya svāmī rājeti vaidikam
      brāhmaṇānāṃ ca ye ke cid vi karma sthā bhavanty uta
vi karma sthāś ca nopekṣyā viprā rājñā kathaṃ cana
      iti rājñāṃ purāvṛttam abhijalpanti sādhavaḥ
yasya sma viṣaye rājñaḥ steno bhavati vai dvijaḥ
      rājña evāparādhaṃ taṃ manyante kilbiṣaṃ nṛpa
abhi śastam ivātmānaṃ manyante tena karmaṇā
      tasmād rājarṣayaḥ sarve brāhmaṇān anvapālayan
atrāpy udāharantīmam itihāsaṃ purātanam
      gītaṃ kekayarājena hriyamāṇena rakṣasā
kekayānām adhipatiṃ rakṣo jagrāha dāruṇam
      svādhyāyenānvitaṃ rājann araṇye saṃśitavratam
na me steno janapade na kadaryo na madya paḥ
      nānāhitāgnir nāyajvā māmakāntaram āviśaḥ
na ca me brāhmaṇo 'vidvān nāvratī nāpy asoma paḥ
      nānāhitāgnir viṣaye māmakāntaram āviśaḥ
nānāpta dakṣiṇair yajñair yajante viṣaye mama
     adhīte nāvratī kaś cin māmakāntaram āviśaḥ
adhīyate 'dhyāpayanti yajante yājayanti ca
     dadati pratigṛhṇanti ṣaṭsu karmasv avasthitāḥ
pūjitāḥ saṃvibhaktāś ca mṛdavaḥ satyavādinaḥ
     brāhmaṇā me svakarma sthā māmakāntaram āviśaḥ
na yācante prayachanti satyadharmaviśāradāḥ
     nādhyāpayanty adhīyante yajante na ca yājakāḥ
brāhmaṇān parirakṣanti saṃgrāmeṣv apalāyinaḥ
     kṣatriyā me svakarma sthā māmakāntaram āviśaḥ
kṛṣigorakṣa vāṇijyam upajīvanty amāyayā
     apramattāḥ kriyā vantaḥ suvratāḥ satyavādinaḥ
saṃvibhāgaṃ damaṃ śaucaṃ sauhṛdaṃ ca vyapāśritāḥ
     mama vaiśyāḥ svakarma sthā māmakāntaram āviśaḥ
trīn varṇān anutiṣṭhanti yathā vad anasūyakāḥ
     mama śūdrāḥ svakarma sthā māmakāntaram āviśaḥ
kṛpaṇānātha vṛddhānāṃ dur balātura yoṣitām
     saṃvibhaktāsmi sarveṣāṃ māmakāntaram āviśaḥ
kuladeśādi dharmāṇāṃ prasthitānāṃ yathāvidhi
     avyucchettāsmi sarveṣāṃ māmakāntaram āviśaḥ
tapasvino me viṣaye pūjitāḥ paripālitāḥ
     saṃvibhaktāś ca satkṛtya māmakāntaram āviśaḥ
nāsaṃvibhajya bhoktāsmi na viśāmi parastriyam
     svatantro jātu na krīḍe māmakāntaram āviśaḥ
nābrahma cārī bhikṣā vān bhikṣur vābrahma cārikaḥ
     anṛtvijaṃ hutaṃ nāsti māmakāntaram āviśaḥ
nāvajānāmy ahaṃ vṛddhān na vaidyān na tapasvinaḥ
     rāṣṭre svapapti jāgarmi māmakāntaram āviśaḥ
vedādhyayanasaṃpannas tapasvī sarvadharmavit
     svāmī sarvasya rājyasya śrīmān mama purohitaḥ
dānena divyān abhivāñchāmi lokān; satyenātho brāhmaṇānāṃ ca guptyā
     śuśrūṣayā cāpi gurūn upaimi; na me bhayaṃ vidyate rākṣasebhyaḥ
na me rāṣṭre vidhavā brahma bandhur; na brāhmaṇaḥ kṛpaṇo nota coraḥ
     na pārajāyī na ca pāpakarmā; na me bhayaṃ vidyate rākṣasebhyaḥ
na me śastrair anirbhinnam aṅge dvyaṅgulam antaram
     dharmārthaṃ yudhyamānasya māmakāntaram āviśaḥ
gobrāhmaṇe ca yajñe ca nityaṃ svastyayanaṃ mama
     āśāsate janā rāṣṭre māmakāntaram āviśaḥ
yasmāt sarvāsv avasthāsu dharmam evānvavekṣase
     tasmāt prāpnuhi kaikeya gṛhān svasti vrajāmy aham
yeṣāṃ gobrāhmaṇā rakṣyāḥ prajā rakṣyāś ca kekaya
     na rakṣobhyo bhayaṃ teṣāṃ kuta eva tu mānuṣāt
yeṣāṃ purogamā viprā yeṣāṃ brahmabalaṃ balam
     priyātithyās tathā dārās te vai svargajito narāḥ
tasmād dvijātīn rakṣeta te hi rakṣanti rakṣitāḥ
     āśīr eṣāṃ bhaved rājñāṃ rāṣṭraṃ samyak pravardhate
tasmād rājñā viśeṣeṇa vi karma sthā dvijātayaḥ
     niyamyāḥ saṃvibhajyāś ca prajānugraha kāraṇāt
ya evaṃ vartate rājā paurajānapadeṣv iha
     anubhūyeha bhadrāṇi prāpnotīndra sa lokatām
