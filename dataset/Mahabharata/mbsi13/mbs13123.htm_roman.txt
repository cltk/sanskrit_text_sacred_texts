[bh]
      evam uktaḥ sa bhagavān maitreyaṃ pratyabhāṣata
      diṣṭyaivaṃ tvaṃ vijānāsi diṣṭyā te buddhir īdṛśī
      loko hy ayaṃ guṇān eva bhūyiṣṭhaṃ sma praśaṃsati
rūpamānavayo mānaśrī mānāś cāpy asaṃśayam
      diṣṭyā nābhibhavanti tvāṃ daivas te 'yam anugrahaḥ
      yat te bhṛśataraṃ dānād vartayiṣyāmi tac chṛṇu
yānīhāgama śāstrāṇi yāś ca kāś cit pravṛttayaḥ
      tāni vedaṃ puraskṛtya pravṛttāni yathākramam
ahaṃ dānaṃ praśaṃsāmi bhavān api tapaḥ śrute
      tapaḥ pavitraṃ vedasya tapaḥ svargasya sādhanam
tapasā mahad āpnoti vidyayā ceti naḥ śrutam
      tapasaiva cāpanuded yac cānyad api duṣkṛtam
yad yad dhi kiṃ cit saṃdhāya puruṣas tapyate tapaḥ
      sarvam etad avāpnoti brāhmaṇo vedapāragaḥ
duranvayaṃ duṣpradhṛṣyaṃ durāpaṃ duratikramam
      sarvaṃ vai tapasābhyeti tapohi balavattaram
surāpo 'saṃmatādāyī bhrūṇahā gurutalpagaḥ
      tapasā tarate sarvam enasaś ca pramucyate
sarvavidyas tu cakṣuṣmān api yādṛśa tādṛśaḥ
      tapasvinau ca tāv āhus tābhyāṃ kāryaṃ sadā namaḥ
sarve pūjyāḥ śrutadhanās tathaiva ca tapasvinaḥ
     dānapradāḥ sukhampretya prāpnuvantīha ca śriyam
imaṃ ca brahmalokaṃ ca lokaṃ ca balavattaram
     annadānaiḥ sukṛtinaḥ pratipadyanti laukikāḥ
pūjitāḥ pūjayanty etān mānitā mānayanti ca
     adātā yatra yatraiti sarvataḥ saṃpraṇudyate
akartā caiva kartā ca labhate yasya yādṛśam
     yady evordhvaṃ yady avākca tvaṃ lokam abhiyāsyasi
prāpsyase tvann apānāni yāni dāsyasi kāni cit
     medhāvy asi kule jātaḥ śrutavān anṛśaṃsavān
kaumāra dāravratavān maitreya nirato bhava
     etad gṛhāṇa prathamaṃ praśastaṃ gṛhamedhinām
yo bhartā vāsitātuṣṭo bhartus tuṣṭā ca vāsitā
     yasminn evaṃ kule sarvaṃ kalyāṇaṃ tatra vartate
adbhir gātrān malam iva tamo 'gniprabhayā yathā
     dānena tapasā caiva sarvapāpam apohyate
svasti prāpnuhi maitreya gṛhān sādhu vrajāmy aham
     etan manasi kartavyaṃ śreya evaṃ bhaviṣyati
taṃ praṇamyātha maitreyaḥ kṛtvā cābhipradakṣiṇam
     svasti prāpnotu bhagavān ity uvāca kṛtāñjaliḥ
