[bhṛgu]
      na pranāśo 'sti jīvānāṃ dattasya ca kṛtasya ca
      yāti dehāntaraṃ prānī śarīraṃ tu viśīryate
na śarīrāśrito jīvas tasmin naṣṭe pranaśyati
      yathā samitsu dagdhāsu na pranaśyati pāvakaḥ
[bharadvāja]
      agner yathātathā tasya yadi nāśo na vidyate
      indhanasyopayogānte sa cāgnir nopalabhyate
naśyatīty eva jānāmi śāntam agnim anindhanam
      gatir yasya pramānaṃ vā saṃsthānaṃ vā na dṛśyate
[bh]
      samidhām upayogānte sann evāgnir na dṛśyate
      ākāśānugatatvād dhi durgrahaḥ sa nirāśrahaḥ
tathā śarīrasaṃtyāge jīvo hy ākāśavat sthitaḥ
      na gṛhyate susūkṣmatvād yathā jyotir na saṃśayaḥ
prānān dhārayate hy agniḥ sa jīva upadhāryatām
      vāyusaṃdhāraṇo hy agnir naśyaty ucchvāsanigrahāt
tasmin naṣṭe śarīrāgnau śarīraṃ tad acetanam
      patitaṃ yāti bhūmitvam ayanaṃ tasya hi kṣitiḥ
jaṅgamānāṃ hi sarveṣāṃ sthāvarāṇāṃ tathaiva ca
      ākāśaṃ pavano 'bhyeti jyotis tam anugacchati
      tatra trayāṇām ekatvaṃ dvayaṃ bhūmau pratiṣṭhitam
yatra khaṃ tatra pavanas tatrāgnir yatra mārutaḥ
     amūrtayas te vijñeyā āpo mūrtās tathā kṣitiḥ
[bha]
     yady agnimārutau bhūmiḥ kham āpaś ca śarīriṣu
     jīvaḥ kiṃ lakṣaṇas tatrety etad ācakṣva me 'nagha
pañcātmake pañca ratau pañca vijñānasaṃyute
     śarīre prānināṃ jīvaṃ jñātum icchāmi yādṛśam
māṃsaśonita saṃghāte medaḥ snāyv asthi saṃcaye
     bhidyamāne śarīre tu jīvo naivopalabhyate
yady ajīvaṃ śarīraṃ tu pañca bhūtasamanvitam
     śārīre mānase duḥkhe kas tāṃ vedayate rujam
śṛṇoti kathitaṃ jīvaḥ karṇābhyāṃ na śṛṇoti tat
     maharṣe manasi vyagre tasmāj jīvo nirarthakaḥ
sarvaṃ paśyati yad dṛśyaṃ mano yuktena cakṣuṣā
     manasi vyākule tad dhi paśyann api na paśyati
na paśyati na ca brūte na śṛṇoti na jighrati
     na ca sparśarasau vetti nidrāvaśagataḥ punaḥ
hṛṣyati krudhyati ca kaḥ śocaty udvijate ca kaḥ
     icchati dhyāyati dveṣṭi vācam īrayate ca kaḥ
[bh]
     na pañca sādhāraṇam atra kiṃ cic; charīram eko vahate 'ntarātmā
     sa vetti gandhāṃś ca rasāñ śrutiṃ ca; sparśaṃ ca rūpaṃ ca guṇāś ca ye 'nye
pañcātmake pañca guṇapradarśī; sa sarvagātrānugato 'ntarātmā
     sa vetti duḥkhāni sukhāni cātra; tad viprayogāt tu na vetti dehaḥ
yadā na rūpaṃ na sparśo nosma bhāvaś ca pāvake
     tadā śānte śarīrāgnau dehaṃ tyaktvā sa naśyati
am mayaṃ sarvam evedam āpo mūrtiḥ śarīriṇām
     tatrātmā mānaso brahmā sarvabhūteṣu lokakṛt
ātmānaṃ taṃ vijānīhi sarvaloha hitātmakam
     tasmin yaḥ saṃśrito dehe hy abbindur iva puṣkare
kṣetrajñaṃ taṃ vijānīhi nityaṃ lokahitātmakam
     tamo rajaś ca sattvaṃ ca viddhi jīva guṇān imān
sacetanaṃ jīva guṇaṃ vadanti; sa ceṣṭate ceṣṭayate ca sarvam
     tataḥ paraṃ kṣetravidaṃ vadanti; prāvatayad yo bhuvanāni sapta
na jīvanāśo 'sti hi dehabhede; mithyaitad āhur mṛta ity abuddhāḥ
     jīvas tu dehāntaritaḥ prayāti; daśārdhataivāsya śarīrabhedaḥ
evaṃ sarveṣu bhūteṣu gūdhaś carati saṃvṛtaḥ
     dṛśyate tv agryayā buddhyā sūkṣmayā tattvadarśibhiḥ
taṃ pūrvāpararātreṣu yujñānaḥ satataṃ budhaḥ
     laghv āhāro viśuddhātmā paśyaty ātmānam ātmani
cittasya hi prasādena hitvā karma śubhāśubham
     prasannātmātmani sthitvā sukham akṣayam aśnute
mānaso 'gniḥ śarīreṣu jīva ity abhidhīyate
     sṛṣṭiḥ prajāpater eṣā bhūtādhyātma viniścaye
