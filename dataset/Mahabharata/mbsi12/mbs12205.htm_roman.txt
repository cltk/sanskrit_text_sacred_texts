[guru]
      pravṛtti lakṣaṇo dharmo yathāyam upapadyate
      teṣāṃ vijñānaniṣṭhānām anyat tattvaṃ na rocate
durlabhā veda vidvāṃso vedokteṣu vyavasthitāḥ
      prayojanam atas tv atra mārgam icchanti saṃstutam
sadbhir ācaritatvāt tu vṛttam etad agarhitam
      iyaṃ sā buddhir anyeyaṃ yayā yāti parāṃ gatim
śarīravān upādatte mohāt sarvaparigrahān
      kāmakrodhādibhir bhāvair yukto rājasa tāmasaiḥ
nāśuddham ācaret tasmād abhīpsan dehayāpanam
      karmaṇo vivaraṃ kurvan na kokān āpnuyāc chubhān
lohayuktaṃ yathā hemavipakvaṃ na virājate
      tathāpakva kasāyākhyaṃ vijñānaṃ na prakāśate
yaś cādharmaṃ caren mohāt kāmalobhāv anu plavan
      dharmyaṃ panthānam ākramya sānubandho vinaśyati
śandādīn viṣayāṃs tasmād asaṃrāgād anuplavet
      krodhaharṣau viṣādaś ca jāyante hi parasparam
pañca bhūtātmake dehe sattvarājasa tāmase
      kam abhiṣṭuvate cāyaṃ kaṃ vā krośati kiṃ vadet
sparśarūparasādyeṣu saṅgaṃ gacchanti bāliśāḥ
     nāvagacchanty avijñānād ātmajaṃ pārthivaṃ guṇam
mṛn mayaṃ śaraṇaṃ yadvan mṛdaiva parilipyate
     pārthivo 'yaṃ tathā deho mṛd vikārair vilipyate
madhu tailaṃ payaḥ sarpir māṃsāni lavanaṃ gudaḥ
     dhānyāni phalamūlāni mṛd vikārāḥ sahāmbhasā
yadvat kāntāram ātiṣṭhan nautsukyaṃ samanuvrajet
     śramād āhāram ādadyād asvādv api hi yāpanam
tadvat saṃsārakāntāram ātiṣṭhañ śramatatparaḥ
     yātrārtham adyād āhāraṃ vyādhito bheṣajaṃ yathā
satyaśaucārjava tyāgair yaśasā vikrameṇa ca
     kṣāntyā dhṛtyā ca buddhyā ca manasā tapasaiva ca
bhāvān sarvān yathāvṛttān saṃvaseta yathākramam
     śāntim icchann adīnātmā saṃyacched indriyāṇi ca
sattvena rajasā caiva tamasā caiva mohitāḥ
     cakravat parivartante hy ajñānāj jantavo bhṛśam
tasmāt samyak parīkṣeta doṣān ajñānasaṃbhavān
     ajñānaprabhavaṃ nityam ahaṃkāraṃ parityajet
mahābhūtānīndriyāṇi guṇāḥ sattvaṃ rajas tamaḥ
     tailokyaṃ seśvaraṃ sarvam ahaṃkāre pratiṣṭhitam
yatheha niyataṃ kālo darśayaty ārtavān guṇān
     tadvad bhūteṣv ahaṃkāraṃ vidyād bhūtapravartakam
saṃmohakaṃ tamo vidyāt kṛṣṇam ajñānasaṃbhavam
     prītiduḥkhanibaddhāṃś ca samastāṃs trīn atho guṇān
     sattvasya rajasaś caiva tamasaś ca nibodha tān
pramoho harṣajaḥ prītir asaṃdeho dhṛtiḥ smṛtiḥ
     etān sattvaguṇān vidyād imān rajasa tāmasān
kāmakrodhau pramādaś ca lobhamohau bhayaṃ klamaḥ
     viṣāda śokāv aratir mānadarpāv anāryatā
doṣāṇām evamādīnāṃ parīkṣya gurulāghavam
     vimṛśed ātmasaṃsthānām ekaikam anusaṃtatam
[ṣisya]
     ke doṣā manasā tyaktāḥ ke buddhyā śithilī kṛtāḥ
     ke punaḥ punar āyānti ke mohād aphalā iva
keṣāṃ balābalaṃ buddhyā hetubhir vimṛśed budhaḥ
     etat sarvaṃ samācakṣva yathā vidyām ahaṃ prabho
[guru]
     doṣair mūlād avacchinnair viśuddhātmā vimucyate
     vināśayati saṃbhūtam ayasmayamayo yathā
     tathā kṛtātmā sahajair doṣair naśyati rājasaiḥ
rājasaṃ tāmasaṃ caiva śuddhātmākarma saṃbhavam
     tat sarvaṃ dehināṃ bījaṃ sarvam ātmavataḥ samam
tasmād ātmavatā varjyaṃ rajaś ca tama eva ca
     rajas tamo bhyāṃ nirmuktaṃ sattvaṃ nirmalatām iyāt
atha vā mantravad brūyur māṃsādānāṃ yajuṣ kṛtam
     hetuḥ sa evānādāne śuddhadharmānupālane
rajasā dharmayuktāni kāryāṇy api samāpnuyāt
     arthayuktāni cātyarthaṃ kāmān sarvāṃś ca sevate
tamasā lobhayuktāni krodhajāni ca sevate
     hiṃsāvihārābhiratas tandrī nidrā samanvitaḥ
sattvasthaḥ sāttvikān bhāvāñ śuddhān paśyati saṃśritaḥ
     sa dehī vimalaḥ śrīmāñ śuddho vidyā samanvitaḥ
