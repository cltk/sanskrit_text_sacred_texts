[vai]
      evam uktās tu te tena paurajānapadā janāḥ
      vṛddhena rājñā kauravya naṣṭasaṃjñā ivābhavan
tūṣṇīṃbhūtāṃs tatas tāṃs tu bāṣpakaṇṭhān mahīpatiḥ
      dhṛtarāṣṭro mahīpālaḥ punar evābhyabhāṣata
vṛddhaṃ māṃ hataputraṃ ca dharmapatnyā sahānayā
      vilapantaṃ bahuvidhaṃ kṛpaṇaṃ caiva sattamāḥ
pitrā svayam anujñātaṃ kṛṣṇadvaipāyanena vai
      vanavāsāya dharmajñā dharmajñena nṛpeṇa ca
so 'haṃ punaḥ punar yāce śirasāvanato 'naghāḥ
      gāndhāryā sahitaṃ tan māṃ samanujñātum arhatha
śrutvā tu kururājasya vākyāni karuṇāni te
      ruruduḥ sarvato rājan sametāḥ kurujāṅgalāḥ
uttarīyaiḥ karaiś cāpi saṃchādya vadanāni te
      ruruduḥ śokasaṃtaptā muhūrtaṃ pitṛmātṛvat
hṛdayaiḥ śūnyabhūtais te dhṛtarāṣṭra pravāsajam
      duḥkhaṃ saṃdhārayantaḥ sma naṣṭasaṃjñā ivābhavan
te vinīya tam āyāsaṃ kururājaviyogajam
      śanaiḥ śanais tadānyonyam abruvan svamatāny uta
tataḥ saṃdhāya te sarve vākyāny atha samāsataḥ
     ekasmin brāhmaṇe rājann āveśyocur narādhipam
tataḥ svacaraṇe vṛddhaḥ saṃmato 'rthaviśāradaḥ
     sāmbākhyo bahv ṛco rājan vaktuṃ samupacakrame
anumānya mahārājaṃ tat sadaḥ saṃprabhāṣya ca
     vipraḥ pragalbho medhāvī sa rājānam uvāca ha
rājan vākyaṃ janasyāsya mayi sarvaṃ samarpitam
     vakṣyāmi tad ahaṃ vīra taj juṣasva narādhipa
yathā vadasi rājendra sarvam etat tathā vibho
     nātra mithyā vacaḥ kiṃ cit suhṛt tvaṃ naḥ parasparam
na jātv asya tu vaṃśasya rājñāṃ kaś cit kadā cana
     rājāsīd yaḥ prajā pālaḥ prajānām apriyo bhavet
pitṛvad bhrātṛvac caiva bhavantaḥ pālayanti naḥ
     na ca duryodhanaḥ kiṃ cid ayuktaṃ kṛtavān nṛpa
yathā bravīti dharmajño muniḥ satyavatī sutaḥ
     tathā kuru mahārāja sa hi naḥ paramo guruḥ
tyaktā vayaṃ tu bhavatā duḥkhaśokaparāyaṇāḥ
     bhaviṣyāmaś ciraṃ rājan bhavadguṇaśatair hṛtāḥ
yathā śaṃtanunā guptā rājñā citrāṅgadena ca
     bhīṣma vīryopagūḍhena pitrā ca tava pārthiva
bhavad buddhiyujā caiva pāṇḍunā pṛthivīkṣitā
     tathā duryodhanenāpi rājñā suparipālitāḥ
na svalpam api putras te vyalīkaṃ kṛtavān nṛpa
     pitarīva suviśvastās tasminn api narādhipe
     vayam āsma yathā samyag bhavato viditaṃ tathā
tathā varṣasahasrāya kuntīputreṇa dhīmatā
     pālyamānā dhṛtimatā sukhaṃ vindāmahe nṛpa
rājarṣīṇāṃ purāṇānāṃ bhavatāṃ vaṃśadhāriṇām
     kuru saṃvaraṇādīnāṃ bharatasya ca dhīmataḥ
vṛttaṃ samanuyāty eṣa dharmātmā bhūridakṣiṇaḥ
     nātra vācyaṃ mahārāja susūkṣmam api vidyate
uṣitāḥ sma sukhaṃ nityaṃ bhavatā paripālitāḥ
     susūkṣmaṃ ca vyalīkaṃ te saputrasya na vidyate
yat tu jñātivimarde 'sminn āttha duryodhanaṃ prati
     bhavantam anuneṣyāmi tatrāpi kurunandana
