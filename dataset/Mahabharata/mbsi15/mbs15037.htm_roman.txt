[vai]
      tac chrutvā vividhaṃ tasya rājarṣeḥ paridevitam
      punar navīkṛtaḥ śoko gāndhāryā janamejaya
kuntyā drupadaputryāś ca subhadrāyās tathaiva ca
      tāsāṃ ca vara nārīṇāṃ vadhūnāṃ kauravasya ha
putraśokasamāviṣṭā gāndhārī tv idam abravīt
      śvaśuraṃ baddhanayanā devī prāñjalir utthitā
ṣoḍaṣemāni varṣāṇi gatāni munipuṃgava
      asya rājño hatān putrāñ śocato na śamo vibho
putraśokasamāviṣṭo niḥśvasan hy eṣa bhūmipaḥ
      na śete vasatīḥ sarvā dhṛtarāṣṭro mahāmune
lokān anyān samartho 'si sraṣṭuṃ sarvāṃs tapobalāt
      kim u lokāntara gatān rājño darśayituṃ sutān
iyaṃ ca draupadī kṛṣṇā hatajñāti sutā bhṛśam
      śocāty atīva sādhvī te snuṣāṇāṃ dayitā snuṣā
tathā kṛṣṇasya bhaginī subhadrā bhadra bhāṣiṇī
      saubhadra vadhasaṃtaptā bhṛśaṃ śocati bhāminī
iyaṃ ca bhūri śvaraso bhāryā paramaduḥkhitā
      bhartṛvyasanaśokārtā na śete vasatīḥ prabho
yasyās tu śvaśuro dhīmān bāhlīkaḥ sa kurūdvahaḥ
     nihataḥ somadattaś ca pitrā saha mahāraṇe
śrīmac cāsya mahābuddheḥ saṃggrāmeṣv apalāyinaḥ
     putrasya te putraśataṃ nihātaṃ yad raṇājire
tasya bhāryā śatam idaṃ putraśokasamāhatam
     punaḥ punar vardhayānaṃ śokaṃ rājño mamaiva ca
     tenārambheṇa mahatā mām upāste mahāmune
ye ca śūrā mahātmānaḥ śvaśurā me mahārathāḥ
     somadattaprabhṛtayaḥ kā nu teṣāṃ gatiḥ prabho
tava prasādād bhagavān viśoko 'yaṃ mahīpatiḥ
     kuryāt kālam ahaṃ caiva kuntī ceyaṃ vadhūs tava
ity uktavatyāṃ gāndhāryāṃ kuntī vratakṛṣānanā
     pracchannajātaṃ putraṃ taṃ sasmārāditya saṃbhavam
tām ṛṣir varado vyāso dūraśravaṇa darśanaḥ
     apaśyad duḥkhitāṃ devīṃ mātaraṃ savyasācinaḥ
tām uvāca tato vyāso yat te kāryaṃ vivakṣitam
     tad brūhi tvaṃ mahāprājñe yat te manasi vartate
tataḥ kuntī śvaśurayoḥ praṇamya śirasā tadā
     uvāca vākyaṃ savrīḍaṃ vivṛṇvānā purātanam
