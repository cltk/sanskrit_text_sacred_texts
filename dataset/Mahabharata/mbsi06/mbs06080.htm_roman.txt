[s]
      tato yudhiṣṭhiro rājā madhyaṃ prāpte divākare
      śrutāyuṣam abhiprekṣya codayām āsa vājinaḥ
abhyadhāvat tato rājā śrutāyuṣam ariṃdamam
      vinighnan sāyakais tīkṣṇair navabhir nataparvabhiḥ
sa saṃvārya raṇe rājā preṣitān dharmasūnunā
      śarān sapta maheṣvāsaḥ kaunteyāya samarpayat
te tasya kavacaṃ bhittvā papuḥ śoṇitam āhave
      asūn iva vicinvanto dehe tasya mahātmanaḥ
pāṇḍavas tubhṛśaṃ viddhas tena rājñā mahātmanā
      raṇe varāhakarṇena rājānaṃ hṛdi vivyadhe
athāpareṇa bhallena ketuṃ tasya mahātmanaḥ
      rathaśreṣṭho rathāt tūrṇaṃ bhūmau pārtho nyapātayat
ketuṃ nipatitaṃ dṛṣṭvā śrutāyuḥ sa tu pārthivaḥ
      pāṇḍavaṃ viśikhais tīkṣṇai rājan vivyādha saptabhiḥ
tataḥ krodhāt prajajvāla dharmaputro yudhiṣṭhiraḥ
      yathā yugānte bhūtāni dhakṣyann iva hutāśanaḥ
kruddhaṃ tu pāṇḍavaṃ dṛṣṭvā devagandharvarākṣasaḥ
      pravivyathur mahārāja vyākulaṃ cāpy abhūj jagat
sarveṣāṃ caiva bhūtānām idam āsīn manogatam
     trīṁl lokān adya saṃkruddho nṛpo 'yaṃ dhakṣyatīti vai
ṛṣayaś caiva devāś ca cakruḥ svastyayanaṃ mahat
     lokānāṃ nṛpa śānty arthaṃ krodhite pāṇḍave tadā
sa ca krodhasamāviṣṭaḥ sṛkkiṇī parilelihan
     dadhārātma vapur ghoraṃ yugāntādityasaṃnibham
tataḥ sarvāṇi sainyāni tāvakāni viśāṃ pate
     nirāśāny abhavaṃs tatra jīvitaṃ prati bhārata
sa tu dhairyeṇa taṃ kopaṃ saṃnivārya mahāyaśāḥ
     śrutāyuṣaḥ praciccheda muṣṭideśe mahad dhanuḥ
athainaṃ chinnadhanvānaṃ nārācena stanāntare
     nirbibheda raṇe rājā sarvasainyasya paśyataḥ
sa tvaraṃ caraṇe rājaṃs tasya vāhān mahātmanaḥ
     nijaghāna śaraiḥ kṣipraṃ sūtaṃ ca sumahābalaḥ
hatāśvaṃ tu rathaṃ tyaktvā dṛṣṭvā rājñas tu pauruṣam
     vipradudrāva vegena śrutāyuḥ samare tadā
tasmiñ jite maheṣvāse dharmaputreṇa saṃyuge
     duryodhana balaṃ rājan sarvam āsīt parāṅmukham
etat kṛtvā mahārāja dharmaputro yudhiṣṭhiraḥ
     vyāttānano yathākālas tava sainyaṃ jaghāna ha
cekitānas tu vārṣṇeyo gautamaṃ rathināṃ varam
     prekṣatāṃ sarvasainyānāṃ chādayām āsa sāyakaiḥ
saṃnivārya śarāṃs tāṃs tu kṛpaḥ śāradvato yudhi
     cekitānaṃ raṇe yattaṃ rājan vivyādha patribhiḥ
athāpareṇa bhallena dhanuś ciccheda māriṣa
     sārathiṃ cāsya samare kṣiprahasto nyapātayat
     hayāṃś cāsyāvadhīd rājann ubhau ca pārṣṇisārathī
so 'vaplutya rathāt tūrṇaṃ gadāṃ jagrāha sātvataḥ
     sa tayā vīra ghātinyā gadayā gadināṃ varaḥ
     gautamasya hayān hatvā sārathiṃ ca nyapātayat
bhūmiṣṭho gautamas tasya śarāṃś cikṣepa ṣoḍaśa
     te śarāḥ sātvataṃ bhittvā prāviśanta dharātalam
cekitānas tataḥ kruddhaḥ punaś cikṣepa tāṃ gadām
     gautamasya vadhākāṅkṣī vṛtrasyeva puraṃdaraḥ
tām āpatantīṃ vimalām aśmagarbhāṃ mahāgadām
     śarair anekasāhasrair vārayām āsa gautamaḥ
cekitānas tataḥ khaḍgaṃ kośād uddhṛtya bhārata
     lāghavaṃ param āsthāya gautamaṃ samupādravat
gautamo 'pi dhanus tyaktvā pragṛhyāsiṃ susaṃśitam
     vegena mahatā rājaṃś cekitānam upādravat
tāv ubhau balasaṃpannau nistriṃśavaradhāriṇau
     nistriṃśābhyāṃ sutīkṣṇābhyām anyonyaṃ saṃtatakṣatuḥ
nistriṃśavegābhihatau tatas tau puruṣarṣabhau
     dharaṇīṃ samanuprāptau sarvabhūtaniṣevitām
     mūrchayābhiparītāṅgau vyāyāmena ca mohitau
tato 'bhyadhāvad vegena karakarṣaḥ suhṛt tayā
     cekitānaṃ tathā bhūtaṃ dṛṣṭvā samaradurmadam
     ratham āropayac cainaṃ sarvasainyasya paśyataḥ
tathaiva śakuniḥ śūraḥ syālas tava viśāṃ pate
     āropayad rathaṃ tūrṇaṃ gautamaṃ rathināṃ varam
saumadattiṃ tathā kruddho dhṛṣṭaketur mahābalaḥ
     navatyā sāyakaiḥ kṣipraṃ rājan vivyādha vakṣasi
saumadattir uraḥsthair tair bhṛśaṃ bāṇair aśobhata
     madhyaṃ dine mahārāja raśmibhis tapano yathā
bhūriśravās tu samare dhṛṣṭaketuṃ mahāratham
     hatasūta hayaṃ cakre virathaṃ sāyakottamaiḥ
virathaṃ cainam ālokya hatāśvaṃ hatasārathim
     mahatā śaravarṣeṇa chādayām āsa saṃyuge
sa ca taṃ ratham utsṛjya dhṛṣṭaketur mahāmanāḥ
     āruroha tato yānaṃ śatānīkasya māriṣa
citraseno vikarṇaś ca rājan durmarṣaṇas tathā
     rathino hemasaṃnāhāḥ saubhadram abhidudruvuḥ
abhimanyos tatas tais tu ghoraṃ yuddham avartata
     śarīrasya yathā rājan vātapitta kaphais tribhiḥ
virathāṃs tava putrāṃs tu kṛtvā rājan mahāhave
     na jaghāna naravyāghraḥ smaran bhīma vacas tadā
tato rājñāṃ bahuśatair gajāśvarathayāyibhiḥ
     saṃvṛtaṃ samare bhīṣmaṃ devair api durāsadam
prayāntaṃ śīghram udvīkṣya paritrātuṃ sutāṃs tava
     abhimanyuṃ samuddiśya bālam ekaṃ mahāratham
     vāsudevam uvācedaṃ kaunteyaḥ śvetavāhanaḥ
codayāśvān hṛṣīkeśa yatraite bahulā rathāḥ
     ete hi bahavaḥ śūrā kṛtāstrā yuddhadurmadāḥ
     yathā na hanyur naḥ senāṃ tathā mādhava codaya
evam uktaḥ sa vārṣṇeyaḥ kaunteyenāmitaujasā
     rathaṃ śvetahayair yuktaṃ preṣayām āsa saṃyuge
niṣṭānako mahān āsīt tava sainyasya māriṣa
     yad arjuna raṇe kruddhaḥ saṃyātas tāvakān prati
samāsādya tu kaunteyo rājñas tān bhīṣmarakṣiṇaḥ
     suśarmāṇam atho rājann idaṃ vacanam abravīt
jānāmi tvāṃ yudhi śreṣṭham atyantaṃ pūrvavairiṇam
     paryāyasyādya saṃprāptaṃ phalaṃ paśya sudāruṇam
     adya te darśayiṣyāmi pūrvapretān pitāmahān
evaṃ saṃjalpatas tasya bībhatsoḥ śatrughātinaḥ
     śrutvāpi paruṣaṃ vākyaṃ suśarmā rathayūthapaḥ
     na caivam abravīt kiṃ cic chubhaṃ vā yadi vāśubham
abhi gatvārjunaṃ vīraṃ rājabhir bahubhir vṛtaḥ
     purastāt pṛṣṭhataś caiva pārśvataś caiva sarvataḥ
parivāryārjunaṃ saṃkhye tava putraiḥ sahānagha
     śaraiḥ saṃchādayām āsa meghair iva divākaram
tataḥ pravṛttaḥ sumahān saṃgrāmaḥ śoṇitodakaḥ
     tāvakānāṃ ca samare pāṇḍavānāṃ ca bhārata
