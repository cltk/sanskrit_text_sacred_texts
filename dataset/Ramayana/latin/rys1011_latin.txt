tataḥ kāle bahutithe kasmiṃś cit sumanohare
 vasante samanuprāpte rājño yaṣṭuṃ mano 'bhavat
tataḥ prasādya śirasā taṃ vipraṃ devavarṇinam
 yajñāya varayām āsa saṃtānārthaṃ kulasya ca
tatheti ca sa rājānam uvāca ca susatkṛtaḥ
 saṃbhārāḥ saṃbhriyantāṃ te turagaś ca vimucyatām
tato rājābravīd vākyaṃ sumantraṃ mantrisattamam
 sumantrāvāhaya kṣipram ṛtvijo brahmavādinaḥ
tataḥ sumantras tvaritaṃ gatvā tvaritavikramaḥ
 samānayat sa tān viprān samastān vedapāragān
suyajñaṃ vāmadevaṃ ca jābālim atha kāśyapam
 purohitaṃ vasiṣṭhaṃ ca ye cānye dvijasattamāḥ
tān pūjayitvā dharmātmā rājā daśarathas tadā
 idaṃ dharmārthasahitaṃ ślakṣṇaṃ vacanam abravīt
mama lālapyamānasya putrārthaṃ nāsti vai sukham
 tadarthaṃ hayamedhena yakṣyāmīti matir mama
tad ahaṃ yaṣṭum icchāmi śāstradṛṣṭena karmaṇā
 ṛṣiputraprabhāvena kāmān prāpsyāmi cāpy aham
tataḥ sādhv iti tad vākyaṃ brāhmaṇāḥ pratyapūjayan
 vasiṣṭhapramukhāḥ sarve pārthivasya mukhāc cyutam
ṛṣyaśṛṅgapurogāś ca pratyūcur nṛpatiṃ tadā
 saṃbhārāḥ saṃbhriyantāṃ te turagaś ca vimucyatām
sarvathā prāpyase putrāṃś caturo 'mitavikramān
 yasya te dhārmikī buddhir iyaṃ putrārtham āgatāḥ
tataḥ prīto 'bhavad rājā śrutvā tad dvijabhāṣitam
 amātyāṃś cābravīd rājā harṣeṇedaṃ śubhākṣaram
gurūṇāṃ vacanāc chīghraṃ saṃbhārāḥ saṃbhriyantu me
 samarthādhiṣṭhitaś cāśvaḥ sopādhyāyo vimucyatām
sarayvāś cottare tīre yajñabhūmir vidhīyatām
 śāntayaś cābhivardhantāṃ yathākalpaṃ yathāvidhi
śakyaḥ kartum ayaṃ yajñaḥ sarveṇāpi mahīkṣitā
 nāparādho bhavet kaṣṭo yady asmin kratusattame
chidraṃ hi mṛgayante 'tra vidvāṃso brahmarākṣasāḥ
 vidhihīnasya yajñasya sadyaḥ kartā vinaśyati
tad yathāvidhi pūrvaṃ me kratur eṣa samāpyate
 tathāvidhānaṃ kriyatāṃ samarthāḥ karaṇeṣv iha
tatheti ca tataḥ sarve mantriṇaḥ pratyapūjayan
 pārthivendrasya tad vākyaṃ yathājñaptam akurvata
tato dvijās te dharmajñam astuvan pārthivarṣabham
 anujñātās tataḥ sarve punar jagmur yathāgatam
gatānāṃ tu dvijātīnāṃ mantriṇas tān narādhipaḥ
 visarjayitvā svaṃ veśma praviveśa mahā dyutiḥ
