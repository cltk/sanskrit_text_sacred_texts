atha rātryāṃ pravṛttāyāṃ śatrughno bhṛgunandanam
 papraccha cyavanaṃ vipraṃ lavaṇasya balābalam
śūlasya ca balaṃ brahman ke ca pūrvaṃ nipātitāḥ
 anena śūlamukhena dvandvayuddham upāgatāḥ
tasya tadbhāṣitaṃ śrutvā śatrughnasya mahātmanaḥ
 pratyuvāca mahātejāś cyavano raghunandanam
asaṃkhyeyāni karmāṇi yāny asya puruṣarṣabha
 ikṣvākuvaṃśaprabhave yad vṛttaṃ tac chṛṇuṣva me
ayodhyāyāṃ purā rājā yuvanāśvasuto balī
 māndhatā iti vikhyātas triṣu lokeṣu vīryavān
sa kṛtvā pṛthivīṃ kṛtsnāṃ śāsane pṛthivīpatiḥ
 suralokam atho jetum udyogam akaron nṛpaḥ
indrasya tu bhayaṃ tīvraṃ surāṇāṃ ca mahātmanām
 māndhātari kṛtodyoge devalokajigīṣayā
ardhāsanena śakrasya rājyārdhena ca pārthivaḥ
 vandyamānaḥ suragaṇaiḥ pratijñām adhyarohata
tasya pāpam abhiprāyaṃ viditvā pākaśāsanaḥ
 sāntvapūrvam idaṃ vākyam uvāca yuvanāśvajam
rājā tvaṃ mānuṣaṃ loke na tāvat puruṣarṣabha
 akṛtvā pṛthivīṃ vaśyāṃ devarājyam ihecchasi
yadi vīra samagrā te medinī nikhilā vaśe
 devarājyaṃ kuruṣveha sabhṛtyabalavāhanaḥ
indram evaṃ bruvāṇaṃ tu māndhātā vākyam abravīt
 kva me śakrapratihataṃ śāsanaṃ pṛthivītale
tam uvāca sahasrākṣo lavaṇo nāma rākṣasaḥ
 madhuputro madhuvane nājñāṃ te kurute 'nagha
tac chrutvā vipriyaṃ ghoraṃ sahasrākṣeṇa bhāṣitam
 vrīḍito 'vāṅmukho rājā vyāhartuṃ na śaśāka ha
āmantrya tu sahasrākṣaṃ hriyā kiṃ cid avāṅmukhaḥ
 punar evāgamac chrīmān imaṃ lokaṃ nareśvaraḥ
sa kṛtvā hṛdaye 'marṣaṃ sabhṛtyabalavāhanaḥ
 ājagāma madhoḥ putraṃ vaśe kartum aninditaḥ
sa kāṅkṣamāṇo lavaṇaṃ yuddhāya puruṣarṣabhaḥ
 dūtaṃ saṃpreṣayām āsa sakāśaṃ lavaṇasya saḥ
sa gatvā vipriyāṇy āha bahūni madhunaḥ sutam
 vadantam evaṃ taṃ dūtaṃ bhakṣayām āsa rākṣasaḥ
cirāyamāṇe dūte tu rājā krodhasamanvitaḥ
 ardayām āsa tad rakṣaḥ śaravṛṣṭyā samantataḥ
tataḥ prahasya lavaṇaḥ śūlaṃ jagrāha pāṇinā
 vadhāya sānubandhasya mumocāyudham uttamam
tac chūlaṃ dīpyamānaṃ tu sabhṛtyabalavāhanam
 bhasmīkṛtya nṛpaṃ bhūyo lavaṇasyāgamat karam
evaṃ sa rājā sumahān hataḥ sabalavāhanaḥ
 śūlasya ca balaṃ vīra aprameyam anuttamam
śvaḥ prabhāte tu lavaṇaṃ vadhiṣyasi na saṃśayaḥ
 agṛhītāyudhaṃ kṣipraṃ dhruvo hi vijayas tava
