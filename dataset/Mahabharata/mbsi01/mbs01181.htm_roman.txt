[vai]
      ajināni vidhunvantaḥ karakāṃś ca dvijarṣabhāḥ
      ūcus taṃ bhīr na kartavyā vayaṃ yotsyāmahe parān
tān evaṃ vadato viprān arjunaḥ prahasann iva
      uvāca prekṣakā bhūtvā yūyaṃ tiṣṭhata pārśvataḥ
aham enān ajihmāgraiḥ śataśo vikirañ śaraiḥ
      vārayiṣyāmi saṃkruddhān mantrair āśīviṣān iva
iti tad dhanur ādāya śulkāvāptaṃ mahārathaḥ
      bhrātrā bhīmena sahitas tasthau girir ivācalaḥ
tataḥ karṇa mukhān kruddhān kṣatriyāṃs tān ruṣotthitān
      saṃpetatur abhītau tau gajau pratigajān iva
ūcuś ca vācaḥ paruṣās te rājāno jighāṃsavaḥ
      āhave hi dvijasyāpi vadho hṛṣṭo yuyutsataḥ
tato vaikartanaḥ karṇo jagāmārjunam ojasā
      yuddhārthī vāśitā hetor gajaḥ pratigajaṃ yathā
bhīmasenaṃ yayau śalyo madrāṇām īśvaro balī
      duryodhanādayas tv anye brāhmaṇaiḥ saha saṃgatāḥ
      mṛdupūrvam ayatnena pratayudhyaṃs tadāhave
tato 'rjunaḥ pratyavidhyad āpatantaṃ tribhiḥ śaraiḥ
      karṇaṃ vaikartanaṃ dhīmān vikṛṣya balavad dhanuḥ
teṣāṃ śarāṇāṃ vegena śitānāṃ tigmatejasām
     vimuhyamāno rādheyo yatnāt tam anudhāvati
tāv ubhāv apy anirdeśyau lāghavāj jayatāṃ varau
     ayudhyetāṃ susaṃrabdhāv anyonyavijayaiṣiṇau
kṛte pratikṛtaṃ paśya paśya bāhubalaṃ ca me
     iti śūrārtha vacanair ābhāṣetāṃ parasparam
tato 'rjunasya bhujayor vīryam apratimaṃ bhuvi
     jñātvā vaikartanaḥ karṇaḥ saṃrabdhaḥ samayodhayat
arjunena prayuktāṃs tān bāṇān vegavatas tadā
     pratihatya nanādoccaiḥ sainyās tam abhipūjayan
[karṇa]
     tuṣyāmi te vipramukhyabhujavīryasya saṃyuge
     aviṣādasya caivāsya śastrāstravinayasya ca
kiṃ tvaṃ sākṣād dhanurvedo rāmo vā vipra sattama
     atha sākṣād dhari hayaḥ sākṣād vā viṣṇur acyutaḥ
ātmapracchādanārthaṃ vai bāhuvīryam upāśritaḥ
     vipra rūpaṃ vidhāyedaṃ tato māṃ pratiyudhyase
na hi mām āhave kruddham anyaḥ sākṣāc chacī pateḥ
     pumān yodhayituṃ śaktaḥ pāṇḍavād vā kirīṭinaḥ
[vai]
     tam evaṃ vādinaṃ tatra phalgunaḥ pratyabhāṣata
     nāsmi karṇa dhanurvedo nāsmi rāmaḥ pratāpavān
     brāhmaṇo 'smi yudhāṃ śreṣṭhaḥ sarvaśastrabhṛtāṃ varaḥ
brāhme pauraṃdare cāstre niṣṭhito guru śāsanāt
     sthito 'smy adya raṇe jetuṃ tvāṃ vīrāvicalo bhava
evam uktas tu rādheyo yuddhāt karṇo nyavartata
     brahmaṃ tejas tadājayyaṃ manyamāno mahārathaḥ
yuddhaṃ tūpeyatus tatra rājañ śalya vṛkodarau
     balinau yugapan mattau spardhayā ca balena ca
anyonyam āhvayantau tau mattāv iva mahāgajau
     muṣṭibhir jānubhiś caiva nighnantāv itaretaram
     muhūrtaṃ tau tathānyonyaṃ samare paryakarṣatām
tato bhīmaḥ samutkṣipya bāhubhyāṃ śalyam āhave
     nyavadhīd balināṃ śreṣṭho jahasur brāhmaṇās tataḥ
tatrāścaryaṃ bhīmasenaś cakāra puruṣarṣabhaḥ
     yac chalyaṃ patitaṃ bhūmau nāhanad balinaṃ balī
pātite bhīmasenena śalye karṇe ca śaṅkite
     śaṅkitāḥ sarvarājānaḥ parivavrur vṛkodaram
ūcuś ca sahitās tatra sādhv ime brāhmaṇarṣabhāḥ
     vijñāyantāṃ kva janmānaḥ kva nivāsās tathaiva ca
ko hi rādhā sutaṃ karmaṃ śakto yodhayituṃ raṇe
     anyatra rāmād droṇād vā kṛpād vāpi śaradvataḥ
kṛṣṇād vā devakīputrāt phalgunād vā paraṃtapāt
     ko vā duryodhanaṃ śaktaḥ pratiyodhayituṃ raṇe
tathaiva madrarājānaṃ śalyaṃ balavatāṃ varam
     baladevād ṛte vīrāt pāṇḍavād vā vṛkodarāt
kriyatām avahāro 'smād yuddhād brāhmaṇa saṃyutāt
     athainān upalabhyeha punar yotsyāmahe vayam
tat karma bhīmasya samīkṣya kṛṣṇaḥ; kuntīsutau tau pariśaṅkamānaḥ
     nivārayām āsa mahīpatīṃs tān; dharmeṇa labdhety anunīya sarvān
ta evaṃ saṃnivṛttās tu yuddhād yuddhaviśāradāḥ
     yathāvāsaṃ yayuḥ sarve vismitā rājasattamāḥ
vṛtto brahmottaro raṅgaḥ pāñcālī brāhmaṇair vṛtā
     iti bruvantaḥ prayayur ye tatrāsan samāgatāḥ
brāhmaṇais tu praticchannau rauravājinavāsibhiḥ
     kṛcchreṇa jagmatus tatra bhīmasenadhanaṃjayau
vimuktau janasaṃbādhāc chatrubhiḥ parivikṣitau
     kṛṣṇayānugatau tatra nṛvīrau tau virejatuḥ
teṣāṃ mātā bahuvidhaṃ vināśaṃ paryacintayat
     anāgacchatsu putreṣu bhaikṣa kāle 'tigacchati
dhārtarāṣṭrair hatā na syur vijñāya kurupuṃgavāḥ
     māyānvitair vā rakṣobhiḥ sughorair dṛḍhavairibhiḥ
viparītaṃ mataṃ jātaṃ vyāsasyāpi mahātmanaḥ
     ity evaṃ cintayām āsa sutasnehānvitā pṛthā
mahaty athāparāhṇe tu ghanaiḥ sūrya ivāvṛtaḥ
     brāhmaṇaiḥ praviśat tatra jiṣṇur brahma puraskṛtaḥ
