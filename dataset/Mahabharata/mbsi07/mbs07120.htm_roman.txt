[dhṛ]
      tadavasthe hate tasmin bhūriśravasi kaurave
      yathā bhūyo 'bhavad yuddhaṃ tan mamācakṣva saṃjaya
[s]
      bhūriśravasi saṃkrānte paralokāya bhārata
      vāsudevaṃ mahābāhur arjunaḥ samacūcudat
codayāśvān bhṛśaṃ kṛṣṇa yato rājā jayadrathaḥ
      astam eti mahābāho tvaramāṇo divākaraḥ
etad dhi puruṣavyāghra mahad abhyudyataṃ mayā
      kāryaṃ saṃrakṣyate caiṣa kuru senā mahārathaiḥ
nāstam eti yathā sūryo yathāsatyaṃ bhaved vacaḥ
      codayāśvāṃs tathā kṛṣṇa yathā hanyāṃ jayadratham
tataḥ kṛṣṇo mahābāhū rajatapratimān hayān
      hayajñaś codayām āsa jayadratharathaṃ prati
taṃ prayāntam amogheṣum utpatadbhir ivāśugaiḥ
      tvaramāṇā mahārāja senāmukhyāḥ samāvrajan
duryodhanaś ca karṇaś ca vṛṣaseno 'tha madrarāṭ
      aśvatthāmā kṛpaś caiva svayam eva ca saindhavaḥ
samāsādya tu bībhatsuḥ saindhavaṃ pramukhe sthitam
      netrābhyāṃ krodhadīptābhyāṃ saṃpraikṣan nirdahann iva
tato duryodhano rājā rādheyaṃ tvarito 'bravīt
     arjunaṃ vīkṣya saṃyāntaṃ jayadratharathaṃ prati
ayaṃ sa vaikartana yuddhakālo; vidarśayasvātmabalaṃ mahātman
     yathā na vadhyeta raṇe 'rjunena; jayadrathaḥ karṇa tathā kuruṣva
alpāvaśiṣṭaṃ divasaṃ nṛvīra; vighātayasvādya ripuṃ śaraughaiḥ
     dinakṣayaṃ prāpya narapravīra; dhruvaṃ hi naḥ karṇajayo bhaviṣyati
saindhave rakṣyamāṇe tu sūryasyāstamayaṃ prati
     mithyāpratijñaḥ kaunteyaḥ pravekṣyati hutāśanam
anarjunāyāṃ ca bhuvi muhūrtam api mānada
     jīvituṃ notsaheran vai bhrātaro 'sya sahānugāḥ
vinaṣṭaiḥ pāṇḍaveyaiś ca sa śailavanakānanām
     vasuṃdharām imāṃ karṇa bhokṣyāmo hatakaṇṭakām
daivenopahataḥ pārtho viparītaś ca mānada
     kāryākāryam ajānan vai pratijñāṃ kṛtavān raṇe
nūnam ātmavināśāya pāṇḍavena kirīṭinā
     pratijñeyaṃ kṛtā karṇajayadrathavadhaṃ prati
kathaṃ jīvati durdharṣe tvayi rādheya phalgunaḥ
     anastaṃ gata āditye hanyāt saindhavakaṃ nṛpam
rakṣitaṃ madrarājena kṛpeṇa ca mahātmanā
     jayadrathaṃ raṇamukhe kathaṃ hanyād dhanaṃjayaḥ
drauṇinā rakṣyamāṇaṃ ca mayā duḥśāsanena ca
     kathaṃ prāpsyati bībhatsuḥ saindhavaṃ kālacoditaḥ
yudhyane bahavaḥ śūrā lambate ca divākaraḥ
     śaṅke jayadrathaṃ pārtho naiva prāpsyati mānada
sa tvaṃ karṇa mayā sārdhaṃ śūraiś cānyair mahārathaiḥ
     yudhyasva yatnam āsthāya paraṃ pārthena saṃyuge
evam uktas tu rādheyas tava putreṇa māriṣa
     duryodhanam idaṃ vākyaṃ patyuvāca kurūttamam
dṛḍhalakṣyeṇa śūreṇa bhīmasenena dhanvinā
     bhṛśam udvejitaḥ saṃkhye śarajālair anekaśaḥ
sthātavyam iti tiṣṭhāmi raṇe saṃprati mānada
     naivāṅgam iṅgati kiṃ cin me saṃtaptasya raṇeṣubhiḥ
yotsyāmi tu tathā rājañ śaktyāhaṃ parayā raṇe
     yathā pāṇḍavamukhyo 'sau na haniṣyati saindhavam
na hi me yudhyamānasya sāyakāṃś cāsyataḥ śitān
     saindhavaṃ prāpsyate vīraḥ savyasācī dhanaṃjayaḥ
yat tu śaktimatā kāryaṃ satataṃ hitakāriṇā
     tat kariṣyāmi kauravya jayo daive pratiṣṭhitaḥ
adya yotsye 'rjunam ahaṃ pauruṣaṃ svaṃ vyapāśritaḥ
     tvadarthaṃ puruṣavyāghra jayo daive pratiṣṭhitaḥ
adya yuddhaṃ kuruśreṣṭha mama pārthasya cobhayoḥ
     paśyantu sarvabhūtāni dāruṇaṃ lomaharṣaṇam
karṇa kauravayor evaṃ raṇe saṃbhāṣamāṇayoḥ
     arjuno niśitair bāṇair jaghāna tava vāhinīm
ciccheda tīkṣṇāgramukhaiḥ śūrāṇām anivartinām
     bhujān parighasaṃkāśān hastihastopamān raṇe
śirāṃsi ca mahābāhuś ciccheda niśitaiḥ śaraiḥ
     hastihastān hayagrīvā rathākṣāṃś ca samantataḥ
śoṇitākṣān hayārohān gṛhītaprāsa tomarān
     kṣuraiś ciccheda bībhatsur dvidhaikaikaṃ tridhaiva ca
hayavāraṇamuhyāś ca prāpayanta sahasraśaḥ
     dhvajāś chatrāṇi cāpāni cāmarāṇi śirāṃsi ca
kakṣam agnim ivoddhūtaḥ pradahaṃs tava vāhinīm
     acireṇa mahīṃ pārthaś cakāra rudhirottarām
hatabhūyiṣṭha yodhaṃ tat kṛtvā tava balaṃ balī
     āsasāda durādharṣaḥ saindhavaṃ satyavikramaḥ
bībhatsur bhīmasenena sātvatena ca rakṣitaḥ
     sa babhau bharataśreṣṭha jvalann iva hutāśanaḥ
taṃ tathāvasthitaṃ dṛṣṭvā tvadīyā vīryasaṃmatāḥ
     nāmṛṣyanta maheṣvāsāḥ phalgunaṃ puruṣarṣabhāḥ
duryodhanaś ca karṇaś ca vṛṣaseno 'tha madrarāṭ
     aśvatthāmā kṛpaś caiva svayam eva ca saindhavaḥ
saṃrabdhāḥ saindhavasyārthe samāvṛṇvan kirīṭinam
     nṛtyantaṃ rathamārgeṣu dhanurjyātalanisvanaiḥ
saṃgrāmakovidaṃ pārthaṃ sarve yuddhaviśāradāḥ
     abhītāḥ paryavartanta vyāditāsyam ivāntakam
saindhavaṃ pṛṣṭhataḥ kṛtvā jighāṃsanto 'rjunācyutau
     sūryāstamayam icchanto lohitāyati bhāskare
te bhujair bhogi bhogābhair dhanūṃṣy āyamya sāyakān
     mumucuḥ sūryaraśmy ābhāñ śataśaḥ phalgunaṃ prati
tān astān asyamānāṃś ca kirīṭī yuddhadurmadaḥ
     dvidhā tridhāṣṭadhaikaikaṃ chittvā vivyādha tān raṇe
siṃhalāṅgūla ketus tu darśayañ śaktim ātmanaḥ
     śāradvatī suto rājann arjunaṃ pratyavārayat
sa viddhvā daśabhiḥ pārthaṃ vāsudevaṃ ca saptabhiḥ
     atiṣṭhad rathamārgeṣu saindhavaṃ paripālayan
athainaṃ kauravaśreṣṭhāḥ sarva eva mahārathāḥ
     mahatā rathavaṃśena sarvataḥ paryavārayan
visphārayantaś cāpāni visṛjantaś ca sāyakān
     saindhavaṃ paryarakṣanta śāsanāt tanayasya te
tatra pārthasya śūrasya bāhvor balam adṛśyata
     ṛṣūṇām akṣayatvaṃ ca dhanuṣo gāṇḍivasya ca
astrair astrāṇi saṃvārya drauṇeḥ śāradvatasya ca
     ekaikaṃ navabhir bāṇaiḥ sarvān eva samarpayat
taṃ drauṇiḥ pañcaviṃśatyā vṛṣasenaś ca saptabhiḥ
     duryodhanaś ca viṃśatyā karṇa śalyau tribhis tribhiḥ
ta enam abhigarjanto vidhyantaś ca punaḥ punaḥ
     vidhunvantaś ca cāpāni sarvataḥ paryavārayan
śliṣṭaṃ tu sarvataś cakrū rathamaṇḍalam āśu te
     sūryāstamayam icchantas travamāṇā mahārathāḥ
ta enam abhinardanto vidhunvānā dhanūṃṣi ca
     siṣicur mārgaṇair ghorair giriṃ meghā ivāmbubhiḥ
te mahāstrāṇi divyāni tatra rājan vyadarśayan
     dhanaṃjayasya gātreṣu śūrāḥ parighabāhavaḥ
hatabhūyiṣṭha yodhaṃ tat kṛtvā tava balaṃ balī
     āsasāda durādharṣaḥ saindhavaṃ satyavikramaḥ
taṃ karṇaḥ saṃyuge rājan pratyavārayad āśugaiḥ
     miṣato bhīmasenasya sātvatasya ca bhārata
taṃ pārtho daśabhir bāṇaiḥ pratyavidhyad raṇājire
     sūtaputraṃ mahābāhuḥ sarvasainyasya paśyataḥ
sātvataś ca tribhir bāṇaiḥ karṇaṃ vivyādha māriṣa
     bhīmasenas tribhiś caiva punaḥ pārthaś ca saptabhiḥ
tān karṇaḥ prativivyādha ṣaṣṭyā ṣaṣṭyā mahārathaḥ
     tad yuddham abhavad rājan karṇasya bahubhiḥ saha
tatrādbhutam apaśyāma sūtaputrasya māriṣa
     yad ekaḥ samare kruddhas trīn rathān paryavārayat
phalgunas tu mahābāhuḥ karṇaṃ vaikartanaṃ raṇe
     sāyakānāṃ śatenaiva sarvamarmasv atāḍayat
rudhirokṣitasarvāṅgaḥ sūtaputraḥ pratāpavān
     śaraiḥ pañcāśatā vīraḥ phalgunaṃ pratyavidhyata
     tasya tal lāghavaṃ dṛṣṭvā nāmṛṣyata raṇe 'rjunaḥ
tataḥ pārtho dhanuś chittvā vivyādhainaṃ stanāntare
     sāyakair navabhir vīras tvaramāṇo dhanaṃjayaḥ
vadhārthaṃ cāsya samare sāyakaṃ sūryavarcasam
     cikṣepa tvarayā yuktas tvarā kāle dhanaṃjayaḥ
tam āpatantaṃ vegena drauṇiś ciccheda sāyakam
     ardhacandreṇa tīkṣṇena sa chinnaḥ prāpatad bhuvi
athānyad dhanur ādāya sūtaputraḥ pratāpavān
     karṇo 'pi dviṣatāṃ hantā chādayām āsa phalgunam
     sāyakair bahusāhasraiḥ kṛtapratikṛtepsayā
tau vṛṣāv iva nardantau narasiṃhau mahārathau
     sāyakaughapraticchannaṃ cakratuḥ kham ajihmagaiḥ
     adṛśyau ca śaraughais tau nighnatām itaretaram
pārtho 'ham asmi tiṣṭha tvaṃ karṇo 'haṃ tiṣṭha phalguna
     ity evaṃ tarjayantau tau vākśalyais tudatāṃ tathā
yudhyetāṃ samare vīrau citraṃ laghu ca suṣṭhu ca
     prekṣaṇīyau cābhavatāṃ sarvayodhasamāgame
praśasyamānau samare siddhacāraṇavātikaiḥ
     ayudhyetāṃ mahārāja parasparavadhaiṣiṇau
tato duryodhano rājaṃs tāvakān abhyabhāṣata
     yattā rakṣata rādheyaṃ nāhatvā samare 'rjunam
     nivartiṣyati rādheya iti mām uktavān vṛṣaḥ
etasminn antare rājan dṛṣṭvā karṇasya vikramam
     ākarṇamuktair iṣubhiḥ karṇasya caturo hayān
     anayan mṛtyulokāya caturbhiḥ sāyakottamaiḥ
sārathiṃ cāsya bhallena rathanīḍād apāharat
     chādayām āsa ca śarais tava putrasya paśyataḥ
sa chādyamānaḥ samare hatāśvo hatasārathiḥ
     mohitaḥ śarajālena kartavyaṃ nābhyapadyata
taṃ tathā virathaṃ dṛṣṭvā ratham āropya svaṃ tadā
     aśvatthāmā mahārāja bhūyo 'rjunam ayoghayat
madrarājas tu kaunteyam avidhyat triṃśatā śaraiḥ
     śāradvatas tu viṃśatyā vāsudevaṃ samārpayat
     dhanaṃjayaṃ dvādaśabhir ājaghāna śilīmukhaiḥ
caturbhiḥ sindhurājaś ca vṛṣasenaś ca saptabhiḥ
     pṛthak pṛthan mahārāja kṛṣṇa pārthāv avidhyatām
tathaiva tān pratyavidhyat kuntīputro dhanaṃjayaḥ
     droṇaputraṃ catuḥṣaṣṭyā madrarājaṃ śatena ca
saindhavaṃ daśabhir bhallair vṛṣasenaṃ tribhiḥ śaraiḥ
     śāradvataṃ ca viṃśatyā viddhvā pārthaḥ samunnadat
te pratijñā pratīghātam icchantaḥ savyasācinaḥ
     sahitās tāvakās tūrṇam abhipetur dhanaṃjayam
athārjunaḥ sarvato dhāram astraṃ; prāduścakre trāsayan dhārtarāṣṭrān
     taṃ pratyudīyuḥ kuravaḥ pāṇḍusūnuṃ; rathair mahārhaiḥ śaravarṣāṇy avarṣan
tatas tu tasmiṃs tumule samutthite; sudāruṇe bhārata mohanīye
     nāmuhyata prāpya sa rājaputraḥ; kirīṭamāli visṛjan pṛṣatkān
rājyaprepsuḥ savyasācī kurūṇāṃ; smaran kleśān dvādaśa varṣavṛttān
     gāṇḍīvamuktair iṣubhir mahātmā; sarvā diśo vyāvṛṇod aprameyaiḥ
pradīptolkam abhavac cāntarikṣaṃ; deheṣu bhūrīṇy apatan vayāṃsi
     yat piṅgala jyena kirīṭamālī; kruddho ripūn ājagavena hanti
kirīṭamālī mahatā mahāyaśāḥ; śarāsanenāsya śarān anīkajit
     hayapravekottama nāgadhūr gatān; kurupravīrān iṣubhir nyapātayat
gadāś ca gurvīḥ parighān ayasmayān; asīṃś ca śaktīś ca raṇe narādhipāḥ
     mahānti śastrāṇi ca bhīmadarśanāḥ; pragṛhya pārthaṃ sahasābhidudruvuḥ
sa tān udīrṇān sa rathāśvavāraṇān; padātisaṃghāṃś ca mahādhanurdharaḥ
     vipannasarvāyudhajīvitān raṇe; cakāra vīro yama rāṣṭravardhanān
