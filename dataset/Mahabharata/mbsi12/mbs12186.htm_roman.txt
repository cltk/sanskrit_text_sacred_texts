[y]
      ācārasya vidhiṃ tāta procyamānaṃ tvayānagha
      śrotum icchāmi dharmajña sarvajño hy asi me mataḥ
[bhīsma]
      durācārā durviceṣṭā duṣprajñāḥ priya sāhasāḥ
      asanto hy abhivikhyātāḥ santaś cācāra lakṣaṇāḥ
purīsaṃ yadi vā mūtraṃ ye na kurvanti mānavāḥ
      rājamārge gavāṃ madhye dhānyamadhye ca te śubhāḥ
śaucam āvaśyakaṃ kṛtvā devatānāṃ ca tarpaṇam
      dharmam āhur manuṣyāṇām upaspṛśya nadīṃ taret
sūryaṃ sadopatiṣṭhena na svapyād bhāskarodaye
      sāyaṃprātar japan saṃdhyāṃ tiṣṭhet pūrvāṃ tathāparām
pañcārdhro bhojanaṃ kuryāt prāṅmukho maunam āsthitaḥ
      na nided annabhakṣyāṃś ca svādv asvādu ca bhakṣayet
nārdra pāniḥ samuttiṣṭhen nārdra pādaḥ svapen niśi
      devarṣinārada proktam etad ācāra lakṣaṇam
śuci kāmam anadvāhaṃ deva goṣṭhaṃ catuṣpatham
      brāhmaṇaṃ dhārmikaṃ caiva nityaṃ kuryāt pradakṣiṇam
atithīnāṃ ca sarveṣāṃ preṣyānāṃ svajanasya ca
      sāmānyaṃ bhojanaṃ bhṛtyaiḥ puruṣasya praśasyate
sāyaṃprātar manuṣyāṇām aśanaṃ devanirmitam
     nāntarā bhojanaṃ dṛṣṭam upavāsī tathā bhavet
homakāle tathā juhvann ṛtukāle tathā vrajan
     ananyastrī janaḥ prājño brahmacārī tathā bhavet
amṛtaṃ brāhmaṇocchiṣṭaṃ jananyā hṛdayaṃ kṛtam
     upāsīta janaḥ satyaṃ satyaṃ santa upāsate
yajuṣā saṃskṛtaṃ māṃsaṃ nivṛtto māma bhakṣaṇāt
     na bhakṣayed vṛthā māṃsaṃ pṛṣṭhamāṃsaṃ ca varjayet
svadeśe paradeśe vā atithiṃ nopavāsayet
     kāmyaṃ karmaphalaṃ labdhvā gurūṇām upapādayet
gurubhya āsanaṃ deyaṃ kartavyaṃ cābhivādanam
     gurūn abhyarcya yujyante āyuṣā yaśasā śriyā
nekṣetādityam udyantaṃ na ca nagnāṃ parastriyam
     maithunaṃ samaye dharmyaṃ guhyaṃ caiva samācaret
tīrthānāṃ hṛdayaṃ tīrthaṃ śucīnāṃ hṛdayaṃ śuciḥ
     sarvam ārya kṛtaṃ śaucaṃ vālasaṃsparśanāni ca
darśane darśane nityaṃ sukhapraśnam udāharet
     sāyaṃprātar ca viprāṇāṃ pradiṣṭam abhivādanam
deva goṣṭhe gavāṃ madhye brāhmaṇānāṃ kriyā pathe
     svādhyāye bhojane caiva dakṣiṇaṃ pānim uddharet
panyānāṃ śobhanaṃ panyaṃ kṛṣīṇāṃ bādyate kṛṣiḥ
     bahu kāraṃ ca sasyānāṃ vāhye vāhyaṃ tathā gavām
saṃpannaṃ bhojane nityaṃ pānīye tarpaṇaṃ tathā
     suśṛtaṃ pāyase brūyād yavāgvāṃ kṛsare tathā
śmaśrukarmaṇi saṃprāpte kṣute snāne 'tha bhojane
     vyādhitānāṃ ca sarveṣām āyuṣyam abhinandanam
pratyādityaṃ na meheta na paśyed ātmanaḥ śakṛt
     suta striyā ca śayanaṃ saha bhojyaṃ ca varjayet
tvaṃ kāraṃ nāmadheyaṃ ca jyeṣṭhānāṃ parivarjayet
     avarāṇāṃ samānānām ubhayeṣāṃ na duṣyati
hṛdayaṃ pāpavṛttānāṃ pāpam ākhyāti vaikṛtam
     jñānapūrvaṃ vinaśyanti gūhamānā mahājane
jñānapūrvaṃ kṛtaṃ pāpaṃ chādayanty abahuśrutāḥ
     nainaṃ manuṣyāḥ paśyanti paśyanti tridivaukasaḥ
pāpena hi kṛtaṃ pāpaṃ pāpam evānuvartate
     dhārmikeṇa kṛto dharmaḥ kartāram anuvartate
pāpaṃ kṛtaṃ na smaratīha mūḍho; vivartamānasya tad eti kartuḥ
     pāhur yathā candram upaiti cāpi; tathābudhaṃ pāpam upaiti karma
āśayā saṃcitaṃ dravyaṃ yat kāle neha bhujyate
     tad budhā na praśansanti maraṇaṃ na pratikṣate
mānasaṃ sarvabhūtānāṃ dharmam āhur manīsinaḥ
     tasmāt sarveṣu bhūteṣu manasā śivam ācaret
eka eva cared dharmaṃ nāsti dharme sahāyatā
     kevalaṃ vidhim āsādya sahāyaḥ kiṃ kariṣyati
devā yonir manuṣyāṇāṃ devānām amṛtaṃ divi
     pretya bhāve sukhaṃ dharmāc chaśvat tair upabhujyate
