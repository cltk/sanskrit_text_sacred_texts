tasya tadvacanaṃ śrutvā vānarasya mahātmanaḥ
 ājñāpayad vadhaṃ tasya rāvaṇaḥ krodhamūrchitaḥ
vadhe tasya samājñapte rāvaṇena durātmanā
 niveditavato dautyaṃ nānumene vibhīṣaṇaḥ
taṃ rakṣo'dhipatiṃ kruddhaṃ tac ca kāryam upasthitam
 viditvā cintayām āsa kāryaṃ kāryavidhau sthitaḥ
niścitārthas tataḥ sāmnāpūjya śatrujidagrajam
 uvāca hitam atyarthaṃ vākyaṃ vākyaviśāradaḥ
rājan dharmaviruddhaṃ ca lokavṛtteś ca garhitam
 tava cāsadṛśaṃ vīra kaper asya pramāpaṇam
asaṃśayaṃ śatrur ayaṃ pravṛddhaḥ; kṛtaṃ hy anenāpriyam aprameyam
 na dūtavadhyāṃ pravadanti santo; dūtasya dṛṣṭā bahavo hi daṇḍāḥ
vairūpyām aṅgeṣu kaśābhighāto; mauṇḍyaṃ tathā lakṣmaṇasaṃnipātaḥ
 etān hi dūte pravadanti daṇḍān; vadhas tu dūtasya na naḥ śruto 'pi
kathaṃ ca dharmārthavinītabuddhiḥ; parāvarapratyayaniścitārthaḥ
 bhavadvidhaḥ kopavaśe hi tiṣṭhet; kopaṃ niyacchanti hi sattvavantaḥ
na dharmavāde na ca lokavṛtte; na śāstrabuddhigrahaṇeṣu vāpi
 vidyeta kaś cit tava vīratulyas; tvaṃ hy uttamaḥ sarvasurāsurāṇām
na cāpy asya kaper ghāte kaṃ cit paśyāmy ahaṃ guṇam
 teṣv ayaṃ pātyatāṃ daṇḍo yair ayaṃ preṣitaḥ kapiḥ
sādhur vā yadi vāsādhur parair eṣa samarpitaḥ
 bruvan parārthaṃ paravān na dūto vadham arhati
api cāsmin hate rājan nānyaṃ paśyāmi khecaram
 iha yaḥ punar āgacchet paraṃ pāraṃ mahodadhiḥ
tasmān nāsya vadhe yatnaḥ kāryaḥ parapuraṃjaya
 bhavān sendreṣu deveṣu yatnam āsthātum arhati
asmin vinaṣṭe na hi dūtam anyaṃ; paśyāmi yas tau nararājaputrau
 yuddhāya yuddhapriyadurvinītāv; udyojayed dīrghapathāvaruddhau
parākramotsāhamanasvināṃ ca; surāsurāṇām api durjayena
 tvayā manonandana nairṛtānāṃ; yuddhāyatir nāśayituṃ na yuktā
hitāś ca śūrāś ca samāhitāś ca; kuleṣu jātāś ca mahāguṇeṣu
 manasvinaḥ śastrabhṛtāṃ variṣṭhāḥ; koṭyagraśaste subhṛtāś ca yodhāḥ
tad ekadeśena balasya tāvat; ke cit tavādeśakṛto 'payāntu
 tau rājaputrau vinigṛhya mūḍhau; pareṣu te bhāvayituṃ prabhāvam
