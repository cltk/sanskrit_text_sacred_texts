[s]
      vṛṣasenaṃ hataṃ dṛṣṭvā śokāmarṣa samanvitaḥ
      muktvā śokodbhavaṃ vāri netrābhyāṃ sahasā vṛṣaḥ
rathena karṇas tejasvī jagāmābhimukho ripūn
      yuddhāyāmarṣa tāmrākṣaḥ samāhūya dhanaṃjayam
tau rathau sūryasaṃkāśau vaiyāghraparivāraṇau
      sametau dadṛśus tatra dvāv ivārkau samāgatau
śvetāśvau puruṣādityāv āsthitāv arimardanau
      śuśubhāte mahātmānau candrādityau yathā divi
tau dṛṣṭvā vismayaṃ jagmuḥ sarvabhūtāni māriṣa
      trailokyavijaye yattāv indra vairocanāv iva
rathajyā talanirhrādair bāṇaśaṅkharavair api
      tau rathāv abhidhāvantau samālokya mahīkṣitām
dhvajau ca dṛṣṭvā saṃsaktau vismayaḥ samapadyata
      hastikakṣyāṃ ca karṇasya vānaraṃ ca kirīṭinaḥ
tau rathau saṃprasaktau ca dṛṣṭvā bhārata pārthivāḥ
      siṃhanāda ravāṃś cakruḥ sādhuvādāṃś ca puṣkalān
śrutvā tu dvairathaṃ tābhyāṃ tatra yodhāḥ samantataḥ
      cakrur bāhuvalam caiva tathā celā valaṃ mahat
ājagmuḥ kuravas tatra vāditrānugatās tadā
     karṇaṃ praharṣayantaś ca śaṅkhān dadhmuś ca puṣkalān
tathaiva pāṇḍavāḥ sarve harṣayanto dhanaṃjayam
     tūryaśaṅkhaninādena diśaḥ sarvā vyanādayan
kṣveḍitāsphoṭitotkruṣṭais tumulaṃ sarvato 'bhavat
     bāhughoṣāś ca vīrāṇāṃ karṇārjuna samāgame
tau dṛṣṭvā puruṣavyāghrau rathasthau rathināṃ varau
     pragṛhītamahācāpau śaraśaktigadāyudhau
varmiṇau baddhanistriṃśo śetāśvau śaṅkhaśobhinau
     tūṇīravarasaṃpannau dvāv api sma sudarśanau
raktacandana digdhāṅgau samadau vṛṣabhāv iva
     āśīviṣasamaprakhyau yama kālāntakopamau
indra vṛtrāv iva kruddhau sūryā cāndramasa prabhau
     mahāgrahāv iva krūrau yugānte samupasthitau
devagarbhau devasamau devatulyau ca rūpataḥ
     sametau puruṣavyāghrau prekṣya karṇa dhanaṃjayau
ubhau varāyudhadharāv ubhau raṇakṛtaśramau
     ubhau ca bāhuśabdena nādayantau nabhastalam
ubhau viśruta karmāṇau pauruṣeṇā balena ca
     ubhau ca sadṛśau yuddhe śambarāmara rājayoḥ
kātavīrya samau yuddhe tathā dāśarabheḥ samau
     viṣṇuvīryasamau vīrye tathā bava samau yudhi
ubhau śvetahayau rājan rathapravara vāhinau
     sārathī pravarau caiva tayor āstāṃ mahābalau
tau tu dṛṣṭvā mahārāja rājamānau mahārathau
     siddhacāraṇasaṃghānāṃ vismayaḥ samapadyata
dhārtarāṣṭrās tataḥ karṇaṃ sabalā bharatarṣabha
     parivāvrur mahātmānaṃ kṣipram āhavaśobhinam
tathaiva pāṇḍavā hṛṣṭā dhṛṣṭadyumnapurogamāḥ
     parivavrur mahātmānaṃ pārtham apratimāṃ yudhi
tāvakānāṃ raṇe karṇo glaha āsīd viśāṃ pate
     tathaiva pāṇḍaveyānāṃ glahaḥ pārtho 'bhavad yudhi
ta eva sabhyās tatrāsān prekṣakāś cābhavan sma te
     tatraiṣāṃ glahamānānāṃ dhruvau jayaparājayau
tābhyāṃ dyūtaṃ samāyattaṃ vijayāyetarāya vā
     asmākaṃ paṇḍavānāṃ ca sthitānāṃ raṇamūrdhani
tau tu sthitau mahārāja samare yuddhaśālinau
     anyonyaṃ pratisaṃrabdhāv anyonyasyā jayaiṣiṇau
     anyonyaṃ pratisaṃrabdhāv anyonyasya jayaiṣiṇau
tāv ubhau pratihīrṣetām indra vṛtrāv ivābhitaḥ
     bhīmarūpā dharāv āstaṃ mahādhūmāv iva grahau
tato 'ntarikṣe sākṣepā vivādā bharatarṣabha
     mitho bhedāś ca bhūtānām āsan karṇājunāntare
     vyāśrayanta diśo bhinnāḥ sarvalokāś ca māriṣa
devadānavagandharvāḥ piśāccoraga rākṣasāḥ
     pratipakṣa grahaṃ cakruḥ karṇārjuna samāgame
dyaur āsītk karṇato vyagrā sanakṣatrā viśāṃ pate
     bhūmir viśālā pārthasya mātāputrasya bhārata
saritaḥ sāgarāś caiva girayaś ca narottama
     vṛkṣāś cauṣadhayas tatra vyāśrayanti kirīṭinam
asurā yātudhānāś ca gruhyakāś ca paraṃtapa
     karṇataḥ samapadyanta khe carāṇi vayāṃsi ca
ratnāni nidhayaḥ sarve vedāś cākhyānapāñcamāḥ
     sopavedopaniṣadaḥ sarahasyāḥ sasaṃgrahāḥ
vāsukiś citrasenaś ca takṣākaś copatakṣakaḥ
     parvatāś ca tathā sarve kādraveyāś ca sānvayāḥ
     viṣavanto mahāroṣā nāgāś cārjunato 'bhavan
airāvatāḥ saurabheyā vaiśāleyāś ca bhoginaḥ
     ete 'bhavann arjunataḥ kṣudra sarpās tu karṇataḥ
īhāmṛgā vyāḍa mṛgā maṅgalyāś ca mṛgadvijāḥ
     pārthasya vijayaṃ rājan sarva evābhisaṃśritāḥ
vasavo marutaḥ sādhyā rudrā viśve 'śvinau tathā
     agnir indraś ca somaś ca pavanaś ca diśo daśa
     dhanaṃjayam upājagmur ādityāḥ karṇato 'bhavan
devās tu pitṛbhiḥ sārdhāṃ sagaṇārjunato 'bhavan
     yamo vaiśravaṇaś caiva varuṇaś ca yato 'rjunaḥ
deva brahma nṛparṣīṇāṃ gaṇāḥ pāṇḍavato 'bhavan
     tumburu pramukhā rājan gandharvāś ca yato 'rjunaḥ
prāveyāḥ sāha mauneyair gandharvāpsarasāṃ gaṇāḥ
     īhāmṛgavyāḍa mṛgair dvipāś ca rathapattibhiḥ
uhyamānās tathā meghair vāyunā ca manīṣiṇaḥ
     didṛkṣavaḥ samājagmuḥ karṇārjuna samāgamam
devadānavagandharvā nāgā yakṣāḥ patatriṇaḥ
     maharṣayo veda vidaḥ pitaraś ca svadhā bhujaḥ
tapo vidyās tathauṣadhyo nānārūpāmbara tviṣaḥ
     antarikṣe mahārāja vinadanto 'vatasthire
brahmā brahmarṣibhiḥ sārdhaṃ prajāpatibhir eva ca
     bhavenāvasthito yānaṃ divyaṃ taṃ deśam ābhyayāt
dṛṣṭvā prajāpatiṃ devāḥ svayaṃ bhuvam upāgaman
     samo 'stu deva vijaya etayor narasiṃhayoḥ
tad upaśrutya maghavā praṇipatya pitāmaham
     karṇājuna vināśena mā naśyatv akhilaṃ jagat
svayambho brūhi tad vākyaṃ samo 'stu vijayo 'nayoḥ
     tat tathāstu namas te 'stu prasīda bhagavan mama
brahmeśānāv atho vākyam ūcatus tridaśeśvaram
     vijayo dhruva evāstu vijayasya mahātmanaḥ
manasvī balavāñ śūraḥ kṛtāstraś ca tapodhanaḥ
     bibharti ca mahātejā dhanurvedam aśeṣataḥ
atikramec ca māhātmyād diṣṭam etasya paryayāt
     atikrānte ca lokānām abhāvo niyato bhavet
na vidyate vyavasthānaṃ kṛṣṇayoḥ kruddhayoḥ kva cit
     sraṣṭārau hy asataś cobhau sataś ca puruṣarṣabhau
naranārāyaṇāv etau purāṇāv ṛṣisattamau
     aniyattau niyantārāv abhītau sma paraṃtapau
karṇo lokān ayaṃ mukhyān prāptnotu puruṣarṣabhaḥ
     vīro vaikartanaḥ śūro vijayas tv astu kṛṣṇayoḥ
vasūnāṃ ca salokatvaṃ marutāṃ vā samāpnuyāt
     sahito droṇa bhīṣmābhyāṃ nākaloke mahīyatām
ity ukto devadevābhyāṃ sahasrākṣo 'bravīd vacaḥ
     āmantrya sarvabhūtāni brahmeśānānuśāsanāt
śrutaṃ bhavadbhir yāt proktaṃ bhagavādbhyāṃ jagad dhitam
     tat tathā nānyathā tad dhi tiṣṭhadhvaṃ gatamanyavaḥ
iti śrutvendra vacanāṃ sarvabhūtāni māriṣa
     vismitāny abhavan rājan pūjayāṃ cakrire ca tat
vyasṛjāṃś ca sugandhīni nānārūpāṇi khāt tathā
     puṣpavarṣāṇi bibudhā deva tūryāṇy avādayan
didṛkṣavaś cāpratimaṃ dvairathaṃ narasiṃhayoḥ
     devadānavagandharvāḥ sarva evāvatasthire
     rathau ca tau śvetahayau yuktaketū mahāsvanau
samāgatā lokavīrāḥ śaṅkhān dadhmuḥ pṛthak pṛthak
     vāsudevārjunau vīrau karṇa śalyau ca bhārata
tad bhīru saṃtrāsa karaṃ yuddhaṃ samabhavat tadā
     anyonyaspardhinor vīrye śakraśambarayor iva
tayor dhvajau vītamālau śuśubhāte rathasthitau
     pṛthag rūpau samārchantau krodhaṃ yuddhe parasparam
karṇasyāśīviṣanibhā ratnasāravatī dṛḍhā
     puraṃdara dhanuḥprakhyā hastikakṣyā vyarājata
kapiśreṣṭhas tu pārthasya vyāditāsyo bhayaṃkaraḥ
     bhīṣayann eva daṃṣṭrābhir durnirīkṣyo ravir yathā
yudddhābhilāṣuko bhūtvā dhvajo gāṇḍīvadhanvanaḥ
     karṇa dhvajam upātiṣṭhat so 'vadīd abhinardayan
utpatya ca mahāvegaḥ kakṣyām abhyahanat kapi
     nakhaiś ca daśanairś caiva garuḍaḥ pannagaṃ yathā
sukiṅkiṇīkābharaṇā kālapāśopamāyasī
     abhyadravat susaṃkruddhā nāgakakṣyā mahākapim
ubhayor uttame yuddhe dvairathe dyūta āhṛte
     prakurvāte dhvajau yuddhaṃ pratyaheṣan hayān hayāḥ
avidhyat puṇḍarīkākṣaḥ śalyaṃ nayanasāyakaiḥ
     sa cāpi puṇḍarīkākṣaṃ tathaivābhisamaikṣata
tatrājayad vāsudevaḥ śalyaṃ nayanasāyakaiḥ
     karṇaṃ cāpy ajayad dṛṣṭyā kuntīputro dhanaṃjayaḥ
athābravīt sūtaputraḥ śalyam ābhāṣya sasmitam
     yadi pārtho raṇe hanyād adya mām iha karhi cit
     kim uttaraṃ tadā te syāt sakhe satyaṃ bravīhi me
[ṣalya]
     yadi karṇa raṇe hanyād adya tvāṃ śvetavāhanaḥ
     ubhāv ekarathenāhaṃ hanyāṃ mādhava pāṇḍavau
[s]
     evam eva tu goviṃdam arjunaḥ pratyabhāṣata
     taṃ prahasyābravīt kṛṣṇaḥ pārthaṃ param idaṃ vacaḥ
pated divākaraḥ sthānāc chīryetānekadhā kṣitiḥ
     śaityam āgnir iyān na tvā karṇo hanyād dhanaṃjayam
yadi tv evaṃ kathaṃ cit syāl lokaparyasanaṃ yathā
     hanyāṃ karṇaṃ tathā śalyaṃ bāhubhyām eva saṃyuge
iti kṛṣṇa vacaḥ śrutvā prahasan kapiketanaḥ
     arjunaḥ pratyuvācedaṃ kṛṣṇam akliṣṭakāriṇam
     mamāpy etāv aparyāptau karṇa śalyau janārdana
sapatākā dhvajaṃ karṇaṃ saśalya rathavājinam
     sacchatra kavacaṃ caiva saśakti śarakārmukam
draṣṭāsy adya śaraiḥ karṇaṃ raṇe kṛttam anekadhā
     adyainaṃ sarathaṃ sāśvaṃ saśakti kavacāyudham
     na hi me śāmyate vairaṃ kṛṣṇāṃ yat prāhasat purā
adya draṣṭāsi govindakarṇam unmathitaṃ mayā
     vāraṇeneva mattena puṣpitaṃ jagatī ruham
adya tā madhurā vācaḥ śrotāsi madhusūdana
     adyābhimanyu jananīm anṛṇaḥ sāntvayiṣyasi
     kuntīṃ pitṛṣvasāraṃ ca saṃprahṛṣṭo janārdana
adya bāṣpamukhīṃ kṛṣṇāṃ sāntvayiṣyasi mādhava
     vāgbhiś cāmṛtakalpābhir dharmarājaṃ yudhiṣṭhiram
