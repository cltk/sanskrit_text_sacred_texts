[d]
      āryās tu ye vai rājānaḥ satyasaṃdhā mahāvratāḥ
      paryāptavidyā vaktāro vedāntāvabhṛthāplutāḥ
dhṛtimanto hrīniṣedhā dharmātmāno yaśasvinaḥ
      mūrḍhābhiṣiktās te cainaṃ rājānaḥ paryupāsate
dakṣiṇārthaṃ samānītā rājabhiḥ kāṃsyadohanāḥ
      āraṇyā bahusāhasrā apaśyaṃ tatra tatra gāḥ
ājahrus tatra satkṛtya svayam udyamya bhārata
      abhiṣekārtham avyagrā bhāṇḍam uccāvacaṃ nṛpāḥ
bāhlīko ratham āhārṣīj jāmbūnadapariṣkṛtam
      sudakṣiṇas taṃ yuyuje śvetaiḥ kāmbojajair hayaiḥ
sunītho 'pratimaṃ tasya anukarṣaṃ mahāyaśāḥ
      dhvajaṃ cedipatiḥ kṣipram ahārṣīt svayam udyatam
dākṣiṇātyaḥ saṃnahanaṃ srag uṣṇīṣe ca māgadhaḥ
      vasu dāno maheṣvāso gajendraṃ ṣaṣṭihāyanam
matsyas tv akṣān avābadhnād ekalavya upānahau
      āvantyas tv abhiṣekārtham āpo bahuvidhās tathā
cekitāna upāsaṅgaṃ dhanuḥ kāśya upāharat
      asiṃ rukmatsaruṃ śalyaḥ śaikyaṃ kāñcanabhūṣaṇam
abhyaṣiñcat tato dhaumyo vyāsaś ca sumahātapāḥ
     nāradaṃ vai puraskṛtya devalaṃ cāsitaṃ munim
prītimanta upātiṣṭhann abhiṣekaṃ maharṣayaḥ
     jāmadagnyena sahitās tathānye vedapāragāḥ
abhijagmur mahātmānaṃ mantravad bhūridakṣiṇam
     mahendram iva devendraṃ divi saptarṣayo yathā
adhārayac chatram asya sātyakiḥ satyavikramaḥ
     dhanaṃjayaś ca vyajane bhīmasenaś ca pāṇḍavaḥ
upāgṛhṇād yam indrāya purākalpe prajāpatiḥ
     tam asmai śaṅkham āhārṣīd vāruṇaṃ kalaśodadhiḥ
siktaṃ niṣkasahasreṇa sukṛtaṃ viśvakarmaṇā
     tenābhiṣiktaḥ kṛṣṇena tatra me kaśmalo 'bhavat
gacchanti pūrvād aparaṃ samudraṃ cāpi dakṣiṇam
     uttaraṃ tu na gacchanti vinā tāta patatribhiḥ
tatra sma dadhmuḥ śataśaḥ śaṅkhān maṅgalya kāraṇāt
     prāṇadaṃs te samādhmātās tatra romāṇi me 'hṛṣan
praṇatā bhūmipāś cāpi petur īnāḥ svatejasā
     dhṛṣṭadyumnaḥ pāṇḍavāś ca sātyakiḥ keśavo 'ṣṭamaḥ
sattvasthāḥ śauryasaṃpannā anyonyapriyakāriṇaḥ
     visaṃjñān bhūmipān dṛṣṭvā māṃ ca te prāhasaṃs tadā
tataḥ prahṛṣṭo bībhatsuḥ prādād dhemaviṣāṇinām
     śatāny anaḍuhāṃ pañca dvijamukhyeṣu bhārata
naivaṃ śambara hantābhūd yauvanāśvo manur na ca
     na ca rājā pṛthur vainyo na cāpy āsīd bhagīrathaḥ
yathātimātraṃ kaunteyaḥ śriyā paramayā yutaḥ
     rājasūyam avāpyaivaṃ hariś candra iva prabhuḥ
etāṃ dṛṣṭvā śriyaṃ pārthe hariś candre yathā vibho
     kathaṃ nu jīvitaṃ śreyo mama paśyasi bhārata
andheneva yugaṃ naddhaṃ viparyastaṃ narādhipa
     kanīyāṃso vivardhante jyeṣṭhā hīyanti bhārata
evaṃ dṛṣṭvā nābhivindāmi śarma; parīkṣamāṇo 'pi kurupravīra
     tenāham evaṃ kṛṣatāṃ gataś ca; vivarṇatāṃ caiva sa śokatāṃ ca
