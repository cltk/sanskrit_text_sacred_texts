avadhūya ca tāṃ buddhiṃ babhūvāvasthitas tadā
 jagāma cāparāṃ cintāṃ sītāṃ prati mahākapiḥ
na rāmeṇa viyuktā sā svaptum arhati bhāminī
 na bhoktuṃ nāpy alaṃkartuṃ na pānam upasevitum
nānyaṃ naram upasthātuṃ surāṇām api ceśvaram
 na hi rāmasamaḥ kaś cid vidyate tridaśeṣv api
 anyeyam iti niścitya pānabhūmau cacāra saḥ
krīḍitenāparāḥ klāntā gītena ca tathā parāḥ
 nṛttena cāparāḥ klāntāḥ pānaviprahatās tathā
murajeṣu mṛdaṅgeṣu pīṭhikāsu ca saṃsthitāḥ
 tathāstaraṇamukhyyeṣu saṃviṣṭāś cāparāḥ striyaḥ
aṅganānāṃ sahasreṇa bhūṣitena vibhūṣaṇaiḥ
 rūpasaṃlāpaśīlena yuktagītārthabhāṣiṇā
deśakālābhiyuktena yuktavākyābhidhāyinā
 ratābhiratasaṃsuptaṃ dadarśa hariyūthapaḥ
tāsāṃ madhye mahābāhuḥ śuśubhe rākṣaseśvaraḥ
 goṣṭhe mahati mukhyānāṃ gavāṃ madhye yathā vṛṣaḥ
sa rākṣasendraḥ śuśubhe tābhiḥ parivṛtaḥ svayam
 kareṇubhir yathāraṇyaṃ parikīrṇo mahādvipaḥ
sarvakāmair upetāṃ ca pānabhūmiṃ mahātmanaḥ
 dadarśa kapiśārdūlas tasya rakṣaḥpater gṛhe
mṛgāṇāṃ mahiṣāṇāṃ ca varāhāṇāṃ ca bhāgaśaḥ
 tatra nyastāni māṃsāni pānabhūmau dadarśa saḥ
raukmeṣu ca viśaleṣu bhājaneṣv ardhabhakṣitān
 dadarśa kapiśārdūla mayūrān kukkuṭāṃs tathā
varāhavārdhrāṇasakān dadhisauvarcalāyutān
 śalyān mṛgamayūrāṃś ca hanūmān anvavaikṣata
kṛkarān vividhān siddhāṃś cakorān ardhabhakṣitān
 mahiṣān ekaśalyāṃś ca chāgāṃś ca kṛtaniṣṭhitān
 lekhyam uccāvacaṃ peyaṃ bhojyāni vividhāni ca
tathāmlalavaṇottaṃsair vividhai rāgaṣāḍavaiḥ
 hāra nūpurakeyūrair apaviddhair mahādhanaiḥ
pānabhājanavikṣiptaiḥ phalaiś ca vividhair api
 kṛtapuṣpopahārā bhūr adhikaṃ puṣyati śriyam
tatra tatra ca vinyastaiḥ suśliṣṭaiḥ śayanāsanaiḥ
 pānabhūmir vinā vahniṃ pradīptevopalakṣyate
bahuprakārair vividhair varasaṃskārasaṃskṛtaiḥ
 māṃsaiḥ kuśalasaṃyuktaiḥ pānabhūmigataiḥ pṛthak
divyāḥ prasannā vividhāḥ surāḥ kṛtasurā api
 śarkarāsavamādhvīkāḥ puṣpāsavaphalāsavāḥ
 vāsacūrṇaiś ca vividhair mṛṣṭās tais taiḥ pṛthakpṛthak
saṃtatā śuśubhe bhūmir mālyaiś ca bahusaṃsthitaiḥ
 hiraṇmayaiś ca karakair bhājanaiḥ sphāṭikair api
 jāmbūnadamayaiś cānyaiḥ karakair abhisaṃvṛtā
rājateṣu ca kumbheṣu jāmbūnadamayeṣu ca
 pānaśreṣṭhaṃ tadā bhūri kapis tatra dadarśa ha
so 'paśyac chātakumbhāni śīdhor maṇimayāni ca
 rājatāni ca pūrṇāni bhājanāni mahākapiḥ
kva cid ardhāvaśeṣāṇi kva cit pītāni sarvaśaḥ
 kva cin naiva prapītāni pānāni sa dadarśa ha
kva cid bhakṣyāṃś ca vividhān kva cit pānāni bhāgaśaḥ
 kva cid annāvaśeṣāṇi paśyan vai vicacāra ha
kva cit prabhinnaiḥ karakaiḥ kva cid āloḍitair ghaṭaiḥ
 kva cit saṃpṛktamālyāni jalāni ca phalāni ca
śayanāny atra nārīṇāṃ śūnyāni bahudhā punaḥ
 parasparaṃ samāśliṣya kāś cit suptā varāṅganāḥ
kā cic ca vastram anyasyā apahṛtyopaguhya ca
 upagamyābalā suptā nidrābalaparājitā
tāsām ucchvāsavātena vastraṃ mālyaṃ ca gātrajam
 nātyarthaṃ spandate citraṃ prāpya mandam ivānilam
candanasya ca śītasya śīdhor madhurasasya ca
 vividhasya ca mālyasya puṣpasya vividhasya ca
bahudhā mārutas tatra gandhaṃ vividham udvahan
 snānānāṃ candanānāṃ ca dhūpānāṃ caiva mūrchitaḥ
 pravavau surabhir gandho vimāne puṣpake tadā
śyāmāvadātās tatrānyāḥ kāś cit kṛṣṇā varāṅganāḥ
 kāś cit kāñcanavarṇāṅgyaḥ pramadā rākṣasālaye
tāsāṃ nidrāvaśatvāc ca madanena vimūrchitam
 padminīnāṃ prasuptānāṃ rūpam āsīd yathaiva hi
evaṃ sarvam aśeṣeṇa rāvaṇāntaḥpuraṃ kapiḥ
 dadarśa sumahātejā na dadarśa ca jānakīm
nirīkṣamāṇaś ca tatas tāḥ striyaḥ sa mahākapiḥ
 jagāma mahatīṃ cintāṃ dharmasādhvasaśaṅkitaḥ
paradārāvarodhasya prasuptasya nirīkṣaṇam
 idaṃ khalu mamātyarthaṃ dharmalopaṃ kariṣyati
na hi me paradārāṇāṃ dṛṣṭir viṣayavartinī
 ayaṃ cātra mayā dṛṣṭaḥ paradāraparigrahaḥ
tasya prādurabhūc cintāpunar anyā manasvinaḥ
 niścitaikāntacittasya kāryaniścayadarśinī
kāmaṃ dṛṣṭvā mayā sarvā viśvastā rāvaṇastriyaḥ
 na tu me manasaḥ kiṃ cid vaikṛtyam upapadyate
mano hi hetuḥ sarveṣām indriyāṇāṃ pravartate
 śubhāśubhāsv avasthāsu tac ca me suvyavasthitam
nānyatra hi mayā śakyā vaidehī parimārgitum
 striyo hi strīṣu dṛśyante sadā saṃparimārgaṇe
yasya sattvasya yā yonis tasyāṃ tat parimārgyate
 na śakyaṃ pramadā naṣṭā mṛgīṣu parimārgitum
tad idaṃ mārgitaṃ tāvac chuddhena manasā mayā
 rāvaṇāntaḥpuraṃ saraṃ dṛśyate na ca jānakī
devagandharvakanyāś ca nāgakanyāś ca vīryavān
 avekṣamāṇo hanumān naivāpaśyata jānakīm
tām apaśyan kapis tatra paśyaṃś cānyā varastriyaḥ
 apakramya tadā vīraḥ pradhyātum upacakrame
