ity uktvā hanumāṃs tatra punaḥ kṛṣṇājināmbarām
 abravīt tāṃ mahābhāgāṃ tāpasīṃ dharmacāriṇīm
idaṃ praviṣṭāḥ sahasā bilaṃ timirasaṃvṛtam
 kṣutpipāsā pariśrāntāḥ parikhinnāś ca sarvaśaḥ
mahad dhiraṇyā vivaraṃ praviṣṭāḥ sma pipāsitāḥ
 imāṃs tv evaṃ vidhān bhāvān vividhān adbhutopamān
 dṛṣṭvā vayaṃ pravyathitāḥ saṃbhrāntā naṣṭacetasaḥ
kasyeme kāñcanā vṛkṣās taruṇādityasaṃnibhāḥ
 śucīny abhyavahāryāṇi mūlāni ca phalāni ca
kāñcanāni vimānāni rājatāni gṛhāṇi ca
 tapanīya gavākṣāṇi maṇijālāvṛtāni ca
puṣpitāḥ phālavantaś ca puṇyāḥ surabhigandhinaḥ
 ime jāmbūnadamayāḥ pādapāḥ kasya tejasā
kāñcanāni ca padmāni jātāni vimale jale
 kathaṃ matsyāś ca sauvarṇā caranti saha kacchapaiḥ
ātmānam anubhāvaṃ ca kasya caitat tapobalam
 ajānatāṃ naḥ sarveṣāṃ sarvam ākhyātum arhasi
evam uktā hanumatā tāpasī dharmacāriṇī
 pratyuvāca hanūmantaṃ sarvabhūtahite ratā
mayo nāma mahātejā māyāvī dānavarṣabhaḥ
 tenedaṃ nirmitaṃ sarvaṃ māyayā kāñcanaṃ vanam
purā dānavamukhyānāṃ viśvakarmā babhūva ha
 yenedaṃ kāñcanaṃ divyaṃ nirmitaṃ bhavanottamam
sa tu varṣasahasrāṇi tapas taptvā mahāvane
 pitāmahād varaṃ lebhe sarvam auśasanaṃ dhanam
vidhāya sarvaṃ balavān sarvakāmeśvaras tadā
 uvāsa sukhitaḥ kālaṃ kaṃ cid asmin mahāvane
tam apsarasi hemāyāṃ saktaṃ dānavapuṃgavam
 vikramyaivāśaniṃ gṛhya jaghāneśaḥ puraṃdaraḥ
idaṃ ca brahmaṇā dattaṃ hemāyai vanam uttamam
 śāśvataḥ kāmabhogaś ca gṛhaṃ cedaṃ hiraṇmayam
duhitā merusāvarṇer ahaṃ tasyāḥ svayaṃ prabhā
 idaṃ rakṣāmi bhavanaṃ hemāyā vānarottama
mama priyasakhī hemā nṛttagītaviśāradā
 tayā dattavarā cāsmi rakṣāmi bhavanottamam
kiṃ kāryaṃ kasya vā hetoḥ kāntārāṇi prapadyatha
 kathaṃ cedaṃ vanaṃ durgaṃ yuṣmābhir upalakṣitam
imāny abhyavahāryāṇi mūlāni ca phalāni ca
 bhuktvā pītvā ca pānīyaṃ sarvaṃ me vaktum arhatha
