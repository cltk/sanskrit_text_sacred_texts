[dhṛ]
      brūhi bhūyo mahābuddhe dharmārthasahitaṃ vacaḥ
      śṛṇvato nāsti me tṛptir vicitrāṇīha bhāṣase
sarvatīrtheṣu vā snānaṃ sarvabhūteṣu cārjavam
      ubhe ete same syātām ārjavaṃ vā viśiṣyate
ārjavaṃ pratipadyasva putreṣu satataṃ vibho
      iha kīrtiṃ parāṃ prāpya pretya svargam avāpsyasi
yāvat kīrtir manuṣyasya puṇyā lokeṣu gīyate
      tāvat sa puruṣavyāghra svargaloke mahīyate
atrāpy udāharantīmam itihāsaṃ purātanam
      virocanasya saṃvādaṃ keśiny arthe sudhanvanā
kiṃ brāhmaṇāḥ svic chreyāṃso ditijāḥ svid virocana
      atha kena sma paryaṅkaṃ sudhanvā nādhirohati
prājāpatyā hi vai śreṣṭhā vayaṃ keśini sattamāḥ
      asmākaṃ khalv ime lokāḥ ke devāḥ ke dvijātayaḥ
ihaivāssva pratīkṣāva upasthāne virocana
      sudhanvā prātar āgantā paśyeyaṃ vāṃ samāgatau
tathā bhadre kariṣyāmi yathā tvaṃ bhīru bhāṣase
      sudhanvānaṃ ca māṃ caiva prātar draṣṭāsi saṃgatau
anvālabhe hiraṇmayaṃ prāhrāde 'haṃ tavāsanam
     ekatvam upasaṃpanno na tv āseyaṃ tvayā saha
anvāharantu phalakaṃ kūrcaṃ vāpy atha vā bṛsīm
     sudhanvan na tvam arho 'si mayā saha samāsanam
pitāpi te samāsīnam upāsītaiva mām adhaḥ
     bālaḥ sukhaidhito gehe na tvaṃ kiṃ cana budhyase
hiraṇyaṃ ca gavāśvaṃ ca yad vittam asureṣu naḥ
     sudhanvan vipaṇe tena praśnaṃ pṛcchāva ye viduḥ
hiraṇyaṃ ca gavāśvaṃ ca tavaivāstu virocana
     prāṇayos tu paṇaṃ kṛtvā praśnaṃ pṛcchāva ye viduḥ
āvāṃ kutra gamiṣyāvaḥ prāṇayor vipaṇe kṛte
     na hi deveṣv ahaṃ sthātā na manuṣyeṣu karhi cit
pitaraṃ te gamiṣyāvaḥ prāṇayor vipaṇe kṛte
     putrasyāpi sa hetor hi prahrādo nānṛtaṃ vadet
[prah]
     imau tau saṃpradṛśyete yābhyāṃ na caritaṃ saha
     āśīviṣāv iva kruddhāv ekamārgam ihāgatau
kiṃ vai sahaiva carato na purā carataḥ saha
     virocanaitat pṛcchāmi kiṃ te sakhyaṃ sudhanvanā
na me sudhanvanā sakhyaṃ prāṇayor vipaṇāvahe
     prahrāda tat tvām ṛpcchāmi mā praśnam anṛtaṃ vadīḥ
[prah]
     udakaṃ madhuparkaṃ cāpy ānayantu sudhanvane
     brahmann abhyarcanīyo 'si śvetā gauḥ pīvarī kṛtā
udakaṃ madhuparkaṃ ca patha evārpitaṃ mama
     prahrāda tvaṃ tu nau praśnaṃ tathyaṃ prabrūhi pṛcchatoḥ
[prah]
     purto vānyo bhavān brahman sākṣye caiva bhavet sthitaḥ
     tayor vivadatoḥ praśnaṃ katham asmad vibho vadet
atha yo naiva prabrūyāt satyaṃ vā yadi vānṛtam
     etat sudhanvan pṛcchāmi durvivaktā sma kiṃ vaset
yāṃ rātrim adhivinnā strī yāṃ caivākṣa parājitaḥ
     yāṃ ca bhārābhitaptāṅgo durvivaktā sma tāṃ vaset
nagare pratiruddhaḥ san bahir dvāre bubhukṣitaḥ
     amitrān bhūyasaḥ paśyan durvivaktā sma tāṃ vaset
pañca paśvanṛte hanti daśa hanti gavānṛte
     śatam aśvānṛte hanti sahasraṃ puruṣānṛte
hanti jātān ajātāṃś ca hiraṇyārtho 'nṛtaṃ vadan
     sarvaṃ bhūmyanṛte hanti mā sma bhūmyanṛtaṃ vadīḥ
[prah]
     mattaḥ śreyān aṅgirā vai sudhanvā tvad virocana
     mātāsya śreyasī mātus tasmāt tvaṃ tena vai jitaḥ
virocana sudhanvāyaṃ prāṇānām īśvaras tava
     sudhanvan punar icchāmi tvayā dattaṃ virocanam
yad dharmam avṛṇīthās tvaṃ na kāmād anṛtaṃ vadīḥ
     punar dadāmi te tasmāt putraṃ prahrāda durlabham
eṣa prahrāda putras te mayā datto virocanaḥ
     pādaprakṣālanaṃ kuryāt kumāryāḥ saṃnidhau mama
tasmād rājendra bhūmyarthe nānṛtaṃ vaktum arhasi
     mā gamaḥ sa sutāmātyo 'tyayaṃ putrān anubhraman
na devā yaṣṭim ādāya rakṣanti paśupālavat
     yaṃ tu rakṣitum icchanti buddhyā saṃvibhajanti tam
yathā yathā hi puruṣaḥ kalyāṇe kurute manaḥ
     tathā tathāsya sarvārthāḥ sidhyante nātra saṃśayaḥ
na chandāṃsi vṛjināt tārayanti; āyāvinaṃ māyayā vartamānam
     nīḍaṃ śakuntā iva jātapakṣāś; chandāṃsy enaṃ prajahaty antakāle
mattāpānaṃ kalahaṃ pūgavairaṃ; bhāryāpatyor antaraṃ jñātibhedam
     rājadviṣṭaṃ strīpumāṃsor vivādaṃ; varjyāny āhur yaś ca panthāḥ praduṣṭhaḥ
sāmudrikaṃ vaṇijaṃ corapūrvaṃ; śalāka dhūrtaṃ ca cikitsakaṃ ca
     ariṃ ca mitraṃ ca kuśīlavaṃ ca; naitān sākhyeṣv adhikurvīta sapta
mānāgnihotram uta mānamaunaṃ; mānenādhītam uta mānayajñaḥ
     etāni catvāry abhayaṃkarāṇi; bhayaṃ prayacchanty ayathā kṛtāni
agāra dāhī garadaḥ kuṇḍāśī somavikrayī
     parva kāraś ca sūcī ca mitra dhruk pāradārikaḥ
bhrūṇahā guru talpī ca yaś ca syāt pānapo dvijaḥ
     atitīkṣṇaś ca kākaś ca nāstiko veda nindakaḥ
sruva pragrahaṇo vrātyaḥ kīnāśaś cārthavān api
     rakṣety uktaś ca yo hiṃsyāt sarve brahmaṇhaṇaiḥ samāḥ
tṛṇoklayā jñāyate jātarūpaṃ; yuge bhadro vyavahāreṇa sādhuḥ
     śūro bhayeṣv arthakṛcchreṣu dhīraḥ; kṛcchrāsv āpatsu suhṛdaś cārayaś ca
jarā rūpaṃ harati hi dhairyam āśā; mṛtyuḥ prāṇān dharmacaryām asūyā
     krodhaḥ śriyaṃ śīlam anārya sevā; hriyaṃ kāmaḥ sarvam evābhimānaḥ
śrīr maṅgalāt prabhavati prāgalbhyāt saṃpravardhate
     dākṣyāt tu kurute mūlaṃ saṃyamāt pratitiṣṭhati
aṣṭau guṇāḥ puruṣaṃ dīpayanti; prajñā ca kaulyaṃ ca damaḥ śrutaṃ ca
     parākramaś cābahu bhāṣitā ca; dānaṃ yathāśakti kṛtajñatā ca
etān guṇāṃs tāta mahānubhāvān; eko guṇaḥ saṃśrayate prasahya
     rājā yadā satkurute manuṣyaṃ; sarvān guṇān eṣa guṇo 'tibhāti
aṣṭau nṛpemāni manuṣyaloke; svargasya lokasya nidarśanāni
     catvāry eṣām anvavetāni sadbhiś; catvāry eṣām anvavayanti santaḥ
yajño dānam adhyayanaṃ tapaś ca; catvāry etāny anvavetāni sadbhiḥ
     damaḥ satyam ārjavam ānṛśaṃsyaṃ; catvāry etāny anvavayanti santaḥ
na sā sabhā yatra na santi vṛddhā; na te vṛddhā ye na vadanti dharmam
     nāsau harmo yatana satyam asti; na tat satyaṃ yac chalenānuviddham
satyaṃ rūpaṃ śrutaṃ vidyā kaulyaṃ śīlaṃ balaṃ dhanam
     śauryaṃ ca cirabhāṣyaṃ ca daśaḥ saṃsargayonayaḥ
pāpaṃ kurvan pāpakīrtiḥ pāpam evāśnute phalam
     puṇyaṃ kurvan puṇyakīrtiḥ puṇyam evāśnute phalam
pāpaṃ prajñāṃ nāśayati kriyamāṇaṃ punaḥ punaḥ
     naṣṭaprajñaḥ pāpam eva nityam ārabhate naraḥ
puṇyaṃ prajñāṃ vardhayati kriyamāṇaṃ punaḥ punaḥ
     vṛddhaprajñaḥ puṇyam eva nityam ārabhate naraḥ
asūyako danda śūko niṣṭhuro vairakṛn naraḥ
     sa kṛcchraṃ mahad āpnoto nacirāt pāpam ācaran
anasūyaḥ kṛtaprajñṭaḥ śobhanāny ācaran sadā
     akṛcchrāt sukham āpnoti sarvatra ca virājate
prajñām evāgamayati yaḥ prājñebhyaḥ sa paṇḍitaḥ
     prājño hy avāpya dharmārthau śaknoti sukham edhitum
divasenaiva tat kuryād yena rātau sukhaṃ vaset
     aṣṭa māsena tat kuryād yena varṣāḥ sukhaṃ vaset
pūrve vayasi tat kuryād yena vṛddhasukhaṃ vaset
     yāvaj jīvena tat kuryād yena pretya sukhaṃ vaset
jīrṇam annaṃ praśaṃsanti bhāryaṃ ca gatayauvanām
     śūraṃ vigatasaṃgrāmaṃ gatapāraṃ tapasvinam
dhanenādharmalabdhena yac chidram apidhīyate
     asaṃvṛtaṃ tad bhavati tato 'nyad avadīryate
gurur ātmavatāṃ śāstā śāsā rājā durātmanām
     atha pracchannapāpānāṃ śāstā vaivasvato yamaḥ
ṛṣīṇāṃ ca nadīnāṃ ca kulānāṃ ca mahāmanām
     prabhavo nādhigantavyaḥ strīṇāṃ duścaritasya ca
dvijātipūjābhirato dātā jñātiṣu cārjavī
     kṣatriyaḥ svargabhāg rājaṃś ciraṃ pālayate mahīm
suvarṇapuṣpāṃ pṛthivīṃ cinvanti puruṣās trayaḥ
     śūraś ca kṛtavidyaś ca yaś ca jānāti sevitum
buddhiśreṣṭhāni karmāṇi bāhumadhyāni bhārata
     tāni jaṅghā jaghanyāni bhārapratyavarāṇi ca
duryodhane ca śakunau mūḍhe duḥśāsane tathā
     karṇe caiśvaryam ādhāya kathaṃ tvaṃ bhūtim icchasi
sarvair guṇair upetāś ca pāṇḍavā bharatarṣabha
     pitṛvat tvayi vartante teṣu vartasva putravat
