[s]
      tasmiṃs tu nihate śūre śālve samitiśobhane
      tavābhajyad balaṃ vegād vāteneva mahādrumaḥ
tat prabhagnaṃ balaṃ dṛṣṭvā kṛtavarmā mahārathaḥ
      dadhāra samare śūraḥ śatrusainyaṃ mahābalaḥ
saṃnivṛttās tu te śūrā ṛṣṭvā sātvatam āhave
      śaulopamaṃ sthitaṃ rājan kīryamāṇaṃ śarair yudhi
tatha pravavṛte yuddhaṃ kurūṇāṃ pāṇḍavaiḥ saha
      nivṛttānāṃ mahārāja mṛtyuṃ kṛtvā nivartanam
tatrāścaryam abhūd yuddhāṃ sātvatasya paraiḥ saha
      yad eko vārayām āsa pāṇḍusenāṃ durāsadām
teṣām anyonyasuhṛdāṃ kṛte karmaṇi duṣkare
      siṃhanādaḥ prahṛṣṭānāṃ divaḥ spṛk sumahān abhūt
tena śabdena vitrastān pāñcālān bharatarṣabha
      śiner naptā mahābāhur anvapadyata sātyakiḥ
sa samāsādya rājānaṃ kṣemadhūrtiṃ mahābalam
      saptabhir niśitair bāṇair anayad yamasādanam
tam āyāntaṃ mahābāhuṃ pravapantaṃ śitāñ śarān
      javenābhyapatad dhīmān hārdikyaḥ śinipuṃgavam
tau siṃhāv iva nardantau dhanvinau rathināṃ varau
     anyonyam abhyadhāvetāṃ śastrapravara dhāriṇau
pāṇḍavāḥ saha pāñcālair yodhāś cānye nṛpottamāḥ
     prekṣakāḥ samapadyanta tayoḥ puruṣasiṃhayoḥ
nārācair vatsadantaiś ca vṛṣṇyandhakamahārathau
     abhijaghnatur anyonyaṃ prahṛṣṭāv iva kuñjarau
carantau vividhān mārgān hārdikya śinipuṃgavau
     muhur antardadhāte tau bāṇavṛṣṭyā parasparam
cāpavegabaloddhūtān mārgaṇān vṛṣṇisiṃhayoḥ
     ākāśe samapaśyāma pataṃgān iva śīghragān
tam ekaṃ satyakarmāṇam āsādya hṛdikātmajaḥ
     avidhyan niśitair bāṇaiś caturbhiś aturo hayān
sa dīrghabāhuḥ saṃkruddhas tottrārdita iva dvipaḥ
     aṣṭābhiḥ kṛtavarmāṇam avidhyat parameṣubhiḥ
tataḥ pūrṇāyatotsṛṣṭaiḥ kṛtavarmā śilāśitaiḥ
     sātyakiṃ tribhir āhatya dhanur ekana cicchide
nikṛttaṃ tad dhanuḥśreṣṭham apāsya śinipuṃgavaḥ
     anyad ādatta vegena śaineyaḥ saśaraṃ dhanuḥ
tad ādāya dhanuḥśreṣṭhaṃ variṣṭhaḥ sarvadhanvinām
     āropya ca mahāvīryo mahābuddhir mahābalaḥ
amṛṣyamāṇo dhanuṣaś chedanaṃ kṛtavarmaṇā
     kupito 'tirathaḥ śīghraṃ kṛtavarmāṇam abhyayāt
tataḥ suniśitair bāṇair daśabhiḥ śinipuṃgavaḥ
     jaghāna sūtam aśvāṃś ca dhvajaṃ ca kṛtavarmaṇaḥ
tato rājan maheṣvāsaḥ kṛtavarmā mahārathaḥ
     hatāśvasūtaṃ saṃprekṣya rathaṃ hemapariṣkṛtam
roṣeṇa mahatāviṣṭaḥ śūlam udyamya māriṣa
     cikṣepa bhujavegena jighāṃsuḥ śinipuṃgavam
tac chūlaṃ sātvato hy ājau nirbhidya niśitaiḥ śaraiḥ
     cūrṇitaṃ pātayām āsa mohayann iva mādhavam
     tato 'pareṇa bhallena hṛdy enaṃ samatāḍayat
sa yuddhe yuyudhānena hatāśvo hatasārathiḥ
     kṛtavarmā kṛtāstreṇa dharaṇīm anvapadyata
tasmin sātyakinā vīre dvairathe virathī kṛte
     samapadyata sarvepṣāṃ sainyānāṃ sumahad bhayam
putrasya tava cātyarthaṃ viṣādaḥ samapadyata
     hatasūte hatāśve ca virathe kṛtavarmaṇi
hatāśvaṃ ca samālakṣya hatasūtam ariṃdamam
     abhyadhāvat kṛpo rājañ jighāṃsuḥ śinipuṃgavam
tam āropya rathopasthe miṣatāṃ sarvadhanvinām
     apovāha mahābāhus tūrṇam āyodhanād api
śaineye 'dhiṣṭhite rājan virathe kṛtavarmaṇi
     duryodhana balaṃ sarvaṃ punar āsīt parāṅmukham
tatpare nāvabudhyanta sainyena rajasāvṛte
     tāvakāḥ pradrutā rājan duryodhanam ṛte nṛpam
duryodhanas tu saṃprekṣya bhagnaṃ svabalam antikāt
     javenābhyapatat tūrṇaṃ sarvāṃś caiko nyavārayat
pāṇḍūṃś ca sarvān saṃkruddho dhṛṣṭadyumnaṃ ca pārṣatam
     śikhaṇḍinaṃ draupadeyān pāñcālānāṃ ca ye gaṇāḥ
kekayān somakāṃś caiva pāñcālāṃś caiva māriṣa
     asaṃbhramaṃ durādharṣaḥ śitair astrair avārayat
atiṣṭhad āhave yattaḥ putras tava mahābalaḥ
     yathā yajñe mahān agnir matra pūtaḥ prakāśayan
taṃ pare nābhyavartanta martyā mṛtyum ivāhave
     athānyaṃ ratham āsthāya hārdikyaḥ samapadyata
