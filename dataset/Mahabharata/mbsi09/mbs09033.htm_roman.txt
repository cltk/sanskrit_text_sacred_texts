[s]
      tasmin yuddhe mahārāja saṃpravṛtte sudāruṇe
      upaviṣṭeṣu sarveṣu pāṇḍaveṣu mahātmasu
tatas tāladhvajo rāmas tayor yuddha upasthite
      śrutvā tac chiṣyayo rājann ājagāma halāyudhaḥ
taṃ dṛṣṭvā marama prītāḥ pūjayitvā narādhipāḥ
      śiṣyayoḥ kauśalaṃ yuddhe paśya rāmeti cābruvan
abravīc ca tadā rāmo dṛṣṭvā kṛṣṇaṃ ca pāṇḍavam
      duryodhanaṃ ca kauravyaṃ gadāpāṇim avasthitam
catvāriṃśad ahāny adya dve ca me niḥsṛtasya vai
      puṣyeṇa saṃprayāto 'smi śravaṇe punarāgataḥ
      śiṣyayor vai gadāyuddhaṃ draṣṭukāmo 'smi mādhava
tato yudhiṣṭhiro rājā pariṣvajya halāyudham
      svāgataṃ kuśalaṃ cāsmai paryapṛcchad yathātatham
kṛṣṇau cāpi maheṣvāsāv abhivādya halāyudham
      sasvajāte pariprītau priyamāṇau yaśasvinau
mādrīputrau tathā śūrau draupadyāḥ pañca cātmajāḥ
      abhivādya sthitā rājan rauhiṇeyaṃ mahābalam
bhīmaseno 'tha balavān putras tava janādhipa
      tathaiva codyata gadau pūjayām āsatur balam
svāgatena ca te tatra pratipūjya punaḥ punaḥ
     paśya yuddhaṃ mahābāho iti te rāmam abruvan
     evam ūcur mahātmānaṃ rauhiṇeyaṃ narādhipāḥ
pariṣvajya tadā rāmaḥ pāṇḍavān sṛñjayān api
     apṛcchat kuśalaṃ sarvān pāṇḍavāṃś cāmitaujasaḥ
     tathaiva te samāsādya papracchus tam anāmayam
pratyabhyarcya halī sarvān kṣatriyāṃś ca mahāmanāḥ
     kṛtvā kuśalasaṃyuktāṃ saṃvidaṃ ca yathā vayaḥ
janārdanaṃ satyakiṃ ca premṇā sa pariṣasvaje
     mūrdhni caitāv upāghrāya kuśalaṃ paryapṛcchata
tau cainaṃ vidhivad rājan pūjayām āsatur gurum
     brahmāṇam iva deveśam indropendrau mudā yutau
tato 'bravīd dharmasuto rauhiṇeyam ariṃdamam
     idaṃ bhrātror mahāyuddhaṃ paśya rāmeti bhārata
teṣāṃ madhye mahābāhuḥ śrīmān keśava pūrvajaḥ
     nyaviśat paramaprītaḥ pūjyamāno mahārathaiḥ
sa babhau rājamadhyastho nīlavāsāḥ sitaprabhaḥ
     divīva nakṣatragaṇaiḥ parikīrṇo niśākaraḥ
tatas tayoḥ saṃnipātas tumulo lomaharṣaṇaḥ
     āsīd antakaro rājan vairasya tava putrayoḥ
