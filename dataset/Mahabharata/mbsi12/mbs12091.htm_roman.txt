yān aṅgirāḥ kṣatradharmān utathyo brahma vit tamaḥ
      māndhātre yauvanāśvāya prītimān abhyabhāṣata
sa yathānuśaśāsainam utathyo brahma vittamaḥ
      tat te sarvaṃ pravakṣyāmi nikhilena yudhiṣṭhira
dharmāya rājā bhavati na kāmakaraṇāya tu
      māndhātar evaṃ jānīhi rājā lokasya rakṣitā
rājā carati vai dharmaṃ devatvāyaiva gacchati
      na ced dharmaṃ sa carati narakāyaiva gacchati
dharme tiṣṭhanti bhūtāni dharmo rājani tiṣṭhati
      taṃ rājā sādhu yaḥ śāsti sa rājā pṛthivīpatiḥ
rājā paramadharmātmā lakṣmīvān pāpa ucyate
      devāś ca garhāṃ gacchanti dharmo nāstīti cocyate
adharme vartamānānām arthasiddhiḥ pradṛśyate
      tad eva maṅgalaṃ sarvaṃ lokaḥ samanuvartate
ucchidyate dharmavṛttam adharmo vartate mahān
      bhayam āhur divārātraṃ yadā pāpo na vāryate
na vedān anuvartanti vratavanto dvijātayaḥ
      na yajñāṃs tanvate viprā yadā pāpo na vāryate
vadhyānām iva sarveṣāṃ mano bhavati vihvalam
     manuṣyāṇāṃ mahārāja yadā pāpo na vāryate
ubhau lokāv abhiprekṣya rājānam ṛṣayaḥ svayam
     asṛjan sumahad bhūtam ayaṃ dharmo bhaviṣyati
yasmin dharmo virājeta taṃ rājānaṃ pracakṣate
     yasmin vilīyate dharmaṃ taṃ devā veṣalaṃ viduḥ
vṛṣo hi bhagavān dharmo yas tasya kurute hy alam
     vṛṣalaṃ taṃ vidur devās tasmād dharmaṃ na lopayet
dharme vardhati vardhanti sarvabhūtāni sarvadā
     tasmin hrasati hīyante tasmād dharmaṃ pravardhayet
dhanāt sravati dharmo hi dhāraṇād veti niścayaḥ
     akāryāṇāṃ manuṣyendra sa sīmānta karaḥ smṛtaḥ
prabhavārthaṃ hi bhūtānāṃ dharmaḥ sṛṣṭaḥ svayaṃ bhuvā
     tasmāt pravardhayed dharmaṃ prajānugraha kāraṇāt
tasmād dhi rājaśārdūla dharmaḥ śreṣṭha iti smṛtaḥ
     sa rājā yaḥ prajāḥ śāsti sādhu kṛt puruṣarṣabhaḥ
kāmakrodhāv anādṛtya dharmam evānupālayet
     dharmaḥ śreyaḥ karatamo rājñāṃ bharatasattama
dharmasya brāhmaṇā yonis tasmāt tān pūjayet sadā
     brāhmaṇānāṃ ca māndhātaḥ kāmān kuryād amatsarī
teṣāṃ hy akāma karaṇād rājñaḥ saṃjāyate bhayam
     mitrāṇi ca na vardhante tathāmitrī bhavanty api
brāhmaṇān vai tadāsūyād yadā vairocano baliḥ
     athāsmāc chrīr apākrāmad yāsminn āsīt pratāpinī
tatas tasmād apakramya sāgacchat pākaśāsanam
     atha so 'nvatapat paścāc chriyaṃ dṛṣṭvā puraṃdare
etat phalam asūyāyā abhimānasya cābhibho
     tasmād budhyasva māndhātar mā tvā jahyāt pratāpinī
darpo nāma śriyaḥ putro jajñe 'dharmād iti śrutiḥ
     tena devāsurā rājan nītāḥ subahuśo vaśam
rājarṣayaś ca bahavas tasmād budhyasva pārthiva
     rājā bhavati taṃ jitvā dāsas tena parājitaḥ
sa yathā darpasahitam adharmaṃ nānusevate
     tathā vartasva māndhātaś ciraṃ cet sthātum icchasi
mattāt pramattāt pogaṇḍād unmattāc ca viśeṣataḥ
     tad abhyāsād upāvartād ahitānāṃ ca sevanāt
nigṛhītād amātyāc ca strībhyaś caiva viśeṣataḥ
     parvatād viṣamād durgād dhastino 'śvāt sarīsṛpāt
etebhyo nityayattaḥ syān naktaṃcaryāṃ ca varjayet
     aty āyaṃ cāti mānaṃ ca dambhaṃ krodhaṃ ca varjayet
avijñātāsu ca strīṣu klībāsu svairiṇīṣu ca
     parabhāryāsu kanyāsu nācaren maithunaṃ nṛpaḥ
kuleṣu pāparakṣāṃsi jāyante varṇasaṃkarāt
     apumāṃso 'ṅgahīnāś ca sthūlajihvā vicetasaḥ
ete cānye ca jāyante yadā rājā pramādyati
     tasmād rājñā viśeṣeṇa vartitavyaṃ prajāhite
kṣatriyasya pramattasya doṣaḥ saṃjāyate mahān
     adharmāḥ saṃpravartante prajā saṃkarakārakāḥ
aśīte vidyate śītaṃ śīte śītaṃ na vidyate
     avṛṣṭir ati vṛṣṭiś ca vyādhiś cāviśati prajāḥ
nakṣatrāṇy upatiṣṭhanti grahā ghorās tathāpare
     utpātāś cātra dṛśyante bahavo rājanāśanāḥ
arakṣitātmā yo rājā prajāś cāpi na rakṣati
     prajāś ca tasya kṣīyante tāś ca so 'nu vinaśyati
dvāv ādadāte hy ekasya dvayoś ca bahavo 'pare
     kumāryaḥ saṃpralupyante tadāhur nṛpa dūṣaṇam
mamaitad iti naikasya manuṣyeṣv avatiṣṭhate
     tyaktvā dharmaṃ yadā rājā pramādam anutiṣṭhati
