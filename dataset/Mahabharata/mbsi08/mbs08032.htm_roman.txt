[dhṛ]
      tathā vyūḍheṣv anīkeṣu saṃsakteṣu ca saṃjaya
      saṃśaptakān kathaṃ pārtho gataḥ karṇaś ca pāṇḍavān
etad vistarato yuddhaṃ prabrūhi kuśalo hy asi
      na hi tṛpyāmi vīrāṇāṃ śṛṇvāno vikramān raṇe
[s]
      tat sthāne samavasthāpya pratyamitraṃ mahābalam
      avyūhatārjuno vyūhaṃ putrasya tava durnaye
tat sādināgakalilaṃ padātirathasaṃkulam
      dhṛṣṭadyumnamukhair vyūḍham aśobhata mahad balam
pārāvata savarṇāśvaś candrāditya samadyutiḥ
      pārṣataḥ prababhau dhanvī kālo vigrahavān iva
pārṣataṃ tv abhi saṃtasthur draupadeyā yuyutsavaḥ
      sānugā bhīmavapuśaś candraṃ tārāgaṇā iva
atha vyūḍheṣv anīkeṣu prekṣya saṃśaptakān raṇe
      kruddho 'rjuno 'bhidudrāva vyākṣipan gāṇḍivaṃ dhanuḥ
atha saṃśaptakāḥ pārtham abhyadhāvan vadhaiṣiṇaḥ
      vijaye kṛtasaṃkalpā mṛtyuṃ kṛtvā nivartanam
tad aśvasaṃgha bahulaṃ mattanāgarathākulam
      pattimac chūra vīraughair drutam arjunam ādravat
sa saṃprahāras tumulas teṣām āsīt kirīṭinā
     tasyaiva naḥ śruto yādṛṅ nivātakavacaiḥ saha
rathān aśvān dhvajān nāgān pattīn rathapatīn api
     iṣūn dhanūṃṣi khaḍgāṃś ca cakrāṇi ca paraśvadhān
sāyudhān udyatān bāhūn udyatāny āyudhāni ca
     ciccheda dviṣatāṃ pārthaḥ śirāṃsi ca sahasraśaḥ
tasmin sainye mahāvarte pātālāvarta saṃnibhe
     nimagnaṃ taṃ rathaṃ matvā neduḥ saṃśaptakā mudā
sa purastād arīn hatvā paścārdhenottareṇa ca
     dakṣiṇena ca bībhatsuḥ kruddho rudraḥ paśūn iva
atha pāñcāla cedīnāṃ sṛñjayānāṃ ca māriṣa
     tvadīyaiḥ saha saṃgrāma āsīt paramadāruṇaḥ
kṛpaś ca kṛtavarmā ca śakuniś cāpi saubalaḥ
     hṛṣṭasenāḥ susaṃrabdhā rathānīkaiḥ prahāriṇaḥ
kosalaiḥ kāśimatsyaiś ca kārūṣaiḥ kekayair api
     śūrasenaiḥ śūra vīrair yuyudhur yuddhadurmadāḥ
teṣām antakaraṃ yuddhaṃ dehapāpma praṇāśanam
     śūdra viṭ kṣatravīrāṇāṃ dharmyaṃ svargyaṃ yaśaḥ karam
duryodhano 'pi sahito bhrātṛbhir bharatarṣabha
     guptaḥ kurupravīraiś ca madrāṇāṃ ca mahārathaiḥ
pāṇḍavaiḥ sahapāñcālaiś cedibhiḥ sātyakena ca
     yudhyamānaṃ raṇe karṇaṃ kuruvīro 'bhyapālayat
karṇo 'pi niśitair bāṇair vinihatya mahācamūm
     pramṛdya ca rathaśreṣṭhān yudhiṣṭhiram apīḍayat
vipatrāyudha dehāsūn kṛtvā śatrūn sahasraśaḥ
     yuktvā svargayaśobhyāṃ ca svebhyo mudam udāvahat
[dhṛ]
     yat tat praviśya pārthānāṃ senāṃ kurvañ janakṣayam
     karṇo rājānam abhyarcchat tan mamācakṣva saṃjaya
ke ca pravīrāḥ pārthānāṃ yudhi karṇam avārayan
     kāṃś ca pramathyādhirathir yudhiṣṭhiram apīḍayat
[s]
     dhṛṣṭadyumnamukhān pārthān dṛṣṭvā karṇo vyavasthitān
     samabhyadhāvat tvaritaḥ pāñcālāñ śatrukarśanaḥ
taṃ tūrṇam abhidhāvantaṃ pāñcālā jitakāśinaḥ
     pratyudyayur mahārāja haṃsā iva mahārṇavam
tataḥ śaṅkhasahasrāṇāṃ nisvano hṛdayaṃgamaḥ
     prādurāsīd ubhayato bherīśabdaś ca dāruṇaḥ
nānā vāditranādaś ca dvipāśvarathanisvanaḥ
     siṃhanādaś ca vīrāṇām abhavad dāruṇas tadā
sādri drumārṇavā bhūmiḥ savātāmbudam ambaram
     sārkendu grahanakṣatrā dyauś ca vyaktaṃ vyaghūrṇata
ati bhūtāni taṃ śabdaṃ menire 'ti ca vivyathuḥ
     yāni cāplava sattvāni prāyas tāni mṛtāni ca
atha karṇo bhṛśaṃ kruddhaḥ śīghram astram udīrayan
     jaghāna pāṇḍavīṃ senām āsurīṃ maghavān iva
sa pāṇḍavarathāṃs tūrṇaṃ praviśya visṛjañ śarān
     prabhadrakāṇāṃ pravarān ahanat sapta saptatim
tataḥ supuṅkhair niśitai rathaśreṣṭho ratheṣubhiḥ
     avadhīt pañcaviṃśatyā pāñcālān pañcaviṃśatim
suvarṇapuṅkhair nārācaiḥ parakāyavidāraṇaiḥ
     cedikān avadhīd vīraḥ śataśo 'tha sahasraśaḥ
taṃ tathā samare karma kurvāṇam atimānuṣam
     parivavrur mahārāja pāñcālānāṃ rathavrajāḥ
tataḥ saṃdhāya viśikhān pañca bhārata duḥsahān
     pāñcālān avadhīt pañca karṇo vaikartano vṛṣaḥ
bhānudevaṃ citrasenaṃ senā binduṃ ca bhārata
     tapanaṃ śūrasenaṃ ca pāñcālān avadhīd raṇe
pāñcāleṣu ca śūreṣu vadhyamāneṣu sāyakaiḥ
     hāhākāro mahān āsīt pāñcālānāṃ mahāhave
teṣāṃ saṃkīryamāṇānāṃ hāhākārakṛtā diśaḥ
     punar eva ca tān karṇo jaghānāśu patatribhiḥ
cakrarakṣau tu karṇasya putrau māriṣa durjayau
     suṣeṇaḥ satyasenaś ca tyaktvā prāṇān ayudhyatām
pṛṣṭhagopas tu karṇasya jyeṣṭhaḥ putro mahārathaḥ
     vṛṣasenaḥ svayaṃ karṇaṃ pṛṣṭhataḥ paryapālayat
dhṛṣṭadyumnaḥ sātyakiś ca draupadeyā vṛkodaraḥ
     janamejayaḥ śikhaṇḍī ca pravīrāś ca prabhadrakāḥ
cedikekayapāñcālā yamau matsyāś ca daṃśitāḥ
     samabhyadhāvan rādheyaṃ jighāṃsantaḥ prahāriṇaḥ
ta enaṃ vividhaiḥ śastraiḥ śaradhārābhir eva ca
     abhyavarṣan vimṛdnantaḥ prāvṛṣīvāmbudā girim
pitaraṃ tu parīpsantaḥ karṇa putrāḥ prahāriṇaḥ
     tvadīyāś cāpare rājan vīrā vīrān avārayan
suṣeṇo bhīmasenasya chittvā bhallena kārmukam
     nārācaiḥ saptabhir viddhvā hṛdi bhīmaṃ nanāda ha
athānyad dhanur ādāya sudṛḍhaṃ bhīmavikramaḥ
     sajyaṃ vṛkodaraḥ kṛtvā suṣeṇasyācchinad dhanuḥ
vivyādha cainaṃ navabhiḥ kruddho nṛtyann iveṣubhiḥ
     karṇaṃ ca tūrṇaṃ vivyādha trisaptatyā śitaiḥ śaraiḥ
satyasenaṃ ca daśabhiḥ sāśvasūtadhvajāyudham
     paśyatāṃ suhṛdāṃ madhye karṇa putram apātayat
kṣurapra ṇunnaṃ tat tasya śiraś candranibhānanam
     śubhadarśanam evāsīn nālabhraṣṭam ivāmbujam
hatvā karṇasutaṃ bhīmas tāvakān punar ārdayat
     kṛpa hārdikyayoś chittvā cāpe tāv apy athārdayat
duḥśāsanaṃ tribhir viddhvā śakuniṃ ṣaḍbhir āyasaiḥ
     ulūkaṃ ca patatriṃ ca cakāra virathāv ubhau
he suṣeṇa hato 'sīti bruvann ādatta sāyakam
     tam asya karṇaś ciccheda tribhiś cainam atāḍayat
athānyam api jagrāha suparvāṇaṃ sutejanam
     suṣeṇāyāsṛjad bhīmas tam apy asyācchinad vṛṣaḥ
punaḥ karṇas trisaptatyā bhīmasenaṃ ratheṣubhiḥ
     putraṃ parīpsan vivyādha krūraṃ krūrair jighāṃsayā
suṣeṇas tu dhanur gṛhya bhārasādhanam uttamam
     nakulaṃ pañcabhir bāṇair bāhvor urasi cārdayat
nakulas taṃ tu viṃśatyā viddhvā bhārasahair dṛḍhaiḥ
     nanāda balavan nādaṃ karṇasya bhayam ādadhat
taṃ suṣeṇo mahārāja viddhvā daśabhir āśugaiḥ
     ciccheda ca dhanuḥ śīghraṃ kṣurapreṇa mahārathaḥ
athānyad dhanur ādāya nakulaḥ krodhamūrcchitaḥ
     suṣeṇaṃ bahubhir bāṇair vārayām āsa saṃyuge
sa tu bāṇair diśo rājann ācchādya paravīrahā
     ājaghne sārathiṃ cāsya suṣeṇaṃ ca tatas tribhiḥ
     ciccheda cāsya sudṛḍhaṃ dhanur bhallais tribhis tridhā
athānyad dhanur ādāya suṣeṇaḥ krodhamūrchitaḥ
     avidhyan nakulaṃ ṣaṣṭyā sahadevaṃ ca saptabhiḥ
tad yuddhaṃ sumahad ghoram āsīd devāsuropamam
     nighnatāṃ sāyakais tūrṇam anyonyasya vadhaṃ prati
sātyakir vṛṣasenasya hatvā sūtaṃ tribhiḥ śaraiḥ
     dhanuś ciccheda bhallena jaghānāśvāṃś ca saptabhiḥ
     dhvajam ekeṣuṇonmathya tribhis taṃ hṛdy atāḍayat
athāvasannaḥ svarathe muhūrtāt punar utthitaḥ
     atho jighāṃsuḥ śaineyaṃ khaḍgacarma bhṛd abhyayāt
tasya cāplavataḥ śīghraṃ vṛṣasenasya sātyakiḥ
     varāhakarṇair daśabhir avidhyad asi carmaṇī
duḥśāsanas tu taṃ dṛṣṭvā virathaṃ vyāyudhaṃ kṛtam
     āropya svarathe tūrṇam apovāha rathāntaram
athānyaṃ ratham āsthāya vṛṣaseno mahārathaḥ
     karṇasya yudhi durdharṣaḥ punaḥ pṛṣṭham apālayat
duḥśāsanaṃ tu śaineyo navair navabhir āśugaiḥ
     visūtāśvarathaṃ kṛtvā lalāḍe tribhir ārpayat
sa tv anyaṃ ratham āsthāya vidhivat kalpitaṃ punaḥ
     yuyudhe pāṇḍubhiḥ sārdhaṃ karṇasyāpyāyayan balam
dhṛṣṭadyumnas tataḥ karṇam avidhyad daśabhiḥ śaraiḥ
     draupadeyās trisaptatyā yuyudhānas tu saptabhiḥ
bhīmasenaś catuḥṣaṣṭyā sahadevaś ca pañcabhiḥ
     nakulas triṃśatā bāṇaiḥ śatānīkaś ca saptabhiḥ
     śikhaṇḍī daśabhir vīro dharmarājaḥ śatena tu
ete cānye ca rājendra pravīrā jaya gṛddhinaḥ
     abhyardayan maheṣvāsaṃ sūtaputraṃ mahāmṛdhe
tān sūtaputro viśikhair daśabhir daśabhiḥ śitaiḥ
     rathe cāru caran vīraḥ patyavidhyad ariṃdamaḥ
tatrāstra vīryaṃ karṇasya lāghavaṃ ca mahātmanaḥ
     apaśyāma mahārāja tad adbhutam ivābhavat
na hy ādadānaṃ dadṛśuḥ saṃdadhānaṃ ca sāyakān
     vimuñcantaṃ ca saṃrambhād dadṛśus te mahāratham
dyaur viyad bhūr diśaś cāśu praṇunnā niśitaiḥ śaraiḥ
     aruṇābhrāvṛtākāraṃ tasmin deśe babhau viyat
nṛtyann iva hi rādheyaś cāpahastaḥ pratāpavān
     yair viddhaḥ pratyavidhyat tān ekaikaṃ triguṇaiḥ śaraiḥ
daśabhir daśabhiś cainān punar viddhvā nanāda ha
     sāśvasūta dhvajac chatrās tatas te vivaraṃ daduḥ
tān pramṛdnan maheṣvāsān rādheyaḥ śaravṛṣṭibhiḥ
     rājānīkam asaṃbādhaṃ prāviśac chatrukarśanaḥ
sa rathāṃs triśatān hatvā cedīnām anivartinām
     rādheyo niśitair bāṇair tato 'bhyārcchad yudhiṣṭhiram
tatas te pāṇḍavā rājañ śikhaṇḍī ca sasātyakiḥ
     rādheyāt parirakṣanto rājānaṃ paryavārayan
tathaiva tāvakāḥ sarve karṇaṃ durvāraṇaṃ raṇe
     yattāḥ senā maheṣvāsāḥ paryarakṣanta sarvaśaḥ
nānā vāditraghoṣāś ca prādurāsan viśāṃ pate
     siṃhanādaś ca saṃjajñe śūrāṇām anivartinām
tataḥ punaḥ samājagmur abhītāḥ kurupāṇḍavāḥ
     yudhiṣṭhira mukhāḥ pārthāḥ sūtaputra mukhā vayam
