[vaiṣampāyana]
      dvaipāyana vaco śrutvā kupite ca dhanaṃjaye
      vyāsam āmantrya kaunteyaḥ pratyuvāca yudhiṣṭhiraḥ
na pārthivam idaṃ rājyaṃ na ca bhogāḥ pṛthagvidhāḥ
      prīṇayanti mano me 'dya śoko māṃ nardayaty ayam
śrutvā ca vīra hīnānām aputrāṇāṃ ca yoṣitām
      paridevayamānānāṃ śāntiṃ nopalabhe mune
ity uktaḥ pratyuvācedaṃ vyāso yogavidāṃ varaḥ
      yudhiṣṭhiraṃ mahāprājñaṃ dharmajño veda pāragaḥ
na karmaṇā labhyate cintayā vā; nāpy asya dātā puruṣasya kaś cit
      paryāya yogād vihitaṃ vidhātrā; kālena sarvaṃ labhate manuṣyaḥ
na buddhiśāstrādhyayanena śakyaṃ; prāptuṃ viśeṣair manujair akāle
      mūrkho 'pi prāpnoti kadā cid arthān; kālo hi kāryaṃ prati nirviśeṣaḥ
nābhūti kāle ca phalaṃ dadāti; śilpaṃ na mantrāś ca tathauṣadhāni
      tāny eva kālena samāhitāni; sidhyanti cedhyanti ca bhūtakāle
kālena śīghrāḥ pravivānti vātāḥ; kālena vṛṣṭir jaladān upaiti
      kālena padmotpalavaj jalaṃ ca; kālena puṣyanti nagā vaneṣu
kālena kṛṣṇāś ca sitāś ca rātryaḥ; kālena candraḥ paripūrṇabimbaḥ
      nākālataḥ puṣpaphalaṃ nagānāṃ; nākālavegāḥ sarito vahanti
nākālamattāḥ khaga pannagāś ca; mṛgadvipāḥ śailamahāgrahāś ca
     nākālataḥ strīṣu bhavanti garbhā; nāyānty akāle śiśiroṣṇa varṣāḥ
nākālato mriyate jāyate vā; nākālato vyāharate ca bālaḥ
     nākālato yauvanam abhyupaiti; nākālato rohati bījam uptam
nākālato bhānur upaiti yogaṃ; nākālato 'staṃ girim abhyupaiti
     nākālato vardhate hīyate ca; candraḥ samudraś ca mahormimālī
atrāpy udāharantīmam itihāsaṃ purātanam
     gītaṃ rājñā senajitā duḥkhārtena yudhiṣṭhira
sarvān evaiṣa paryāyo martyān spṛśati dustaraḥ
     kālena paripakvā hi mriyante sarvamānavāḥ
ghnanti cānyān narā rājaṃs tān apy anye narās tathā
     saṃjñaiṣā laukikī rājan na hinasti na hanyate
hantīti manyate kaś cin na hantīty api cāpare
     svabhāvatas tu niyatau bhūtānāṃ prabhavāpyayau
naṣṭe dhane vā dāre vā putre pitari vā mṛte
     aho kaṣṭam iti dhyāyañ śokasyāpacitiṃ caret
sa kiṃ śocasi mūḍhaḥ sañ śocyaḥ kim anuśocasi
     paśya duḥkheṣu duḥkhāni bhayeṣu ca bhayāny api
ātmāpi cāyaṃ na mama sarvāpi pṛthivī mama
     yathā mama tathānyeṣām iti paśyan na muhyati
śokasthāna sahasrāṇi harṣasthāna śatāni ca
     divase divase mūḍham āviśanti na paṇḍitam
evam etāni kālena priya dveṣyāṇi bhāgaśaḥ
     jīveṣu parivartante duḥkhāni ca sukhāni ca
duḥkham evāsti na sukhaṃ tasmāt tad upalabhyate
     tṛṣṇārti prabhavaṃ duḥkhaṃ duḥkhārti prabhavaṃ sukham
sukhasyānantaraṃ duḥkhaṃ duḥkhasyānantaraṃ sukham
     na nityaṃ labhate duḥkhaṃ na nityaṃ labhate sukham
sukham ante hi duḥkhānāṃ duḥkham ante sukhasya ca
     tasmād etad dvayaṃ jahyād ya icchec chāśvataṃ sukham
yannimittaṃ bhavec chokas tāpo vā duḥkhamūrchitaḥ
     āyaso vāpi yan mūlas tad ekāṅgam api tyajet
sukhaṃ vā yadi vā duḥkhaṃ priyaṃ vā yadi vāpriyam
     prāptaṃ prāptam upāsīta hṛdayenāparājitaḥ
īṣad apy aṅgadārāṇāṃ putrāṇāṃ vā carāpriyam
     tato jñāsyasi kaḥ kasya kena vā katham eva vā
ye ca mūḍhatamā loke ye ca buddheḥ paraṃ gatāḥ
     ta eva sukham edhante madhyaḥ kleśena yujyate
ity abravīn mahāprājño yudhiṣṭhira sa senajit
     parāvarajño lokasya dharmavit sukhaduḥkhavit
sukhī parasya yo duḥkhe na jātu sa sukhī bhavet
     duḥkhānāṃ hi kṣayo nāsti jāyate hy aparāt param
sukhaṃ ca duḥkhaṃ ca bhavābhavau ca; lābhālābhau maraṇaṃ jīvitaṃ ca
     paryāyaśaḥ sarvam iha spṛśanti; tasmād dhīro naiva hṛṣyen na kupyet
dīkṣāṃ yajñe pālanaṃ yuddham āhur; yogaṃ rāṣṭre daṇḍanītyā ca samyak
     vittatyāgaṃ dakṣiṇānāṃ ca yajñe; samyag jñānaṃ pāvanānīti vidyāt
rakṣan rāṣṭraṃ buddhipūrvaṃ nayena; saṃtyaktātmā yajñaśīlo mahātmā
     sarvāṁl lokān dharmamūrtyā caraṃś cāpy; ūrdhvaṃ dehān modate devaloke
jitvā saṃgrāmān pālayitvā ca rāṣṭraṃ; somaṃ pītvā vardhayitvā prajāś ca
     yuktyā daṇḍaṃ dhārayitvā prajānāṃ; yuddhe kṣīṇo modate devaloke
samyag vedān prāpya śāstrāṇy adhītya; samyag rāṣṭraṃ pālayitvā ca rājā
     cāturvarṇyaṃ sthāpayitvā svadharme; pūtātmā vai modate devaloke
yasya vṛttaṃ namasyanti svargasthasyāpi mānavāḥ
     paurajānapadāmātyāḥ sa rājā rājasattamaḥ
