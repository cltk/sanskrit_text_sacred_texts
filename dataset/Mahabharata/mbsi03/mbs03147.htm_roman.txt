[vai]
      etac chrutvā vacas tasya vānarendrasya dhīmataḥ
      bhīmasenas tadā vīraḥ provācāmitrakarśanaḥ
ko bhavān kiṃnimittaṃ vā vānaraṃ vapur āśritaḥ
      brāhmaṇānantaro varṇaḥ kṣatriyas tvānupṛcchati
kauravaḥ somavaṃśīyaḥ kuntyā garbheṇa dhāritaḥ
      pāṇḍavo vāyutanayo bhīmasena iti śrutaḥ
sa vākyaṃ bhīmasenasya smitena pratigṛhya tat
      hanūmān vāyutanayo vāyuputram abhāṣata
vānaro 'haṃ na te mārgaṃ pradāsyāmi yathepsitam
      sādhu gaccha nivartasva mā tvaṃ prāpyasi vaiśasam
[bhm]
      vaiśasaṃ vāstu yad vānyan na tvā pṛcchāmi vānara
      prayacchottiṣṭha mārgaṃ me mā tvaṃ prāpsyasi vaiśasam
[hanu]
      nāsti śaktir mamotthātuṃ vyādhinā kleśito hy aham
      yady avaśyaṃ prayātavyaṃ laṅghayitvā prayāhi mām
[bhm]
      nirguṇaḥ paramātmeti dehaṃ te vyāpya tiṣṭhati
      tam ahaṃ jñānavijñeyaṃ nāvamanye na laṅghaye
yady āgamair na vindeyaṃ tam ahaṃ bhūtabhāvanam
      krameyaṃ tvāṃ giriṃ cemaṃ hanūmān iva sāgaram
[ha]
     ka eṣa hanumān nāma sāgaro yena laṅghitaḥ
     pṛcchāmi tvā kuruśreṣṭha kathyatāṃ yadi śakyate
[bhm]
     bhrātā mama guṇaślāghyo buddhisattvabalānvitaḥ
     rāmāyaṇe 'tivikhyātaḥ śūro vānarapuṃgavaḥ
rāmapatnī kṛte yena śatayojanam āyataḥ
     sāgaraḥ plavagendreṇa krameṇaikena laṅghitaḥ
sa me bhrātā mahāvīryas tulyo 'haṃ tasya tejasā
     bale parākrame yuddhe śakto 'haṃ tava nigrahe
uttiṣṭha dehi me mārgaṃ paśya vā me 'dya pauruṣam
     macchāsanam akurvāṇaṃ mā tvā neṣye yamakṣayam
[vai]
     vijñāya taṃ balonmattaṃ bāhuvīryeṇa garvitam
     hṛdayenāvahasyainaṃ hanumān vākyam abravīt
prasīda nāsti me śaktir utthātuṃ jarayānagha
     mamānukampayā tv etat puccham utsārya gamyatām
sāvajñam atha vāmena smayañ jagrāha pāṇinā
     na cāśakac cālayituṃ bhīmaḥ pucchaṃ mahākapeḥ
uccikṣepa punar dorbhyām indrāyudham ivotśritam
     noddhartum aśakad bhīmo dorbhyām api mahābalaḥ
utkṣipta bhrūr vivṛttākṣaḥ saṃhatabhrukutī mukhaḥ
     svinna gatro 'bhavad bhīmo na coddhartuṃ śaśāka ha
yatnavān api tu śrīmāṁl lāṅgūloddharaṇoddhutaḥ
     kapeḥ pārśvagato bhīmas tasthau vrīḍād adhomukhaḥ
pranipatya ca kaunteyaḥ prāñjalir vākyam abravīt
     prasīda kapiśārdūla duruktaṃ kṣamyatāṃ mama
siddho vā yadi vā devo gandharvo vātha guhyakaḥ
     pṛṣṭhaḥ san kāmayā brūhi kas tvaṃ vānararūpadhṛk
[ha]
     yat te mama parijñāne kautūhalam ariṃdama
     tat sarvam akhilena tvaṃ śṛṇu pāṇḍavanandana
ahaṃ kesariṇaḥ kṣetre vāyunā jagad āyuṣā
     jātaḥ kamalapatrākṣa hanūmān nāma vānaraḥ
sūryaputraṃ ca sugrīvaṃ śakraputraṃ ca vālinam
     sarvavānararājānau sarvavānarayūthapāḥ
upatasthur mahāvīryā mama cāmitrakarśana
     sugrīveṇābhavat prītir anilasyāgninā yathā
nikṛtaḥ sa tato bhrātrā kasmiṃś cit kāraṇāntare
     ṛśyamūke mayā sārdhaṃ sugrīvo nyavasac ciram
atha dāśarathir vīro rāmo nāma mahābalaḥ
     viṣṇur mānuṣarūpeṇa ca cāravasu dhām imām
sa pituḥ priyam anvicchan saha bhāryaḥ sahānujaḥ
     sadhanur dhanvināṃ śreṣṭho daṇḍakāraṇyam āśritaḥ
tasya bhāryā janasthānād rāvaṇena hṛtā balāt
     vañcayitvā mahābuddhiṃ mṛgarūpeṇa rāghavam
hṛtadāraḥ saha bhrātrā patnīṃ mārgan sarāghavaḥ
     dṛṣṭavāñ śailaśikhare sugrīvaṃ vānararṣabham
tena tasyābhavat sakhyaṃ rāgavasya mahātmanaḥ
     sa hatvā vālinaṃ rājye sugrīvaṃ pratyapādayat
     sa harīn preṣayām āsa sītāyāḥ parimārgane
tato vānarakotībhir yāṃ vayaṃ prasthitā diśam
     tatra pravṛttiḥ sītāyā gṛdhreṇa pratipāditā
tato 'haṃ kāryasiddhyarthaṃ rāmasyākliṣṭakarmaṇāḥ
     śatayojanavistīrṇam arṇavaṃ sahasāplutaḥ
dṛṣṭā sā ca mayā devī rāvaṇasya niveśane
     pratyāgataś cāpi punar nāma tatra prakāśya vai
tato rāmeṇa vīreṇa hatvā tān sarvarākṣasān
     punaḥ pratyāhṛtā bhāryā naṣṭā vedaśrutir yathā
tataḥ pratiṣṭhite rāme vīro 'yaṃ yācito mayā
     yāvad rāmakathā vīra bhavel lokeṣu śatruhan
     tāvaj jīveyam ity evaṃ tathāstv iti ca so 'bravīt
daśavarṣasahasrāṇi daśavarṣaśatāni ca
     rājyaṃ kāritavān rāmas tatas tu tridivaṃ gataḥ
tad ihāpsarasas tāta gandharvāś ca sadānagha
     tasya vīrasya caritaṃ gāyantyo ramayanti mām
ayaṃ ca mārgo martyānām agamyaḥ kurunandana
     tato 'haṃ ruddhavān mārgaṃ tavemaṃ devasevitam
     dharṣayed vā śaped vāpi mā kaś cid iti bhārata
divyo devapatho hy eṣa nātra gacchanti mānuṣāḥ
     yadartham āgataś cāsi tat saro 'bhyarṇa eva hi
