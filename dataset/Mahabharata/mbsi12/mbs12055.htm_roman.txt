[vaiṣampāyana]
      athābravīn mahātejā vākyaṃ kauravanandanaḥ
      hanta dharmān pravakṣyāmi dṛḍhe vān manasī mama
tava prasādād govinda bhūtātmā hy asi śāśvataḥ
      yudhiṣṭhiras tu māṃ rājā dharmān samanupṛcchatu
evaṃ prīto bhaviṣyāmi dharmān vakṣyāmi cānagha
      yasmin rājarṣayaḥ sarve sa māṃ pṛcchatu pāṇḍavaḥ
sarveṣāṃ dīptayaśasāṃ kurūṇāṃ dharmacāriṇām
      yasya nāsti samaḥ kaś cit sa māṃ pṛcchatu pāṇḍavaḥ
dhṛtir damo brahmacaryaṃ kṣamā dharmaś ca nityadā
      yasminn ojaś ca tejaś ca sa māṃ pṛcchatu pāṇḍavaḥ
satyaṃ dānaṃ tapaḥ śaucaṃ śāntir dākṣyam asaṃbhramaḥ
      yasminn etāni sarvāṇi sa māṃ pṛcchatu pāṇḍavaḥ
yo na kāmān na saṃrambhān na bhayān nārthakāraṇāt
      kuryād adharmaṃ dharmātmā sa māṃ pṛcchatu pāṇḍavaḥ
saṃbandhino 'tithīn bhṛtyān saṃśritopāśritāṃś ca yaḥ
      saṃmānayati satkṛtya sa māṃ pṛcchatu pāṇḍavaḥ
satyanityaṃ kṣamā nityo jñānanityo 'tithipriyaḥ
      yo dadāti satāṃ nityaṃ sa māṃ pṛcchatu pāṇḍavaḥ
ijyādhyayana nityaś ca dharme ca nirataḥ sadā
     śāntaḥ śrutarahasyaś ca sa māṃ pṛcchatu pāṇḍavaḥ
lajjayā parayopeto dharmātmā sa yudhiṣṭhiraḥ
     abhiśāpabhayād bhīto bhavantaṃ nopasarpati
lokasya kadanaṃ kṛtvā lokanātho viśāṃ pate
     abhiśāpabhayād bhīto bhavantaṃ nopasarpati
pūjyān mānyāṃś ca bhaktāṃś ca gurūn saṃbandhibāndhavān
     arghyārhān iṣubhir hatvā bhavantaṃ nopasarpati
brāhmaṇānāṃ yathā dharmo dānam adhyayanaṃ tapaḥ
     kṣatriyāṇāṃ tathā kṛṣṇa samare dehapātanam
pitṝn pitā mahān putrān gurūn saṃbandhibāndhavān
     mithyā pravṛttān yaḥ saṃkhye nihanyād dharma eva saḥ
samayatyāgino lubdhān gurūn api ca keśava
     nihanti samare pāpān kṣatriyo yaḥ sa dharmavit
āhūtena raṇe nityaṃ yoddhavyaṃ kṣatrabandhunā
     dharmyaṃ svargyaṃ ca lokyaṃ ca yuddhaṃ hi manur abravīt
evam uktas tu bhīṣmeṇa dharmarājo yudhiṣṭhiraḥ
     vinītavad upāgamya tasthau saṃdarśane 'grataḥ
athāsya pādau jagrāha bhīṣmaś cābhinananda tam
     mūrdhni cainam upāghrāya niṣīdety abravīt tadā
tam uvācātha gāṅgeya ṛṣabhaḥ sarvadhanvinām
     pṛccha māṃ tāta visrabdhaṃ mā bhais tvaṃ kurusattama
