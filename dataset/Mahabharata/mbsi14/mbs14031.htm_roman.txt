[br]
      trayo vai ripavo loke nava vai guṇataḥ smṛtāḥ
      harṣaḥ stambho 'bhimānaś ca trayas te sāttvikā guṇāḥ
śokaḥ krodho 'tisaṃrambho rājasās te guṇāḥ smṛtāḥ
      svapnas tandrī ca mohaś ca trayas te tāmasā guṇāḥ
etān nikṛtya dhṛtimān bāṇasaṃdhair atandritaḥ
      jetuṃ parān utsahate praśāntātmā jitendriyaḥ
atra gāthāḥ kīrtayanti purākalpavido janāḥ
      ambarīṣeṇa yā gītā rājñā rājyaṃ praśāsatā
samudīrṇeṣu doṣeṣu vadhyamāneṣu sādhuṣu
      jagrāha tarasā rājyam ambarīṣa iti śrutiḥ
sa nigṛhya mahādoṣān sādhūn samabhipūjya ca
      jagāma mahatīṃ siddhiṃ gāthāṃ cemāṃ jagāda ha
bhūyiṣṭhaṃ me jitā doṣā nihatāḥ sarvaśatravaḥ
      eko doṣo 'vaśiṣṭas tu vadhyaḥ sa na hato mayā
yena yukto jantur ayaṃ vaitṛṣṇyaṃ nādhigacchati
      tṛṣṇārta iva nimnāni dhāvamāno na budhyate
akāryam api yeneha prayuktaḥ sevate naraḥ
      taṃ lobham asibhis tīkṣṇair nikṛntantaṃ nikṛntata
lobhād dhi jāyate tṛṣṇā tataś cintā prasajyate
     sa lipsamāno labhate bhūyiṣṭhaṃ rājasān guṇān
sa tair guṇaiḥ saṃhatadehabandhanaḥ; punaḥ punar jāyati karma cehate
     janma kṣaye bhinnavikīrṇa dehaḥ; punar mṛtyuṃ gacchati janmani sve
tasmād enaṃ samyag avekṣya lobhaṃ; nigṛhya dhṛtyātmani rājyam icchet
     etad rājyaṃ nānyad astīti vidyād; yas tv atra rājā vijito mamaikaḥ
iti rājñāmbarīṣeṇa gāthā gītā yaśasvinā
     ādhirājyaṃ puraskṛtya lobham ekaṃ nikṛntatā
