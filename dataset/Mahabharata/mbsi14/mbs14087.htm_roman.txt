[v]
      tasmin yajñe pravṛtte tu vāgmino hetuvādinaḥ
      hetuvādān bahūn prāhuḥ parasparajigīṣavaḥ
dadṛśus taṃ nṛpatayo yajñasya vidhim uttamam
      devendrasyeva vihitaṃ bhīmena kurunandana
dadṛśus toraṇāny atra śātakumbhamayāni te
      śayyāsanavihārāṃś ca subahūn ratnabhūṣitān
ghaṭān pātrīḥ kaṭāhāni kalaśān vardhamānakān
      na hi kiṃ cid asauvarṇam apaśyaṃs tatra pārthivāḥ
yūpāṃś ca śāstrapaṭhitān dāravān hemabhūṣitān
      upakḷptān yathākālaṃ vidhivad bhūri varcasaḥ
sthalajā jalajā ye ca paśavaḥ ke cana prabho
      sarvān eva samānītāṃs tān apaśyanta te nṛpāḥ
gāś caiva mahiṣīś caiva tathā vṛddhāḥ striyo 'pi ca
      audakāni ca sattvāni śvāpadāni vayāṃsi ca
jarāyujāny aṇḍajāni svedajāny udbhidāni ca
      parvatānūpa vanyāni bhūtāni dadṛśuś ca te
evaṃ pramuditaṃ sarvaṃ paśugodhanadhānyataḥ
      yajñavāṭaṃ nṛpā dṛṣṭvā paraṃ vismayam āgaman
      brāhmaṇānāṃ viśāṃ caiva bahu mṛṣṭānnam ṛddhimat
pūrṇe śatasahasre tu viprāṇāṃ tatra bhuñjatām
     dundubhir meghanirghoṣo muhur muhur atāḍyata
vinanādāsakṛt so 'tha divase divase tadā
     evaṃ sa vavṛte yajño dharmarājasya dhīmataḥ
annasya bahavo rājann utsargāḥ parvatopamāḥ
     dadhikulyāś ca dadṛśuḥ sarpiṣaś ca hradāñjanāḥ
jambūdvīpo hi sakalo nānājanapadāyutaḥ
     rājann adṛśyataikastho rājñas tasmin mahākratau
tatra jātisahasrāṇi puruṣāṇāṃ tatas tataḥ
     gṛhītvā dhanam ājagmur bahūni bharatarṣabha
rājānaḥ sragviṇaś cāpi sumṛṣṭamaṇikuṇḍalāḥ
     paryaveṣan dvijāgryāṃs tāñ śataśo 'tha sahasraśaḥ
vividhāny annapānāni puruṣā ye 'nuyāyinaḥ
     teṣāṃ nṛpopabhojyāni brāhmaṇebhyo daduḥ sma te
