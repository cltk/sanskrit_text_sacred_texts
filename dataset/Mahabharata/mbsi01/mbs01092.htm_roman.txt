[v]
      tataḥ pratīpo rājā sa sarvabhūtahite rataḥ
      niṣasāda samā bahvīr gaṅgātīragato japan
tasya rūpaguṇopetā gaṅgā śrīr iva rūpiṇī
      uttīrya salilāt tasmāl lobhanīyatamākṛtiḥ
adhīyānasya rājarṣer divyarūpā manasvinī
      dakṣiṇaṃ śālasaṃkāśam ūruṃ bheje śubhānanā
pratīpas tu mahīpālas tām uvāca manasvinīm
      karavāṇi kiṃ te kalyāṇi priyaṃ yat te 'bhikāṅkṣitam
[strī]
      tvām ahaṃ kāmaye rājan kuruśreṣṭha bhajasva mām
      tyāgaḥ kāmavatīnāṃ hi strīṇāṃ sadbhir vigarhitaḥ
[pr]
      nāhaṃ parastriyaṃ kāmād gaccheyaṃ varavarṇini
      na cāsavarṇāṃ kalyāṇi dharmyaṃ tad viddhi me vratam
[strī]
      nāśreyasy asmi nāgamyā na vaktavyā ca karhi cit
      bhaja mmāṃ bhajamānāṃ tvaṃ rājan kanyāṃ varastriyam
[pr]
      mayātivṛttam etat te yan māṃ codayasi priyam
      anyathā pratipannaṃ māṃ nāśayed dharmaviplavaḥ
prāpya dakṣiṇam ūruṃ me tvam āśliṣṭā varāṅgane
      apatyānāṃ snuṣāṇāṃ ca bhīru viddhy etad āsanam
savyataḥ kāminī bhāgas tvayā sa ca vivarjitaḥ
     tasmād ahaṃ nācariṣye tvayi kāmaṃ varāṅgane
snuṣā me bhava kalyāṇi putrārthe tvāṃ vṛṇomy aham
     snuṣāpekṣaṃ hi vāmoru tvam āgamya samāśritā
[strī]
     evam apy astu dharmajña saṃyujyeyaṃ sutena te
     tvadbhaktyaiva bhajiṣyāmi prakhyātaṃ bhārataṃ kulam
pṛthivyāṃ pārthivā ye ca teṣāṃ yūyaṃ parāyaṇam
     guṇā na hi mayā śakyā vaktuṃ varṣaśatair api
     kulasya ye vaḥ prathitās tat sādhutvam anuttamam
sa me nābhijanajñaḥ syād ācareyaṃ ca yad vibho
     tat sarvam eva putras te na mīmāṃseta karhi cit
evaṃ vasantī putre te vardhayiṣyāmy ahaṃ priyam
     putraiḥ puṇyaiḥ priyaiś cāpi svargaṃ prāpsyati te sutaḥ
[v]
     tathety uktvā tu sā rājaṃs tatraivāntaradhīyata
     putra janma pratīkṣaṃs tu sa rājā tad adhārayat
etasminn eva kāle tu pratīpaḥ kṣatriyarṣabhaḥ
     tapas tepe sutasyārthe sabhāryaḥ kurunandana
tayoḥ samabhavat putro vṛddhayoḥ sa mahābhiṣaḥ
     śāntasya jajñe saṃtānas tasmād āsīt sa śaṃtanuḥ
saṃsmaraṃś cākṣayāṁl lokān vijitān svena karmaṇā
     puṇyakarmakṛd evāsīc chaṃtanuḥ kuru sattama
pratīpaḥ śaṃtanuṃ putraṃ yauvanasthaṃ tato 'nvaśāt
     purā māṃ strī samabhyāgāc chaṃtano bhūtaye tava
tvām āvrajed yadi rahaḥ sā putra varavarṇinī
     kāmayānābhirūpāḍhyā divyā strī putrakāmyayā
     sā tvayā nānuyoktavyā kāsi kasyāsi vāṅgane
yac ca kuryān na tat kāryaṃ praṣṭavyā sā tvayānagha
     manniyogād bhajantīṃ tāṃ bhajethā ity uvāca tam
evaṃ saṃdiśya tanayaṃ pratīpaḥ śaṃtanuṃ tadā
     sve ca rājye 'bhiṣicyainaṃ vanaṃ rājā viveśa ha
sa rājā śaṃtanur dhīmān khyātaḥ pṛthvyāṃ dhanurdharaḥ
     babhūva mṛgayā śīlaḥ satataṃ vanagocaraḥ
sa mṛgān mahiṣāṃś caiva vinighnan rājasattamaḥ
     gaṅgām anucacāraikaḥ siddhacāraṇasevitām
sa kadā cin mahārāja dadarśa paramastriyam
     jājvalyamānāṃ vapuṣā sākṣāt padmām iva śriyam
sarvānavadyāṃ sudatīṃ divyābharaṇabhūṣitām
     sūkṣmāmbaradharām ekāṃ padmodara samaprabhām
tāṃ dṛṣṭvā hṛṣṭaromābhūd vismito rūpasaṃpadā
     pibann iva ca netrābhyāṃ nātṛpyata narādhipaḥ
sā ca dṛṣṭvaiva rājānaṃ vicarantaṃ mahādyutim
     snehād āgatasauhārdā nātṛpyata vilāsinī
tām uvāca tato rājā sāntvayañ ślakṣṇayā girā
     devī vā dānavī vā tvaṃ gandharvī yadi vāpsarāḥ
yakṣī vā pannagī vāpi mānuṣī vā sumadhyame
     yā vā tvaṃ suragarbhābhe bhāryā me bhava śobhane
etac chrutvā vaco rājñaḥ sasmitaṃ mṛdu valgu ca
     vasūnāṃ samayaṃ smṛtvā abhyagacchad aninditā
uvāca caiva rājñaḥ sā hlādayantī mano girā
     bhaviṣyāmi mahīpāla mahiṣī te vaśānugā
yat tu kuryām ahaṃ rājañ śubhaṃ vā yadi vāśubham
     na tad vārayitavyāsmi na vaktavyā tathāpriyam
evaṃ hi vartamāne 'haṃ tvayi vatsyāmi pārthiva
     vāritā vipriyaṃ coktā tyajeyaṃ tvām asaṃśayam
tatheti rājñā sā tūktā tadā bharatasattama
     praharṣam atulaṃ lebhe prāpya taṃ pārthivottamam
āsādya śaṃtanus tāṃ ca bubhuje kāmato vaśī
     na praṣṭavyeti manvāno na sa tāṃ kiṃ cid ūcivān
sa tasyāḥ śīlavṛttena rūpaudāryaguṇena ca
     upacāreṇa ca rahas tutoṣa jagatīpatiḥ
divyarūpā hi sā devī gaṅgā tripathagā nadī
     mānuṣaṃ vigrahaṃ śrīmat kṛtvā sā varavarṇinī
bhāgyopanata kāmasya bhāryevopasthitābhavat
     śaṃtano rājasiṃhasya devarājasamadyuteḥ
saṃbhogasnehacāturyair hāva lāsyair manoharaiḥ
     rājānaṃ ramayām āsa yathā reme tathaiva saḥ
sa rājā ratisaktatvād uttamastrī guṇair hṛtaḥ
     saṃvatsarān ṛtūn māsān na bubodha bahūn gatān
ramamāṇas tayā sārdhaṃ yathākāmaṃ janeśvaraḥ
     aṣṭāv ajanayat putrāṃs tasyām amara varṇinaḥ
jātaṃ jātaṃ ca sā putraṃ kṣipaty ambhasi bhārata
     prīṇāmi tvāham ity uktvā gaṅgā srotasy amajjayat
tasya tan na priyaṃ rājñaḥ śaṃtanor abhavat tadā
     na ca tāṃ kiṃ canovāca tyāgād bhīto mahīpatiḥ
atha tām aṣṭame putre jāte prahasitām iva
     uvāca rājā duḥkhārtaḥ parīpsan putram ātmanaḥ
mā vadhīḥ kāsi kasyāsi kiṃ hiṃsasi sutān iti
     putraghni sumahat pāpaṃ mā prāpas tiṣṭha garhite
[strī]
     putra kāmana te hanmi putraṃ putravatāṃ vara
     jīrṇas tu mama vāso 'yaṃ yathā sa samayaḥ kṛtaḥ
ahaṃ gaṅgā jahnusutā maharṣigaṇasevitā
     devakāryārtha siddhyartham uṣiṭāhaṃ tvayā saha
aṣṭame vasavo devā mahābhāgā mahaujasaḥ
     vasiṣṭha śāpadoṣeṇa mānuṣatvam upāgatāḥ
teṣāṃ janayitā nānyas tvadṛte bhuvi vidyate
     madvidhā mānuṣī dhātrī na caivāstīha kā cana
tasmāt taj jananī hetor mānuṣatvam upāgatā
     janayitvā vasūn aṣṭau jitā lokās tvayākṣayāḥ
devānāṃ samayas tv eṣa vasūnāṃ saṃśruto mayā
     jātaṃ jātaṃ mokṣayiṣye janmato mānuṣād iti
tat te śāpād vinirmuktā āpavasya mahātmanaḥ
     svasti te 'stu gamiṣyāmi putraṃ pāhi mahāvratam
eṣa paryāya vāso me vasūnāṃ saṃnidhau kṛtaḥ
     matprasūtaṃ vijānīhi gaṅgā dattam imaṃ sutam
