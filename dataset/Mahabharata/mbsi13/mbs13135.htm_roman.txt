[v]
      śrutvā dharmān aśeṣeṇa pāvanāni ca sarvaśaḥ
      yudhiṣṭhiraḥ śāṃtanavaṃ punar evābhyabhāṣata
kim ekaṃ daivataṃ loke kiṃ vāpy ekaṃ parāyaṇam
      stuvantaḥ kaṃ kam arcantaḥ prāpnuyur mānavāḥ śubham
ko dharmaḥ sarvadharmāṇāṃ bhavataḥ paramo mataḥ
      kiṃ japan mucyate jantu janma saṃsārabandhanāt
[bh]
      jagat prabhuṃ devadevam anantaṃ puruṣottamam
      stuvan nāma sahasreṇa puruṣaḥ satatotthitaḥ
tam eva cārcayan nityaṃ bhaktyā puruṣam avyayam
      dhyāyan stuvan namasyaṃś ca yajamānas tam eva ca
anādi nidhanaṃ viṣṇuṃ sarvalokamaheśvaram
      lokādhyakṣaṃ stuvan nityaṃ sarvaduḥkhātigo bhavet
brahmaṇyaṃ sarvadharmajñaṃ lokānāṃ kīrtivardhanam
      lokanāthaṃ mahad bhūtaṃ sarvabhūtabhavodbhavam
eṣa me sarvadharmāṇāṃ dharmo 'dhikatamo mataḥ
      yad bhaktyā puṇḍarīkākṣaṃ stavair arcen naraḥ sadā
paramaṃ yo mahat tejaḥ paramaṃ yo mahat tapaḥ
      paramaṃ yo mahad brahma paramaṃ yaḥ parāyaṇam
pavitrāṇāṃ pavitraṃ yo maṅgalānāṃ ca maṅgalam
     daivataṃ devatānāṃ ca bhūtānāṃ yo 'vyayaḥ pitā
yataḥ sarvāṇi bhūtāni bhavanty ādi yugāgame
     yasmiṃś ca pralayaṃ yānti punar eva yugakṣaye
tasya lokapradhānasya jagan nāthasya bhūpate
     viṣṇor nāma sahasraṃ me śṛṇu pāpabhayāpaham
yāni nāmāni gauṇāni vikhyātāni mahātmanaḥ
     ṛṣibhiḥ parigītāni tāni vakṣyāmi bhūtaye
viśvaṃ viṣṇur vaṣaṭkāro bhūtabhavya bhavat prabhuḥ
     bhūtakṛd bhūtabhṛd bhāvo bhūtātmā bhūtabhāvanaḥ
pūtātmā paramātmā ca muktānāṃ paramā gatiḥ
     avyayaḥ puruṣaḥ sākṣī kṣetrajño 'kṣara eva ca
yogo yogavidāṃ netā pradhānapuruṣeśvaraḥ
     nārasiṃha vapuḥ śrīmān keśavaḥ puruṣottamaḥ
sarvaḥ śarvaḥ śivaḥ sthāṇur bhūtādir nidhir avyayaḥ
     saṃbhavo bhāvano bhartā prabhavaḥ prabhur īśvaraḥ
svayambhūḥ saṃbhur ādityaḥ puṣkarākṣo mahāsvanaḥ
     anādi nidhano dhātā vidhātā dhātur uttamaḥ
aprameyo hṛṣīkeśaḥ padmanābho 'maraprabhuḥ
     viśvakarmā manus tvaṣṭā sthaviṣṭhaḥ sthaviro dhruvaḥ
agrāhyaḥ śāśvataḥ kṛṣṇo lohitākṣaḥ pratardanaḥ
     prabhūtas trikakub dhāma pavitraṃ maṅgalaṃ param
īśānaḥ prāṇadaḥ prāṇo jyeṣṭhaḥ śreṣṭhaḥ prajāpatiḥ
     hiraṇyagarbho bhūgarbho mādhavo madhusūdanaḥ
īśvaro vikramī dhanvī medhāvī vikramaḥ kramaḥ
     anuttamo durādharṣaḥ kṛtajñaḥ kṛtir ātmavān
sureśaḥ śaraṇaṃ śarma viśvaretāḥ prajā bhavaḥ
     ahaḥ saṃvatsaro vyālaḥ pratyayaḥ sarvadarśanaḥ
ajaḥ sarveśvaraḥ siddhaḥ siddhiḥ sarvādir acyutaḥ
     vṛṣā kapir ameyātmā sarvayogaviniḥsṛtaḥ
varur vasu manāḥ satyaḥ samātmā saṃmitaḥ samaḥ
     amoghaḥ puṇḍarīkākṣo vṛṣakarmā vṛṣākṛtiḥ
rudro bahu śirā babhrur viśvayoniḥ śuci śravāḥ
     amṛtaḥ śāśvataḥ sthāṇur varāroho mahātapāḥ
sarvagaḥ sarvavid bhānur viṣvakseno janārdanaḥ
     vedo vedavid avyaṅgo vedāṅgo vedavit kaviḥ
lokādhyakṣaḥ surādhyakṣo dharmādhyakṣaḥ kṛtākṛtaḥ
     caturātmā caturvyūhaś caturdaṃṣṭraś caturbhujaḥ
bhrājiṣṇur bhojanaṃ bhoktā sahiṣṇur jagad ādijaḥ
     anagho vijayo jetā viśvayoniḥ punar vasuḥ
upendro vāmanaḥ praṃśur amoghaḥ śucir ūrjitaḥ
     atīndraḥ saṃgrahaḥ sargo dhṛtātmā niyamo yamaḥ
vedyo vaidyaḥ sadā yogī vīrahā mādhavo madhuḥ
     atīndriyo mahāmāyo mahotsāho mahābalaḥ
mahābuddhir mahāvīryo mahāśaktir mahādyutiḥ
     anirdeśya vapu śrīmān ameyātmā mahādridhṛk
maheṣvāso mahī bhartā śrīnivāsaḥ satāṃ gatiḥ
     aniruddhaḥ surānando govindo govidāṃ patiḥ
marīcir damano haṃsaḥ suparṇo bhujagottamaḥ
     hiraṇyanābhaḥ sutapāḥ padmanābha prajāpatiḥ
amṛtyuḥ sarvadṛk siṃhaḥ saṃdhātā saṃdhimān sthiraḥ
     ajo durmarṣaṇaḥ śāstā viśrutātmā surārihā
gurur gurutamo dhāma satyaḥ satyaparākramaḥ
     nimiṣo 'nimiṣaḥ sragvī vācaspatir udāradhīḥ
agraṇīr grāmaṇīḥ śrīmān nyāyo netā samīraṇaḥ
     sahasramūrdha viśvātmā sahasrākṣaḥ sahasrapāt
āvartano nivṛttātmā saṃvṛtaḥ saṃpramardanaḥ
     ahaḥ saṃvartako vahnir anilo dharaṇīdharaḥ
suprasādaḥ prasannātmā viśvadhṛg viśvabhug vibhuḥ
     satkartā satkṛtaḥ sādhur jahnur nārāyaṇo naraḥ
asaṃkhyeyo 'prameyātmā viśiṣṭaḥ śiṣṭakṛc chuciḥ
     siddhārthaḥ siddhasaṃkalpaḥ siddhidaḥ siddhisādhanaḥ
vṛṣāhī vṛṣabho viṣṇur vṛṣaparvā vṛṣodaraḥ
     vardhano vardhamānaś ca viviktaḥ śrutisāgaraḥ
subhujo durdharo vāgmī mahendro vasudo vasuḥ
     naikarūpo bṛhad rūpaḥ śipiviṣṭaḥ prakāśanaḥ
ojas tejo dyutidharaḥ prakāśātmā pratāpanaḥ
     ṛddhaḥ spaṣṭākṣaro mantraś candrāṃśur bhāskaradyutiḥ
amṛtāśmūdbhavo bhānuḥ śaśabinduḥ sureśvaraḥ
     auṣadhaṃ jagataḥ setuḥ satyadharmaparākramaḥ
bhūtabhavya bhavan nāthaḥ pavanaḥ pāvano 'nilaḥ
     kāmahā kāmakṛt kāntaḥ kāmaḥ kāmapradaḥ prabhuḥ
yugādi kṛd yugāvarto naikamāyo mahāśanaḥ
     adṛśyo vyaktarūpaś ca sahasrajid anantajit
iṣṭo viśiṣṭaḥ śiṣṭeṣṭaḥ śikhaṇḍī nahuṣo vṛṣaḥ
     krodhahā krodhakṛt kartā viśvabāhur mahīdharaḥ
acyutaḥ prathitaḥ prāṇaḥ prāṇado vāsavānujaḥ
     apāṃ nidhir adhiṣṭhānam apramattaḥ pratiṣṭhitaḥ
skandaḥ skanda dharo dhuryo varado vāyuvāhanaḥ
     vāsudevo bṛhad bhānur ādidevaḥ puraṃdaraḥ
aśokas tāraṇas tāraḥ śūraḥ śaurir janeśvaraḥ
     anukūlaḥ śatāvartaḥ padmī padmanibhekṣaṇaḥ
padmanābho 'ravindākṣaḥ padmagarbhaḥ śarīrabhṛt
     maharddhir ṛddho vṛddhātmā mahākṣo garuḍadhvajaḥ
atulaḥ śarabho bhīmaḥ samayajño havir hariḥ
     sarvalakṣaṇalakṣaṇyo lakṣmīvān samitiṃjayaḥ
vikṣaro rohito mārgo hetur dāmodaraḥ sahaḥ
     mahīdharo mahābhāgo vegavān amitāśanaḥ
udbhavaḥ kṣobhaṇo devaḥ śrīgarbhaḥ parameśvaraḥ
     karaṇaṃ kāraṇaṃ kartā vikartā gahane guhaḥ
vyavasāyo vyavasthānaḥ saṃsthānaḥ sthānado dhruvaḥ
     pararddhiḥ paramaḥ spaṣṭas tuṣṭaḥ puṣṭaḥ śubhekṣaṇaḥ
rāmo virāmo virato mārgo neyo nayo 'nayaḥ
     vīraḥ śaktimatāṃ śreṣṭho dharmo dharmavid uttamaḥ
vaikuṇṭhaḥ puruṣaḥ prāṇaḥ prāṇadaḥ praṇavaḥ pṛthuḥ
     hiraṇyagarbhaḥ śatrughno vyāpto vāyur adhokṣajaḥ
ṛtuḥ sudarśanaḥ kālaḥ parameṣṭhī parigrahaḥ
     ugraḥ saṃvatsaro dakṣo viśrāmo viśvadakṣiṇaḥ
vistāraḥ sthāvaraḥ sthāṇuḥ pramāṇaṃ bījam avyayam
     artho 'nartho mahākośo mahābhogo mahādhanaḥ
anirviṇṇaḥ sthaviṣṭho bhūr dharmayūpo mahāmakhaḥ
     nakṣatranemir nakṣatrī kṣamaḥ kṣāmaḥ samīhanaḥ
yajña ijyo mahejyaś ca kratuḥ satraṃ satāṃ gatiḥ
     sarvadarśī vimuktātmā sarvajño jñānam uttamam
suvrataḥ sumukhaḥ sūkṣmaḥ sughoṣaḥ sukhadaḥ suhṛt
     manoharo jitakrodho vīrabāhur vidāraṇaḥ
svāpanaḥ svavaśo vyāpī naikātmā naikakarmakṛt
     vatsaro vatsalo vatsī ratnagarbho dhaneśvaraḥ
dharmagub dharmakṛd dharmī sad asat kṣaram akṣaram
     avijñātā sahasrāṃśur vidhātā kṛtalakṣaṇaḥ
gabhastinemiḥ sattvasthaḥ siṃho bhūtamaheśvaraḥ
     ādidevo mahādevo deveśo devabhṛd guruḥ
uttaro gopatir goptā jñānagamyaḥ purātanaḥ
     śarīrabhūtabhṛd bhoktā kapīndro bhūridakṣiṇaḥ
somapo 'mṛtapaḥ somaḥ purujit puru sattamaḥ
     vinayo jayaḥ satyasaṃdho dāśārhaḥ sātvatāṃ patiḥ
jīvo vinayitā sākṣī mukundo 'mitavikramaḥ
     ambhonidhir anantātmā mahodadhi śayo 'ntakaḥ
ajo mahārhaḥ svābhāvyo jitāmitraḥ pramodanaḥ
     ānando nandano nandaḥ satyadharmā trivikramaḥ
maharṣiḥ kapilācāryaḥ kṛtajño medinī patiḥ
     tripadas tridaśādhyakṣo mahāśṛṅgaḥ kṛtāntakṛt
mahāvarāho govindaḥ suṣeṇaḥ kanakāṅgadī
     guhyo gabhīro gahano guptaś cakragadādharaḥ
vedhāḥ svāṅgo 'jitaḥ kṛṣṇo dṛḍhaḥ saṃkarṣaṇo 'cyutaḥ
     varuṇo vāruṇo vṛkṣaḥ puṣkarākṣo mahāmanāḥ
bhagavān bhagahā nandī vanamālī halāyudhaḥ
     ādityo jyotir ādityaḥ sahiṣṇur gatisattamaḥ
sudhanvā khaṇḍa paraśur dāruṇo draviṇa pradaḥ
     divaḥ spṛk sarvadṛg vyāso vācaspatir ayonijaḥ
trisāmā sāmagaḥ sāma nirvāṇaṃ bheṣajaṃ bhiṣak
     saṃnyāsakṛc chamaḥ śānto niṣṭhā śāntiḥ parāyaṇam
śubhāṅgaḥ śāntidaḥ sraṣṭā kumudaḥ kuvale śayaḥ
     gohito gopatir goptā vṛṣabhākṣo vṛṣapriyaḥ
anivartī nivṛttātmā saṃkṣeptā kṣemakṛc chivaḥ
     śrīvatsa vakṣāḥ śrīvāsaḥ śrīpatiḥ śrīmatāṃ varaḥ
śrīdaḥ śrīśaḥ śrīnivāsaḥ śrīnidhiḥ śrīvibhāvanaḥ
     śrīdharaḥ śrīkaraḥ śreyaḥ śrīmāṁl lokatrayāśrayaḥ
svakṣaḥ svaṅgaḥ śatānando nandir jyotir gaṇeśvaraḥ
     vijitātmā vidheyātmā satkīrtiś chinnasaṃśayaḥ
udīrṇaḥ sarvataś cakṣur anīśaḥ śāśvataḥ sthiraḥ
     bhūśayo bhūṣaṇo bhūtir viśokaḥ śokanāśanaḥ
arciṣmān arcitaḥ kumbho viśuddhātmā viśodhanaḥ
     aniruddho 'pratirathaḥ pradyumno 'mitavikramaḥ
kālanemi nihā vīraḥ śūraḥ śaurir janeśvaraḥ
     trilokātmā trilokeśaḥ keśavaḥ keśihā hariḥ
kāmadevaḥ kāmapālaḥ kāmī kāntaḥ kṛtāgamaḥ
     anirdeśya vapur viṣṇur vīro 'nanto dhanaṃjayaḥ
brahmaṇyo brahmakṛd brahmā brahma brahma vivardhanaḥ
     brahmavid brāhmaṇo brāhmī brahmajño brāhmaṇa priyaḥ
mahākramo mahākarmā mahātejā mahoragaḥ
     mahākratur mahāyajñvā mahāyajño mahāhaviḥ
stavyaḥ stavapriyaḥ stotraṃ stutiḥ stotā raṇapriyaḥ
     pūrṇaḥ pūrayitā puṇyaḥ puṇyakīrtir anāmayaḥ
manojavas tīrthakaro vasu retā vasu pradaḥ
     vasu prado vāsudevo vasur vasu manā haviḥ
sadgatiḥ satkṛtiḥ sattā sadbhūtiḥ sat parāyaṇaḥ
     śūraseno yaduśreṣṭhaḥ sannivāsaḥ suyāmunaḥ
bhūtāvāso vāsudevo sarvāsu nilayo 'nalaḥ
     darpahā darpado dṛpto durdharo 'thāparājitaḥ
viśvamūrtir mahāmūrtir dīptamūrtir amūrtimān
     anekamūrtir avyaktaḥ śatamūrtiḥ śatānanaḥ
eko naikaḥ savaḥ kaḥ kiṃ yat tat padam anuttamam
     lokabandhur lokanātho mādhavo bhakta vatsalaḥ
suvarṇavarṇo hemāṅgo varāṅgaś candanāṅgadī
     vīrahā viṣamaḥ śūṇyo ghṛtāśīr acalaś calaḥ
amānī mānado mānyo lokasvāmī trilokadhṛk
     sumedhā medhajo dhanyaḥ satyamedhā dharādharaḥ
tejo vṛṣo dyutidharaḥ sarvaśastrabhṛtāṃ varaḥ
     pragraho nigraho 'vyagro naikaśṛṅgo gadāgrajaḥ
caturmūrtiś caturbāhuś caturvyūhaś caturgatiḥ
     caturātmā caturbhāvaś caturvedavid ekapāt
samāvarto nivṛttātmā durjayo duratikramaḥ
     durlabho durgamo durgo durāvāso durārihā
śubhāṅgo lokasāraṅgaḥ sutantus tantuvardhanaḥ
     indrakarmā mahākarmā kṛtakarmā kṛtāgamaḥ
udbhavaḥ sundaraḥ sundo ratnanābhaḥ sulocanaḥ
     arko vājasanaḥ śṛṅgī jayantaḥ sarvavij jayī
suvarṇabindur akṣobhyaḥ sarvavāg īśvareśvaraḥ
     mahāhrado mahāgarto mahābhūto mahānidhiḥ
kumudaḥ kuṃdaraḥ kundaḥ parjanyaḥ pavano 'nilaḥ
    amṛtāṃśo 'mṛtavapuḥ sarvajñaḥ sarvato mukhaḥ
sulabhaḥ suvrataḥ siddhaḥ śatrujīc chatrutāpanaḥ
    nyagrodhodumbaro 'śvatthaś cāṇūrāndhra niṣūdanaḥ
sahasrārciḥ sapta jihvaḥ saptaidhāḥ sapta vāhanaḥ
    amūrtir anagho 'cintyo bhayakṛd bhayanāśanaḥ
aṇur bṛhat kṛśaḥ sthūlo guṇabhṛn nirguṇo mahān
    adhṛtaḥ svadhṛtaḥ svāsyaḥ prāgvaṃśo vaṃśavardhanaḥ
bhārabhṛt kathito yogī yogīśaḥ sarvakāmadaḥ
    āśramaḥ śramaṇaḥ kṣāmaḥ suparṇo vāyuvāhanaḥ
dhanurdharo dhanurvedo daṇḍo damayitā damaḥ
    aparājitaḥ sarvasaho niyantā niyamo yamaḥ
sattvavān sāttvikaḥ satyaḥ satyadharmaparāyaṇaḥ
    abhiprāyaḥ priyārho 'rhaḥ priyakṛt prītivardhanaḥ
vihāyasa gatir jyotiḥ surucir hutabhug vibhuḥ
    ravir virocanaḥ sūryaḥ savitā ravilocanaḥ
ananto hutabhug bhoktā sukhado naikado 'grajaḥ
    anirviṇṇaḥ sadāmarṣī lokādhiṣṭhānam adbhutam
sanāt sanātana tamaḥ kapilaḥ kapir avyayaḥ
    svastidaḥ svastikṛt svasti svastibhuk svasti dakṣiṇaḥ
araudraḥ kuṇḍalī cakrī vikramy ūrjitaśāsanaḥ
    śabdātigaḥ śabdasahaḥ śiśiraḥ śarvarī karaḥ
akrūraḥ peśalo dakṣo dakṣiṇaḥ kṣamiṇāṃ varaḥ
    vidvattamo vītabhayaḥ puṇyaśravaṇa kīrtanaḥ
uttāraṇo duṣkṛtihā puṇyo duḥsvapnanāśanaḥ
    vīrahā rakṣaṇaḥ santo jīvanaḥ paryavasthitaḥ
anantarūpo 'nanta śrīr jitamanyur bhayāpahaḥ
    caturasro gabhīrātmā vidiśo vyādiśo diśaḥ
anādir bhūr bhuvo lakṣmīḥ suvīro rucirāṅgadaḥ
    janano janajanmādir bhīmo bhīmaparākramaḥ
ādhāra nilayo dhātā puṣpahāsaḥ prajāgaraḥ
    ūrdhvagaḥ satpathācāraḥ prāṇadaḥ praṇavaḥ paṇaḥ
pramāṇaṃ prāṇanilayaḥ prāṇakṛt prāṇajīvanaḥ
    tattvaṃ tattvavid ekātmā janmamṛtyujarātigaḥ
bhūr bhuvaḥ svastarus tāraḥ savitā prapitāmahaḥ
    yajño yajñapatir yajvā yajñāṅgo yajñavāhanaḥ
yajñabhṛd yajñakṛd yajñī yajñabhug yajñasādhanaḥ
    yajñānta kṛd yajñaguhyam annam annāda eva ca
ātmayoniḥ svayaṃ jāto vaikhānaḥ sāma gāyanaḥ
    devakīnandanaḥ sraṣṭā kṣitīśaḥ pāpanāśanaḥ
śaṅkhabhṛn nandakī cakrī śārṅgadhanvā gadādharaḥ
    rathāṅgapāṇir akṣobhyaḥ sarvapraharaṇāyudhaḥ
itīdaṃ kīrtanīyasya keśavasya mahātmanaḥ
    nāmnāṃ sahasraṃ divyānām aśeṣeṇa prakīrtitam
ya idaṃ śṛṇuyān nityaṃ yaś cāpi parikīrtayet
    nāśubhaṃ prāpnuyāt kiṃ cit so 'mutreha ca mānavaḥ
vedāntago brāhmaṇaḥ syāt kṣatriyo vijayī bhavet
    vaiśyo dhanasamṛddhaḥ syāc chūdraḥ sukham avāpnuyāt
dharmārthī prāpnuyād dharmam arthārthī cārtham āpnuyāt
    kāmān avāpnuyāt kāmī prajārthī cāpnuyāt prajāḥ
bhaktimān yaḥ sadotthāya śucis tadgatamānasaḥ
    sahasraṃ vāsudevasya nāmnām etat prakīrtayet
yaśaḥ prāpnoti vipulaṃ jñātiprādhānyam eva ca
    acalāṃ śriyam āpnoti śreyaś cāpnoty anuttamam
na bhayaṃ kva cid āpnoti vīryaṃ tejaś ca vindati
    bhavaty arogo dyutimān balarūpaguṇānvitaḥ
rogārto mucyate rogād baddhomucyeta bandhanāt
    bhayan mucyeta bhītaś ca mucyetāpanna āpadaḥ
durgāṇy atitaraty āśu puruṣaḥ puruṣottamam
    stuvan nāma sahasreṇa nityaṃ bhaktisamanvitaḥ
vāsudevāśrayo martyo vāsudeva parāyaṇaḥ
    sarvapāpaviśuddhātmā yāti brahma sanātanam
na vāsudeva bhaktānām aśubhaṃ vidyate kva cit
    janmamṛtyujarāvyādhibhayaṃ vāpy upajāyate
imaṃ stavam adhīyānaḥ śraddhā bhaktisamanvitaḥ
    yujyetātma sukhakṣānti śrīdhṛtismṛtikīrtibhiḥ
na krodho na ca mātsaryaṃ na lobho nāśubhā matiḥ
    bhavanti kṛtapuṇyānāṃ bhaktānāṃ puruṣottame
dyauḥ sa candrārkanakṣatrā khaṃ diśo bhūr mahodadhiḥ
    vāsudevasya vīryeṇa vidhṛtāni mahātmanaḥ
sa surāsuragandharvaṃ sa yakṣoraga rākṣasam
    jagad vaśe vartatedaṃ kṛṣṇasya sa carācaram
indriyāṇi mano buddhiḥ sattvaṃ tejobalaṃ dhṛtiḥ
    vāsudevātmakāny āhuḥ kṣetraṃ kṣetrajña eva ca
sarvāgamānām ācāraḥ prathamaṃ parikalpyate
    ācāra prabhavo dharmo dharmasya prabhur acyutaḥ
ṛṣayaḥ pitaro devamahābhūtāni dhātavaḥ
    jaṅgamājaṅgamaṃ cedaṃ jagan nārāyaṇodbhavam
yogo jñānaṃ tathā saṃkhyaṃ vidyāḥ śilpāni karma ca
    vedāḥ śāstrāṇi vijñānam etat sarvaṃ janārdanāt
eko viṣṇur mahad bhūtaṃ pṛthag bhūtāny anekaśaḥ
    trīṁl lokān vyāpya bhūtātmā bhuṅkte viśvabhug avyayaḥ
imaṃ stavaṃ bhagavato viṣṇor vyāsena kīrtitam
    paṭhed ya icchet puruṣaḥ śreyaḥ prāptuṃ sukhāni ca
viśveśvaram ajaṃ devaṃ jagataḥ prabhavāpyayam
    bhajanti ye puṣkarākṣaṃ na te yānti parābhavam
