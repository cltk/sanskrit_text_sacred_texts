[y]
      atattvajñasya śāstrāṇāṃ satataṃ saṃśayātmanaḥ
      akṛtavyavasāyasya śreyo brūhi pitāmaha
[bhī]
      guru pūjā ca satataṃ vṛddhānāṃ paryupāsanam
      śravaṇaṃ caiva vidyānāṃ kūtasthaṃ śreya ucyate
atrāpy udāharantīmam itihāsaṃ purātanam
      gālavasya ca saṃvādaṃ devarṣer nāradasya ca
vītamohaklamaṃ vipraṃ jñānatṛptaṃ jitendriyam
      śreyaḥ kāmaṃ jitātmānaṃ nāradaṃ gālavo 'bravīt
yaiḥ kaiścait saṃmato loke guṇais tu puruṣo nṛṣu
      bhavaty anapagān sarvāṃs tān guṇāṁl lakṣayāmy aham
bhavān evaṃvidho 'smākaṃ saṃśayaṃ chettum arhati
      amūḍhaś ciramūḍhānāṃ lokatattvam ajānatām
jñāne hy evaṃ pravṛttiḥ syāt kāryākārye vijānataḥ
      yat kāryaṃ na vyavasyāmas tad bhavān vaktum arhati
bhagavan nāśramāḥ sarve pṛthag ācāra darśinaḥ
      idaṃ śreya idaṃ śreya iti nānā pradhāvinaḥ
tāṃs tu viprasthitān dṛṣṭvā śāstraiḥ śāstrābhinandinaḥ
      svaśāstraiḥ parituṣṭāṃś ca śreyo nopalabhāmahe
śāstraṃ yadi bhaved ekaṃ vyaktaṃ śreyo bhavet tadā
     śāstraiś ca bahubhir bhūyaḥ śreyo guhyaṃ praveśitam
etasmāt kāraṇāc chreyaḥ kalilaṃ pratibhāti mām
     bravītu bhagavāṃs tan me upasanno 'smy adhīhi bhoḥ
[nārada]
     āśramās tāta catvāro yathā saṃkalpitāḥ pṛthak
     tān sarvān anupaśya tvaṃ samāśrityaiva gālava
teṣāṃ teṣāṃ tathāhi tvam āśramāṇāṃ tatas tataḥ
     nānārūpaguṇoddeśaṃ paśya viprasthitaṃ pṛthak
     nayanti caiva te samyag abhipretam asaṃśayam
ṛju paśyaṃs tathā samyag āśramāṇāṃ parāṃ gatim
     yat tu niḥśreyasaṃ samyak tac caivāsaṃśayātmakam
anugrahaṃ ca mitrāṇām amitrāṇāṃ ca nigraham
     saṃgrahaṃ ca trivargasya śreya āhur manīṣiṇaḥ
nivṛttiḥ karmaṇaḥ pāpāt satataṃ puṇyaśīlatā
     sadbhiś ca samudācāraḥ śreya etad asaṃśayam
mārdavaṃ sarvabhūteṣu vyavahāreṣu cārjavam
     vāk caiva madhurā proktā śreya etad asaṃśayam
devatābhyaḥ pitṛbhyaś ca saṃvibhāgo 'tithiṣv api
     asaṃtyāgaś ca bhṛtyānāṃ śreya etad asaṃśayam
satyasya vacanaṃ śreyaḥ satyajñānaṃ tu duṣkaram
     yad bhūtahitam atyantam etat satyaṃ bravīmy aham
ahaṃkārasya ca tyāgaḥ pranayasya ca nigrahaḥ
     saṃtoṣaś caikacaryā ca kūtasthaṃ śreya ucyate
dharmeṇa vedādhyayanaṃ vedāṅgānāṃ tathaiva ca
     vidyārthānāṃ ca jijñāsā śreya etad asaṃśayam
śabdarūparasasparśān saha gandhena kevalān
     nātyartham upaseveta śreyaso 'rthī paraṃtapa
naktaṃcaryā divā svapnam ālasyaṃ paiśunaṃ madam
     atiyogam ayogaṃ ca śreyaso 'rthī parityajet
karmotkarṣaṃ na mārgeta mareṣāṃ parinindayā
     svaguṇair eva mārgeta viprakarṣaṃ pṛthagjanāt
nirguṇās tv eva bhūyiṣṭham ātmasaṃbhāvino narāḥ
     doṣair anyān guṇavataḥ kṣipanty ātmaguṇa kṣayāt
anucyamānāś ca punas te manyante mahājanāt
     guṇavattaram ātmānaṃ svena mānena darpitāḥ
abruvan kasya cin nindām ātmapūjām avarṇayan
     vipaścid guṇasaṃpannaḥ prāpnoty eva mahad yaśaḥ
abruvan vāti surabhir gandhaḥ sumanasāṃ śuciḥ
     tathaivāvyāharan bhāti vimalo bhānur ambare
evamādīni cānyāni parityaktāni medhayā
     jvalanti yaśasā loke yāni na vyāharanti ca
na loke dīpyate mūrkhaḥ kevatātma praśaṃsayā
     api cāpihitaḥ śvabhre kṛtavidyaḥ prakāśate
asann uccair api proktaḥ śabdaḥ samupaśāmyati
     dīpyate tv eva lokeṣu śanair api subhāsitam
mūḍhānām avaliptānām asāraṃ bhāsitaṃ bahu
     darśayaty antarātmānaṃ divā rūpam ivāṃśumān
etasmāt kāraṇāt prajñāṃ mṛgayante pṛthagvidhām
     prajñā lābho hi bhūtānām uttamaḥ pratibhāti mām
nāpṛṣṭaḥ kasya cid brūyān na cānyāyena pṛcchataḥ
     jñānavān api medhāvī jadaval lokam ācaret
tato vāsaṃ parīkṣeta dharmanityeṣu sādhuṣu
     manuṣyeṣu vadānyeṣu svadharmanirateṣu ca
caturṇāṃ yatra varṇānāṃ dharmavyatikaro bhavet
     na tatra vāsaṃ kurvīta śreyo 'rthī vai kathaṃ cana
nirārambho 'py ayam iha yathā labdhopajīvinaḥ
     puṇyaṃ puṇyeṣu vimalaṃ pāpaṃ pāpeṣu cāpnuyāt
apām agnes tathendoś ca sparśaṃ vedayate yathā
     tathā paśyāmahe sparśam ubhayoḥ pāpapuṇyayoḥ
apaśyanto 'nnaviṣayaṃ bhuñjate vighasāśinaḥ
     bhujñānaṃ cānna viṣayān viṣayaṃ viddhi karmaṇāṃ
yatrāgamayamānānām asatkāreṇa pṛcchatām
     prabrūyād brahmaṇo dharmaṃ tyajet taṃ deśam ātmavān
śiṣyopādhyāyikā vṛttir yatra syāt susamāhitā
     yathāvac chāstra saṃpannā kas taṃ deśaṃ parityajet
ākāśasthā dhruvaṃ yatra doṣaṃ brūyur vipaścitam
     ātmapūjābhikāmā vai ko vaset tatra paṇḍitaḥ
yatra saṃloditā lubdhaiḥ prāyaśo dharmasetavaḥ
     pradīptam iva śailāntaṃ kas taṃ deśaṃ na saṃtyajet
yatra dharmam anāśaṅkāś careyur vītamatsarāḥ
     caret tatra vasec caiva puṇyaśīleṣu sādhuṣu
dharmam arthanimittaṃ tu careyur yatra mānavāḥ
     na tān anuvasej jātu te hi pāpakṛto janāḥ
karmaṇā yatra pāpena vartante jīvitespavaḥ
     vyavadhāvet tatas tūrṇaṃ sasarpāc charaṇād iva
yena khatvāṃ samārūḍhaḥ karmaṇānuśayī bhavet
     āditas tan na kartavyam icchatā bhavam ātmanaḥ
yatra rājā ca rājñaś ca puruṣāḥ pratyanantarāḥ
     kutumbinām agrabhujas tyajet tad rāstram ātmavān
śrotriyās tv agrabhoktāro dharmanityāḥ sanātanāḥ
     yājanādhyāpane yuktā yatra tad rāstram āvaset
svāhā svadhā vasatkārā yatra samyag anuṣṭhitāḥ
     ajasraṃ caiva vartante vaset tatrāvicārayan
aśucīny atra paśyeta brāhmaṇān vṛtti karśitān
     tyajet tad rāstram āsannam upasṛṣṭam ivāmiṣam
prīyamāṇā narā yatra prayaccheyur ayācitāḥ
     svasthacitto vaset tatra kṛtakṛtya ivātmavān
daṇḍo yatrāvinīteṣu satkāraś ca kṛtātmasu
     caret tatra vasec caiva puṇyaśīleṣu sādhuṣu
upasṛṣṭeṣv adānteṣu durācāreṣv asādhuṣu
     avinīteṣu lubdheṣu sumahad danda dhāraṇam
yatra rājā dharmanityo rājyaṃ vai paryupāsitā
     apāsya kāmān kāmeśo vaset tatrāvicārayan
tathā śīlā hi rājānaḥ sarvān viṣayavāsinaḥ
     śreyasā yojayanty āśu śreyasi pratyupasthite
pṛcchatas te mayā tāta śreya etad udāhṛtam
     na hi śakyaṃ pradhānena śreyaḥ saṃkhyātum ātmanaḥ
evaṃ pravartamānasya vṛttiṃ pranihitātmanaḥ
     tapasaiveha bahulaṃ śreyo vyaktaṃ bhaviṣyati
