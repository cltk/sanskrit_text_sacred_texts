[mārk]
      pulastyasya tu yaḥ krodhād ardhadeho 'bhavan muniḥ
      viśravā nāma sakrodhaḥ sa vaiśravaṇam aikṣata
bubudhe taṃ tu sakrodhaṃ pitaraṃ rākṣaseśvaraḥ
      kuberas tatprasādārthaṃ yatate sma sadā nṛpa
sa rājarājo laṅkāyāṃ nivasan naravāhanaḥ
      rākṣasīḥ pradadau tisraḥ pitur vai paricārikāḥ
tāstadā taṃ mahātmānaṃ saṃtoṣayitum udyatāḥ
      ṛṣiṃ bharataśārdūla nṛttagītaviśāradāḥ
puṣpotkaṭā ca rākā ca mālinī ca viśāṃ pate
      anyonyaspardhayā rājañ śreyaḥ kāmāḥ sumadhyamāḥ
tāsāṃ sa bhagavāṃs tuṣṭo mahātmā pradadau varān
      lokapālopamān putrān ekaikasyā yathepsitān
puṣpotkaṭāyāṃ jajñāte dvau putrau rākṣaseśvarau
      kumbhakarṇa daśagrīvau balenāpratimau bhuvi
mālinī janayām āsa putram ekaṃ vibhīṣaṇam
      rākāyāṃ mithunaṃ jajñe kharaḥ śūrpaṇakhā tathā
vibhīṣaṇas tu rūpeṇa sarvebhyo 'bhyadhiko 'bhavat
      sa babhūva mahābhāgo dharmagoptā kriyā ratiḥ
daśagrīvas tu sarveṣāṃ jyeṣṭho rākṣasapuṃgavaḥ
     mahotsāho mahāvīryo mahāsattvaparākramaḥ
kumbhakarṇo balenāsīt sarvebhyo 'bhyadhikas tadā
     māyāvī raṇaśauṇḍaś ca raudraś ca rajanīcaraḥ
kharo dhanuṣi vikrānto brahma dviṭ piśitāśanaḥ
     siddhavighnakarī cāpi raudrā śūrpaṇakhā tathā
sarve vedavidaḥ śūrāḥ sarve sucaritavratāḥ
     ūṣuḥ pitrā saha ratā gandhamādana parvate
tato vaiśravaṇaṃ tatra dadṛśur naravāhanam
     pitrā sārdhaṃ samāsīnam ṛddhyā paramayā yutam
jātaspardhās tatas te tu tapase dhṛtaniścayāḥ
     brahmāṇaṃ toṣayām āsur ghoreṇa tapasā tadā
atiṣṭhad ekapādena sahasraṃ parivatsarān
     vāyubhakṣo daśagrīvaḥ pañcāgniḥ susamāhitaḥ
adhaḥ śāyī kumbhakarṇo yatāhāro yatavrataḥ
     vibhīṣaṇaḥ śīrṇaparṇam ekam abhyavahārayat
upavāsaratir dhīmān sadā japyaparāyaṇaḥ
     tam eva kālam ātiṣṭhat tīvraṃ tapa udāradhīḥ
kharaḥ śūrpaṇakhā caiva teṣāṃ vai tapyatāṃ tapaḥ
     paricaryāṃ ca rakṣāṃ ca cakratur hṛṣṭamānasau
pūrṇe varṣasahasre tu śiro chittvā daśānanaḥ
     juhoty agnau durādharṣas tenātuṣyaj jagat prabhuḥ
tato brahmā svayaṃ gatvā tapasas tān nyavārayat
     pralobhya varadānena sarvān eva pṛthak pṛthak
[brahmā]
     prīto 'smi vo nivartadhvaṃ varān vṛṇuta putrakāḥ
     yad yad iṣṭam ṛte tv ekam amaratvaṃ tathāstu tat
yad yad agnau hutaṃ sarvaṃ śiras te mahad īpsayā
     tathaiva tāni te dehe bhaviṣyanti yathepsitam
vairūpyaṃ ca na te dehe kāmarūpadharas tathā
     bhaviṣyasi raṇe 'rīṇāṃ vijetāsi na saṃśayaḥ
[rāvaṇa]
     gandharvadevāsurato yakṣarākṣasatas tathā
     sarvakiṃnara bhūtebhyo na me bhūyāt parābhavaḥ
[brahmā]
     ya ete kīrtitāḥ sarve na tebhyo 'sti bhayaṃ tava
     ṛte manuṣyād bhadraṃ te tathā tad vihitaṃ mayā
[mārk]
     evam ukto daśagrīvas tuṣṭaḥ samabhavat tadā
     avamene hi durbuddhir manuṣyān puruṣādakaḥ
kumbhakarṇam athovāca tathaiva prapitāmahaḥ
     sa vavre mahatīṃ nidrāṃ tamasā grastacetanaḥ
tathā bhaviṣyatīty uktvā vibhīṣaṇam uvāca ha
     varaṃ vṛṇīṣva putra tvaṃ prīto 'smīti punaḥ punaḥ
[vibhīsaṇa]
     paramāpad gatasyāpi nādharme me matir bhavet
     aśikṣitaṃ ca bhagavan brahmāstaṃ pratibhātu me
[brahmā]
     yasmād rākṣasayonau te jātasyāmitrakarśana
     nādharme ramate buddhir amaratvaṃ dadāmi te
[mārk]
     rākṣasas tu varaṃ labdhvā daśagrīvo viśāṃ pate
     laṅkāyāś cyāvayām āsa yudhi jitvā dhaneśvaram
hitvā sa bhagavāṁl laṅkām āviśad gandhamādanam
     gandharvayakṣānugato rakṣaḥkiṃpuruṣaiḥ saha
vimānaṃ puṣpakaṃ tasya jahārākramya rāvaṇaḥ
     śaśāpa taṃ vaiśravaṇo na tvām etad vahiṣyati
yas tu tvāṃ samare hantā tam evaitad dhaniṣyati
     avamanya guruṃ māṃ ca kṣipraṃ tvaṃ na bhaviṣyasi
vibhīṣaṇas tu dharmātmā satāṃ dharmam anusmaran
     anvagacchan mahārāja śriyā paramayā yutaḥ
tasmai sa bhagavāṃs tuṣṭo bhrātā bhrātre dhaneśvaraḥ
     senāpatyaṃ dadau dhīmān yakṣarākṣasa senayoḥ
rākṣasāḥ puruṣādāś ca piśācāś ca mahābalāḥ
     sarve sametya rājānam abhyaṣiñcad daśānanam
daśagrīvas tu daityānāṃ devānāṃ ca balotkaṭaḥ
     ākramya ratnāny aharat kāmarūpī vihaṃgamaḥ
rāvayām āsa lokān yat tasmād rāvaṇa ucyate
     daśagrīvaḥ kāmabalo devānāṃ bhayam ādadhat
