[y]
      kathaṃ dharme sthātum icchan naro varteta bhārata
      vidvañ jijñāsamānāya prabrūhi bharatarṣabha
satyaṃ caivānṛtaṃ cobhe lokān āvṛtya tiṣṭhataḥ
      tayoḥ kim ācared rājan puruṣo dharmaniścitāḥ
kiṃ svit satyaṃ kṛm anṛtaṃ kiṃ svid dharmyaṃ sanātanam
      kasmin kāle vadet satyaṃ kasmin kāle 'nṛtaṃ vadet
[bh]
      satyasya vacanaṃ sādhu na satyād vidyate param
      yad bhūloke sudurjñātaṃ tat te vakṣyāmi bhārata
bhavet satyaṃ na vaktavyaṃ vaktavyam anṛtaṃ bhavet
      yatrānṛtaṃ bhavet satyaṃ satyaṃ vāpy anṛtaṃ bhavet
tādṛśe muhyate bālo yatra satyam aniṣṭhitam
      satyānṛte viniścitya tato bhavati dharmavit
apy anāryo 'kṛtaprajñaḥ puruṣo 'pi sudāruṇaḥ
      sumahat prāpnuyāt puṇyaṃ balāko 'ndhavadhād iva
kim āścaryaṃ ca yan mūḍho dharmakāmo 'py adharmavit
      sumahat prāpnuyāt pāpaṃ gaṅgāyām iva kauśikaḥ
tādṛśo 'yam anupraśno yatra dharmaḥ sudurvacaḥ
      duṣkaraḥ pratisaṃkhyātuṃ tarkeṇātra vyavasyati
prabhāvārthāya bhūtānāṃ dharmapravacanaṃ kṛtam
     yat syād ahiṃsā saṃyuktaṃ sa dharma iti niścayaḥ
dhāraṇād dharma ity āhur dharmeṇa vidhṛtāḥ prajāḥ
     yat syād dhāraṇa saṃyuktaṃ sa dharma iti niścayaḥ
śrutidharma iti hy eke nety āhur apare janāḥ
     na tu tat pratyasūyāmo na hi sarvaṃ vidhīyate
ye 'nyāyena jihīrṣanto dhanam icchanti karhi cit
     tebhyas tan na tad ākhyeyaṃ sa dharma iti niścayaḥ
akūjanena cen mokṣo nātra kūjet kathaṃ cana
     avaśyaṃ kūjitavyaṃ vā śaṅkeran vāpy akūjanāt
śreyas tatrānṛtaṃ vaktuṃ satyād iti vicāritam
     yaḥ pāpaiḥ saha saṃbandhān mucyate śapathād iti
na ca tebhyo dhanaṃ deyaṃ śakye sati kathaṃ cana
     pāpebhyo hi dhanaṃ dattaṃ dātāram api pīḍayet
svaśarīroparodhena varam ādātum icchataḥ
     satyasaṃpratipattyarthaṃ ye brūyuḥ sākṣiṇaḥ kva cit
     anuktvā tatra tad vācyaṃ sarve te 'nṛtavādinaḥ
prāṇātyaye vivāhe ca vaktavyam anṛtaṃ bhavet
     arthasya rakṣaṇārthāya pareṣāṃ dharmakāraṇāt
     pareṣāṃ dharmam ākāṅkṣan nīcaḥ syād dharmabhikṣukaḥ
pratiśrutya tu dātavyaṃ śvaḥ kāryas tu balātkṛtaḥ
     yaḥ kaś cid dharmasamayāt pracyuto 'dharmam āsthitaḥ
śaṭhaḥ svadharmam utsṛjya tam icched upajīvitum
     sarvopāyair nihantavyaḥ pāpo nikṛtijīvanaḥ
dhanam ity eva pāpānāṃ sarveṣām iha niścayaḥ
     ye 'viṣahyā hy asaṃbhojyā nikṛtyā patanaṃ gatāḥ
cyutā devamanuṣyebhyo yathā pretās tathaiva te
     dhanādānād duḥkhataraṃ jīvitād viprayojanam
ayaṃ vo rocatāṃ dharma iti vācyaḥ prayatnataḥ
     na kaś cid asti pāpānāṃ dharma ity eṣa niścayaḥ
tathāgataṃ ca yo hanyān nāsau pāpena lipyate
     svakarmaṇā hataṃ hanti hata eva sa hanyate
     teṣu yaḥ samayaṃ kaś cit kurvīta hatabuddhiṣu
yathā kākaś ca gṛdhraś ca tathaivopadhi jīvinaḥ
     ūrdhvaṃ dehavimokṣānte bhavanty etāsu yoniṣu
yasmin yathā vartate yo manuṣyas; tasmiṃs tathā vartitavyaṃ sa dharmaḥ
     māyācāro māyayā vartitavyaḥ; sādhv ācāraḥ sādhunā pratyudeyaḥ
