[vai]
      tatas te pāṇḍavā dūrād avatīrya padātayaḥ
      abhijagmur narapater āśramaṃ vinayānatāḥ
sa ca paurajanaḥ sarvo ye ca rāṣṭranivāsinaḥ
      striyaś ca kurumukhyānāṃ padbhir evānvayus tadā
āśramaṃ te tato jagmur dhṛtarāṣṭrasya pāṇḍavāḥ
      śūnyaṃ mṛgagaṇākīrṇaṃ kadalī vanaśobhitam
tatas tatra samājagmus tāpasā vividhavratāḥ
      pāṇḍavān āgatān draṣṭuṃ kautūhalasamanvitāḥ
tān apṛcchat tato rājā kvāsau kaurava vaṃśabhṛt
      pitā jyeṣṭho gato 'smākam iti bāṣpapariplutaḥ
tam ūcus te tato vākyaṃ yamunām avagāhitum
      puṣpāṇām udakumbhasya cārthe gata iti prabho
tair ākhyātena mārgeṇa tatas te prayayus tadā
      dadṛśuś cāvidūre tān sarvān atha padātayaḥ
tatas te satvarā jagmuḥ pitur darśanakāṅkṣiṇaḥ
      sahadevas tu vegena prādhāvvad yena sā pṛthā
sasvanaṃ prarudan dhīmān mātuḥ pādāv upaspṛśan
      sā ca bāṣpāvila mukhī pradadarśa priyaṃ sutam
bāhubhyāṃ saṃpariṣvajya samunnāmya ca putrakam
     gāndhāryāḥ kathayām āsa sahadevam upasthitam
anantaraṃ ca rājānaṃ bhīmasenam athārjunam
     nakulaṃ ca pṛthā dṛṣṭvā tvaramāṇopacakrame
sā hy agre 'gacchata tayor dampatyor hataputrayoḥ
     karṣantī tau tatas te tāṃ dṛṣṭvā saṃnyapatan bhuvi
tān rājā svarayogena sparśena ca mahāmanāḥ
     pratyabhijñāya medhāvī samāśvāsāyata prabhuḥ
tatas te bāṣpam utsṛjya gāndhārī sahitaṃ nṛpam
     upatasthur mahātmāno mataraṃ ca yathāvidhi
sarveṣāṃ toyakalaśāñ jaghṛhus te svayaṃ tadā
     pāṇḍavā labdhasaṃjñās te mātrā cāśvāsitāḥ punaḥ
tato nāryo nṛsiṃhānāṃ sa ca yodhajanas tadā
     paurajānapadāś caiva dadṛśus taṃ narādhipam
nivedayām āsa tadā janaṃ taṃ nāmagotrataḥ
     yudhiṣṭhiro narapatiḥ sa cainān pratyapūjayat
sa taiḥ parivṛto mene harṣabāṣpāvilekṣaṇaḥ
     rājātmānaṃ gṛhagataṃ pureva gajasāhvaye
abhivādito vadhūbhiś ca kṛṣṇādyābhiḥ sa pārthivaḥ
     gāndhāryā sahito dhīmān kuntyā ca pratyanandata
tataś cāśramam āgacchat siddhacāraṇasevitam
     didṛkṣubhiḥ samākīrṇaṃ nabhas tārāgaṇair iva
