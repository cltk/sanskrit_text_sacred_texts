[s]
      draupadeyān maheṣvāsān saumadattir mahāyaśāḥ
      ekaikaṃ pañcabhir viddhvā punar vivyādha saptabhiḥ
te pīḍitā bhṛśaṃ tena raudreṇa sahasā vibho
      pramūḍhā naiva vividur mṛdhe kṛtyaṃ sma kiṃ cana
nākulis tu śatānīkaḥ saumadattiṃ nararṣabham
      dvābhyāṃ viddhvānadad dhṛṣṭaḥ śarābhyāṃ śatrutāpanaḥ
tathetare raṇe yattas tribhis tribhir ajihmagaiḥ
      vivyadhuḥ samare tūrṇaṃ saumadattim amarṣaṇam
sa tān prati mahārāja cikṣipe pañca sāyakān
      ekaikaṃ hṛdi cājaghne ekaikena mahāyaśāḥ
tatas te bhrātaraḥ pañca śarair viddhā mahātmanā
      parivārya rathair vīraiṃ vivyadhuḥ sāyakair bhṛśam
ārjunis tu hayāṃs tasya caturbhir niśitaiḥ śaraiḥ
      preṣayām āsa saṃkruddho yamasya sadanaṃ prati
bhaimasenir dhanuś chittvā saumadatter mahātmanaḥ
      nanāda balavan nādaṃ vivyādha ca śitaiḥ śaraiḥ
yaudhiṣṭhiro dhvajaṃ tasya chittvā bhūmāv apātayat
      nākuliś cāśvayantāramṃ rathanīḍād apāharat
sāhadevis tu taṃ jñātvā bhrātṛbhir vimukhīkṛtam
     kṣurapreṇa śiro rājan nicakarta mahāmanāḥ
tacchiro nyapatad bhūmau tapanīyavibhūṣitam
     bhrājayantaṃ raṇoddeśaṃ bālasūryasamaprabham
saumadatteḥ śiro dṛṣṭvā nipatat tan mahātmanaḥ
     vitrastās tāvakā rājan pradudruvur anekadhā
alambusas tu samare bhīmasenaṃ mahābalam
     yodhayām āsa saṃkruddho lakṣmaṇaṃ rāvaṇir yathā
saṃprayuddhau raṇe dṛṣṭvā tāv ubhau nararākṣasau
     vismayaḥ sarvabhūtānāṃ praharṣaś cābhavat tadā
ārṣyaśṛṅgiṃ tato bhīmo navabhir niśitaiḥ śaraiḥ
     vivyādha prahasan rājan rākṣasendram amarṣaṇam
tad rakṣaḥ samare viddhaṃ kṛtvā nādaṃ bhayāvaham
     abhyadravat tato bhīmaṃ ye ca tasya padānugāḥ
sa bhīmaṃ pañcabhir viddhvā śaraiḥ saṃnataparvabhiḥ
     bhīmānugāñ jaghānāśu rathāṃs triṃśad ariṃdamaḥ
     punaś catuḥśatān hatvā bhīmaṃ vivyādha patriṇā
so 'tividdhas tadā bhīmo rākṣasena mahābalaḥ
     niṣasāda rathopasthe mūrchayābhipariplutaḥ
pratilabhya tataḥ saṃjñāṃ mārutiḥ krodhamūrchitaḥ
     vikṛṣya kārmukaṃ ghoraṃ bhārasādhanam uttamam
     alambusaṃ śarais tīkṣṇair ardayām āsa sarvataḥ
sa viddho bahubhir bāṇair nīlāñjanacayopamaḥ
     śuśubhe sarvato rājan pradīpta iva kiṃśukaḥ
sa vadhyamānaḥ samare bhīmacāpacyutaiḥ śaraiḥ
     smaran bhrātṛvadhaṃ caiva pāṇḍavena mahātmanā
ghoraṃ rūpam atho kṛtvā bhīmasenam abhāṣata
     tiṣṭhedānīṃ raṇe pārtha paśya me 'dya parākramam
bako nāma sudurbuddhe rākṣasa pravaro balī
     parokṣaṃ mama tadvṛttaṃ yad bhrātā me hatas tvayā
evam uktvā tato bhīmam antardhānagatas tadā
     mahātā śaravarṣeṇa bhṛśaṃ taṃ samavākirat
bhīmas tu samare rājann adṛśye rākṣase tadā
     ākāśaṃ pūrayām āsa śaraiḥ saṃnataparvabhiḥ
sa vadhyamāno bhīmena nimeṣād ratham āsthitaḥ
     jagāma dharaṇīṃ kṣudraḥ khaṃ caiva sahasāgamat
uccāvacāni rūpāṇi cakāra subahūni ca
     uccāvacās tathā vāco vyājahāra samantataḥ
tena pāṇḍavasainyānāṃ mṛditā yudhi vāraṇāḥ
     hayāś ca bahavo rājan pattayaś ca tathā punaḥ
     rathebhyo rathinaḥ petus tasya nunnāḥ sma sāyakaiḥ
śoṇitodāṃ rathāvartāṃ hastigrāhasamākulām
     chatrahaṃsāṃ kardaminīṃ bāhupannaga saṃkulām
nadīṃ pravartayām āsa rakṣogaṇasamākulām
     vahantīṃ bahudhā rājaṃś cedipāñcālasṛñjayān
taṃ tathā samare rājan vicarantam abhītavat
     pāṇḍavā bhṛśasaṃvignāḥ prāpaśyaṃs tatsya vikramam
tāvakānāṃ tu sainyānāṃ praharṣaḥ samajāyata
     vāditraninadaś cograḥ sumahāṁl lomaharṣaṇaḥ
taṃ śrutvā ninadaṃghoraṃ tava sainyasya pāṇḍavaḥ
     nāmṛṣyata yathā nāgas talaśabdaṃ samīritam
tataḥ krodhābhitāmrākṣo nirdahann iva pāvakaḥ
     saṃdadhe tvāṣṭram astraṃ sa svayaṃ tvaṣṭeva māriṣa
tataḥ śarasahasrāṇi prādurāsan samantataḥ
     taiḥ śarais tava sainyasya vidrāvaḥ sumahān abhūt
tad astraṃ preṣitaṃ tena bhīmasenena saṃyuge
     rākṣasasya mahāmāyāṃ hatvā rākṣasam ārdayat
sa vadhyamāno bahudhā bhīmasenena rākṣasaḥ
     saṃtyajya saṃyuge bhīmaṃ droṇānīkam upādravat
tasmiṃs tu nirjite rājan rākṣasendre mahātmanā
     anādayan siṃhanādaiḥ pāṇḍavāḥ sarvatodiśam
apūjayan mārutiṃca saṃhṛṣṭās te mahābalam
     prahrādaṃ samare jitvā yathā śakraṃ marudgaṇāḥ
