[bh]
      giraṃ tāṃ madhurāṃ śrutvā gautamo vismitas tadā
      kautūhalānvito rājan rājadharmāṇam aikṣata
[r]
      bhoḥ kaśyapasya putro 'haṃ mātā dākṣāyaṇī ca me
      atithis tvaṃ guṇopetaḥ svāgataṃ te dvijarṣabha
[bh]
      tasmai dattvā sa satkāraṃ vidhidṛṣṭena karmaṇā
      śālapuṣpamayīṃ divyāṃ bṛsīṃ samupakalpayat
bhagīratha rathākrāntān deśān gaṅgā niṣevitān
      ye caranti mahāmīnās tāṃś ca tasyānvakalpayat
vahniṃ cāpi susaṃdīptaṃ mīnāṃś caiva supīvarān
      sa gautamāyātithaye nyavedayata kāśyapaḥ
bhuktavantaṃ ca taṃ vipraṃ prītātmānaṃ mahāmanāḥ
      klamāpanayanārthaṃ sa pakṣābhyām abhyavījayat
tato viśrāntam āsīnaṃ gotra praśnam apṛcchata
      so 'bravīd gautamo 'smīti brāhma nānyad udāharat
tasmai parṇamayaṃ divyaṃ divyapuṣpādhivāsitam
      gandhāḍhyaṃ śayanaṃ prādāt sa śiśye tatra vai sukham
athopaviṣṭaṃ śayane gautamaṃ bakarāṭ tadā
      papraccha kāśyapo vāgmī kim āgamanakāraṇam
tato 'bravīd gautamas taṃ daridro 'haṃ mahāmate
     samudragamanākāṅkṣī dravyārtham iti bhārata
taṃ kāśyapo 'bravīt prīto notkaṇṭhāṃ kartum arhasi
     kṛtakāryo dvijaśreṣṭha sa dravyo yāsyase gṛhān
caturvidhā hy arthagatir bṛhaspatimataṃ yathā
     pāramparyaṃ tathā daivaṃ karma mitram iti prabho
prādurbhūto 'smi te mitraṃ suhṛt tvaṃ ca mama tvayi
     so 'haṃ tathā yatiṣyāmi bhaviṣyasi yathārthavān
tataḥ prabhātasamaye sukhaṃ pṛṣṭvābravīd idam
     gaccha saumya pathānena kṛtakṛtyo bhaviṣyasi
itas triyojanaṃ gatvā rākṣasādhipatir mahān
     virūpākṣa iti khyātaḥ sakhā mama mahābalaḥ
taṃ gaccha dvijamukhya tvaṃ mama vākyapracoditaḥ
     kāmān abhīpsitāṃs tubhyaṃ dātā nāsty atra saṃśayaḥ
ity uktaḥ prayayau rājan gautamo vigataklamaḥ
     phalāny amṛtakalpāni bhakṣayan sma yatheṣṭataḥ
candanāgurumukhyāni tvak patrāṇāṃ vanāni ca
     tasmin pathi mahārāja sevamāno drutaṃ yayau
tato meruvrajaṃ nāma nagaraṃ śailatoraṇam
     śailaprākāravapraṃ ca śailayantrārgalaṃ tathā
viditaś cābhavat tasya rākṣasendrasya dhīmataḥ
     prahitaḥ suhṛdā rājan prīyatā vai priyātithiḥ
tataḥ sa rākṣasendraḥ svān preṣyān āha yudhiṣṭhira
     gautamo nagaradvārāc chīghram ānīyatām iti
tataḥ puravarāt tasmāt puruṣāḥ śvetaveṣṭanāḥ
     gautamety abhibhāṣantaḥ puradvāram upāgaman
te tam ūcur mahārāja preṣyā rakṣaḥpater dvijam
     tvarasva tūrṇam āgaccha rājā tvāṃ draṣṭum icchati
rākṣasādhipatir vīro virūpākṣa iti śrutaḥ
     sa tvāṃ tvarati vai draṣṭuṃ tat kṣipraṃ saṃvidhīyatām
tataḥ sa prādravad vipro vismayād vigataklamaḥ
     gautamo nagararddhiṃ tāṃ paśyan paramavismitaḥ
tair eva sahito rājño veśma tūrṇam upādravat
     darśanaṃ rākṣasendrasya kāṅkṣamāṇo dvijas tadā
