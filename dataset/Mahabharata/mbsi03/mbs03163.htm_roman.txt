[vai]
      yathāgataṃ gate śakre bhrātṛbhiḥ saha saṃgataḥ
      kṛṣṇayā caiva bībhatsur dharmaputram apūjayat
abhivādayamānaṃ tu mūrdhny upāghrāya pāṇḍavam
      harṣagadgadayā vācā prahṛṣṭo 'rjunam abravīt
katham arjuna kālo 'yaṃ svarge vyatigatas tava
      kathaṃ cāstrāṇy avāptāni devarājaś ca toṣitaḥ
samyag vā te gṛhītāni kac cid astrāṇi bhārata
      kac cit surādhipaḥ prīto rudraś cāstrāṇy adāt tava
yathādṛṣṭaś ca te śakro bhagavān vā pināka dhṛk
      yathā cāstrāṇy avāptāni yathā cārādhitaś ca te
yathoktavāṃss tvāṃ bhagavāñ śatakratur ariṃdama
      kṛtapriyas tvayāsmīti tac ca te kiṃ priyaṃ kṛtam
      etad icchāmy ahaṃ śrotuṃ vistareṇa mahādyute
yathā tuṣṭo mahādevo devarājaś ca te 'nagha
      yac cāpi vajrapānes te priyaṃ kṛtam ariṃdama
      etad ākhyāhi me sarvam akhilena dhanaṃjaya
[arj]
      śṛṇu hanta mahārāja vidhinā yena dṛṣṭavān
      śatakratum ahaṃ devaṃ bhagavantaṃ ca śaṃkaram
vidyām adhītya tāṃ rājaṃs tvayoktām arimardana
      bhavatā ca samādiṣṭas tapase prasthito vanam
bhṛgutuṅgam atho gatvā kāmyakād āsthitas tapaḥ
     ekarātroḍitaḥ kaṃ cid apaśyaṃ brāhmaṇaṃ pathi
sa mām apṛcchat kaunteya kvāsi gantā bravīhi me
     tasmā avitathaṃ sarvam abruvaṃ kurunandana
sa tathyaṃ mama tac chrutvā brāhmaṇo rājasattama
     apūjayata māṃ rājan prītimāṃś cābhavan mayi
tato mām abravīt prītas tapa ātiṣṭha bhārata
     tapasvī nacireṇa tvaṃ drakṣyase vibudhādhipam
tato 'haṃ vacanāt tasya girim āruhya śaiśiram
     tapo 'tapyaṃ mahārāja māsaṃ mūlaphalāśanaḥ
dvitīyaś cāpi me māso jalaṃ bhakṣayato gataḥ
     nirāhāras tṛtīye 'tha māse pāṇḍavanandana
ūrdhvabāhuś caturthaṃ tu māsam asmi sthitas tadā
     na ca me hīyate prāṇas tad adbhutam ivābhavat
caturthe samatikrānte prathame divase gate
     varāhasaṃsthitaṃ bhūtaṃ matsamīpam upāgamat
nighnan prothena pṛthivīṃ vilikhaṃś caraṇair api
     saṃmārjañ jaṭhareṇorvīṃ vivartaṃś ca muhur muhuḥ
anu tasyāparaṃ bhūtaṃ mahat kairāta saṃsthitam
     dhanur bāṇāsimat prāptaṃ strīgaṇānugataṃ tadā
tato 'haṃ dhanur ādāya tathākṣayyau maheṣudhī
     atāḍayaṃ śareṇātha tad bhūtaṃ lomaharṣaṇam
yugapat tat kirātaś ca vikṛṣya balavad dhanuḥ
     abhyājaghne dṛdhataraṃ kampayann iva me manaḥ
sa tu mām abravīd rājan mama pūrvaparigrahaḥ
     mṛgayā dharmam utsṛjya kimarthaṃ tāḍitas tvayā
eṣa te niśitair bāṇair darpaṃ hanmi sthiro bhava
     savarṣmavān mahākāyas tato mām abhyadhāvata
tato girim ivātyartham āvṛṇon māṃ mahāśaraiḥ
     taṃ cāhaṃ śaravarṣeṇa mahatā samavākiram
tataḥ śarair dīptamukhaiḥ patritair anumantritaiḥ
     pratyavidhyam ahaṃ taṃ tu vajrair iva śiloccayam
tasya tac chatadhā rūpam abhavac ca sahasradhā
     tāni cāsya śarīrāṇi śarair aham atāḍayam
punas tāni śarīrāṇi ekībhūtāni bhārata
     adṛśyanta mahārāja tāny ahaṃ vyadhamaṃ punaḥ
aṇur bṛhac chirā bhūtvā bṛhac cāṇu śiraḥ punaḥ
     ekībhūtas tadā rājan so 'bhyavartata māṃ yudhi
yadābhibhavituṃ bāṇair naiva śaknomi taṃ raṇe
     tato 'ham astram ātiṣṭhaṃ vāyavyaṃ bharatarṣabha
na cainam aśakaṃ hantuṃ tad adbhutam ivābhavat
     tasmin pratihate cāstre vismayo me mahān abhūt
bhūyaś caiva mahārāja saviśeṣam ahaṃ tataḥ
     astrapūgena mahatā raṇe bhūtam avākiram
sthūṇākarṇa mayo jālaṃ śaravarṣaṃ śalolbaṇam
     śailāstram aśmavarṣaṃ ca samāsthāyāham abhyayām
     jagrāsa prahasaṃs tāni sarvāṇy astrāṇi me 'nagha
teṣu sarveṣu śānteṣu brahmāstram aham ādiśam
     tataḥ prajvalitair bāṇaiḥ sarvataḥ sopacīyata
     upacīyamānaś ca mayā mahāstreṇa vyavardhata
tataḥ saṃtāpito loko matprasūtena tejasā
     kṣaṇena hi diśaḥ khaṃ ca sarvato 'bhividīpitam
tad apy astraṃ mahātejā kṣaṇenaiva vyaśātayat
     brahmāstre tu hate rājan bhayaṃ māṃ mahad āviśat
tato 'haṃ dhanur ādāya tathākṣayyau maheṣudhī
     sahasābhyahanaṃ bhūtaṃ tāny apy astrāṇy abhakṣayat
hateṣv astreṣu sarveṣu bhakṣiteṣv āyudheṣu ca
     mama tasya ca bhūtasya bāhuyuddham avartata
vyāyāmamuṣṭibhiḥ kṛtvā talair api samāhatau
     apātayac ca tad bhūtaṃ niśceṣṭo hy agamaṃ mahīm
tataḥ prahasya tad bhūtaṃ tatraivāntaradhīyata
     saha strībhir mahārāja paśyato me 'dbhutopamam
evaṃ kṛtvā sa bhagavāṃs tato 'nyad rūpam ātmanaḥ
     divyam eva marā rājavasāno 'dbhutam ambaram
hitvā kirāta rūpaṃ ca bhagavāṃs tridaśeśvaraḥ
     svarūpaṃ divyam āsthāya tasthau tatra maheśvaraḥ
adṛśyata tataḥ sākṣād bhagavān govṛṣadhvajaḥ
     umā sahāyo hari dṛg bahurūpaḥ pināka dhṛk
sa mām abhyetya samare tathaivābhimukhaṃ sthitam
     śūlapāṇir athovāca tuṣṭo 'smīti paraṃtapa
tatas tad dhanur ādāya tūṇau cākṣayya sāyakau
     prādān mamaiva bhagavān varayasveti cābravīt
tuṣṭo 'smi tava kaunteya brūhi kiṃ karavāṇi te
     yat te manogataṃ vīra tad brūhi vitarāmy aham
     amaratvam apāhāya brūhi yat te manogatam
tataḥ prāñjalir evāham astreṣu gatamānasaḥ
     praṇamya śirasā śarvaṃ tato vacanam ādade
bhagavān me prasannaś ced īpsito 'yaṃ varo mama
     astrāṇīcchāmy ahaṃ jñātuṃ yāni deveṣu kāni cit
     dadānīty eva bhagavān abravīt tryambakaś ca mām
raudram astraṃ madīyaṃ tvām upasthāsyati pāṇḍava
     pradadau ca mama prītaḥ so 'straṃ pāśupataṃ prabhuḥ
uvāca ca mahādevo dattvā me 'straṃ sanātanam
     na prayojyaṃ bhaved etan mānuṣeṣu kathaṃ cana
pīḍyamānena balavat prayojyaṃ te dhanaṃjaya
     astrāṇāṃ pratighāte ca sarvathaiva prayojayeḥ
tad apratihataṃ divyaṃ sarvāstrapratiṣedhanam
     mūrtiman me sthitaṃ pārśve prasanne govṛṣadhvaje
utsādanam amitrāṇāṃ parasenā nikartanam
     durāsadaṃ duṣprahasaṃ suradānava rākṣasaiḥ
anujñṣātas tv ahaṃ tena tatraiva samupāviśam
     prekṣitaś caiva me devas tatraivāntaradhīyata
