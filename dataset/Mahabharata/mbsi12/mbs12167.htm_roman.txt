[bh]
      tataś citāṃ bakapateḥ kārayām āsa rākṣasaḥ
      ratnair gandhaiś ca bahubhir vastraiś ca samalaṃkṛtām
tatra prajvālya nṛpate bakarājaṃ pratāvapān
      pretakāryāṇi vidhivad rākṣasendraś cakāra ha
tasmin kāle 'tha surabhir devī dākṣāyaṇī śubhā
      upariṣṭāt tatas tasya sā babhūva payasvinī
tasyā vaktrāc cyutaḥ phenaḥ kṣīramiśras tadānagha
      so 'patad vai tatas tasyāṃ citāyāṃ rājadharmaṇaḥ
tataḥ saṃjīvitas tena bakarājas tadānagha
      utpatya ca sameyāya virūpākṣaṃ bakādhipaḥ
tato 'bhyayād devarājo virūpākṣapuraṃ tadā
      prāha cedaṃ virūpākṣaṃ diṣṭyāyaṃ jīvatīty uta
śrāvayām āsa cendras taṃ virūpākṣaṃ purātanam
      yathā śāpaḥ purā datto brahmaṇā rājadharmaṇaḥ
yadā bakapatī rājan brahmāṇaṃ nopasarpati
      tato roṣād idaṃ prāha bakendrāya pitāmahaḥ
yasmān mūḍho mama sado nāgato 'sau bakādhamaḥ
      tasmād vadhaṃ sa duṣṭātmā nacirāt samavāpsyati
tadāyaṃ tasya vacanān nihato gautamena vai
     tenaivāmṛta siktaś ca punaḥ saṃjīvito bakaḥ
rājadharmā tataḥ prāha praṇipatya puraṃdaram
     yadi te 'nugraha kṛtā mayi buddhiḥ puraṃdara
     sakhāyaṃ me sudayitaṃ gautamaṃ jīvayety uta
tasya vākyaṃ samājñāya vāsavaḥ puruṣarṣabha
     saṃjīvayitvā sakhye vai prādāt taṃ gautamaṃ tadā
sa bhāṇḍopaskaraṃ rājaṃs tam āsādya bakādhipaḥ
     saṃpariṣvajya suhṛdaṃ prītyā paramayā yutaḥ
atha taṃ pāpakarmāṇaṃ rājadharmā bakādhipaḥ
     visarjayitvā sadhanaṃ praviveśa svam ālayam
yathocitaṃ ca sa bako yayau brahma sadas tadā
     brahmā ca taṃ mahātmānam ātithyenābhyapūjayat
gautamaś cāpi saṃprāpya punas taṃ śabarālayam
     śūdrāyāṃ janayām āsa putrān duṣkṛtakāriṇaḥ
śāpaś ca sumahāṃs tasya dattaḥ suragaṇais tadā
     kukṣau punarbhvāṃ bhāryāyāṃ janayitvā cirāt sutān
     nirayaṃ prāpsyati mahat kṛtaghno 'yam iti prabho
etat prāha purā sarvaṃ nārado mama bhārata
     saṃsmṛtya cāpi sumahad ākhyānaṃ puruṣarṣabha
     mayāpi bhavate sarvaṃ yathāvad upavarṇitam
kutaḥ kṛtaghnasya yaśaḥ kutaḥ sthānaṃ kutaḥ sukham
     aśraddheyaḥ kṛtaghno hi kṛtaghne nāsti niṣkṛtiḥ
mitradroho na kartavyaḥ puruṣeṇa viśeṣataḥ
     mitra dhrun nirayaṃ ghoram anantaṃ pratipadyate
kṛtajñena sadā bhāvyaṃ mitra kāmena cānagha
     mitrāt prabhavate satyaṃ mitrāt prabhavate balam
     satkārair uttamair mitraṃ pūjayeta vicakṣaṇaḥ
parityājyo budhaiḥ pāpaḥ kṛtaghno nirapatrapaḥ
     mitradrohī kulāṅgāraḥ pāpakarmā narādhamaḥ
eṣa dharmabhṛtāṃ śreṣṭha proktaḥ pāpo mayā tava
     mitradrohī kṛtaghno vai kiṃ bhūyaḥ śrotum icchasi
[v]
     etac chrutvā tadā vākyaṃ bhīṣmeṇoktaṃ mahātmanā
     yudhiṣṭhiraḥ prītamanā babhūva janamejaya
