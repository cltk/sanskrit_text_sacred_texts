[s]
      pīḍite dharmarāje tu madrarājena māriṣa
      sātyakir bhīmasenaś ca mādrīputrau ca pāṇḍavau
      parivārya rathaiḥ śalyāṃ pīḍayām āsur āhave
tam ekaṃ bahubhir dṛṣṭva pīḍyamānaṃ mahārathaiḥ
      sādhuvādo mahāñ jajñe siddhāś cāsan praharṣitāḥ
      āśaryam ity abhāṣānta munayaś cāpi saṃgatāḥ
bhīmaseno raṇe śalyaṃ śalya bhūtaṃ parāṃkrame
      ekena viddhvā bāṇena punar vivyādha saptabhiḥ
sātyakiś ca śatenainaṃ dharmaputra parīpsayā
      madreśvaram avākīrya siṃhanādam athānadat
nakulaḥ pañcabhiś caināṃ sahadevaś ca saptabhiḥ
      viddhvā taṃ tu tatas tūrṇaṃ punar vivyādha saptabhiḥ
sa tu śūro raṇe yattaḥ pīḍitas tair mahārathaiḥ
      vikṛṣya kārmukaṃ ghoraṃ vegaghnāṃ bhārasādhanam
sātyakiṃ pañcaviṃśatyā śalyo vivyādha māriṣā
      bhīmasenaṃ trisāptatyā nakulaṃ saptabhis tathā
tataḥ saviśikhaṃ cāpaṃ sahadevasya dhanvinaḥ
      chittvā bhallena samare vivyādhainaṃ trisaptabhiḥ
sahadevas tu samare matulaṃ bhūri varcasam
      sajyam anyad dhanuḥ kṛtvā pañcabhiḥ samatāḍayat
      śarair āśīviṣākārair jvalaj jvalanasaṃnibhaiḥ
sārathiṃ cāsya samare śareṇānataparvaṇā
     vīvyādha bhṛśasaṃkruddhas taṃ ca bhūyas tribhiḥ śaraiḥ
bhīmasenas trisaptatyā sātyakir navabhiḥ śaraiḥ
     dharmarājas tathā ṣaṣṭyā gate śalyaṃ samarpayat
tataḥ śalyo mahārāja nirviddhas tair mahārathaiḥ
     susrāva rudhiraṃ gātrair gairikaṃ parvato yathā
tāṃś ca sarvān maheṣvāsān pañcabhiḥ pañcabhiḥ śaraiḥ
     vivyādha tarasā rājaṃs tad adbhutam ivābhavat
tato 'pareṇa bhallena dharmaputrasya māriṣa
     dhānuś ciccheda samare sājyāṃ sa sumahārathaḥ
athānyad dhanur ādāya dharmaputro mahārathaḥ
     sāśvasūta dhvajarathaṃ śalyaṃ prācchādayac charaiḥ
sac chādyamānaḥ samare dharmaputrasya sāyakaiḥ
     yudhiṣṭhiram athāvidhyad daśabhir niśitaiḥ śaraiḥ
sātyakis tu tataḥ kruddho dharmā putre śarārdite
     madrāṇām adhipaṃ śūraṃ śaraughaiḥ samavārayat
sa sātyakeḥ praciccheda kṣurapreṇa mahad dhanuḥ
     bhīmasenamukhāṃs tāṃś ca tribhis tribhir atāḍayat
tasya kruddho mahārāja sātyakiḥ satyavikramaḥ
     tomaraṃ preṣayām āsa svarṇā daṇḍaṃ mahādhanam
bhīmaseno 'tha nārācaṃ jvalantam iva pannagam
     nakulaḥ samare śaktiṃ sahadevo gadāṃ śubhām
     dharmarājaḥ śataghnīṃ tu jigghāṃsuḥ śalyam āhave
tān āpatata evāśu pañcānāṃ vai bhujacyutān
     sātyakiprahitaṃ śalyo bhallaiś ciccheda tomaram
bhīmena prahitaṃ cāpi śaraṃ kanakabhūṣaṇam
     dvidhā ciccheda samare kṛtahastaḥ pratāpavān
nakula preṣitāṃ śaktiṃ hemadaṇḍāṃ bhayāvahām
     gadāṃ ca sahadevena śaraughaiḥ samavārayat
śarāhyāṃ ca śataghnīṃ tāṃ rājñaś ciccheda bhārata
     paśyatāṃ pāṇḍuputrāṇāṃ siṃhanādaṃ nanāda ca
     nāmṛṣyat taṃ tu śaineyaḥ śatror vijayam āhave
athānyad dhanur ādāya sātyakiḥ krodhamūrchitaḥ
     dvābhyāṃ madreśvaraṃ viddhvā sārathiṃ ca tribhiḥ śaraiḥ
tataḥ śalyo mahārāja sarvāṃs tān daśabhiḥ śaraiḥ
     vivyādha subhṛśaṃ kruddhas tottrair iva mahādvipān
te vāryamāṇāḥ samare madrarājñā mahārathāḥ
     na śekuḥ pramukhe sthātuṃ tasya śatruniṣūdanāḥ
tato duryodhano rājā dṛṣṭvā śalyasya vikramam
     nihatān pāṇḍavān mene pāñcālān atha sṛñjayān
tato rājan mahābāhur bhīmasenaḥ pratāpavān
     saṃtyajya manasā prāṇān madrādhipam ayodhayat
nakulaḥ sahadevaś ca sātyakiś ca mahārathaḥ
     parivārya tadā śalyaṃ samantād vyakirañ śaraiḥ
sa caturbhir maheṣvāsaiḥ pāṇḍavānāṃ mahārathaiḥ
     vṛtas tān yodhayām āsā madrarājaḥ pratāpavān
tasya dharmasuto rājan kṣurapreṇa mahāhave
     cakrarakṣaṃ jaghānāśu madrarājasya pārthiva
tasmiṃs tu nihate śūre cakrarakṣe mahārathe
     madrarājo 'tibalavān sainikān āstṛṇoc charaiḥ
samācchannāṃs tatas tāṃs tu rājan vīkṣya sa sainikān
     cintayām āsa samare dharmarājo yudhiṣṭhiraḥ
kathaṃ nu na bhavet satyaṃ tan mādhava vaco mahat
     na hi kruddho raṇe rājā kṣapayeta balaṃ mama
tataḥ saratha nāgāśvāḥ pāṇḍavāḥ paṇḍu pūrvaja
     madreśvaraṃ samāseduḥ pīḍayantaḥ samantataḥ
nānāśastraughabahulāṃ śastravṛṣṭiṃ samutthitām
     vyadhamat samare rājan mahābhrāṇīva mārutaḥ
tataḥ kanakapuṅkhāṃ tāṃ śalya kṣiptāṃ viyad gatām
     śaravṛṣṭim apaśyāma śalabhānām ivātatim
te śarā madrarājena preṣitā raṇamūrdhani
     saṃpatantaḥ sma dṛśyante śalabhānāṃ vrajā iva
madrarājadhanur muktaiḥ śaraiḥ kanakabhūṣaṇaiḥ
     nirantaram ivākāśaṃ saṃbabhūva janādhipa
na pāṇḍavānāṃ nāsmākaṃ tatra kaś cid vyadṛśyata
     bāṇāndha kāre mahati kṛte tatra mahābhaye
madrarājena balinā lāghavāc charavṛṣṭibhiḥ
     loḍyamānaṃ tathā dṛṣṭvā pāṇḍavānāṃ balārṇavam
     vismayaṃ paramaṃ jagmur devagandharvadānavāḥ
sa tu tān sarvato yattāñ śaraiḥ saṃpīḍya māriṣa
     dharmarājam avacchādya siṃhavad vyanadan muhuḥ
te channāḥ samare tena pāṇḍavānāṃ mahārathāḥ
     na śekus taṃ tadā yuddhe pratyudyātaṃ mahāratham
dharmarāja purogās tu bhīmasenamukhā rathāḥ
     na jahuḥ samare śūraṃ śalyam āhavaśobhinam
