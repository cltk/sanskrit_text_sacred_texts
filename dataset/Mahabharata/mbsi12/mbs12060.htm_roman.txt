[vaiṣampāyana]
      tataḥ punaḥ sa gāṅgeyam abhivādya pitā maham
      prāñjalir niyato bhūtvā paryapṛcchad yudhiṣṭhira
ke dharmāḥ sarvavarṇānāṃ cāturvarṇyasya ke pṛthak
      caturṇām āśramāṇāṃ ca rāja dharmāś ca ke matāḥ
kena svid vardhate rāṣṭraṃ rājā kena vivardhate
      kena paurāś ca bhṛtyāś ca vardhane bharatarṣabha
kośaṃ daṇḍaṃ ca durgaṃ ca sahāyān mantriṇas tathā
      ṛtvik purohitācāryān kīdṛśān varjayen nṛpaḥ
keṣu viśvasitavyaṃ syād rājñāṃ kasyāṃ cid āpadi
      kuto vātmā dṛḍho rakṣyas tan me brūhi pitā maha
namo dharmāya mahate namaḥ kṛṣṇāya vedhase
      brāhmaṇebhyo namaskṛtvā dharmān vakṣyāmi śāśvatān
akrodhaḥ satyavacanaṃ saṃvibhāgaḥ kṣamā tathā
      prajanaḥ sveṣu dāreṣu śaucam adroha eva ca
ārjavaṃ bhṛtyabharaṇaṃ navaite sārvavarṇikāḥ
      brāhmaṇasya tu yo dharmas taṃ te vakṣyāmi kevalam
damam eva mahārāja dharmam āhuḥ purātanam
      svādhyāyo 'dhyāpanaṃ caiva tatra karma samāpyate
taṃ ced vittam upāgacched vartamānaṃ svakarmaṇi
     akurvāṇaṃ vikarmāṇi śāntaṃ prajñāna tarpitam
kurvītāpatya saṃtānam atho dadyād yajeta ca
     saṃvibhajya hi bhoktavyaṃ dhanaṃ sadbhir itīṣyate
pariniṣṭhita kāryas tu svādhyāyenaiva brāhmaṇaḥ
     kuryād anyan na vā kuryān maitro brāhmaṇa ucyate
kṣatriyasyāpi yo dharmas taṃ te vakṣyāmi bhārata
     dadyād rājā na yāceta yajeta na tu yājayet
nādhyāpayed adhīyīta prajāś ca paripālayet
     nityodyukto dasyu vadhe raṇe kuryāt parākramam
ye ca kratubhir ījānāḥ śrutavantaś ca bhūmipāḥ
     ya evāhava jetāras ta eṣāṃ lokajit tamāḥ
avikṣatena dehena samarād yo nivartate
     kṣatriyo nāsya tat karma praśaṃsanti purā vidaḥ
vadhaṃ hi kṣatrabandhūnāṃ dharmam āhuḥ pradhānataḥ
     nāsya kṛtyatamaṃ kiṃ cid anyad dasyu nibarhaṇāt
dānam adhyayanaṃ yajño yogaḥ kṣemo vidhīyate
     tasmād rājñā viśeṣeṇa yoddhavyaṃ dharmam īpṣatā
sveṣu dharmeṣv avasthāpya prajāḥ sarvā mahīpatiḥ
     dharmeṇa sarvakṛtyāni samaniṣṭhāni kārayet
pariniṣṭhita kāryaḥ syān nṛpatiḥ paripālanāt
     kuryād anyan na vā kuryād aindro rājanya ucyate
vaiśyasyāpīha yo dharmas taṃ te vakṣyāmi bhārata
     dānam adhyayanaṃ yajñaḥ śaucena dhanasaṃcayaḥ
pitṛvat pālayed vaiśyo yuktaḥ sarvapaśūn iha
     vikarma tad bhaved anyat karma yad yat samācaret
     rakṣayā sa hi teṣāṃ vai mahat sukham avāpnuyāt
prajāpatir hi vaiśyāya sṛṣṭvā paridade paśūn
     brāhmaṇāya ca rājñe ca sarvāḥ paridade prajāḥ
tasya vṛttiṃ pravakṣyāmi yac ca tasyopajīvanam
     ṣaṇṇām ekāṃ pibed dhenuṃ śatāc ca mithunaṃ haret
laye ca saptamo bhāgas tathā śṛṅge kalā khure
     sasyasya sarvabījānām eṣā sāṃvatsarī bhṛtiḥ
na ca vaiśyasya kāmaḥ syān na rakṣeyaṃ paśūn iti
     vaiśye cecchati nānyena rakṣitavyāḥ kathaṃ cana
śūdrasyāpi hi yo dharmas taṃ te vakṣyāmi bhārata
     prajāpatir hi varṇānāṃ dāsaṃ śūdram akalpayat
tasmāc chūdrasya varṇānāṃ paricaryā vidhīyate
     teṣāṃ śuśrūṣaṇāc caiva mahat sukham avāpnuyāt
śūdra etān paricaret trīn varṇān anasūyakaḥ
     saṃcayāṃś ca na kurvīta jātu śūdraḥ kathaṃ cana
pāpīyān hi dhanaṃ labdhvā vaśe kuryād garīyasaḥ
     rājñā vā samanujñātaḥ kāmaṃ kurvīta dhārmikaḥ
tasya vṛttiṃ pravakṣyāmi yac ca tasyopajīvanam
     avaśya bharaṇīyo hi varṇānāṃ śūdra ucyate
chatraṃ veṣṭanam auśīram upānad vyajanāni ca
     yātayāmāni deyāni śūdrāya paricāriṇe
adhāryāṇi viśīrṇāni vasanāni dvijātibhiḥ
     śūdrāyaiva vidheyāni tasya dharmadhanaṃ hi tat
yaś ca kaś cid dvijātīnāṃ śūdraḥ śuśrūṣur āvrajet
     kalpyāṃ tasya tu tenāhur vṛttiṃ dharmavido janāḥ
     deyaḥ piṇḍo 'napetāya bhartavyau vṛddhadurbalau
śūdreṇa ca na hātavyo bhartā kasyāṃ cid āpadi
     atirekeṇa bhartavyo bhartā dravyaparikṣaye
     na hi svam asti śūdrasya bhartṛhārya dhano hy asau
uktas trayāṇāṃ varṇānāṃ yajñas trayy eva bhārata
     svāhākāranamaḥ kārau mantraḥ śūdre vidhīyate
tābhyāṃ śūdraḥ pākayajñair yajeta vratavān svayam
     pūrṇapātra mayīm āhuḥ pākayajñasya dakṣiṇām
śūdraḥ paijavano nāma sahasrāṇāṃ śataṃ dadau
     aindrāgnena vidhānena dakṣiṇām iti naḥ śrutam
ato hi sarvavarṇānāṃ śraddhā yajño vidhīyate
     daivataṃ hi mahac chraddhā pavitraṃ yajatāṃ ca yat
daivataṃ paramaṃ viprāḥ svena svena parasparam
     ayajann iha satrais te tais taiḥ kāmaiḥ sanātanaiḥ
saṃsṛṣṭā brāhmaṇair eva triṣu varṇeṣu sṛṣṭayaḥ
     devānām api ye devā yad brūyus te paraṃ hi tat
     tasmād varṇaiḥ sarvayajñāḥ saṃsṛjyante na kāmyayā
ṛg yajuḥ sāma vit pūjyo nityaṃ syād deva vad dvijaḥ
     anṛg yajur asāmā tu prājāpatya upadravaḥ
yajño manīṣayā tāta sarvavarṇeṣu bhārata
     nāsya yajñahano devā īhante netare janāḥ
     tasmāt sarveṣu varṇeṣu śraddhā yajño vidhīyate
svaṃ daivataṃ brāhmaṇāḥ svena nityaṃ; parān varṇān ayajann evam āsīt
     ārocitā naḥ sumahān sa dharmaḥ; sṛṣṭo brahmaṇā triṣu varṇeṣu dṛṣṭaḥ
tasmād varṇā ṛjavo jātidharmāḥ; saṃsṛjyante tasya vipāka eṣaḥ
     ekaṃ sāma yajur ekam ṛg ekā; vipraś caiko 'niścayas teṣu dṛṣṭaḥ
atra gāthā yajñagītāḥ kīrtayanti purā vidaḥ
     vaikhānasānāṃ rājendra munīnāṃ yaṣṭum icchatām
udite 'nudite vāpi śraddadhāno jitendriyaḥ
     vahniṃ juhoti dharmeṇa śraddhā vai kāraṇaṃ mahat
yat skannam asya tat pūrvaṃ yad askannnaṃ tad uttaram
     bahūni yajñarūpāṇi nānā karmaphalāni ca
tāni yaḥ saṃvijānāti jñānaniścaya niścitaḥ
     dvijātiḥ śraddhayopetaḥ sa yaṣṭuṃ puruṣo 'rhati
steno vā yadi vā pāpo yadi vā pāpakṛt tamaḥ
     yaṣṭum icchati yajñaṃ yaḥ sādhum eva vadanti tam
ṛṣayas taṃ praśaṃsanti sādhu caitad asaṃśayam
     sarvathā sarvavarṇair hi yaṣṭavyam iti niścayaḥ
     na hi yajñasamaṃ kiṃ cit triṣu lokeṣu vidyate
tasmād yaṣṭavyam ity āhuḥ puruṣeṇānasūyatā
     śraddhā pavitram āśritya yathāśakti prayacchatā
