śṛṇu rāma mahābāho yadartham aham āhataḥ
 pitāmahena devena preṣito 'smi mahābala
tavāhaṃ pūrvake bhāve putraḥ parapuraṃjaya
 māyāsaṃbhāvito vīra kālaḥ sarvasamāharaḥ
pitāmahaś ca bhagavān āha lokapatiḥ prabhuḥ
 samayas te mahābāho svarlokān parirakṣitum
saṃkṣipya ca purā lokān māyayā svayam eva hi
 mahārṇave śayāno 'psu māṃ tvaṃ pūrvam ajījanaḥ
bhogavantaṃ tato nāgam anantam udake śayam
 māyayā janayitvā tvaṃ dvau ca sattvau mahābalau
madhuṃ ca kaiṭabhaṃ caiva yayor asthicayair vṛtā
 iyaṃ parvatasaṃbādhā medinī cābhavan mahī
padme divyārkasaṃkāśe nābhyām utpādya mām api
 prājāpatyaṃ tvayā karma sarvaṃ mayi niveśitam
so 'haṃ saṃnyastabhāro hi tvām upāse jagatpatim
 rakṣāṃ vidhatsva bhūteṣu mama tejaḥ karo bhavān
tatas tvam api durdharṣas tasmād bhāvāt sanātanāt
 rakṣārthaṃ sarvabhūtānāṃ viṣṇutvam upajagmivān
adityāṃ vīryavān putro bhrātṝṇāṃ harṣavardhanaḥ
 samutpanneṣu kṛtyeṣu lokasāhyāya kalpase
sa tvaṃ vitrāsyamānāsu prajāsu jagatāṃ vara
 rāvaṇasya vadhākāṅkṣī mānuṣeṣu mano 'dadhāḥ
daśavarṣasahasrāṇi daśavarṣaśatāni ca
 kṛtvā vāsasya niyatiṃ svayam evātmanaḥ purā
sa tvaṃ manomayaḥ putraḥ pūrṇāyur mānuṣeṣv iha
 kālo naravaraśreṣṭha samīpam upavartitum
yadi bhūyo mahārāja prajā icchasy upāsitum
 vasa vā vīra bhadraṃ te evam āha pitāmahaḥ
atha vā vijigīṣā te suralokāya rāghava
 sanāthā viṣṇunā devā bhavantu vigatajvarāḥ
śrutvā pitāmahenoktaṃ vākyaṃ kālasamīritam
 rāghavaḥ prahasan vākyaṃ sarvasaṃhāram abravīt
śrutaṃ me devadevasya vākyaṃ paramam adbhutam
 prītir hi mahatī jātā tavāgamanasaṃbhavā
bhadraṃ te 'stu gamiṣyāmi yata evāham āgataḥ
 hṛd gato hy asi saṃprāpto na me 'sty atra vicāraṇā
mayā hi sarvakṛtyeṣu devānāṃ vaśavartinām
 sthātavyaṃ sarvasaṃhāre yathā hy āha pitāmahaḥ
