[v]
      tathā tu pṛcchantam atīva pārthān; vaicitravīryaṃ tam acintayitvā
      uvāca karṇo dhṛtarāṣṭra putraṃ; praharṣayan saṃsadi kauravāṇām
mithyāpratijñāya mayā yad astraṃ; rāmād dhṛtaṃ brahma puraṃ purastāt
      vijñāya tenāsmi tadaivam uktas; tavānta kāle 'pratibhāsyatīti
mahāparādhe hy api saṃnatena; maharṣiṇāhaṃ guruṇā ca śaptaḥ
      śaktaḥ pradagdhuṃ hy api tigmatejāḥ; sa sāgarām apy avaniṃ maharṣiḥ
prasāditaṃ hy asya mayā mano 'bhūc; chuśrūṣayā svena ca pauruṣeṇa
      tatas tad astraṃ mama sāvaśeṣaṃ; tasmāt samartho 'smi mamaiṣa bhāraḥ
nimeṣa mātraṃ tam ṛṣiprasādam; avāpya pāñcāla karūṣamatsyān
      nihatya pārthāṃś ca saputrapautrāṁl; lokān ahaṃ śastrajitān prapatsye
pitāmahas tiṣṭhatu te samīpe; droṇaś ca sarve ca narendramukhyāḥ
      yathāpradhānena balena yātvā; pārthān haniṣyāmi mamaiṣa bhāraḥ
evaṃ bruvāṇaṃ tam uvāca bhīṣmaḥ; kiṃ katthase kālaparīta buddhe
      na karṇa jānāsi yathā pradhāne; hate hatāḥ syur dhṛtarāṣṭra putrāḥ
yat khāṇḍavaṃ dāhayatā kṛtaṃ hi; kṛṣṇa dvitīyena dhanaṃjayena
      śrutvaiva tat karma niyantum ātmā; śakyas tvayā vai saha bāndhavena
yāṃ cāpi śaktiṃ tridaśādhipas te; dadau mahāmā bhagavān mahendraḥ
      bhasmīkṛtāṃ tāṃ patitāṃ viśīrṇāṃ; cakrāhatāṃ drakṣyasi keśavena
yas te śaraḥ sarpamukho vibhāti; sadāgrya mālyair mahitaḥ prayatnāt
     sa pāṇḍuputrābhihataḥ śaraughaiḥ; saha tvayā yāsyati karṇa nāśam
bāṇasya bhaumasya ca karṇa hantā; kirīṭinaṃ rakṣati vāsudevaḥ
     yas tvādṛśānāṃ ca garīyasāṃ ca; hantā ripūṇāṃ tumule pragāḍhe
[karṇa]
     asaṃśayaṃ vṛṣṇipatir yathoktas; tathā ca bhūyaś ca tato mahātmā
     ahaṃ yad uktaḥ paruṣaṃ tu kiṃ cit; pitāmahas tasya phalaṃ śṛṇotu
nyasyāmi śastrāṇi na jātu saṃkhye; pitāmaho drakṣyati māṃ sabhāyām
     tvayi praśānte tu mama prabhāvaṃ; drakṣyanti sarve bhuvi bhūmipālāḥ
ity evam uktvā sa mahādhanuṣmān; hitvā sabhāṃ svaṃ bhavanaṃ jagāma
     bhīṣmas tu duryodhanam eva rājan; madhye kurūṇāṃ prahasann uvāca
satyapratijñaḥ kila sūtaputras; tathā sa bhāraṃ viṣaheta kasmāt
     vyūhaṃ prativyūhya śirāṃsi bhittvā; lokakṣayaṃ paśyata bhīmasenāt
āvantyakāliṅgajayadratheṣu; vedidhvaje tiṣṭhati bāhlike ca
     ahaṃ haniṣyāmi sadā pareṣāṃ; sahasraśaś cāyutaśaś ca yodhān
yadaiva rāme bhagavaty anindye; brahma bruvāṇaḥ kṛtavāṃs tad astram
     tadaiva dharmaś ca tapaś ca naṣṭaṃ; vaikartanasyādhama puruṣasya
athokta vākye nṛpatau tu bhīṣme; nikṣipya śastrāṇi gate ca karṇe
     vaicitravīryasya suto 'lpabuddhir; duryodhanaḥ śāṃtanavaṃ babhāṣe
