[s]
      bhīmasenasya rādheyaḥ śrutvā jyātalanisvanam
      nāmṛṣyata yathāmatto gajaḥ pratigaja svanam
apakramya sa bhīmasya muhūrtaṃ śaragocarāt
      tava cādhirathir dṛṣṭvā syandanebhyaś cyutān sutān
bhīmasenena nihatān vimanā duḥkhito 'bhavat
      niḥśvasna dīrgham uṣṇaṃ ca punaḥ pāṇḍavam abhyayāt
sa tāmranayanaḥ krodhāc chvasann iva mahoragaḥ
      babhau karṇaḥ śarān asyan raśmivān iva bhāskaraḥ
raśmijālair ivārkasya vitatair bharatarṣabhaḥ
      karṇa cāpacyutair bāṇaiḥ prācchādyata vṛkodaraḥ
karṇa cāpacyutāś citrāḥ śarā barhiṇavāsasaḥ
      viviśuḥ sarvataḥ pārthaṃ vāsāyevāṇḍajā drumam
karṇa cāpacyutā bāṇāḥ saṃpatantas tatas tataḥ
      rukmapuṅkhā vyarājanta haṃsāḥ śreṇī kṛtā iva
cāpadhvajopaskarebhyaś chatrād īṣā mukhād yugāt
      prabhavanto vyadṛśyanta rājann ādhiratheḥ śarāḥ
khaṃ pūrayan mahāvegān khagamān khaga vāsasaḥ
      suvarṇavikṛtāṃś citrān mumocādhirathiḥ śarān
tam antakam ivāyastam āpatantaṃ vṛkodaraḥ
     tyaktvā prāṇān abhikrudhya vivyādha navabhiḥ śaraiḥ
tasya vegam asaṃsahyaṃ dṛṣṭvā karṇasya pāṇḍavaḥ
     mahataś ca śaraughāṃs tān naivāvyathata vīryavān
tato vidhamyādhiratheḥ śarajālāni pāṇḍavaḥ
     vivyādha karṇaṃ viṃśatyā punar anyaiḥ śitaiḥ śaraiḥ
yathaiva hi śaraiḥ pārthaḥ sūtaputreṇa chāditaḥ
     tathaiva karṇaṃ samare chādayām āsa pāṇḍavaḥ
dṛṣṭvā tu bhīmasenasya vikramaṃ yudhi bhārata
     abhyanandaṃs tadīyāś ca saṃprahṛṣṭāś ca cāraṇāḥ
bhūriśravāḥ kṛpo drauṇir madrarājo jayadrathaḥ
     uttamaujā yudhāmanyuḥ sātyakiḥ keśavārjunau
kurupāṇḍavānāṃ pravarā daśa rājan mahārathāḥ
     sādhu sādhv iti vegena siṃhanādam athānadan
tasmiṃs tu tumule śabde pravṛtte lomaharṣaṇe
     abhyabhāṣata putrāṃs te rājan duryodhanas tvaran
rājñaś ca rājaputrāṃś ca sodaryāṃś ca viśeṣataḥ
     karṇaṃ gacchata bhadraṃ vaḥ parīpsanto vṛkodarāt
purā nighnanti rādheyaṃ bhīmacāpacyutāḥ śarāḥ
     te yatadhvaṃ maheṣvāsāḥ sūtaputrasya rakṣaṇe
duryodhana samādiṣṭāḥ sodaryāḥ sapta māriṣaḥ
     bhīmasenam abhidrutya saṃrabdhāḥ paryavārayan
te samāsādya kaunteyam āvṛṇvañ śaravṛṣṭibhiḥ
     parvataṃ vāridhārābhiḥ prāvṛṣīva balāhakāḥ
te 'pīḍayan bhīmasenaṃ kruddhāḥ sapta mahārathāḥ
     prajāsaṃharaṇe rājan somaṃ sapta grahā iva
tato vāmena kauneyaḥ pīḍayitvā śarāsanam
     muṣṭinā pāṇḍavo rājan dṛḍhena supariṣkṛtam
manuṣyasamatāṃ jñātvā sapta saṃdhāya sāyakān
     tebhyo vyasṛjad āyastaḥ sūryaraśmi nibhān prabhuḥ
nirasyann iva dehebhyas tanayānām asūṃs tava
     bhīmaseno mahārāja pūrvavairam anusmaran
te kṣiptā bhīmasenena śarā bhārata bhāratān
     vidārya khaṃ samutpetuḥ svarṇapuṅkhāḥ śilāśitāḥ
teṣāṃ vidārya cetāṃsi śarā hemavibhūṣitāḥ
     vyarājanta mahārāja suparṇā iva khecarāḥ
śoṇitādigdha vājāgrāḥ sapta hemapariṣkṛtāḥ
     putrāṇāṃ tava rājendra pītvā śoṇitam udgatāḥ
te śarair bhinnamarmāṇo rathebhyaḥ prāpatan kṣitau
     girisānu ruhā bhagnā dvipeneva mahādrumāḥ
śatruṃjayaḥ śatrusahaś citraś citrāyudho dṛḍhaḥ
     citraseno vikarṇaś ca saptaite vinipātitāḥ
tān nihatya mahābāhū rādheyasyaiva paśyataḥ
     siṃhanāda ravaṃ ghoram asṛjat pāṇḍunandanaḥ
sa ravas tasya śūrasya dharmarājasya bhārata
     ācakhyāv iva tad yuddhaṃ vijayaṃ cātmano mahat
taṃ śrutvā sumahānādaṃ bhīmasenasya dhanvinaḥ
     babhūva paramā prītir dharmarājasya saṃyuge
tato hṛṣṭo mahārāja vāditrāṇāṃ mahāsvanaiḥ
     bhīmasenaravaṃ pārthaḥ pratijagrāha sarvaśaḥ
abhyayāc caiva samare droṇam astrabhṛtāṃ varam
     harṣeṇa mahatā yuktaḥ kṛtasaṃjñe vṛkodare
ekatriṃśan mahārāja putrāṃs tava mahārathān
     hatān duryodhano dṛṣṭvā kṣattuḥ sasmāra tad vacaḥ
tad idaṃ samanuprāptaṃ kṣattur hitakaraṃ vacaḥ
     iti saṃcintya rājāsau nottaraṃ pratyapadyata
yad dyūtakāle durbuddhir abravīt tanayas tava
     yac ca karṇo 'bravīt kṛṣṇāṃ sabhāyāṃ paruṣaṃ vacaḥ
pramukhe pāṇḍuputrāṇāṃ tava caiva viśāṃ pate
     kauravāṇāṃ ca sarveṣām ācāryasya ca saṃnidhau
vinaṣṭāḥ pāṇḍavāḥ kṛṣṇe śāśvataṃ narakaṃ gatāḥ
     patim anyaṃ vṛṇīṣveti tasyedaṃ phalam āgatam
yaḥ sma tāṃ pauruṣāṇy āhuḥ sabhām ānāyya draupadīm
     pāṇḍavān ugradhanuṣaḥ krodhayantas tavātmajāḥ
taṃ bhīmasenaḥ krodhāgniṃ trayodaśa samāḥ sthitam
     visṛjaṃs tava putrāṇām antaṃ gacchati kaurava
vilapaṃś ca bahu kṣattā śamaṃ nālabhata tvayi
     saputro bharataśreṣṭha tasya bhuṅkṣva phalodayam
     ito vikarṇo rājendra citrasenaśca vīryavān
pravarān ātmajānāṃ te sutāṃś cānyān mahārathān
     yān yāṃś ca dadṛśe bhīmaś cakṣurviṣayam āgatān
     putrāṃs tava mahābāho tvarayā tāñ jaghāna ha
tvatkṛte hy aham adrākṣaṃ dahyamānāṃ varūthinīm
     sahasraśaḥ śarair muktaiḥ pāṇḍavena vṛṣeṇa ca
