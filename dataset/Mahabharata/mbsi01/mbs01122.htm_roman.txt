[vai]
      tato drupadam āsādya bharadvājaḥ pratāpavān
      abravīt pārṣataṃ rājan sakhāyaṃ viddhi mām iti
[drupada]
      akṛteyaṃ tava prajñā brahman nātisamañjasī
      yan māṃ bravīṣi prasabhaṃ sakhā te 'ham iti dvija
na hi rājñām udīrṇānām evaṃ bhūtair naraiḥ kva cit
      sakhyaṃ bhavati mandātmañ śriyā hīnair dhanacyutaiḥ
sauhṛdāny api jīryante kālena parijīryatām
      sauhṛdaṃ me tvayā hy āsīt pūrvaṃ sāmarthya bandhanam
na sakhyam ajaraṃ loke jātu dṛśyeta karhi cit
      kāmo vainaṃ viharati krodhaś cainaṃ pravṛścati
maivaṃ jīrṇam upāsiṣṭhāḥ sakhyaṃ navam upākuru
      āsīt sakhyaṃ dvijaśreṣṭha tvayā me 'rthanibandhanam
na daridro vasumato nāvidvān viduṣaḥ sakhā
      śūrasya na sakhā klībaḥ sakhipūrvaṃ kim iṣyate
yayor eva samaṃ vittaṃ yayor eva samaṃ kulam
      tayoḥ sakhyavivāhaś ca na tu puṣṭavipuṣṭayoḥ
nāśrotriyaḥ śrotriyasya nārathī rathinaḥ sakhā
      nārājñā saṃgataṃ rājñaḥ sakhipūrvaṃ kim iṣyate
[vai]
     drupadenaivam uktas tu bhāradvājaḥ pratāpavān
     muhūrtaṃ cintayām āsa manyunābhipariplutaḥ
sa viniścitya manasā pāñcālaṃ prati buddhimān
     jagāma kurumukhyānāṃ nagaraṃ nāgasāhvayam
kumārās tv atha niṣkramya sametā gajasāhvayāt
     krīḍanto vīṭayā tatra vīrāḥ paryacaran mudā
papāta kūpe sā vīṭā teṣāṃ vai krīḍatāṃ tadā
     na ca te pratyapadyanta karma vīṭopalabdhaye
atha droṇaḥ kumārāṃs tān dṛṣṭvā kṛtyavatas tadā
     prahasya mandaṃ paiśalyād abhyabhāṣata vīryavān
aho nu dhig balaṃ kṣātraṃ dhig etāṃ vaḥ kṛtāstratām
     bharatasyānvaye jātā ye vīṭāṃ nādhigacchata
eṣa muṣṭir iṣīkāṇāṃ mayāstreṇābhimantritaḥ
     asya vīryaṃ nirīkṣadhvaṃ yad anyasya na vidyate
vetsyāmīṣīkayā vīṭāṃ tām iṣīkām athānyayā
     tām anyayā samāyogo vīṭāyā grahaṇe mama
tad apaśyan kumārās te vismayotphullalocanāḥ
     aveṣkya coddhṛtāṃ vīṭāṃ vīṭā veddhāram abruvan
abhivādayāmahe brahman naitad anyeṣu vidyate
     ko 'si kaṃ tvābhijānīmo vayaṃ kiṃ karavāmahe
[droṇa]
     ācakṣvadhvaṃ ca bhīṣmāya rūpeṇa ca guṇaiś ca mām
     sa eva sumahābuddhiḥ sāṃprataṃ pratipatsyate
[vai]
     tathety uktvā tu te sarve bhīṣmam ūcuḥ pitāmaham
     brāhmaṇasya vacas tathyaṃ tac ca karmaviśeṣavat
bhīṣmaḥ śrutvā kumārāṇāṃ droṇaṃ taṃ pratyajānata
     yuktarūpaḥ sa hi gurur ity evam anucintya ca
athainam ānīya tadā svayam eva susatkṛtam
     paripapraccha nipuṇaṃ bhīṣmaḥ śastrabhṛtāṃ varaḥ
     hetum āgamane tasya droṇaḥ sarvaṃ nyavedayat
maharṣer agniveśyasya sakāśam aham acyuta
     astrārtham agamaṃ pūrvaṃ dhanurveda jighṛkṣayā
brahma cārī vinītātmā jaṭilo bahulāḥ samāḥ
     avasaṃ tatra suciraṃ dhanurveda cikīrṣayā
pāñcālarājaputras tu yajñaseno mahābalaḥ
     mayā sahākarod vidyāṃ guroḥ śrāmyan samāhitaḥ
sa me tatra sakhā cāsīd upakārī priyaś ca me
     tenāhaṃ saha saṃgamya ratavān suciraṃ bata
     bālyāt prabhṛti kauravya sahādhyayanam eva ca
sa samāsādya māṃ tatra priyakārī priyaṃvadaḥ
     abravīd iti māṃ bhīṣma vacanaṃ prītivardhanam
ahaṃ priyatamaḥ putraḥ pitur droṇa mahātmanaḥ
     abhiṣekṣyati māṃ rājye sapāñcālyo yadā tadā
tvad bhojyaṃ bhavitā rājyaṃ sakhe satyena te śape
     mama bhogāś ca vittaṃ ca tvadadhīnaṃ sukhāni ca
evam uktaḥ pravavrāja kṛtāstro 'haṃ dhanepsayā
     abhiṣiktaṃ ca śrutvainaṃ kṛtārtho 'smīti cintayan
priyaṃ sakhāyaṃ suprīto rājyasthaṃ punar āvrajam
     saṃsmaran saṃgamaṃ caiva vacanaṃ caiva tasya tat
tato drupadam āgamya sakhipūrvam ahaṃ prabho
     abruvaṃ puruṣavyāghra sakhāyaṃ viddhi mām iti
upasthitaṃ tu drupadaḥ sakhivac cābhisaṃgatam
     sa māṃ nirākāram iva prahasann idam abravīt
akṛteyaṃ tava prajñā brahman nātisamañjasī
     yad āttha māṃ tvaṃ prasabhaṃ sakhā te 'ham iti dvija
na hi rājñām udīrṇānām evaṃ bhūtair naraiḥ kva cit
     sakhyaṃ bhavati mandātmañ śriyā hīnair dhanacyutaiḥ
nāśrotriyaḥ śrotriyasya nārathī rathinaḥ sakhā
     nārājā pārthivasyāpi sakhipūrvaṃ kim iṣyate
drupadenaivam ukto 'haṃ manyunābhipariplutaḥ
     abhyāgacchaṃ kurūn bhīṣma śiṣyair arthī guṇānvitaiḥ
pratijagrāha taṃ bhīṣmo guruṃ pāṇḍusutaiḥ saha
     pautrān ādāya tān sarvān vasūni vividhāni ca
śiṣyā iti dadau rājan droṇāya vidhipūrvakam
     sa ca śiṣyān maheṣvāsaḥ pratijagrāha kauravān
pratigṛhya ca tān sarvān droṇo vacanam abravīt
     rahasy ekaḥ pratītātmā kṛtopasadanāṃs tadā
kāryaṃ me kāṅkṣitaṃ kiṃ cid dhṛdi saṃparivartate
     kṛtāstrais tat pradeyaṃ me tad ṛtaṃ vadatānaghāḥ
tac chrutvā kauraveyās te tūṣṇīm āsan viśāṃ pate
     arjunas tu tataḥ sarvaṃ pratijajñe paraṃtapaḥ
tato 'rjunaṃ mūrdhni tadā samāghrāya punaḥ punaḥ
     prītipūrvaṃ pariṣvajya praruroda mudā tadā
tato droṇaḥ pāṇḍuputrān astrāṇi vividhāni ca
     grāhayām āsa divyāni mānuṣāṇi ca vīryavān
rājaputrās tathaivānye sametya bharatarṣabha
     abhijagmus tato droṇam astrārthe dvijasattamam
     vṛṣṇayaś cāndhakāś caiva nānādeśyāś ca pārthivāḥ
sūtaputraś ca rādheyo guruṃ droṇam iyāt tadā
     spardhamānas tu pārthena sūtaputro 'tyamarṣaṇaḥ
     duryodhanam upāśritya pāṇḍavān atyamanyata
