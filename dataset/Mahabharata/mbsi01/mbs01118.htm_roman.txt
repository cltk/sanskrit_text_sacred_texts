[dh]
      pāṇḍor vidura sarvāṇi pretakāryāṇi kāraya
      rājavad rājasiṃhasya mādryāś caiva viśeṣataḥ
paśūn vāsāṃsi ratnāni dhanāni vividhāni ca
      pāṇḍoḥ prayaccha mādryāś ca yebhyo yāvac ca vāñchitam
yathā ca kuntī satkāraṃ kuryān mādhryās tathā kuru
      yathā na vāyur nādityaḥ paśyetāṃ tāṃ susaṃvṛtām
na śocyaḥ pāṇḍur anaghaḥ praśasyaḥ sa narādhipaḥ
      yasya pañca sutā vīrā jātāḥ surasutopamāḥ
[v]
      viduras taṃ tathety uktvā bhīṣmeṇa saha bhārata
      pāṇḍuṃ saṃskārayām āsa deśe paramasaṃvṛte
tatas tu nagarāt tūrṇam ājyahomapuraskṛtāḥ
      nirhṛtāḥ pāvakā dīptāḥ pāṇḍo rājapurohitaiḥ
athainam ārtavair gandhair mālyaiś ca vividhair varaiḥ
      śibikāṃ samalaṃcakrur vāsasācchādya sarvaśaḥ
tāṃ tathā śobhitāṃ mālyair vāsobhiś ca mahādhanaiḥ
      amātyā jñātayaś caiva suhṛdaś copatasthire
nṛsiṃhaṃ narayuktena paramālaṃkṛtena tam
      avahan yānamukhyena saha mādryā susaṃvṛtam
pāṇḍureṇātapatreṇa cāmaravyajanena ca
     sarvavāditra nādaiś ca samalaṃcakrire tataḥ
ratnāni cāpy upādāya bahūni śataśo narāḥ
     pradaduḥ kāṅkṣamāṇebhyaḥ pāṇḍos tatraurdhvadekikam
atha chatrāṇi śubhrāṇi pāṇḍurāṇi bṛhanti ca
     ājahruḥ kauravasyārthe vāsāṃsi rucirāṇi ca
jāyakaiḥ śuklavāsobhir hūyamānā hutāśanāḥ
     agacchann agratas tasya dīpyamānāḥ svalaṃkṛtāḥ
brāhmaṇāḥ kṣatriyā vaiśyāḥ śūdrāś caiva sahasraśaḥ
     rudantaḥ śokasaṃtaptā anujagmur narādhipam
ayam asmān apāhāya duḥkhe cādhāya śāśvate
     kṛtvānāthān paro nāthaḥ kva yāsyati narādhipaḥ
krośantaḥ pāṇḍavāḥ sarve bhīṣmo vidura eva ca
     ramaṇīye vanoddeśe gaṅgātīre same śubhe
nyāsayām āsur atha tāṃ śibikāṃ satyavādinaḥ
     sabhāryasya nṛsiṃhasya pāṇḍor akliṣṭakarmaṇaḥ
tatas tasya śarīraṃ tat sarvagandhaniṣevitam
     śuci kālīyakādigdhaṃ mukhyasnānādhivāsitam
     paryaṣiñcaj jalenāśu śātakumbhamayair ghaṭaiḥ
candanena ca mukhyena śuklena samalepayan
     kālāguruvimiśreṇa tathā tuṅgarasena ca
athainaṃ deśajaiḥ śuklair vāsobhiḥ samayojayan
     ācchannaḥ sa tu vāsobhir jīvann iva nararṣabhaḥ
     śuśubhe puruṣavyāghro mahārhaśayanocitaḥ
yājakair abhyanujñātaṃ pretakarmaṇi niṣṭhitaiḥ
     ghṛtāvasiktaṃ rājānaṃ saha mādryā svalaṃkṛtam
tuṅgapadmakamiśreṇa candanena sugandhinā
     anyaiś ca vividhair gandhair analpaiḥ samadāhayan
tatas tayoḥ śarīre te dṛṣṭvā mohavaśaṃ gatā
     hāhā putreti kausalyā papāta sahasā bhuvi
tāṃ prekṣya patitām ārtāṃ paurajānapado janaḥ
     ruroda sasvanaṃ sarvo rājabhaktyā kṛpānvitaḥ
klāntānīvārtanādena sarvāṇi ca vicukruśuḥ
     mānuṣaiḥ saha bhūtāni tiryagyonigatāny api
tathā bhīṣmaḥ śāṃtanavo viduraś ca mahāmatiḥ
     sarvaśaḥ kauravāś caiva prāṇadan bhṛśaduḥkhitāḥ
tato bhīṣmo 'tha viduro rājā ca saha bandhubhiḥ
     udakaṃ cakrire tasya sarvāś ca kuru yoṣitaḥ
kṛtodakāṃs tān ādāya pāṇḍavāñ śokakarśitān
     sarvāḥ prakṛtayo rājañ śocantyaḥ paryavārayan
yathaiva pāṇḍavā bhūmau suṣupuḥ saha bāndhavaiḥ
     tathaiva nāgarā rājañ śiśyire brāhmaṇādayaḥ
tad anānandam asvastham ākumāram ahṛṣṭavat
     babhūva pāṇḍavaiḥ sārdhaṃ nagaraṃ dvādaśa kṣapāḥ
