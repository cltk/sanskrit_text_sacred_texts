[v]
      atha dīrghasya kālasya deva yānī nṛpottama
      vanaṃ tad eva niryātā krīḍārthaṃ varavarṇinī
tena dāsī sahasreṇa sārdhaṃ śarmiṣṭhayā tadā
      tam eva deśaṃ saṃprāptā yathākāmaṃ cacāra sā
      tābhiḥ sakhībhiḥ sahitā sarvābhir muditā bhṛśam
krīḍantyo 'bhiratāḥ sarvāḥ pibantyo madhumādhavīm
      khādantyo vividhān bhakṣyān vidaśantyaḥ phalāni ca
punaś ca nāhuṣo rājā mṛgalipsur yadṛcchayā
      tam eva deśaṃ saṃprāpto jalārthī śramakarśitaḥ
dadṛśe deva yānīṃ ca śarmiṣṭhāṃ tāś ca yoṣitaḥ
      pibantīr lalamānāś ca divyābharaṇabhūṣitāḥ
upaviṣṭāṃ ca dadṛśe deva yānīṃ śucismitām
      rūpeṇāpratimāṃ tāsāṃ strīṇāṃ madhye varāṅganām
      śarmiṣṭhayā sevyamānāṃ pādasaṃvāhanādibhiḥ
[y]
      dvābhyāṃ kanyā sahasrābhyāṃ dve kanye parivārite
      gotre ca nāmanī caiva dvayoḥ pṛcchāmi vām aham
[dev]
      ākhyāsyāmy aham ādatsva vacanaṃ me narādhipa
      śukro nāmāsuraguruḥ sutāṃ jānīhi tasya mām
iyaṃ ca me sakhī dāsī yatrāhaṃ tatra gāminī
      duhitā dānavendrasya śarmiṣṭhā vṛṣaparvaṇaḥ
[y]
     kathaṃ nu te sakhī dāsī kanyeyaṃ varavarṇinī
     asurendra sutā subhru paraṃ kautūhalaṃ hi me
[dev]
     sarva eva naravyāghra vidhānam anuvartate
     vidhānavihitaṃ matvā mā vicitrāḥ kathāḥ kṛthāḥ
rājavad rūpaveṣau te brāhmīṃ vācaṃ bibharṣi ca
     kiṃnāmā tvaṃ kutaś cāsi kasya putraś ca śaṃsa me
[y]
     brahmacaryeṇa kṛtsno me vedaḥ śrutipathaṃ gataḥ
     rājāhaṃ rājaputraś ca yayātir iti viśrutaḥ
[dev]
     kenāsy arthena nṛpate imaṃ deśam upāgataḥ
     jighṛkṣur vārijaṃ kiṃ cid atha vā mṛgalipsayā
[y]
     mṛgalipsur ahaṃ bhadre pānīyārtham upāgataḥ
     bahu cāpy anuyukto 'smi tan mānujñātum arhasi
[dev]
     dvābhyāṃ kanyā sahasrābhyāṃ dāsyā śarmiṣṭhayā saha
     tvadadhīnāsmi bhadraṃ te sakhā bhartā ca me bhava
[y]
     viddhy auśanasi bhadraṃ te na tvām arho 'smi bhāmini
     avivāhyā hi rājāno deva yāni pitus tava
[dev]
     saṃsṛṣṭaṃ brahmaṇā kṣatraṃ kṣatraṃ ca brahma saṃhitam
     ṛṣiś ca ṛṣiputraś ca nāhuṣāṅga vadasva mām
[y]
     ekadehodbhavā varṇāś catvāro 'pi varāṅgane
     pṛthag dharmāḥ pṛthak śaucās teṣāṃ tu brāhmaṇo varaḥ
[dev]
     pāṇidharmo nāhuṣāyaṃ na pumbhiḥ sevitaḥ purā
     taṃ me tvam agrahīr agre vṛṇomi tvām ahaṃ tataḥ
kathaṃ nu me manasvinyāḥ pāṇim anyaḥ pumān spṛśet
     gṛhītam ṛṣiputreṇa svayaṃ vāpy ṛṣiṇā tvayā
[y]
     kruddhād āśīviṣāt sarpāj jvalanāt sarvato mukhāt
     durādharṣataro vipraḥ puruṣeṇa vijānatā
[dev]
     katham āśīviṣāt sarpāj jvalanāt sarvato mukhāt
     durādharṣataro vipra ity āttha puruṣarṣabha
[y]
     ekam āśīviṣo hanti śastreṇaikaś ca vadhyate
     hanti vipraḥ sarāṣṭrāṇi purāṇy api hi kopitaḥ
durādharṣataro vipras tasmād bhīru mato mama
     ato 'dattāṃ ca pitrā tvāṃ bhadre na vivahāmy aham
[dev]
     dattāṃ vahasva pitrā māṃ tvaṃ hi rājan vṛto mayā
     ayācato bhayaṃ nāsti dattāṃ ca pratigṛhṇataḥ
[v]
     tvaritaṃ deva yānyātha preṣitaṃ pitur ātmanaḥ
     śrutvaiva ca sa rājānaṃ darśayām āsa bhārgavaḥ
dṛṣṭvaiva cāgataṃ śukraṃ yayātiḥ pṛthivīpatiḥ
     vavande brāhmaṇaṃ kāvyaṃ prāñjaliḥ praṇataḥ sthitaḥ
[dev]
     rājāyaṃ nāhuṣas tāta durge me pāṇim agrahīt
     namas te dehi mām asmai nānyaṃ loke patiṃ vṛṇe
[ṣu]
     vṛto 'nayā patir vīra sutayā tvaṃ mameṣṭayā
     gṛhāṇemāṃ mayā dattāṃ mahiṣīṃ nahuṣātmaja
[y]
     adharmo na spṛśed evaṃ mahān mām iha bhārgava
     varṇasaṃkarajo brahmann iti tvāṃ pravṛṇomy aham
[ṣu]
     adharmāt tvāṃ vimuñcāmi varayasva yathepṣitam
     asmin vivāhe mā glāsīr ahaṃ pāpaṃ nudāmi te
vahasva bhāryāṃ dharmeṇa deva yānīṃ sumadhyamām
     anayā saha saṃprītim atulāṃ samavāpsyasi
iyaṃ cāpi kumārī te śarmiṣṭhā vārṣaparvaṇī
     saṃpūjyā satataṃ rājan mā caināṃ śayane hvayeḥ
[v]
     evam ukto yayātis tu śukraṃ kṛtvā pradakṣiṇam
     jagāma svapuraṃ hṛṣṭo anujñāto mahātmanā
