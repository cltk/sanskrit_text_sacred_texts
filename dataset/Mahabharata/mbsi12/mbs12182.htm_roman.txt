[bharadvāja]
      brāhmaṇaḥ kena bhavati kṣatriyo vā dvijottama
      vaiśyaḥ śūdraś ca viprarṣe tad brūhi vadatāṃ vara
[bhṛgu]
      jātakarmādibhir yas tu saṃskāraiḥ saṃskṛtaḥ śuciḥ
      vedādhyayanasaṃpannaḥ saḥ sukarmasv avasthitaḥ
śaucācāra sthitaḥ samyag vighasāsī gurupriyaḥ
      nityavratī satyaparaḥ sa vai brāhmaṇa ucyate
satyaṃ dānaṃ damo droha ānṛśaṃsyaṃ kṣamā ghṛṇā
      tapaś ca dṛśyate yatra sa brāhmaṇa iti smṛtaḥ
kṣatrajaṃ sevate karma vedādhyayanasaṃmataḥ
      dānādāna ratir yaś ca sa vai kṣatriya ucyate
kṛṣigorakṣya vānijyaṃ yo viśaty aniśaṃ śuciḥ
      vedādhyayanasaṃpannaḥ sa vaiśya iti saṃjñitaḥ
sarvabhakṣa ratir nityaṃ sarvakarma karo 'śuciḥ
      tyaktavedas tv anācāraḥ sa vai śūdra iti smṛtaḥ
śūdre caitad bhavel lakṣyaṃ dvije caitan na vidyate
      na vai śūdro bhavec chūdro brāhmaṇo na ca brāhmaṇaḥ
sarvopāyais tu lobhasya krodhasya ca vinigrahaḥ
      etat pavitraṃ jñātavyaṃ tathā caivātma saṃyamaḥ
nityaṃ krodhāt tapo rakṣec chriyaṃ rakṣeta matsarāt
     vidyāṃ mānāvamānābhyām ātmānaṃ tu pramādataḥ
yasya sarve samārambhā nirāśīr bandhanās tv iha
     tyāge yasya hutaṃ sarvaṃ sa tyāgī sa ca buddhimān
ahiṃsraḥ sarvabhūtānāṃ maitrāyaṇa gataś caret
     avisrambhe na gantavyaṃ visrambhe dhārayen manaḥ
parigrahān parityajya bhaved buddhyā jitendriyaḥ
     aśokaṃ sthānam ātiṣṭhed iha cāmutra cābhayam
taponityena dāntena muninā saṃyatātmanā
     ajitaṃ jetukāmena bhāvyaṃ saṅgeṣv asaṅginā
indriyair gṛhyate yad yat tat tad vyaktam iti sthitiḥ
     avyaktam iti vijñeyaṃ liṅgagrāhyam atīndriyam
manaḥ prāṇe nigṛhṇīyāt prāṇaṃ brahmāṇi dhārayet
     nirvānād eva nirvāno na ca kiṃ cid vicintayet
     sukhaṃ vai brāhmaṇo brahma sa vai tenādhigacchati
śaucena satataṃ yuktas tathācāra samanvitaḥ
     sānukrośaś ca bhūteṣu tad dvijātiṣu lakṣaṇam
