[vyāsa]
      śarīrād vipramuktaṃ hi sūkṣmabhūtaṃ śarīriṇam
      karmabhiḥ paripaśyanti śāstroktaiḥ śāstracetasaḥ
yathā marīcyaḥ sahitāś caranti; gacchanti tiṣṭhanti ca dṛśyamānāḥ
      dehair vimuktā vicaranti lokāṃs; tathaiva sattvāny atimānuṣāṇi
pratirūpaṃ yathaivāpsu tāpaḥ sūryasya lakṣyate
      sattvavāṃs tu tathā sattvaṃ pratirūpaṃ prapaśyati
tāni sūkṣmāṇi sattvasthā vimuktāni śarīrataḥ
      svena tattvena tattvajñāḥ paśyanti niyatendriyāḥ
svapatāṃ jāgratāṃ caiva sarveṣām ātmacintitam
      pradhānadvaidha yuktānāṃ jahatāṃ karmajaṃ rajaḥ
yathāhani tathā rātrau yathā rātrau tathāhani
      vaśe tiṣṭhati sattvātmā satataṃ yogayoginām
teṣāṃ nityaṃ sadā nityo bhūtātmā satataṃ guṇaiḥ
      saptabhis tv anvitaḥ sūkṣmaiś cariṣṇur ajarāmaraḥ
mano buddhiparābhūtaḥ svadehaparadehavit
      svapneṣv api bhavaty eṣa vijñātā sukhaduḥkhayoḥ
tatrāpi labhate duḥkhaṃ tatrāpi labhate sukham
      krodhalobhau tu tatrāpi kṛtvā vyasanam archati
prīṇitaś cāpi bhavati mahato 'rthān avāpya ca
     karoti puṇyaṃ tatrāpi jāgrann iva ca paśyati
tam evam atitejo 'ṃśaṃ bhūtātmānaṃ hṛdi sthitam
     tamo rajo bhyām āviṣṭā nānupaśyanti mūrtiṣu
śāstrayogaparā bhūtvā svam ātmānaṃ parīpsavaḥ
     anucchvāsāny amūrtīni yāni vajropamāny api
pṛthag bhūteṣu sṛṣṭeṣu caturṣv āśramakarmasu
     samādhau yogam evaitac chāndilyaḥ śamam abravīt
viditvā sapta sūkṣmāṇi ṣaḍaṅgaṃ ca maheśvaram
     pradhānaviniyogasthaḥ paraṃ brahmādhigacchati
