[d]
      dāyaṃ tu tasmai vividhaṃ śṛṇu me gadato 'nagha
      yajñārthaṃ rājabhir dattaṃ mahāntaṃ dhanasaṃcayam
merumandarayor madhye śailodām abhito nadīm
      ye te kīcaka veṇūnāṃ chāyāṃ ramyām upāsate
khaśā ekāśanājyohāḥ pradarā dīrghavenavaḥ
      paśupāś ca kuṇindāś ca taṅgaṇāḥ parataṅgaṇāḥ
te vai pipīlikaṃ nāma varadattaṃ pipīlikaiḥ
      jātarūpaṃ droṇa meyam ahārṣuḥ puñjaśo nṛpāḥ
kṛṣṇāṁl lalāmāṃś camarāñ śuklāṃś cānyāñ śaśiprabhān
      himavatpuṣpajaṃ caiva svādu kṣaudraṃ tathā bahu
uttarebhyaḥ kurubhyaś cāpy apoḍhaṃ mālyam ambubhiḥ
      uttarād api kailāsād oṣadhīḥ sumahābalāḥ
pārvatīyā baliṃ cānyam āhṛtya praṇatāḥ sthitāḥ
      ajātaśatror nṛpater dvāri tiṣṭhanti vāritāḥ
ye parārdhe himavataḥ sūryodayagirau nṛpāḥ
      vāri ṣeṇa samudrānte lohityam abhitaś ca ye
      phalamūlāśanā ye ca kirātāś carma vāsasaḥ
candanāgurukāṣṭhānāṃ bhārān kālīyakasya ca
      carma ratnasuvarṇānāṃ gandhānāṃ caiva rāśayaḥ
kairātikānām ayutaṃ dāsīnāṃ ca viśāṃ pate
     āhṛtya ramaṇīyārthān dūrajān mṛgapakṣiṇaḥ
nicitaṃ parvatebhyaś ca hiraṇyaṃ bhūri varcasam
     baliṃ ca kṛtsnam ādāya dvāri tiṣṭhanti vāritāḥ
kāyavyā daradā dārvāḥ śūrā vaiyamakās tathā
     audumbarā durvibhāgāḥ pāradā bāhlikaiḥ saha
kāśmīrāḥ kundamānāś ca paurakā haṃsakāyanāḥ
     śibitrigartayaudheyā rājanyā madrakekayāḥ
ambaṣṭhāḥ kaukurās tārkṣyā vastrapāḥ pahlavaiḥ saha
     vasātayaḥ samauleyāḥ saha kṣudrakamālavaiḥ
śauṇḍikāḥ kukkurāś caiva śakāś caiva viśāṃ pate
     aṅgā vaṅgāś ca puṇḍrāś ca śānavatyā gayās tathā
sujātayaḥ śreṇimantaḥ śreyāṃsaḥ śastrapāṇayaḥ
     āhārṣuḥ kṣatriyā vittaṃ śataśo 'jātaśatrave
vaṅgāḥ kaliṅga patayas tāmraliptāḥ sapuṇḍrakāḥ
     dukūlaṃ kauśikaṃ caiva patrorṇaṃ prāvarān api
tatra sma dvārapālais te procyante rājaśāsanāt
     kṛtakārāḥ subalayas tato dvāram avāpsyatha
īṣā dantān hemakakṣān padmavarṇān kuthāvṛtān
     śailābhān nityamattāṃś ca abhitaḥ kāmyakaṃ saraḥ
dattvaikaiko daśaśatān kuñjarān kavacāvṛtān
     kṣamāvataḥ kulīnāṃś ca dvāreṇa prāviśaṃs tataḥ
ete cānye ca bahavo gaṇā digbhyaḥ samāgatāḥ
     anyaiś copāhṛtāny atra ratnānīha mahātmabhiḥ
rājā citraratho nāma gandharvo vāsavānugaḥ
     śatāni catvāry adadad dhayānāṃ vātaraṃhasām
tumburus tu pramudito gandharvo vājināṃ śatam
     āmrapatra savarṇānām adadad dhemamālinām
kṛtī tu rājā kauravya śūkarāṇāṃ viśāṃ pate
     adadad gajaratnānāṃ śatāni subahūny api
virāṭena tu matsyena balyarthaṃ hemamālinām
     kuñjarāṇāṃ sahasre dve mattānāṃ samupāhṛte
pāṃśurāṣṭrād vasu dāno rājā ṣaḍ viṃśatiṃ gajān
     aśvānāṃ ca sahasre dve rājan kāñcanamālinām
javasattvopapannānāṃ vayaḥsthānāṃ narādhipa
     baliṃ ca kṛtsnam ādāya pāṇḍavebhyo nyavedayat
yajñasenena dāsīnāṃ sahasrāṇi caturdaśa
     dāsānām ayutaṃ caiva sadārāṇāṃ viśāṃ pate
gajayuktā mahārāja rathāḥ ṣaḍ viṃśatis tathā
     rājyaṃ ca kṛtsnaṃ pārthebhyo yajñārthaṃ vai niveditam
samudrasāraṃ vaiḍūryaṃ muktāḥ śaṅkhāṃs tathaiva ca
     śataśaś ca kuthāṃs tatra sinhalāḥ samupāharan
saṃvṛtā maṇicīrais tu śyāmās tāmrānta locanāḥ
     tān gṛhītvā narās tatra dvāri tiṣṭhanti vāritāḥ
prītyarthaṃ brāhmaṇaiś caiva kṣatriyāś ca vinirjitāḥ
     upājahrur viśaś caiva śūdrāḥ śuśrūṣavo 'pi ca
     prītyā ca bahumānāc ca abhyagacchan yudhiṣṭhiram
sarve mlecchāḥ sarvavarṇā ādimadhyāntajās tathā
     nānādeśasamutthaiś ca nānā jātibhir āgataiḥ
     paryasta iva loko 'yaṃ yudhiṣṭhira niveśane
uccāvacān upagrāhān rājabhiḥ prahitān bahūn
     śatrūṇāṃ paśyato duḥkhān mumūrṣā me 'dya jāyate
bhṛtyās tu ye pāṇḍavānāṃ tāṃs te vakṣyāmi bhārata
     yeṣām āmaṃ ca pakvaṃ ca saṃvidhatte yudhiṣṭhiraḥ
ayutaṃ trīṇi padmāni gajārohāḥ sasādinaḥ
     rathānām arbudaṃ cāpi pādātā bahavas tathā
pramīyamānam ārabdhaṃ pacyamānaṃ tathaiva ca
     visṛjyamānaṃ cānyatra puṇyāhasvana eva ca
nābhuktavantaṃ nāhṛṣṭaṃ nāsubhikṣaṃ kathaṃ cana
     apaśyaṃ sarvavarṇānāṃ yudhiṣṭhira niveśane
aṣṭāśīti sahasrāṇi snātakā gṛhamedhinaḥ
     triṃśad dāsīka ekaiko yān bibharti yudhiṣṭhiraḥ
     suprītāḥ parituṣṭāś ca te 'py āśaṃsanty arikṣayam
daśānyāni sahasrāṇi yatīnām ūrdhvaretasām
     bhuñjate rukmapātrīṣu yudhiṣṭhira niveśane
bhuktābhuktaṃ kṛtākṛtaṃ sarvam ā kubja vāmanam
     abhuñjānā yājñasenī pratyavaikṣad viśāṃ pate
dvau karaṃ na prayacchetāṃ kuntīputrāya bhārata
     vaivāhikena pāñcālāḥ sakhyenāndhakavṛṣṇayaḥ
