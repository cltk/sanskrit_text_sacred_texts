[n]
      gālavaṃ vainateyo 'tha prahasann idam abravīt
      diṣṭyā kṛtārthaṃ paśyāmi bhavantam iha vai dvija
gālavas tu vacaḥ śrutvā vainateyena bhāṣitam
      caturbhāgāvaśiṣṭaṃ tad ācakhyau kāryam asya hi
suparṇas tv abravīd enaṃ gālavaṃ patatāṃ varaḥ
      prayatnas te na kartavyo naiṣa saṃpatsyate tava
purā hi kanyakubje vai gādheḥ satyavatīṃ sutām
      bhāryārthe 'varayat kanyām ṛcīkas tena bhāṣitaḥ
ekataḥ śyāma karṇānāṃ hayānāṃ candra varcasām
      bhagavan dīyatāṃ mahyaṃ sahasram iti gālava
ṛcīkas tu tathety uktvā varuṇasyālayaṃ gataḥ
      aśvatīrthe hayāṁl labdhvā dattavān pārthivāya vai
iṣṭvā te puṇḍarīkeṇa dattā rājñā dvijātiṣu
      tebhyo dve dve śate krītvā prāptās te pārthivais tadā
aparāṇy api catvāri śatāni dvijasattama
      nīyamānāni saṃtāre hṛtāny āsan vitastayā
      evaṃ na śakyam aprāpyaṃ prāptuṃ gālava karhi cit
imām aśvaśatābhyāṃ vai dvābhyaṃ tasmai nivedaya
      viśvāmitrāya dharmātman ṣaḍbhir aśvaśataiḥ saha
      tato 'si gatasaṃmohaḥ kṛtakṛtyo dvijarṣabha
gālavas taṃ tathety uktvā suparṇasahitas tataḥ
     ādāyāśvāṃś ca kanyāṃ ca viśmāmitram upāgamat
aśvānāṃ kāṅkṣitārthānāṃ ṣaḍ imāni śatāni vai
     śatadvayena kanyeyaṃ bhavatā pratigṛhyatām
asyāṃ rājarṣibhiḥ putrā jātā vai dhārmikās trayaḥ
     caturthaṃ janayatv ekaṃ bhavān api narottama
pūrṇāny evaṃ śatāny aṣṭau turagāṇāṃ bhavantu te
     bhavato hy anṛṇo bhūtvā tapaḥ kuryāṃ yathāsukham
[n]
     viśvāmitras tu taṃ dṛṣṭvā gālavaṃ saha pakṣiṇā
     kanyāṃ ca tāṃ varārohām idam ity abravīd vacaḥ
kim iyaṃ pūrvam eveha na dattā mama gālava
     putrā mamaiva catvāro bhaveyuḥ kulabhāvanāḥ
pratigṛhṇāmi te kanyām ekaputra phalāya vai
     aśvāś cāśramam āsādya tiṣṭhantu mama sarvaśaḥ
sa tayā ramamāṇo 'tha viśvāmitro mahādyutiḥ
     ātmajaṃ janayām āsa mādhavī putram aṣṭakam
jātamātraṃ sutaṃ taṃ ca viśvāmitro mahādyutiḥ
     saṃyojyārthais tathā dharmair aśvais taiḥ samayojayat
athāṣṭakaḥ puraṃ prāyāt tadā somapuraprabham
     niryātya kanyāṃ śiṣyāya kauśiko 'pi vanaṃ yayau
gālavo 'pi suparṇena saha niryātya dakṣiṇām
     manasābhipratītena kanyām idam uvāca ha
jāto dānapatiḥ putras tvayā śūras tathāparaḥ
     satyadharmarataś cānyo yajvā cāpi tathāparaḥ
tad āgaccha varārohe tāritas te pitā sutaiḥ
     catvāraś caiva rājānas tathāhaṃ ca sumadhyame
gālavas tv abhyanujñāya suparṇaṃ pannagāśanam
     pitur niryātya tāṃ kanyāṃ prayayau vanam eva ha
