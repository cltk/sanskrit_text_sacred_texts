[ārj]
      kiṃnimittam abhūd vairaṃ viśvāmitra vasiṣṭhayoḥ
      vasator āśrame puṇye śaṃsa naḥ sarvam eva tat
[g]
      idaṃ vāsiṣṭham ākhyānaṃ purāṇaṃ paricakṣate
      pārtha sarveṣu lokeṣu yathāvat tan nibodha me
kanyakubje mahān āsīt pārthivo bharatarṣabha
      gādhīti viśruto loke satyadharmaparāyaṇaḥ
tasya dharmātmanaḥ putraḥ samṛddhabalavāhanaḥ
      viśvāmitra iti khyāto babhūva ripumardanaḥ
sa cacāra sahāmātyo mṛgayāṃ gahane vane
      mṛgān vidhyan varāhāṃś ca ramyeṣu maru dhanvasu
vyāyāmakarśitaḥ so 'tha mṛgalipsuḥ pipāsitaḥ
      ājagāma naraśreṣṭha vasiṣṭhasyāśramaṃ prati
tam āgatam abhiprekṣya vasiṣṭhaḥ śreṣṭhabhāg ṛṣiḥ
      viśvāmitraṃ naraśreṣṭhaṃ pratijagrāha pūjayā
pādyārghyācamanīyena svāgatena ca bhārata
      tathaiva pratijagrāha vanyena haviṣā tathā
tasyātha kāmadhug dhenur vasiṣṭhasya mahātmanaḥ
      uktā kāmān prayaccheti sā kāmān duduhe tataḥ
grāmyāraṇyā oṣadhīś ca duduhe paya eva ca
     ṣaḍrasaṃ cāmṛtarasaṃ rasāyanam anuttamam
bhojanīyāni peyāni bhakṣyāṇi vividhāni ca
     lehyāny amṛtakalpāni coṣyāṇi ca tathārjuna
taiḥ kāmaiḥ sarvasaṃpūrṇaiḥ pūjitaḥ sa mahīpatiḥ
     sāmātyaḥ sabalaś caiva tutoṣa sa bhṛśaṃ nṛpaḥ
ṣaḍ āyatāṃ supārśvoruṃ tripṛthuṃ pañca saṃvṛtām
     maṇḍūkanetrāṃ svākārāṃ pīnodhasam aninditām
suvāladhiḥ śaṅkukarṇāṃ cāru śṛṅgāṃ manoramām
     puṣṭāyata śirogrīvāṃ vismitaḥ so 'bhivīkṣya tām
abhinandati tāṃ nandīṃ vasiṣṭhasya payasvinīm
     abravīc ca bhṛśaṃ tuṣṭo viśvāmitro muniṃ tadā
arbudena gavāṃ brahman mama rājyena vā punaḥ
     nandinīṃ saṃprayacchasva bhuṅkṣva rājyaṃ mahāmune
[vas]
     devatātithipitrartham ājyārthaṃ ca payasvinī
     adeyā nandinīyaṃ me rājyenāpi tavānagha
[viṣvāmitra]
     kṣatriyo 'haṃ bhavān vipras tapaḥsvādhyāyasādhanaḥ
     brāhmaṇeṣu kuto vīryaṃ praśānteṣu dhṛtātmasu
arbudena gavāṃ yas tvaṃ na dadāsi mamepsitām
     svadharmaṃ na prahāsyāmi nayiṣye te balena gām
[vas]
     balasthaś cāsi rājā ca bāhuvīryaś ca kṣatriyaḥ
     yathecchasi tathā kṣipraṃ kuru tvaṃ mā vicāraya
[g]
     evam uktas tadā pārtha viśvāmitro balād iva
     haṃsacandra pratīkāśāṃ nandinīṃ tāṃ jahāra gām
kaśā daṇḍapratihatā kālyamānā tatas tataḥ
     hambhāyamānā kalyāṇī vasiṣṭhasyātha nandinī
āgamyābhimukhī pārtha tasthau bhagavad unmukhī
     bhṛśaṃ ca tāḍyamānāpi na jagāmāśramāt tataḥ
[vas]
     śṛṇomi te ravaṃ bhadre vinadantyāḥ punaḥ punaḥ
     balād dhṛyasi me nandikṣamāvān brāhmaṇo hy aham
[g]
     sā tu teṣāṃ balān nandī balānāṃ bharatarṣabha
     viśvāmitra bhayodvignā vasiṣṭhaṃ samupāgamat
[gauh]
     pāṣāṇa daṇḍābhihatāṃ krandantīṃ mām anāthavat
     viśvāmitrabalair ghorair bhagavan kim upekṣase
[g]
     evaṃ tasyāṃ tadā partha dharṣitāyāṃ mahāmuniḥ
     na cukṣubhe na dhairyāc ca vicacāla dhṛtavrataḥ
[vas]
     kṣatriyāṇāṃ balaṃ tejo brāhmaṇānāṃ kṣamā balam
     kṣamā māṃ bhajate tasmād gamyatāṃ yadi rocate
[gauh]
     kiṃ nu tyaktāsmi bhagavan yad evaṃ māṃ prabhāṣase
     atyaktāhaṃ tvayā brahman na śakyā nayituṃ balāt
[vas]
     na tvāṃ tyajāmi kalyāṇi sthīyatāṃ yadi śakyate
     dṛḍhena dāmnā baddhvaiva vatsas te hriyate balāt
[g]
     sthīyatām iti tac chrutvā vasiṣṭhasyā payasvinī
     ūrdhvāñcita śirogrīvā prababhau ghoradarśanā
krodharaktekṣaṇā sā gaur hambhāra vadhana svanā
     viśvāmitrasya tat sainyaṃ vyadrāvayata sarvaśaḥ
kaśāgra daṇḍābhihatā kālyamānā tatas tataḥ
     krodhā dīptekṣaṇā krodhaṃ bhūya eva samādadhe
āditya iva madhyāhne krodhā dīptavapur babhau
     aṅgāravarṣaṃ muñcantī muhur vāladhito mahat
asṛjat pahlavān pucchāc chakṛtaḥ śabarāñ śakān
     mūtrataś cāsṛjacc cāpi yavanān krodhamūrcchitā
puṇḍrān kirātān dramiḍān siṃhalān barbarāṃs tathā
     tathaiva dāradān mlecchān phenataḥ sā sasarja ha
tair viṣṛṣṭair mahat sainyaṃ nānā mleccha gaṇais tadā
     nānāvaraṇa saṃchannair nānāyudha dharais tathā
     avākīryata saṃrabdhair viśvāmitrasya paśyataḥ
ekaikaś ca tadā yodhaḥ pañcabhiḥ saptabhir vṛtaḥ
     astravarṣeṇa mahatā kālyamānaṃ balaṃ tataḥ
     prabhagnaṃ sarvatas trastaṃ viśvāmitrasya paśyataḥ
na ca prāṇair viyujyante ke cit te sainikās tadā
     viśvāmitrasya saṃkruddhair vāsiṣṭhair bharatarṣabha
viśvāmitrasya sainyaṃ tu kālyamānaṃ triyojanam
     krośamānaṃ bhayodvignaṃ trātāraṃ nādhyagacchata
dṛṣṭvā tan mahad āścaryaṃ brahmatejo bhavaṃ tadā
     viśvāmitraḥ kṣatrabhāvān nirviṇṇo vākyam abravīt
dhig balaṃ kṣatriyabalaṃ brahmatejobalaṃ balam
     balābalaṃ viniścitya tapa eva paraṃ balam
sa rājyasphītam utsṛjya tāṃ ca dīptāṃ nṛpa śriyam
     bhogāṃś ca pṛṣṭhataḥ kṛtvā tapasy eva mano dadhe
sa gatvā tapasā siddhiṃ lokān viṣṭabhya tejasā
     tatāpa sarvān dīptaujā brāhmaṇatvam avāpa ca
     apivac ca sutaṃ somam indreṇa saha kauśikaḥ
