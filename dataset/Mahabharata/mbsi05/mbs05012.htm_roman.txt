[ṣ]
      kruddhaṃ tu nahuṣaṃ jñātvā devāḥ sarṣipurogamāḥ
      abruvan devarājānaṃ nahuṣaṃ ghoradarśanam
devarājajahi krodhaṃ tvayi kruddhe jagad vibho
      trastaṃ sāsuragandharvaṃ sa kiṃnaramahoragam
jahi krodham imaṃ sādho na krudhyanti bhavadvidhāḥ
      parasya patnī sā devī prasīdasva sureśvara
nivartaya manaḥ pāpāt paradārābhimarśanāt
      devarājo 'si bhadraṃ te prajā dharmeṇa pālaya
evam ukto na jagrāha tad vacaḥ kāmamohitaḥ
      atha devān uvācedam indraṃ prati surādhipaḥ
ahalyā dharṣitā pūrvam ṛṣipatnī yaśasvinī
      jīvato bhartur indreṇa sa vaḥ kiṃ na nivāritaḥ
bahūni ca nṛśaṃsāni kṛtānīndreṇa vai purā
      vaidharmyāṇy upadhāś caiva sa vaḥ kiṃ na nivāritaḥ
upatiṣṭhatu māṃ devī etad asyā hitaṃ param
      yuṣmākaṃ ca sadā devāḥ śivam evaṃ bhaviṣyati
indrāṇīm ānayiṣyāmo yathecchasi divaḥ pate
      jahi krodham imaṃ vīra prīto bhava sureśvara
ity uktvā te tadā devā ṛṣibhiḥ saha bhārata
     jagmur bṛhaspatiṃ vaktum indrāṇīṃ cāśubhaṃ vacaḥ
jānīmaḥ śaraṇaṃ prāptam indrāṇīṃ tava veśmani
     dattābhayāṃ ca viprendra tvayā devarṣisattama
te tvāṃ devāḥ sa gandharvā ṛṣayaś ca mahādyute
     prasādayanti cendrāṇī nahuṣāya pradīyatām
indrād viśiṣṭo nahuṣo devarājo mahādyutiḥ
     vṛṇotv iyaṃ varārohā bhartṛtve varavarṇinī
evam ukte tu sā devī bāṣpam utsṛjya sasvaram
     uvāca rudatī dīnā bṛhaspatim idaṃ vacaḥ
nāham icchāmi nahuṣaṃ patim anvāsya taṃ prabhum
     śaraṇāgatāsmi te brahmaṃs trāhi māṃ mahato bhayāt
śaraṇāgatāṃ na tyajeyam indrāṇi mama niścitam
     dharmajñāṃ dharmaśīlāṃ ca na tyaje tvām anindite
nākāryaṃ kartum icchāmi brāhmaṇaḥ san viśeṣataḥ
     śrutadharmā satyaśīlo jānan dharmānuśāsanam
nāham etat kariṣyāmi gacchadhvaṃ vai surottamāḥ
     asmiṃś cārthe purā gītaṃ brahmaṇā śrūyatām idam
na tasya bījaṃ rohati bījakāle; na cāsya varṣaṃ varṣati varṣakāle
     bhītaṃ prapannaṃ pradadāti śatrave; na so 'ntaraṃ labhate trāṇam icchan
mogham annaṃ vindati cāpy acetāḥ; svargāl lokād bhraśyati naṣṭaceṣṭaḥ
     bhītaṃ prapannaṃ pradadāti yo vai; na tasya havyaṃ pratigṛhṇanti devāḥ
pramīyate cāsya prajā hy akāle; sadā vivāsaṃ pitaro 'sya kurvate
     bhītaṃ prapannaṃ pradadāti śatrave; sendrā devāḥ praharanty asya vajram
etad evaṃ vijānan vai na dāsyāmi śacīm imām
     indrāṇīṃ viśrutāṃ loke śakrasya mahiṣīṃ priyām
asyā hitaṃ bhaved yac ca mama cāpi hitaṃ bhavet
     kriyatāṃ tat suraśreṣṭhā na hi dāsyāmy ahaṃ śacīm
atha devās tam evāhur gurum aṅgirasāṃ varam
     kathaṃ sunītaṃ tu bhaven mantrayasva bṛhaspate
nahuṣaṃ yācatāṃ devī kiṃ cit kālāntaraṃ śubhā
     indrāṇī hitam etad dhi tathāsmākaṃ bhaviṣyati
bahuvighnakaraḥ kālaḥ kālaḥ kālaṃ nayiṣyati
     darpito balavāṃś cāpi nahuṣo varasaṃśrayāt
tatas tena tathokte tu prītā devās tam abruvan
     brahman sādhv idam uktaṃ te hitaṃ sarvadivaukasām
     evam etad dvijaśreṣṭha devī ceyaṃ prasādyatām
tataḥ samastā indrāṇīṃ devāḥ sāgnipurogamāḥ
     ūcur vacanam avyagrā lokānāṃ hitakāmyayā
tvayā jagad idaṃ sarvaṃ dhṛtaṃ sthāvarajaṅgamam
     ekapatny asi satyā ca gacchasva nahuṣaṃ prati
kṣipraṃ tvām abhikāmaś ca vinaśiṣyati pārthivaḥ
     nahuṣo devi śakraś ca suraiśvaryam avāpsyati
evaṃ viniścayaṃ kṛtvā indrāṇī kāryasiddhaye
     abhyagacchata savrīḍā nahuṣaṃ ghoradarśanam
dṛṣṭvā tāṃ nahuṣaś cāpi vayo rūpasamanvitām
     samahṛṣyata duṣṭātmā kāmopahata cetanaḥ
