[vāsudeva]
      śṛṇu kaunteya rāmasya mayā yāvat pariśrutam
      maharṣīṇāṃ kathayatāṃ kāraṇaṃ tasya janma ca
yathā ca jāmadagnyena koṭiśaḥ kṣatriyā hatāḥ
      udbhūtā rājavaṃśeṣu ye bhūyo bhārate hatāḥ
jahnor ajahnus tanayo ballavas tasya cātmajaḥ
      kuśiko nāma dharmajñas tasya putro mahīpatiḥ
ugraṃ tapaḥ samātiṣṭhat sahasrākṣasamo bhuvi
      putraṃ labheyam ajitaṃ trilokeśvaram ity uta
tam ugratapasaṃ dṛṣṭvā sahasrākṣaḥ puraṃdaraḥ
      samarthaḥ putra janane svayam evaitya bhārata
putratvam agamad rājaṃs tasya lokeśvareśvaraḥ
      gādhir nāmābhavat putraḥ kauśikaḥ pākaśāsanaḥ
tasya kanyābhavad rājan nāmnā satyavatī prabho
      tāṃ gādhiḥ kavi putrāya sa ṛcīkāya dadau prabhuḥ
tataḥ prītas tu kaunteya bhārgavaḥ kurunandana
      putrārthe śrapayām āsa caruṃ gādhes tathaiva ca
āhūya cāha tāṃ bhāryām ṛcīko bhārgavas tadā
      upayojyaś carur ayaṃ tvayā mātrāpy ayaṃ tava
tasyā janiṣyate putro dīptimān kṣatriyarṣabhaḥ
     ajayyaḥ kṣatriyair loke kṣatriyarṣabha sūdanaḥ
tavāpi putraṃ kalyāṇi dhṛtimantaṃ tapo'nvitam
     śamātmakaṃ dvijaśreṣṭhaṃ carur eṣa vidhāsyati
ity evam uktvā tāṃ bhāryām ṛcīko bhṛgunandanaḥ
     tapasy abhirato dhīmāñ jagāmāraṇyam eva ha
etasminn eva kāle tu tīrthayātrā paro nṛpaḥ
     gādhiḥ sadāraḥ saṃprāpta ṛcīkasyāśramaṃ prati
carudvayaṃ gṛhītvā tu rājan satyavatī tadā
     bhartur vākyād athāvyagrā mātre hṛṣṭā nyavedayat
mātā tu tasyāḥ kaunteya duhitre svaṃ caruṃ dadau
     tasyāś carum athājñātam ātmasaṃsthaṃ cakāra ha
atha satyavatī garbhaṃ kṣatriyāntakaraṃ tadā
     dhārayām āsa dīptena vapuṣā ghoradarśanam
tām ṛcīkas tadā dṛṣṭvā dhyānayogena vai tataḥ
     abravīd rājaśārdūla svāṃ bhāryāṃ varavarṇinīm
mātrāsi vyaṃsitā bhadre caruvyatyāsa hetunā
     janiṣyate hi te putraḥ krūrakarmā mahābalaḥ
janiṣyate hi te bhrātā brahmabhūtas tapodhanaḥ
     viśvaṃ hi brahma tapasā mayā tatra samarpitam
saivam uktā mahābhāgā bhartrā satyavatī tadā
     papāta śirasā tasmai vepantī cābravīd idam
nārho 'si bhagavann adya vaktum evaṃvidhaṃ vacaḥ
     brāhmaṇāpasadaṃ putraṃ prāpsyasīti mahāmune
[rcīka]
     naiṣa saṃkalpitaḥ kāmo mayā bhadre tathā tvayi
     ugrakarmā bhavet putraś carur mātā ca kāraṇam
[savyavatī]
     icchaṁl lokān api mune sṛjethāḥ kiṃ punar mama
     śamātmakam ṛjuṃ putraṃ labheyaṃ japatāṃ vara
[rcīka]
     noktapūrvaṃ mayā bhadre svaireṣv apy anṛtaṃ vacaḥ
     kim utāgniṃ samādhāya mantravac carusādhane
[satyavatī]
     kāmam evaṃ bhavet pautro mameha tava caiva ha
     śamātmakam ṛjuṃ putraṃ labheyaṃ japatāṃ vara
[rcīka]
     putre nāsti viśeṣo me pautre vā varavarṇini
     yathā tvayoktaṃ tu vacas tathā bhadre bhaviṣyati
[vāsudeva]
     tataḥ satyavatī putraṃ janayām āsa bhārgavam
     tapasy abhirataṃ śāntaṃ jamadagniṃ śamātmakam
viśvāmitraṃ ca dāyādaṃ gādhiḥ kuśikanandanaḥ
     prāpa brahmarṣisamitaṃ viśvena brahmaṇā yutam
ārcīko janayām āsa jamadagniṃ sudāruṇam
     savra vidyānta gaṃ śreṣṭhaṃ dhanurvede ca pāragam
     rāmaṃ kṣatriya hantāraṃ pradīptam iva pāvakam
etasminn eva kāle tu kṛtavīryātma jo balī
     arjuno nāma tejasvī kṣatriyo haihayānvayaḥ
dadāha pṛthivīṃ sarvāṃ sapta dvīpāṃ sa pattanām
     svabāhvastrabalainājau dharmeṇa parameṇa ca
tṛṣitena sa kauravya bhikṣitaś citrabhānunā
     sahasrabāhur vikrāntaḥ prādād bhikṣām athāgnaye
grāmān purāṇi ghoṣāṃś ca pattanāni ca vīryavān
     jajvāla tasya bāṇais tu citrabhānur didhakṣayā
sa tasya puruṣendrasya prabhāvena mahātapāḥ
     dadāha kārtavīryasya śailān atha vanāni ca
sa śūnyam āśramāraṇyaṃ varuṇasyātma jasya tat
     dadāha pavaneneddhaś citrabhānuḥ sa haihayaḥ
āpavas taṃ tato roṣāc chaśāpārjunam acyuta
     dagdhe ''śrame mahārāja kārtavīryeṇa vīryavān
tvayā na varjitaṃ mohād yasmād vanam idaṃ mama
     dagdhaṃ tasmād raṇe rāmo bāhūṃs te chetsyate 'rjuna
arjunas tu mahārāja balī nityaṃ śamātmakaḥ
     brahmaṇyaś ca śaraṇyaś ca dātā śūraś ca bhārata
tasya putrāḥ subalinaḥ śāpenāsan pitur vadhe
     nimittam avaliptā vai nṛśaṃsāś caiva nityadā
jamadagnidhenvās te vatsam āninyur bharatarṣabha
     ajñātaṃ kārtavīryasya haihayendrasya dhīmataḥ
tato 'rjunasya bāhūṃs tu chittvā vai pauruṣānvitaḥ
     taṃ ruvantaṃ tato vatsaṃ jāmadagnyaḥ svam āśramam
     pratyānayata rājendra teṣām antaḥpurāt prabhuḥ
arjunasya sutās te tu saṃbhūyābuddhayas tadā
     gatvāśramam asaṃbuddhaṃ jamadagner mahātmanaḥ
apātayanta bhallāgraiḥ śiraḥ kāyān narādhipa
     samit kuśārthaṃ rāmasya nirgatasya mahātmanaḥ
tataḥ pitṛvadhāmarṣād rāmaḥ paramamanyumān
     niḥkṣatriyāṃ pratiśrutya mahīṃ śastram agṛhṇata
tataḥ sa bhṛguśārdūlaḥ kārtavīryasya vīryavān
     vikramya nijaghānāśu putrān pautrāṃś ca sarvaśaḥ
sa haihaya sahasrāṇi hatvā paramamanyumān
     cakāra bhārgavo rājan mahīṃ śoṇitakardamām
sa tathā sumahātejāḥ kṛtvā niḥkṣatriyāṃ mahīm
     kṛpayā parayāviṣṭo vanam eva jagāma ha
tato varṣasahasreṣu samatīteṣu keṣu cit
     kṣobhaṃ saṃprāptavāṃs tīvraṃ prakṛtyā kopanaḥ prabhuḥ
viśvāmitasya pautras tu raibhya putro mahātapāḥ
     parāvasur mahārāja kṣiptvāha janasaṃsadi
ye te yayāti patane yajñe santaḥ samāgatāḥ
     pratardanaprabhṛtayo rāma kiṃ kṣatriyā na te
mithyāpratijño rāma tvaṃ katthase janasaṃsadi
     bhayāt kṣatriya vīrāṇāṃ parvataṃ samupāśritaḥ
sa punaḥ kṣatriya śataiḥ pṛthivīm anusaṃtatām
     parāvasos tadā śrutvā śastraṃ jagrāha bhārgavaḥ
tato ye kṣatriyā rājañ śataśas tena jīvitāḥ
     te vivṛddhā mahāvīryāḥ pṛthivīpatayo 'bhavan
sa punas tāñ jaghānāśu bālān api narādhipa
     garbhasthais tu mahī vyāptā punar evābhavat tadā
jātaṃ jātaṃ sa garbhaṃ tu punar eva jaghāna ha
     arakṣaṃś ca sutān kāṃś cit tadā kṣatriya yoṣitaḥ
triḥ saptakṛtvaḥ pṛthivīṃ kṛtvā niḥkṣatriyāṃ prabhuḥ
     dakṣiṇām aśvamedhānte kaśyapāyādadat tataḥ
kṣatriyāṇāṃ tu śeṣārthaṃ kareṇoddiśya kaśyapaḥ
     sruk pragraha vatā rājañ śrīmān vākyam athābravīt
gaccha pāraṃ samudrasya dakṣiṇasya mahāmune
     na te madviṣaye rāma vastavyam iha karhi cit
tataḥ śūrpārakaṃ deśaṃ sāgaras tasya nirmame
     saṃtrāsāj jāmadagnyasya so 'parāntaṃ mahītalam
kaśyapas tu mahārāja pratigṛhya mahīm imām
     kṛtvā brāhmaṇa saṃsthāṃ vai praviveśa mahāvanam
tataḥ śūdrāś ca vaiśyāś ca yathā svair apracāriṇaḥ
     avartanta dvijāgryāṇāṃ dāreṣu bharatarṣabha
arājake jīvaloke durbalā balavattaraiḥ
     bādhyante na ca vitteṣu prabhutvam iha kasya cit
tataḥ kālena pṛthivī praviveśa rasātalam
     arakṣyamāṇā vidhivat kṣatriyair dharmarakṣibhiḥ
ūruṇā dhārayām āsa kaśyapaḥ pṛthivīṃ tataḥ
     nimajjantīṃ tadā rājaṃs tenorvīti mahī smṛtā
rakṣiṇaś ca samuddiśya prāyācat pṛthivī tadā
     prasādya kaśyapaṃ devī kṣatriyān bāhuśālinaḥ
santi brahman mayā guptā nṛṣu kṣatriya puṃgavāḥ
     haihayānāṃ kule jātās te saṃrakṣantu māṃ mune
asti paurava dāyādo viḍūratha sutaḥ prabho
     ṛkṣaiḥ saṃvardhito vipra ṛkṣavaty eva parvate
tathānukampamānena yajvanāthāmitaujasā
     parāśareṇa dāyādaḥ saudāsasyābhirakṣitaḥ
sarvakarmāṇi kurute tasyarṣeḥ śūdravad dhi saḥ
     sarvakarmety abhikhyātaḥ sa māṃ rakṣatu pārthiva
śibeḥ putro mahātejā gopatir nāma nāmataḥ
     vane saṃrakṣito gobhiḥ so 'bhirakṣatu māṃ mune
pratardanasya putras tu vatso nāma mahāyaśāḥ
     vatsaiḥ saṃvardhito goṣṭhe sa māṃ rakṣatu pārthivaḥ
dadhi vāhana pautras tu putro divi rathasya ha
     aṅgaḥ sa gautamenāpi gaṅgākūle 'bhirakṣitaḥ
bṛhadratho mahābāhur bhuvi bhūtipuraskṛtaḥ
     golāṅgūlair mahābhāgo gṛdhrakūṭe 'bhirakṣitaḥ
maruttasyānvavāye tu kṣatriyās turvasos trayaḥ
     marutpatisamā vīrye samudreṇābhirakṣitāḥ
ete kṣatriya dāyādās tatra tatra pariśrutāḥ
     samyaṅ mām abhirakṣantu tataḥ sthāsyāmi niścalā
eteṣāṃ pitaraś caiva tathaiva ca pitāmahāḥ
     madarthaṃ nihatā yuddhe rāmeṇākliṣṭakarmaṇā
teṣām apacitiś caiva mayā kāryā na saṃśayaḥ
     na hy ahaṃ kāmaye nityam avikrāntena rakṣaṇam
tataḥ pṛthivyā nirdiṣṭāṃs tān samānīya kaśyapaḥ
     abhyaṣiñcan mahīpālān kṣatriyān vīryasaṃmatān
teṣāṃ putrāś ca pautrāś ca yeṣāṃ vaṃśāḥ pratiṣṭhitāḥ
     evam etat purāvṛttaṃ yan māṃ pṛcchasi pāṇḍava
[v]
     evaṃ bruvann eva yadupraviro; yudhiṣṭhiraṃ dharmabhṛtāṃ variṣṭham
     rathena tenāśu yayau yathārko; viśan prabhābhir bhagavāṃs trilokam
