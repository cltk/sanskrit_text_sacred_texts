[bhī]
      janako janadevas tu jñāpitaḥ paramarṣiṇā
      punar evānupapraccha sāmprayāye bhavābhavau
bhagavan yad idaṃ pretya saṃjñā bhavati kasya cit
      evaṃ sati kim ajñānaṃ jñānaṃ vā kiṃ kariṣyati
sarvam uccheda niṣṭhaṃ syāt paśya caitad dvijottama
      apramattaḥ pramatto vā kiṃ viśeṣaṃ kariṣyati
asaṃsargo hi bhūteṣu saṃsargo vā vināśiṣu
      kasmai kriyeta kalpena niścayaḥ ko 'tra tattvataḥ
tamasā hi praticchannaṃ vibhrāntam iva cāturam
      punaḥ praśamayan vākyaiḥ kaviḥ pañcaśikho 'bravīt
uccheda niṣṭhā nehāsti bhāvaniṣṭhā na vidyate
      ayaṃ hy api samāhāraḥ śarīrendriya cetasām
      vartate pṛthag anyonyam apy apāśritya karmasu
dhātavaḥ pañcaśākho 'yaṃ khaṃ vāyur jyotir ambubhūḥ
      te svabhāvena tiṣṭhanti viyujyante svabhāvataḥ
ākāśaṃ vāyur ūṣmā ca sneho yac cāpi pārthivam
      eṣa pañca samāhāraḥ śarīram iti naikadhā
      jñānam ūṣmā ca vāyuś ca trividhaḥ karmasaṃgrahaḥ
indriyāṇīndriyārthāś ca svabhāvaś cetanā manaḥ
      prāṇāpānau vikāraś ca dhātavaś cātra niḥsṛtāḥ
śravaṇaṃ sparśanaṃ jihvā dṛṣṭir nāsā tathaiva ca
     indriyāṇīti pañcaite cittapūrvaṃgamā guṇāḥ
tatra vijñānasaṃyuktā trividhā vedanā dhruvā
     sukhaduḥkheti yām āhur aduḥkhety asukheti ca
śabdaḥ sparśaś ca rūpaṃ ca raso gandhaś ca mūrty atha
     ete hy āmaraṇāt pañca so guṇā jñānasiddhaye
teṣu karma nisargaś ca sarvatattvārtha niścayaḥ
     tam āhuḥ paramaṃ śukraṃ buddhir ity avyayaṃ mahat
imaṃ guṇasamāhāram ātmabhāvena paśyataḥ
     asamyag darśanair duḥkham anantaṃ nopaśāmyati
anātmeti ca yad dṛṣṭaṃ tenāhaṃ na mamety api
     vartate kim adhiṣṭhānā prasaktā duḥkhasaṃtatiḥ
tatra samyaṅ mano nāma tyāgaśāstram anuttamam
     śṛṇu yat tava mokṣāya bhāsyamānaṃ bhaviṣyati
tyāga eva hi sarveṣām uktānām api karmaṇām
     nityaṃ mithyā vinītānāṃ kleśo duḥkhāvaho mataḥ
dravyatyāge tu karmāṇi bhogatyāge vratāny api
     sukhatyāge tapoyogaḥ sarvatyāge samāpanā
tasya mārgo 'yam advaidhaḥ sarvatyāgasya darśitaḥ
     viprahānāya duḥkhasya durgatir hy anyathā bhavet
pañca jñānendriyāṇy uktvā manaḥ sasthāni cetasi
     manaḥ sasthāni vakṣyāmi pañca karmendriyāṇi tu
hastau karmendriyaṃ jñeyam atha pādau gatīndriyam
     prajanānandayoḥ śepho visarge pāyur indriyam
vāk tu śabdaviśeṣārthaṃ gatiṃ pañcānvitāṃ viduḥ
     evam ekādaśaitāni buddhyā tv avasṛjen manaḥ
karṇau śabdaś ca cittaṃ ca trayaḥ śravaṇasaṃgrahe
     tathā sparśe tathārūpe tathaiva rasagandhayoḥ
evaṃ pañca trikā hy ete guṇās tad upalabdhaye
     yena yas trividho bhāvaḥ paryāyāt samupasthitaḥ
sāttviko rājasaś caiva tāmasaś caiva te trayaḥ
     trividhā vedanā yeṣu prasūtā sarvasādhanā
praharṣaḥ prītir ānandaḥ sukhaṃ saṃśānta cittatā
     akutaś cit kutaś cid vā cittataḥ sāttviko guṇaḥ
atuṣṭiḥ paritāpaś ca śoko lobhas tathākṣamā
     liṅgāni rajasas tāni dṛśyante hetvahetutaḥ
avivekas tathā mohaḥ pramādaḥ svapnatandritā
     kathaṃ cid api vartante vividhās tāmasā guṇāḥ
tatra yat prītisaṃyuktaṃ kāye manasi vā bhavet
     vartate sāttviko bhāva ity apekṣeta tat tathā
yat tu saṃtāpasaṃyuktam aprītikaram ātmanaḥ
     pravṛttaṃ raja ity eva tatas tad abhicintayet
atha yan mohasaṃyuktaṃ kāye manasi vā bhavet
     apratarkyam avijñeyaṃ tamas tad upadhārayet
tad dhi śrotrāśrayaṃ bhūtaṃ śabdaḥ śrotraṃ samāśritaḥ
     nobhayaṃ śabdavijñāne vijñānasyetarasya vā
evaṃ tvak cakṣuṣī jihvā nāsikā caiva pañcamī
     sparśe rūpe rase gandhe tāni ceto manaś ca tat
svakarma yugapad bhāvo daśasv eteṣu tiṣṭhati
     cittam ekādaśaṃ viddhi buddhir dvādaśamī bhavet
teṣām ayugapad bhāve ucchedo nāsti tāmasaḥ
     āsthito yugapad bhāve vyavahāraḥ sa laukikaḥ
indriyāṇy avasṛjyāpi dṛṣṭvā pūrvaṃ śrutāgamam
     cintayan nānuparyeti tribhir evānvito guṇaiḥ
yat tamopahataṃ cittam āśu saṃcāram adhruvam
     karoty uparamaṃ kāle tad āhus tāmasaṃ sukham
yad yad āgamasaṃyuktaṃ na kṛtsnam upaśāmyati
     atha tatrāpy upādatte tamo vyaktam ivānṛtam
evam eṣa prasaṃkhyātaḥ svakarma pratyayī guṇaḥ
     kathaṃ cid vartate samyak keṣāṃ cid vā na vartate
evam āhuḥ samāhāraṃ kṣetram adhyātmacintakāḥ
     sthito manasi yo bhāvaḥ sa vai kṣetrajña ucyate
evaṃ sati ka ucchedaḥ śāśvato vākathaṃ bhavet
     svabhāvād vartamāneṣu sarvabhūteṣu hetutaḥ
yathārṇava gatā nadyo vyaktīr jahati nāma ca
     na ca svatāṃ niyacchanti tādṛśaḥ sattvasaṃkṣayaḥ
evaṃ sati kutaḥ saṃjñā pretya bhāve punar bhavet
     prati saṃmiśrite jīve gṛhyamāṇe ca madhyataḥ
imāṃ tu yo veda vimokṣabuddhim; ātmānam anvicchati cāpramattaḥ
     na lipyate karmaphalair aniṣṭaiḥ; pattraṃ bisasyeva jalena siktam
dṛdhairś ca pāśair bahubhir vimuktaḥ; prajā nimittair api daivataiś ca
     yadā hy asau sukhaduḥkhe jahāti; muktas tadāgryāṃ gatim ety aliṅgaḥ
     śrutipramānāgama maṅgalaiś ca; śete jarāmṛtyubhayād atītaḥ
kṣīṇe ca puṇye vigate ca pāpe; tato nimitte ca phale vinaste
     alepam ākāśam aliṅgam evam; āsthāya paśyanti mahad dhyasaktāḥ
yathorṇa nābhiḥ parivartamānas; tantu kṣaye tiṣṭhati pātyamānaḥ
     tathā vimuktaḥ prajahāti duḥkhaṃ; vidhvaṃsate loṣṭa ivādrim arcchan
yathā ruruḥ śṛṅgam atho purāṇaṃ; hitvā tvacaṃ vāpy urago yathāvat
     vihāya gacchaty anavekṣamāṇas; tathā vimukto vijahāti duḥkham
drumaṃ yathā vāpy udake patantam; utsṛjya pakṣī prapataty asaktaḥ
     tathā hy asau sukhaduḥkhe vihāya; muktaḥ parārdhyāṃ gatim ety aliṅgaḥ
api ca bhavati maithilena gītaṃ; naragam upāhitam agninābhivīkṣya
     na khalu mama tuṣo 'pi dahyate 'tra; svayam idam āha kila sma bhūmipālaḥ
idam amṛtapadaṃ videharājaḥ; svayam iha pañcaśikhena bhāsyamānaḥ
     nikhilam abhisamīkṣya niścitārthaṃ; paramasukhī vijahāra vītaśokaḥ
imaṃ hi yaḥ pathati vimokṣaniścayaṃ; na hīyate satatam avekṣate tathā
     upadravān nānubhavaty aduḥkhitaḥ; pramucyate kapilam ivaitya maithilaḥ
