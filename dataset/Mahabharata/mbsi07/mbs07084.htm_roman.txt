[s]
      alambusaṃ tathā yuddhe vicarantam abhītavat
      haiḍimbaḥ prayayau tūrṇaṃ vivyādha ca śitaiḥ śaraiḥ
tayoḥ pratibhayaṃ yuddham āsīd rākṣasasiṃhayoḥ
      kurvator vividhā māyāḥ śakraśambarayor iva
alambuso bhṛśaṃ kruddho ghaṭotkacam atāḍayat
      ghaṭotkacas tu viṃśatyā nārācānāṃ stanāntare
      alambusam atho viddhvā siṃhā vad vyanadan muhuḥ
tathaivālambuso rājan haiḍimbaṃ yuddhadurmadam
      viddhvā viddhvānadad dhṛṣṭaḥ pūrayan khaṃ samantataḥ
tathā tau bhṛśasaṃkruddhau rākṣasendrau mahābalau
      nirviśeṣam ayudhyetāṃ māyābhir itaretaram
māyā śatasṛjau dṛptau mohayantau parasparam
      māyāyuddhe sukuśalau māyāyuddham ayudhyatām
yāṃ yāṃ ghaṭotkaco yuddhe māyāṃ darśayate nṛpa
      tāṃ tām alambuso rājan māyayaiva nijaghnivān
taṃ tathā yudhyamānaṃ tu māyāyuddhaviśāradam
      alambusaṃ rākṣasendraṃ dṛṣṭvākrudhyanta pāṇḍavāḥ
ta enaṃ bhṛśasaṃkruddhāḥ sarvataḥ pravarā rathaiḥ
      abhyadravanta saṃkruddhā bhīmasenādayo nṛpa
ta enaṃ koṣṭhakī kṛtyarathavaṃśena māriṣa
     sarvato vyakiran bāṇair ulkābhir iva kuñjaram
sa teṣām astravegaṃ taṃ pratihatyāstra māyayā
     tasmād rathavrajān mukto vanadāhād iva dvipaḥ
sa visphārya dhanur ghoram indrāśanisamasvanam
     mārutiṃ pañcaviṃśatyā bhaimaseniṃ ca pañcabhiḥ
     yudhiṣṭhiraṃ tribhir viddhvā sahadevaṃ ca saptabhiḥ
nakulaṃ ca trisaptatyā drupadeyāṃś ca māriṣa
     pañcabhiḥ pañcabhir viddhvā ghoraṃ nādaṃ nanāda ha
taṃ bhīmaseno navabhiḥ sahadevaś ca pañcabhiḥ
     yudhiṣṭhiraḥ śatenaiva rākṣasaṃ pratyavidhyata
     nakulaś ca catuḥṣaṣṭyā draupadeyās tribhis tribhiḥ
haiḍimbo rākṣasaṃ viddhvā yuddhe pañcāśatā śaraiḥ
     punar vivyādha saptatyā nanāda ca mahābalaḥ
so'atividdho maheṣvāsaḥ sarvatas tair mahārathaiḥ
     prativivyādha tān sarvān pañcabhiḥ pañcabhiḥ śaraiḥ
taṃ kruddhaṃ rākṣasaṃ yuddhe pratikruddhas tu rākṣasaḥ
     haiḍimbo bharataśreṣṭha śarair vivyādha saptabhiḥ
so tividdho balavatā rākṣasendro mahābalaḥ
     vyasṛjat sāyakāṃs tūrṇaṃ svarṇapuṅkhāñ śilāśitān
te śarā nataparvāṇo viviśū rākṣasaṃ tadā
     ruṣitāḥ pannagā yadvad girim ugrā mahābalāḥ
tatas te pāṇḍavā rājan samantān niśitāñ śarān
     preṣayām āsur udvignā haiḍimbaś ca ghaṭotkacaḥ
sa vadhyamānaḥ samare pāḍavair jitakāśibhiḥ
     dagdhādrikūṭaśṛṅgābhaṃ bhinnāñjanacayopamam
samutkṣipya ca bāhubhyām āvidhya ca punaḥ punaḥ
     niṣpipeṣa kṣitau kṣipraṃ pūrṇakumbham ivāśmani
balalāghava saṃpannaḥ saṃpanno virameṇa ca
     bhaimasenī raṇe kruddha sarvasainyāny abhīṣayat
sa visphuṭita sarvāṅgaś cūrṇitāsthi vibhūṣaṇaḥ
     ghaṭotkacena vīreṇa hataḥ sālakaṭaṅkaṭah
tataḥ sumanasaḥ pārthā hate tasmin niśācare
     cukruśuḥ siṃhanādāṃś ca vāsāṃsy ādudhuvuś ca ha
tāvakāś ca hataṃ dṛṣṭvā rākṣasendraṃ mahābalam
     alambusaṃ bhīmarūpaṃ viśīrṇam iva parvatam
     hāhākāram akurvanta sainyāni bharatarṣabha
janāś ca tad dadṛśire rakṣaḥ kautūhalānvitāḥ
     yadṛcchayā nipatitaṃ bhūmāv aṅgārakaṃ yathā
ghaṭotkacas tu tad dhatvā rakṣobalavatāṃ varam
     mumoca balavan nādaṃ balaṃ hatveva vāsavaḥ
sa pūjyamānaḥ pitṛbhiḥ sa bānhavair; ghaṭotkacaḥ karṇami duṣkare kṛte
     ripuṃ nihatyābhinananda vai tadā; alambusaṃ pakvam alambusaṃ yathā
tato ninādaḥ sumahān samutthitaḥ; sa śaṅkhanānāvidha bāṇaghoṣavān
     niśamya taṃ pratyanadaṃs tu kauravās; tato dhvanir bhuvanam athāspṛśad bhṛśam
