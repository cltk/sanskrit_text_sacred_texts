[vā]
      tato 'haṃ bharataśreṣṭha pragṛhya ruciraṃ dhanuḥ
      śarair apātayaṃ saubhāc chirāṃsi vibudhadviṣām
śarāṃś cāśīviṣākārān ūrdhvagāṃs tigmatejasaḥ
      apraiṣaṃ śālvarājāya śārṅgamuktān suvāsasaḥ
tato nādṛśyata tadā saubhaṃ kurukulodvaha
      antarhitaṃ māyayābhūt tato 'haṃ vismito 'bhavam
atha dānavasaṃghās te vikṛtānanamūrdhajāḥ
      udakrośan mahārāja viṣṭhite mayi bhārata
tato 'straṃ śabdasāhaṃ vai tvaramāṇo mahāhave
      ayojayaṃ tad vadhāya tataḥ śabda upāramat
hatās te dānavāḥ sarve yaiḥ sa śabda udīritaḥ
      śarair ādityasaṃkāśair jvalitaiḥ śabdasādhanaiḥ
tasminn uparate śabde punar evānyato 'bhavat
      śabdo 'paro mahārāja tatrāpi prāharaṃ śarān
evaṃ daśa diśaḥ sarvās tiryag ūrdhvaṃ ca bhārata
      nādayām āsur asurās te cāpi nihatā mayā
tataḥ prāgjyotiṣaṃ gatvā punar eva vyadṛśyata
      saubhaṃ kāmagamaṃ vīra mohayan mama cakṣuṣī
tato lokānta karaṇo dānavo vānarākṛtiḥ
     śilā varṣeṇa sahasā sahasā māṃ samāvṛṇot
so 'haṃ parvata varṣeṇa vadhyamānaḥ samantataḥ
     valmīka iva rājendra parvatopacito 'bhavam
tato 'haṃ parvata citaḥ sahayaḥ saha sārathiḥ
     aprakhyātim iyāṃ rājan sadhvajaḥ parvataiś citaḥ
tato vṛṇi pravīrā yo mamāsan sainikās tadā
     te bhayārtā diśaḥ sarvāḥ sahasā vipradudruvuḥ
tato hāhākṛtaṃ sarvam abhūt kila viśāṃ pate
     dyauś ca bhūmiś ca khaṃ caivādṛśyamāne tathā mayi
tato viṣaṇṇamanaso mama rājan suhṛjjanāḥ
     ruruduś cukruśuś caiva duḥkhaśokasamanvitāḥ
dviṣatāṃ ca praharṣo 'bhūd ārtiś cādviṣatām api
     evaṃ vijitavān vīra paścād aśrauṣam acyuta
tato 'ham astraṃ dayitaṃ sarvapāṣāṇa bhedanam
     vajram udyamya tān sarvān parvatān samaśātayam
tataḥ parvata bhārārtā mandaprāṇaviceṣṭitāḥ
     hayā mama mahārāja vepamānā ivābhavan
meghajālam ivākāśe vidāryābhyuditaṃ ravim
     dṛṣṭvā māṃ bāndhavāḥ sarve harṣam āhārayan punaḥ
tato mām abravīt sūtaḥ prāñjaliḥ praṇato nṛpa
     sādhu saṃpaśya vārṣṇeya śālvaṃ saubhapatiṃ sthitam
alaṃ kṛṣṇāvamanyainaṃ sādhu yatnaṃ samācara
     mārdavaṃ sakhitāṃ caiva śālvād adya vyapāhara
jahi śālvaṃ mahābāho mainaṃ jīvaya keśava
     sarvaiḥ parākramair vīravadhyaḥ śatrur amitrahan
na śatrur avamantavyo durbalo 'pi balīyasā
     yo 'pi syāt pīḍhagaḥ kaś cit kiṃ punaḥ samare sthitaḥ
sa tvaṃ puruṣaśārdūla sarvayatnair imaṃ prabho
     jahi vṛṣṇikulaśreṣṭha mā tvāṃ kālo 'tyagāt punaḥ
naiṣa mārdavasādhyo vai mato nāpi sakhā tava
     yena tvaṃ yodhito vīra dvārakā cāvamarditā
evamādi tu kaunteya śrutvāhaṃ sārather vacaḥ
     tattvam etad iti jñātvā yuddhe matim adhārayam
vadhāya śālvarājasya saubhasya ca nipātane
     dārukaṃ cābruvaṃ vīra muhūrtaṃ sthīyatām iti
tato 'pratihataṃ divyam abhedyam ativīryavat
     āgneyam astraṃ dayitaṃ sarvasāhaṃ mahāprabham
yakṣāṇāṃ rākṣasāṇāṃ ca dānavānāṃ ca saṃyuge
     rājñāṃ ca pratilomānāṃ bhasmānta karaṇaṃ mahat
kṣurāntam amalaṃ cakraṃ kālāntakayamopamam
     abhimantryāham atulaṃ dviṣatāṃ ca nibarhaṇam
jahi saubhaṃ svavīryeṇa ye cātra ripavo mama
     ity uktvā bhujavīryeṇa tasmai prāhiṇavaṃ ruṣā
rūpaṃ sudarśanasyāsīd ākāśe patatas tadā
     dvitīyasyeva sūryasya yugānte pariviṣyataḥ
tat samāsādya nagaraṃ saubhaṃ vyapagatatviṣam
     madhyena pāṭayām āsa krakaco dārv ivocchritam
dvidhākṛtaṃ tataḥ saubhaṃ sudarśana balād dhatam
     maheśvara śaroddhūtaṃ papāta tripuraṃ yathā
tasmin nipatite saubhe cakram āgat karaṃ mama
     punaś coddhūya vegena śālvālyety aham abruvam
tataḥ śālvaṃ gadāṃ gurvīm āvidhyantaṃ mahāhave
     dvidhā cakāra sahasā prajajvāla ca tejasā
tasmin nipatite vīre dānavās trastacetasaḥ
     hāhābhūtā diśo jagmur arditā mama sāyakaiḥ
tato 'haṃ samavasthāpya rathaṃ saubhasamīpataḥ
     śaṅkhaṃ pradhmāpya harṣeṇa muhṛdaḥ paryaharṣayam
tan meruśikharākāraṃ vidhvastāṭṭāla gopuram
     dahyamānam abhiprekṣya striyas tāḥ saṃpradudruvuḥ
evaṃ nihatya samare śālvaṃ saubhaṃ nipātya ca
     ānartān punar āgamya suhṛdāṃ prītim āvaham
etasmāt kāraṇād rājan nāgamaṃ nāgasāhvayam
     yady agāṃ paravīraghna na hi jīvet suyodhanaḥ
[vai]
     evam uktvā mahābāhuḥ kauravaṃ puruṣottamaḥ
     āmantrya prayayau dhīmān pāṇḍavān madhusūdanaḥ
abhivādya mahābāhur dharmarājaṃ yudhiṣṭhiram
     rājñā mūrdhany upāghrāto bhīmena ca mahābhujaḥ
subhadrām abhimanyuṃ ca ratham āropya kāñcanam
     āruroha rathaṃ kṛṣṇaḥ pāṇḍavair abhipūjitaḥ
sainyasugrīva yuktena rathenādityavarcasā
     dvārakāṃ prayayau kṛṣṇaḥ samāśvāsya yudhiṣṭhiram
tataḥ prayāte dāśārhe dhṛṣṭadyumno 'pi pārṣataḥ
     draupadeyān upādāya prayayau svapuraṃ tadā
dhṛṣṭaketuḥ svasāraṃ ca samādāyātha cedirāṭ
     jagāma pāṇḍavān dṛṣṭvā ramyāṃ śuktimatīṃ purīm
kekayāś cāpy anujñātāḥ kaunteyenāmitaujasā
     āmantrya pāṇḍavān sarvān prayayus te 'pi bhārata
brāhmaṇāś ca viśaś caiva tathā viṣayavāsinaḥ
     visṛjyamānāḥ subhṛśaṃ na tyajanti sma pāṇḍavān
sāmavāyaḥ sa rājendra sumahādbhuta darśanaḥ
     āsīn mahātmānaṃ teṣāṃ kāmyake bharatarṣabha
yudhiṣṭhiras tu viprāṃs tān anumānya mahātmanāḥ
     śaśāsa puruṣān kāle rathān yojayateti ha
