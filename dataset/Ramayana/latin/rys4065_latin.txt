anekaśatasāhasrīṃ viṣaṇṇāṃ harivāhinīm
 jāmbavān samudīkṣyaivaṃ hanumantam athābravīt
vīra vānaralokasya sarvaśāstram athābravīt
 tūṣṇīm ekāntam āśritya hanuman kiṃ na jalpasi
hanuman harirājasya sugrīvasya samo hy asi
 rāmalakṣmaṇayoś cāpi tejasā ca balena ca
ariṣṭaneminaḥ putrau vainateyo mahābalaḥ
 garutmān iva vikhyāta uttamaḥ sarvapakṣiṇām
bahuśo hi mayā dṛṣṭaḥ sāgare sa mahābalaḥ
 bhujagān uddharan pakṣī mahāvego mahāyaśāḥ
pakṣayor yad balaṃ tasya tāvad bhujabalaṃ tava
 vikramaś cāpi vegaś ca na te tenāpahīyate
balaṃ buddhiś ca tejaś ca sattvaṃ ca harisattama
 viśiṣṭaṃ sarvabhūteṣu kim ātmānaṃ na budhyase
apsarāpsarasāṃ śreṣṭhā vikhyātā puñjikasthalā
 ajñaneti parikhyātā patnī kesariṇo hareḥ
abhiśāpād abhūt tāta vānarī kāmarūpiṇī
 duhitā vānarendrasya kuñjarasya mahātmanaḥ
kapitve cārusarvāṅgī kadā cit kāmarūpiṇī
 mānuṣaṃ vigrahaṃ kṛtvā yauvanottamaśālinī
acarat parvatasyāgre prāvṛḍambudasaṃnibhe
 vicitramālyābharaṇā mahārhakṣaumavāsinī
tasyā vastraṃ viśālākṣyāḥ pītaṃ raktadaśaṃ śubham
 sthitāyāḥ parvatasyāgre māruto 'paharac chanaiḥ
sa dadarśa tatas tasyā vṛttāv ūrū susaṃhatau
 stanau ca pīnau sahitau sujātaṃ cāru cānanam
tāṃ viśālāyataśroṇīṃ tanumadhyāṃ yaśasvinīm
 dṛṣṭvaiva śubhasarvāgnīṃ pavanaḥ kāmamohitaḥ
sa tāṃ bhujābhyāṃ pīnābhyāṃ paryaṣvajata mārutaḥ
 manmathāviṣṭasarvāṅgo gatātmā tām aninditām
sā tu tatraiva saṃbhrāntā suvṛttā vākyam abravīt
 ekapatnīvratam idaṃ ko nāśayitum icchati
añjanāyā vacaḥ śrutvā mārutaḥ pratyabhāṣata
 na tvāṃ hiṃsāmi suśroṇi mā bhūt te subhage bhayam
manasāsmi gato yat tvāṃ pariṣvajya yaśasvini
 vīryavān buddhisaṃpannaḥ putras tava bhaviṣyati
abhyutthitaṃ tataḥ sūryaṃ bālo dṛṣṭvā mahāvane
 phalaṃ ceti jighṛkṣus tvam utplutyābhyapato divam
śatāni trīṇi gatvātha yojanānāṃ mahākape
 tejasā tasya nirdhūto na viṣādaṃ tato gataḥ
tāvad āpatatas tūrṇam antarikṣaṃ mahākape
 kṣiptam indreṇa te vajraṃ krodhāviṣṭena dhīmatā
tataḥ śailāgraśikhare vāmo hanur abhajyata
 tato hi nāmadheyaṃ te hanumān iti kīrtyate
tatas tvāṃ nihataṃ dṛṣṭvā vāyur gandhavahaḥ svayam
 trailokye bhṛśasaṃkruddho na vavau vai prabhañjanaḥ
saṃbhrāntāś ca surāḥ sarve trailokye kṣubhite sati
 prasādayanti saṃkruddhaṃ mārutaṃ bhuvaneśvarāḥ
prasādite ca pavane brahmā tubhyaṃ varaṃ dadau
 aśastravadhyatāṃ tāta samare satyavikrama
vajrasya ca nipātena virujaṃ tvāṃ samīkṣya ca
 sahasranetraḥ prītātmā dadau te varam uttamam
svacchandataś ca maraṇaṃ te bhūyād iti vai prabho
 sa tvaṃ kesariṇaḥ putraḥ kṣetrajo bhīmavikramaḥ
mārutasyaurasaḥ putras tejasā cāpi tatsamaḥ
 tvaṃ hi vāyusuto vatsa plavane cāpi tatsamaḥ
vayam adya gataprāṇā bhavān asmāsu sāmpratam
 dākṣyavikramasaṃpannaḥ pakṣirāja ivāparaḥ
trivikrame mayā tāta saśailavanakānanā
 triḥ saptakṛtvaḥ pṛthivī parikrāntā pradakṣiṇam
tadā cauṣadhayo 'smābhiḥ saṃcitā devaśāsanāt
 niṣpannam amṛtaṃ yābhis tadāsīn no mahad balam
sa idānīm ahaṃ vṛddhaḥ parihīnaparākramaḥ
 sāmprataṃ kālam asmākaṃ bhavān sarvaguṇānvitaḥ
tad vijṛmbhasva vikrāntaḥ plavatām uttamo hy asi
 tvadvīryaṃ draṣṭukāmeyaṃ sarvā vānaravāhinī
uttiṣṭha hariśārdūla laṅghayasva mahārṇavam
 parā hi sarvabhūtānāṃ hanuman yā gatis tava
viṣāṇṇā harayaḥ sarve hanuman kim upekṣase
 vikramasva mahāvego viṣṇus trīn vikramān iva
tatas tu vai jāmbavatābhicoditaḥ; pratītavegaḥ pavanātmajaḥ kapiḥ
 praharṣayaṃs tāṃ harivīra vāhinīṃ; cakāra rūpaṃ mahad ātmanas tadā
