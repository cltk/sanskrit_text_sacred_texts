dattānāṃ phalasaṃprāptiṃ gavāṃ prabrūhi me 'nagha
      vistareṇa mahābāho na hi tṛpyāmi kathyatām
[bh]
      atrāpy udāharantīmam itihāsaṃ purātanam
      ṛṣer uddālaker vākyaṃ nāciketasya cobhayoḥ
ṛṣir uddālakir dīkṣām upagamya tataḥ sutam
      tvaṃ mām upacarasveti nāciketam abhāṣata
      samāpte niyame tasmin maharṣiḥ putram abravīt
upasparśana saktasya svākhyāya niratasya ca
      idhmā darbhāḥ sumanasaḥ kalaśaś cābhito jalam
      vismṛtaṃ me tad ādāya nadītīrād ihāvraja
gatvānavāpya tat sarvaṃ nadīvegasamāplutam
      na paśyāmi tad ity evaṃ pitaraṃ so 'bravīn muniḥ
kṣutpipāsā śramāviṣṭo munir uddālakis tadā
      yamaṃ paśyeti taṃ putram aśapat sa mahātapāḥ
tathā sa pitrābhihato vāgvajreṇa kṛtāñjaliḥ
      prasīdeti bruvann eva gatasattvo 'patad bhuvi
nāciketaṃ pitā dṛṣṭvā patitaṃ duḥkhamūrchitaḥ
      kiṃ mayā kṛtam ity uktvā nipapāta mahītale
tasya duḥkhaparītasya svaṃ putram upagūhata
      vyatītaṃ tad ahaḥ śeṣaṃ sā cogrā tatra śarvarī
pitryeṇāśru prapātena nāciketaḥ kurūdvaha
     prāspandac chayane kauśye vṛṣṭyā sasyam ivāplutam
sa paryapṛcchat taṃ putraṃ ślāghyaṃ pratyāgataṃ punaḥ
     divyair gandhaiḥ samādigdhaṃ kṣīṇasvapnam ivotthitam
api putra jitā lokāḥ śubhās te svena karmaṇā
     diṣṭyā cāsi punaḥ prāpto na hi te mānuṣaṃ vapuḥ
pratyakṣadarśī sarvasya pitrā pṛṣṭo mahātmanā
     anvarthaṃ taṃ pitur madhye maharṣīṇāṃ nyavedayat
kurvan bhavac chāsanam āśu yāto; hy ahaṃ viśālāṃ ruciraprabhāvām
     vaivasvatīṃ prāpya sabām apaśyaṃ; sahasraśo yojanahaima bhaumām
dṛṣṭvaiva mām abhimukham āpatantaṃ; gṛhaṃ nivedyāsanam ādideśa
     vaivasvato 'rghyādibhir arhaṇaiś ca; bhavat kṛte pūjayām āsa māṃ saḥ
tatas tv ahaṃ taṃ śanakair avocaṃ; vṛtaṃ sadasyair abhipūjyamānam
     prāpto 'smi te viṣayaṃ dharmarāja; lokān arhe yān sma tān me vidhatsva
yamo 'bravīn māṃ na mṛto 'si saumya; yamaṃ paśyety āha tu tvāṃ tapasvī
     pitā pradīptāgnisamānatejā; na tac chakyam anṛtaṃ vipra kartum
deṣṭas te 'haṃ pratigacchasva tāta; śocaty asau tava dehasya kartā
     dadāmi kiṃ cāpi manaḥ praṇītaṃ; priyātithe tava kāmān vṛṇīṣva
tenaivam uktas tam ahaṃ pratyavocaṃ; prāpto 'smi te viṣayaṃ durnivartyam
     icchāmy ahaṃ puṇyakṛtāṃ samṛddhāṁl; lokān draṣṭuṃ yadi te 'haṃ varārhaḥ
yānaṃ samāropya tu māṃ sa devo; vāhair yuktaṃ suprabhaṃ bhānumantam
     saṃdarśayām āsa tadā sma lokān; sarvāṃs tadā puṇyakṛtāṃ dvijendra
apaśyaṃ tatra veśmāni taijasāni kṛtātmanām
     nānā saṃsthāna rūpāṇi sarvaratnamayāni ca
candramaṇḍalaśubhrāṇi kiṅkiṇījālavanti ca
     anekaśatabhaumāni sāntar jalavanāni ca
vaiḍūryārka prakāśāni rūpyarukmamayāni ca
     taruṇādityavarṇāni sthāvarāṇi carāṇi ca
bhakṣyabhojyamayāñ śailān vāsāṃsi śayanāni ca
     sarvakāmaphalāṃś caiva vṛkṣān bhavanasaṃsthitān
nadyo vīthyaḥ sabhā vāpī dīrghikāś caiva sarvaśaḥ
     ghoṣavanti ca yānāni yuktāny eva sahasraśaḥ
kṣīrasravā vai sarito girīṃś ca; sarpis tathā vimalaṃ cāpi toyam
     vaivasvatasyānumatāṃś ca deśān; adṛṣṭapūrvān subahūn apaśyam
sarvaṃ dṛṣṭvā tad ahaṃ dharmarājam; avocaṃ vai prabhaviṣṇuṃ purāṇam
     kṣīrasyaitāḥ sarpiṣaś caiva nadyaḥ; śaśvat srotāḥ kasya bhojyāḥ pradiṣṭāḥ
yamo 'bravīd viddhi bhojyās tvam etā; ye dātāraḥ sādhavo gorasānām
     anye lokāḥ śāśvatā vītaśokāḥ; samākīrṇā gopradāne ratānām
na tv evāsāṃ dānamātraṃ praśastaṃ; pātraṃ kālo goviśeṣo vidhiś ca
     jñātvā deyā vipra gavāntaraṃ hi; duḥkhaṃ jñātuṃ pāvakādityabhūtam
svādhyāyāḍhyo yo 'timātraṃ tapasvī; vaitānastho brāhmaṇaḥ pātram āsām
     kṛcchrotsṛṣṭāḥ poṣaṇābhyāgatāś ca; dvārair etair goviśeṣāḥ praśastāḥ
tisro rātrīr adbhir upoṣya bhūmau; tṛptā gāvas tarpitebhyaḥ pradeyāḥ
     vatsaiḥ prītāḥ suprajāḥ sopacārās; tryahaṃ dattvā gorasair vartitavyam
dattvā dhenuṃ suvratāṃ kāṃsyadohāṃ; kalyāṇa vatsām apalāyinīṃ ca
     yāvanti lomāni bhavanti tasyās; tāvad varṣāṇy aśnute svargalokam
tathānaḍvāhaṃ brāhmaṇāya pradāya; dāntaṃ dhuryaṃ balavantaṃ yuvānam
     kulānujīvaṃ vīryavantaṃ bṛhantaṃ; bhuṅkte lokān saṃmitān dhenudasya
goṣu kṣāntaṃ gośaraṇyaṃ kṛtajñaṃ; vṛtti glānaṃ tādṛśaṃ pātram āhuḥ
     vṛtti glāne saṃbhrame vā mahārthe; kṛṣyarthe vā homahetoḥ prasūtyām
gurvarthe vā bāla puṣṭyābhiṣaṅgād; gāvo dātuṃ deśakālo 'viśiṣṭaḥ
     antarjātāḥ sukraya jñānalabdhāḥ; prāṇakrītā nirjitāś caudakāś ca
[naciketas]
     śrutvā vaivasvatavacas tam ahaṃ punar abruvam
     agomī gopradātṝṇāṃ kathaṃ lokān nigacchati
tato yamo 'bravīd dhīmān gopradāne parāṃ gatim
     gopradānānukalpaṃ tu gām ṛte santi gopradāḥ
alābhe yo gavāṃ dadyād ghṛtadhenuṃ yatavrataḥ
     tasyaitā ghṛtavāhinyaḥ kṣarante vatsalā iva
ghṛtālābhe ca yo dadyāt tiladhenuṃ yatavrataḥ
     sa durgāt tārito dhenvā kṣīranadyāṃ pramodate
tilālābhe ca yo dadyāj jaladhenuṃ yatavrataḥ
     sa kāmapravahāṃ śītāṃ nadīm etām upāśnute
evamādīni me tatra dharmarājo nyadarśayat
     dṛṣṭvā ca paramaṃ harṣam avāpam aham acyuta
nivedaye cāpi priyaṃ bhavatsu; kratur mahān alpadhanapracāraḥ
     prāpto mayā tāta sa matprasūtaḥ; prapatsyate veda vidhipravṛttaḥ
śāpo hy ayaṃ bhavato 'nugrahāya; prāpto mayā yatra dṛṣṭo yamo me
     dānavyuṣṭiṃ tatra dṛṣṭvā mahārthāṃ; niḥsaṃdigdhaṃ dānadharmāṃś cariṣye
idaṃ ca mām abravīd dharmarājaḥ; punaḥ punaḥ saṃprahṛṣṭo dvijarṣe
     dānena tāta prayato 'bhūḥ sadaiva; viśeṣato gopradānaṃ ca kuryāḥ
śuddho hy artho nāvamanyaḥ svadharmāt; pātre deyaṃ deśakālopapanne
     tasmād gāvas te nityam eva pradeyā; mā bhūc ca te saṃśayaḥ kaś cid atra
etāḥ purā adadan nityam eva; śāntātmāno dānapathe niviṣṭāḥ
     tapāṃsy ugrāṇy apratiśaṅkamānās; te vai dānaṃ pradaduś cāpi śaktyā
kāle śaktyā matsaraṃ varjayitvā; śuddhātmānaḥ śraddhinaḥ puṇyaśīlāḥ
     dattvā taptvā lokam amuṃ prapannā; dedīpyante puṇyaśīlāś ca nāke
etad dānaṃ nyāyalabdhaṃ dvijebhyaḥ; pātre dattaṃ prāpaṇīyaṃ parīkṣya
     kāmyāṣṭamyāṃ vartitāvyaṃ daśāhaṃ; rasair gavāṃ śakṛtā prasnavair vā
veda vratī syād vṛṣabha pradātā; vedāvāptir goyugasya pradāne
     tīrthāvāptir goprayukta pradāne; pāpotsargaḥ kapilāyāḥ pradāne
gām apy ekāṃ kapilāṃ saṃpradāya; nyāyopetāṃ kalmaṣād vipramucyet
     gavāṃ rasāt paramaṃ nāsti kiṃ cid; gavāṃ dānaṃ sumahat tad vadanti
gāvo lokān dhārayanti kṣarantyo; gāvaś cānnaṃ saṃjanayanti loke
     yas taj jānan na gavāṃ hārdam eti; sa vai gantā nirayaṃ pāpacetāḥ
yat te dātuṃ gosahasraṃ śataṃ vā; śatārdhaṃ vā daśavā sādhu vatsāḥ
     apy ekāṃ vā sādhave brāhmaṇāya; sāsyāmuṣmin puṇyatīrthā nadī vai
prāptyā puṣṭyā lokasaṃrakṣaṇena; gāvas tulyāḥ sūryapādaiḥ pṛthivyām
     śabdaś caikaḥ saṃtatiś copabhogas; tasmād godaḥ sūrya ivābhibhāti
guruṃ śiṣyo varayed gopradāne; sa vai vaktā niyataṃ svargadātā
     vidhijñānāṃ sumahān eṣa dharmo; vidhiṃ hy ādyaṃ vidhayaḥ saṃśrayanti
etad dānaṃ nyāyalabdhaṃ dvijebhyaḥ; pātre dattvā prāpayethāḥ parīkṣya
     tvayy āśaṃsanty amarā mānavāś ca; vayaṃ cāpi prasṛte puṇyaśīlāḥ
ity ukto 'haṃ dharmarājñā maharṣe; dharmātmānaṃ śirasābhipraṇamya
     anujñātas tena vaivasvatena; pratyāgamaṃ bhagavat pādamūlam
