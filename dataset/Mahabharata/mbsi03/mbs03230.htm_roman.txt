[vai]
      tatas te sahitāḥ sarve duryodhanam upāgaman
      abruvaṃś ca mahārāja yad ūcuḥ kauravaṃ prati
gandharvair vārite sainye dhārtarāṣṭraḥ pratāpavān
      amarṣapūrṇaḥ sainyāni pratyabhāṣata bhārata
śāsatainān adharmajñān mama vipriyakāriṇaḥ
      yadi prakrīḍito devaiḥ sarvaiḥ saha śatakratuḥ
duryodhana vaco śrutvā dhārtarāṣṭrā mahābalāḥ
      sarva evābhisaṃnaddhā yodhāś cāpi sahasraśaḥ
tataḥ pramathya gandharvāṃs tad vanaṃ viviśur balāt
      siṃhanādena mahatā pūrayanto diśo daśa
tato 'parair avāryanta gandharvaiḥ kuru sainikāḥ
      te vāryamāṇā gandharvaiḥ sāmnaiva vasudhādhipa
      tān anādṛtya gandharvāṃs tad vanaṃ viviśur mahat
yadā vācā na tiṣṭhanti dhārtarāṣṭrāḥ sarājakāḥ
      tatas te khecarāḥ sarve citrasene nyavedayan
gandharvarājas tān sarvān abravīt kauravān prati
      anāryāñ śāsatety evaṃ citraseno 'tyamarṣaṇaḥ
anujñātās tu gandharvāś citrasenena bhārata
      pragṛhītāyudhāḥ sarve dhārtarāṣṭrān abhidravan
tān dṛṣṭvā patataḥ śīghrān gandharvān udyatāyudhān
     sarve te prādravan saṃkhye dhārtarāṣṭrasya paśyataḥ
tān dṛṣṭvā dravataḥ sarvān dhārtarāṣṭrān parāṅmukhān
     vaikartanas tadā vīro nāsīt tatra parāṅmukhaḥ
āpatantīṃ tu saṃprekṣya gandharvāṇāṃ mahācamūm
     mahatā śaravarṣeṇa rādheyaḥ pratyavārayat
kṣurapair viśikhair bhallair vatsadantais tathāyasaiḥ
     gandharvāñ śataśābhyaghnaṁl laghutvāt sūtanandanaḥ
pātayann uttamāṅgāni gandharvāṇāṃ mahārathāḥ
     kṣaṇena vyadhamat sarvāṃ citrasenasya vāhinīm
te vadhyamānā gandharvāḥ sūtaputreṇa dhīmatā
     bhūya evābhyavartanta śataśo 'tha sahasraśaḥ
gandharvabhūtā pṛthivī kṣaṇena samapadyata
     āpatadbhir mahāvegaiś citrasenasya sainikaiḥ
atha duryodhano rājā śakuniś cāpi saubalaḥ
     duḥśāsano vikarṇaś ca ye cānye dhṛtarāṣṭrajāḥ
     nyahanaṃs tat tadā sainyaṃ rathair garuḍa nisvanaiḥ
bhūyo ca yodhayām āsuḥ kṛtvā karṇam athāgrataḥ
     mahatā rathaghoṣeṇa hayacāreṇa cāpy uta
     vaikartanaṃ parīpsanto gandharvān samavārayan
tataḥ saṃnyapatan sarve gandharvāḥ kauravaiḥ saha
     tadā sutumulaṃ yuddham abhaval lomaharṣaṇam
tatas te mṛdavo 'bhūvan gandharvāḥ śarapīḍitāḥ
     uccukruśuś ca kauravyā gandharvān prekṣya pīḍitān
gandharvāṃs trāsitān dṛṣṭvā citraseno 'tyamarṣaṇaḥ
     utpapātāsanāt kruddho vadhe teṣāṃ samāhitaḥ
tato māyāstram āsthāya yuyudhe citramārgavit
     tayāmuhyanta kauravyāś citrasenasya māyayā
ekaiko hi tadā yodho dhārtarāṣṭrasya bhārata
     paryavartata gandharvair daśabhir daśabhiḥ saha
tataḥ saṃpīḍyamānās te balena mahatā tadā
     prādravanta raṇe bhītā yatra rājā yudhiṣṭhiraḥ
bhajyamāneṣv anīkeṣu dhārtarāṣṭreṣu sarvaśaḥ
     karṇo vaikartano rājaṃs tasthau girir ivācalaḥ
duryodhanaś ca karṇaś ca śakuniś cāpi saubalaḥ
     gandharvān yodhayāṃ cakruḥ samare bhṛśavikṣatāḥ
sarva eva tu gandharvāḥ śataśo 'tha sahasraśaḥ
     jighāṃsamānāḥ sahitāḥ karṇam abhyadravan raṇe
asibhiḥ paṭṭiśaiḥ śūlair gadābhiś ca mahābalāḥ
     sūtaputraṃ jighāṃsantaḥ samantāt paryavārayan
anye 'sya yugamac chindan dhvajam anye nyapātayan
     īṣām anye hayān anye sūtam anye nyapātayan
anye chatraṃ varūthaṃ ca vandhuraṃ ca tathāpare
     gandharvā bahusāhasrāḥ khaṇḍaśo 'bhyahanan ratham
tato rathād avaplutya sūtaputro 'si carma bhṛt
     vikarṇa ratham āsthāya mokṣāyāśvān acodayat
