[vai]
      tataḥ sa pāṇḍavo bhūyo mārkaṇḍeyam uvāca ha
      kathayasveha caritaṃ manor vaivasvatasya me
[mārk]
      vivastavaḥ suto rājan paramarṣiḥ pratāpavān
      babhūva naraśārdūla prajāpatisamadyutiḥ
ojasā tejasā lakṣmyā tapasā ca viśeṣataḥ
      aticakrāma pitaraṃ manuḥ svaṃ ca pitāmaham
ūrdhvabāhur viśālāyāṃ badaryāṃ sa narādhipaḥ
      ekapādasthitas tīvraṃ cacāra sumahat tapaḥ
avākśirās tathā cāpi netrair animiṣair dṛḍham
      so 'tapyata tapo ghoraṃ varṣāṇām ayutaṃ tadā
taṃ kadā cit tapasyantam ārdra cīrajaṭā dharam
      vīriṇī tīram āgamya matsyo vacanam abravīt
bhagavan kṣudramatsyo 'smi balavadbhyo bhayaṃ mama
      matsyebhyo hi tato māṃ tvaṃ trātum arhasi suvrata
durbalaṃ balavanto hi matsyaṃ matsyā viśeṣataḥ
      bhakṣayanti yathā vṛttir vihitā naḥ sanātanī
tasmād bhayaughān mahato majjantaṃ māṃ viśeṣataḥ
      trātum arhasi kartāsmi kṛte pratikṛtaṃ tava
sa matsyavacanaṃ śrutvā kṛpayābhipariplutaḥ
     manur vaivasvato 'gṛhṇāt taṃ matsyaṃ pāṇinā svayam
udakāntam upānīya matsyaṃ vaivasvato manuḥ
     aliñjare prākṣipat sa candrāṃśusadṛśaprabham
sa tatra vavṛdhe rājan matsyaḥ paramasatkṛtaḥ
     putravac cākarot tasmin manur bhāvaṃ viśeṣataḥ
atha kālena mahatā sa matsyaḥ sumahān abhūt
     aliñjare jale caiva nāsau samabhavat kila
atha matsyo manuṃ dṛṣṭvā punar evābhyabhāṣata
     bhagavan sādhu me 'dyānyat sthānaṃ saṃpratipādaya
uddhṛtyāliñjarāt tasmāt tataḥ sa bhagavān muniḥ
     taṃ matsyam anayad vāpīṃ mahatīṃ sa manus tadā
tatra taṃ prākṣipac cāpi manuḥ parapuraṃjaya
     athāvardhata matsyaḥ sa punar varṣagaṇān bahūn
dviyojanāyatā vāpī vistṛtā cāpi yojanam
     tasyāṃ nāsau samabhavan matsyo rājīvalocana
     viceṣṭituṃ vā kaunteya matsyo vāpyāṃ viśāṃ pate
manuṃ matyas tato dṛṣṭvā punar evābhyabhāṣata
     nayamāṃ bhagavan sādho samudramahiṣīṃ prabho
     gaṅgāṃ tatra nivatsyāmi yathā vā tāta manyase
evaṃ kuto manur matsyām anayad bhagavān vaśī
     nadīṃ gaṅgāṃ tatra cainaṃ svayaṃ prākṣipad acyutaḥ
sa tatra vavṛdhe matsyaḥ kiṃ cit kālam ariṃdama
     tataḥ punar manuṃ dṛṣṭvā matsyo vacanam abravīt
gaṅgāyāṃ hi na śaknomi bṛhattvāc ceṣṭituṃ prabho
     samudraṃ nayamām āśu prasīda bhagavann iti
uddhṛtya gaṅgā salilāt tato matsyaṃ manuḥ svayam
     samudram anayat pārtha tatra cainam avāsṛjat
sumahān api matsyaḥ san sa manor manasas tadā
     āsīd yatheṣṭa hāryaś ca sparśagandhasukhaiś ca vai
yadā samudre prakṣiptaḥ sa matsyo manunā tadā
     tata enam idaṃ vākyaṃ smayamāna ivābravīt
bhagavan kṛtā hi me rakṣā tvayā sarvā viśeṣataḥ
     prāptakālaṃ tu yat kāryaṃ tvayā tac chrūyatāṃ mama
acirād bhagavan bhaumam idaṃ sthāvarajaṅgamam
     sarvam eva mahābhāga pralayaṃ vai gamiṣyati
saṃprakṣālana kālo 'yaṃ lokānāṃ samupasthitaḥ
     tasmāt tvāṃ bodhayāmy adya tat te hitam anuttamam
trasānāṃ sthāvarāṇāṃ ca yac ceṅgaṃ yac ca neṅgati
     tasya sarvasya saṃprāptaḥ kālaḥ paramadāruṇaḥ
nauś ca kārayitavyā te dṛḍhā yuktavaṭākarā
     tatra saptarṣibhiḥ sārdham āruhethā mahāmune
bījāni caiva sarvāṇi yathoktani mayā purā
     tasyām ārohayer nāvi susaṃguptāni bhāgaśaḥ
nausthaś ca māṃ pratīkṣethās tadā munijanapriya
     āgamiṣyāmy ahaṃ śṛṅgī vijñeyas tena tāpasa
evam eta tvayā kāryam āpṛṣṭo 'si vrajāmy aham
     nātiśaṅkyam idaṃ cāpi vacanaṃ te mamābhibho
evaṃ kariṣya iti taṃ sa matsyaṃ pratyabhāṣata
     jagmatuś ca yathākāmam anujñāpya parasparam
tato manur mahārāja yathoktaṃ matyakena ha
     bījāny ādāya sarvāṇi sāgaraṃ pupluve tadā
     nāvā tu śubhayā vīra mahormiṇam ariṃdama
cintayām āsa ca manus taṃ matsyaṃ pṛthivīpate
     sa ca tac cintitaṃ jñātvā matsyaḥ parapuraṃjaya
     śṛṅgī tatrājagāmāśu tadā bharatasattama
taṃ dṛṣṭvā manujendrendra manur matsyaṃ jalārṇave
     śṛṅgiṇaṃ taṃ yathoktena rūpeṇādrim ivocchritam
vaṭākaramayaṃ pāśam atha matsyasya mūdhani
     manur manujaśārdūla tasmiñ śṛṅge nyaveśayat
saṃyatas tena pāśena matsyaḥ parapuraṃjaya
     vegena mahatā nāvaṃ prākarṣal lavaṇāmbhasi
sa tatāra tayā nāvā samudraṃ manujeśvara
     nṛtyamānam ivormībhir garjamānam ivāmbhasā
kṣobhyamāṇā mahāvātaiḥ sā naus tasmin mahodadhau
     dhūrṇate capaleva strī mattā parapuraṃjaya
naiva bhūmir na ca diśaḥ pradiśo vā cakāśire
     sarvam āmbhasam evāsīt khaṃ dyauś ca narapuṃgava
evaṃ bhūte tadā loke saṃkule bharatarṣabha
     adṛśyanta saptarṣayo manur matsyaḥ sahaiva ha
evaṃ bahūn varṣagaṇāṃs tāṃ nāvaṃ so 'tha matsyakaḥ
     cakarṣātandrito rājaṃs tasmin salilasaṃcaye
tato himavataḥ śṛṅgaṃ yat paraṃ puruṣarṣabha
     tatrākarṣat tato nāvaṃ sa matsyaḥ kurunandana
tato 'bravīt tadā matsyas tān ṛṣīn prahasañ śanaiḥ
     asmin himavataḥ śṛṅge nāvaṃ badhnīta māciram
sā baddhā tatra tais tūrṇam ṛṣibhir bharatarṣabha
     naur matsyasya vaco śrutvā śṛṅge himavatas tadā
tac ca naubandhanaṃ nāma śṛṅgaṃ himavataḥ param
     khyātam adyāpi kaunteya tad viddhi bharatarṣabha
athābravīd animiṣas tān ṛṣīn sahitāṃs tadā
     ahaṃ prajāpatir brahmā matparaṃ nādhigamyate
     matsyarūpeṇa yūyaṃ ca mayāsmān mokṣitā bhayāt
manunā ca prajāḥ sarvāḥ sadevāsuramānavāḥ
     sraṣṭavyāḥ sarvalokāś ca yac ceṅgaṃ yac ca neṅgati
tapasā cātitīvreṇa pratibhāsya bhaviṣyati
     matprasādāt prajā sarge na ca mohaṃ gamiṣyati
ity uktvā vacanaṃ matsyaḥ kṣaṇenādarśanaṃ gataḥ
     sraṣṭukāmaḥ prajāś cāpi manur vaivasvataḥ svayam
     pramūḍho 'bhūt prajā sarge tapas tepe mahat tataḥ
tapasā mahatā yuktaḥ so 'tha sraṣṭuṃ pracakrame
     sarvāḥ prajā manuḥ sākṣād yathāvad bharatarṣabha
ity etan mātyakaṃ nāma purāṇaṃ parikīrtitam
     ākhyānam idam ākhyātaṃ sarvapāpaharaṃ mayā
ya idaṃ śṛṇuyān nityaṃ manoś caritam āditaḥ
     sa sukhī sarvasiddhārthaḥ svargalokam iyān naraḥ
