athābravīd dvijaṃ rāmaḥ kathaṃ te bhrātaro vane
 kīdṛśaṃ tu tadā brahmaṃs tapaś cerur mahāvratāḥ
agastyas tv abravīt tatra rāmaṃ prayata mānasaṃ
 tāṃs tān dharmavidhīṃs tatra bhrātaras te samāviśan
kumbhakarṇas tadā yatto nityaṃ dharmaparāyaṇaḥ
 tatāpa graiṣmike kāle pañcasv agniṣv avasthitaḥ
varṣe meghodakaklinno vīrāsanam asevata
 nityaṃ ca śaiśire kāle jalamadhyapratiśrayaḥ
evaṃ varṣasahasrāṇi daśa tasyāticakramuḥ
 dharme prayatamānasya satpathe niṣṭhitasya ca
vibhīṣaṇas tu dharmātmā nityaṃ dharmaparaḥ śuciḥ
 pañcavarṣasahasrāṇi pādenaikena tasthivān
samāpte niyame tasya nanṛtuś cāpsarogaṇāḥ
 papāta puṣpavarṣaṃ ca kṣubhitāś cāpi devatāḥ
pañcavarṣasahasrāṇi sūryaṃ caivānvavartata
 tasthau cordhvaśiro bāhuḥ svādhyāyadhṛtamānasaḥ
evaṃ vibhīṣaṇasyāpi gatāni niyatātmanaḥ
 daśavarṣasahasrāṇi svargasthasyeva nandane
daśavarṣasahasraṃ tu nirāhāro daśānanaḥ
 pūrṇe varṣasahasre tu śiraś cāgnau juhāva saḥ
evaṃ varṣasahasrāṇi nava tasyāticakramuḥ
 śirāṃsi nava cāpy asya praviṣṭāni hutāśanam
atha varṣasahasre tu daśame daśamaṃ śiraḥ
 chettukāmaḥ sa dharmātmā prāptaś cātra pitāmahaḥ
pitāmahas tu suprītaḥ sārdhaṃ devair upasthitaḥ
 vatsa vatsa daśagrīva prīto 'smīty abhyabhāṣata
śīghraṃ varaya dharmajña varo yas te 'bhikāṅkṣitaḥ
 kiṃ te kāmaṃ karomy adya na vṛthā te pariśramaḥ
tato 'bravīd daśagrīvaḥ prahṛṣṭenāntarātmanā
 praṇamya śirasā devaṃ harṣagadgadayā girā
bhagavan prāṇināṃ nityaṃ nānyatra maraṇād bhayam
 nāsti mṛtyusamaḥ śatrur amaratvam ato vṛṇe
suparṇanāgayakṣāṇāṃ daityadānavarakṣasām
 avadhyaḥ syāṃ prajādhyakṣa devatānāṃ ca śāśvatam
na hi cintā mamānyeṣu prāṇiṣv amarapūjita
 tṛṇabhūtā hi me sarve prāṇino mānuṣādayaḥ
evam uktas tu dharmātmā daśagrīveṇa rakṣasā
 uvāca vacanaṃ rāma saha devaiḥ pitāmahaḥ
bhaviṣyaty evam evaitat tava rākṣasapuṃgava
 śṛṇu cāpi vaco bhūyaḥ prītasyeha śubhaṃ mama
hutāni yāni śīrṣāṇi pūrvam agnau tvayānagha
 punas tāni bhaviṣyanti tathaiva tava rākṣasa
evaṃ pitāmahoktasya daśagrīvasya rakṣasaḥ
 agnau hutāni śīrṣāṇi yāni tāny utthitāni vai
evam uktvvā tu taṃ rāma daśagrīvaṃ prajāpatiḥ
 vibhīṣaṇam athovāca vākyaṃ lokapitāmahaḥ
vibhīṣaṇa tvayā vatsa dharmasaṃhitabuddhinā
 parituṣṭo 'smi dharmajña varaṃ varaya suvrata
vibhīṣaṇas tu dharmātmā vacanaṃ prāha sāñjaliḥ
 vṛtaḥ sarvaguṇair nityaṃ candramā iva raśmibhiḥ
bhagavan kṛtakṛtyo 'haṃ yan me lokaguruḥ svayam
 prīto yadi tvaṃ dātavyaṃ varaṃ me śṛṇu suvrata
yā yā me jāyate buddhir yeṣu yeṣv āśrameṣv iha
 sā sā bhavatu dharmiṣṭhā taṃ taṃ dharmaṃ ca pālaye
eṣa me paramodāra varaḥ paramako mataḥ
 na hi dharmābhiraktānāṃ loke kiṃ cana durlabham
atha prajāpatiḥ prīto vibhīṣaṇam uvāca ha
 dharmiṣṭhas tvaṃ yathā vatsa tathā caitad bhaviṣyati
yasmād rākṣasayonau te jātasyāmitrakarṣaṇa
 nādharme jāyate buddhir amaratvaṃ dadāmi te
kumbhakarṇāya tu varaṃ prayacchantam ariṃdama
 prajāpatiṃ surāḥ sarve vākyaṃ prāñjalayo 'bruvan
na tāvat kumbhakarṇāya pradātavyo varas tvayā
 jānīṣe hi yathā lokāṃs trāsayaty eṣa durmatiḥ
nandane 'psarasaḥ sapta mahendrānucarā daśa
 anena bhakṣitā brahman ṛṣayo mānuṣās tathā
varavyājena moho 'smai dīyatām amitaprabha
 lokānāṃ svasti caiva syād bhaved asya ca saṃnatiḥ
evam uktaḥ surair brahmācintayat padmasaṃbhavaḥ
 cintitā copatasthe 'sya pārśvaṃ devī sarasvatī
prāñjaliḥ sā tu parśvasthā prāha vākyaṃ sarasvatī
 iyam asmy āgatā devakiṃ kāryaṃ karavāṇy aham
prajāpatis tu tāṃ prāptāṃ prāha vākyaṃ sarasvatīm
 vāṇi tvaṃ rākṣasendrasya bhava yā devatepsitā
tathety uktvā praviṣṭā sā prajāpatir athābravīt
 kumbhakarṇa mahābāho varaṃ varaya yo mataḥ
kumbhakarṇas tu tad vākyaṃ śrutvā vacanam abravīt
 svaptuṃ varṣāṇy anekāni devadeva mamepsitam
evam astv iti taṃ coktvā saha devaiḥ pitāmahaḥ
 devī sarasvatī caivam uktvā taṃ prayayau divam
kumbhakarṇas tu duṣṭātmā cintayām āsa duḥkhitaḥ
 kīrdṛśaṃ kiṃ nv idaṃ vākyaṃ mamādya vadanāc cyutam
evaṃ labdhavarāḥ sarve bhrātaro dīptatejasaḥ
 śleṣmātakavanaṃ gatvā tatra te nyavasan sukham
