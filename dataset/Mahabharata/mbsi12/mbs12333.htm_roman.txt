[vaiṣampāyana]
      kasya cit tv atha kālasya nāradaḥ parameṣṭhijaḥ
      daivaṃ kṛtvā yathānyāyaṃ pitryaṃ cakre tataḥ param
tatas taṃ vacanaṃ prāha jyeṣṭho dharmātmajaḥ prabhuḥ
      ka ijyate dvijaśreṣṭha daive pitrye ca kalpite
tvayā matimatāṃ śreṣṭha tan me śaṃsa yathāgamam
      kim etat kriyate karmaphalaṃ cāsya kim iṣyate
[nārada]
      tvayaitat kathitaṃ pūrvaṃ daivaṃ kartavyam ity api
      daivataṃ ca paro yajñaḥ paramātmā sanātanaḥ
tatas tadbhāvito nityaṃ yaje vaikuntham avyayam
      tasmāc ca prasṛtaḥ pūrvaṃ brahmā lokapitāmahaḥ
mama vai pitaraṃ prītaḥ parameṣṭhy apy ajījanat
      ahaṃ saṃkalpajas tasya putraḥ prathamakalpitaḥ
yajāmy ahaṃ pitṝn sādho nārāyaṇa vidhau kṛte
      evaṃ sa eva bhagavān pitā mātā pitāmahaḥ
      ijyate pitṛyajñeṣu mayā nityaṃ jagatpatiḥ
śrutiś cāpy aparā devaputrān hi pitaro 'yajan
      vedaśrutiḥ pranastā ca punar adhyāpitā sutaiḥ
      tatas te mantradāḥ putrāḥ pitṛtvam upapedire
nūnaṃ puraitad viditaṃ yuvayor bhāvitātmanoḥ
      putrāś ca pitaraś caiva parasparam apūjayan
trīn piṇḍān nyasya vai pṛthvyāṃ pūrvaṃ dattvā kuśān iti
     kathaṃ tu piṇḍa saṃjñāṃ te pitaro lebhire purā
[naranārāyanau]
     imāṃ hi dharaṇīṃ pūrvaṃ nastāṃ sāgaramekhalām
     govinda ujjahārāśu vārāhaṃ rūpam āśritaḥ
sthāpayitvā tu dharaṇīṃ sve sthāne puruṣottamaḥ
     jalakardama liptāṅgo lokakāryārtham udyataḥ
prāpte cāhnika kāle sa madhyaṃdina gate ravau
     daṃstrā vilagnān mṛt piṇḍān vidhūya sahasā prabhuḥ
     sthāpayām āsa vai pṛthvyāṃ kuśān āstīrya nārada
sa teṣv ātmānam uddiśya pitryaṃ cakre yathāvidhi
     saṃkalpayitvā trīn piṇḍān svenaiva vidhinā prabhuḥ
ātmagātroṣma saṃbhūtaiḥ snehagarbhais tilair api
     prokṣyāpavargaṃ deveśaḥ prāṅmukhaḥ kṛtavān svayam
maryādā sthāpanārthaṃ ca tato vacanam uktavān
     ahaṃ hi pitaraḥ sraṣṭum udyato lokakṛt svayam
tasya cintayataḥ sadyaḥ pitṛkāryavidhiṃ param
     daṃstrābhyāṃ pravinirdhūtā mamaite dakṣiṇāṃ diśam
     āśritā dharaṇīṃ piṇḍās tasmāt pitara eva te
trayo mūrti vihīnā vai piṇḍa mūrti dharās tv ime
     bhavantu pitaro loke mayā sṛṣṭāḥ sanātanāḥ
pitā pitāmahaś caiva tathaiva prapitāmahaḥ
     aham evātra vijñeyas triṣu piṇḍeṣu saṃsthitaḥ
nāsti matto 'dhikaḥ kaś cit ko vābhyarcyo mayā svayam
     ko vā mama pitā loke aham eva pitāmahaḥ
pitāmaha pitā caiva aham evātra kāraṇam
     ity evam uktvā vacanaṃ devadevo vṛṣākapiḥ
varāhaparvate vipra dattvā piṇḍān savistarān
     ātmānaṃ pūjayitvaiva tatraivādarśanaṃ gataḥ
etadarthaṃ śubhamate pitaraḥ piṇḍa saṃjñitāḥ
     labhante satataṃ pūjāṃ vṛṣākapi vaco yathā
ye yajanti pitṝn devān gurūṃś caivātithīṃs tathā
     gāś caiva dvijamukhyāṃś ca pṛthivīṃ mātaraṃ tathā
     karmaṇā manasā vācā viṣṇum eva yajanti te
antargataḥ sa bhagavān sarvasattvaśarīragaḥ
     samaḥ sarveṣu bhūteṣu īśvaraḥ sukhaduḥkhayoḥ
     mahān mahātmā sarvātmā nārāyaṇa iti śrutaḥ
