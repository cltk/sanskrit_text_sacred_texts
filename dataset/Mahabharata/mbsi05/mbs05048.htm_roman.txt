[v]
      samaveteṣu sarveṣu teṣu rājasu bhārata
      duryodhanam idaṃ vākyaṃ bhīṣmaḥ śāṃtanavo 'bravīt
bṛhaspatiś cośanā ca brāhmaṇaṃ paryupasthitau
      marutaś ca sahendreṇa vasavaś ca sahāśvinau
ādityāś caiva sādhyāś ca ye ca saptarṣayo divi
      viśvāvasuś ca gandharvaḥ śubhāś cāparasāṃ gaṇāḥ
namaskṛtvopajagmus te lokavṛddhaṃ pitāmaham
      parivārya ca viśveśaṃ paryāsata divaukasaḥ
teṣāṃ manaś ca tejaś cāpy ādadānau divaukasām
      pūrvadevau vyatikrāntau naranārāyaṇāv ṛṣī
bṛhaspatiś ca papraccha brāhmaṇaṃ kāv imāv iti
      bhavantaṃ nopatiṣṭhete tau naḥ śaṃsa pitāmaha
yāv etau pṛthivīṃ dyāṃ ca bhāsayantau tapasvinau
      jvalantau rocamānau ca vyāpyātītau mahābalau
naranārāyaṇāv etau lokāl lokaṃ samāsthitau
      ūrjitau svena tapasā mahāsattvaparākramau
etau hi karmaṇā lokān nandayām āsatur dhruvau
      asurāṇām abhāvāya devagandharvapūjitau
jagāma śakras tac chrutvā yatra tau tepatus tapaḥ
     sārdhaṃ devagaṇaiḥ sarvair bṛhaspatipurogamaiḥ
tadā devāsure ghore bhaye jāte divaukasām
     ayācata mahātmānau naranārāyaṇau varam
tāv abrūtāṃ vṛṇīṣveti tadā bharatasattama
     athaitāv abravīc chakraḥ sāhyaṃ naḥ kriyatām iti
tatas tau śakram abrūtāṃ kariṣyāvo yad icchasi
     tābhyāṃ sa sahitaḥ śakro vijigye daityadānavān
nara indrasya saṃgrāme hatvā śatrūn paraṃtapaḥ
     paulomān kālakhañjāṃś ca sahasrāṇi śatāni ca
eṣa bhrānte rathe tiṣṭhan bhallenāpaharac chiraḥ
     jambhasya grasamānasya yajñam arjuna āhave
eṣa pāre samudrasya hiraṇyapuram ārujat
     hatvā ṣaṣṭisahasrāṇi nivātakavacān raṇe
eṣa devān sahendreṇa jitvā parapuraṃjayaḥ
     atarpayan mahābāhur arjuno jātavedasam
     nārāyaṇas tathaivātra bhūyaso 'nyāñ jaghāna ha
evam etau mahāvīryau tau paśyata samāgatau
     vāsudevārjunau vīrau samavetau mahārathau
naranārāyaṇau devau pūrvadevāv iti śrutiḥ
     ajeyau mānuṣe loke sendrair api surāsuraiḥ
eṣa nārāyaṇaḥ kṛṣṇaḥ phalgunas tu naraḥ smṛtaḥ
     nārāyaṇo naraś caiva sattvam ekaṃ dvidhākṛtam
etau hi karmaṇā lokān aśnuvāte 'kṣayān dhruvān
     tatra tatraiva jāyete yuddhakāle punaḥ punaḥ
tasmāt karmaiva kartavyam iti hovāca nāradaḥ
     etad dhi sarvam ācaṣṭa vṛṣṇicakrasya vedavit
śaṅkhacakragadāhastaṃ yadā drakṣyasi keśavam
     paryādadānaṃ cāstrāṇi bhīmadhanvānam arjunam
sanātanau mahātmānau kṛṣṇāv ekarathe sthitau
     duryodhana tadā tāta smartāsi vacanaṃ mama
no ced ayam abhāvaḥ syāt kurūṇāṃ pratyupasthitaḥ
     arthāc ca tāta dharmāc ca tava buddhir upaplutā
na ced grahīṣyase vākyaṃ śrotāsi subahūn hatān
     tavaiva hi mataṃ sarve kuravaḥ paryupāsate
trayāṇām eva ca mataṃ tattvam eko 'numanyase
     rāmeṇa caiva śaptasya karṇasya bharatarṣabha
durjāteḥ sūtaputrasya śakuneḥ saubalasya ca
     tathā kṣudrasya pāpasya bhrātur duḥśāsanasya ca
[karṇa]
     naivam āyuṣmatā vācyaṃ yan mām āttha pitāmaha
     kṣatradharme sthito hy asmi svadharmād anapeyivān
kiṃ cānyan mayi durvṛttaṃ yena māṃ parigarhase
     na hi me vṛjinaṃ kiṃ cid dhārtarāṣṭrā viduḥ kva cit
rājño hi dhṛtarāṣṭrasya sarvaṃ kāryaṃ priyaṃ mayā
     tathā duryodhanasyāpi sa hi rājye samāhitaḥ
karṇasya tu vacaḥ śrutvā bhīṣmaḥ śāṃtanavaḥ punaḥ
     dhṛtarāṣṭraṃ mahārājam ābhāṣyedaṃ vaco 'bravīt
yad ayaṃ katthate nityaṃ hantāhaṃ pāṇḍavān iti
     nāyaṃ kalāpi saṃpūrṇā pāṇḍavānāṃ mahātmanām
anayo yo 'yam āgantā putrāṇāṃ te durātmanām
     tad asya karma jānīhi sūtaputrasya durmateḥ
enam āśritya putras te mandabuddhiḥ suyodhanaḥ
     avamanyata tān vīrān devaputrān ariṃdamān
kiṃ cāpy anena tat karmakṛtaṃ pūrvaṃ suduṣkaram
     tair yathā pāṇḍavaiḥ sarvair ekaikena kṛtaṃ purā
dṛṣṭvā virāṭanagare bhrātaraṃ nihataṃ priyam
     dhanaṃjayena vikramya kim anena tadā kṛtam
sahitān hi kurūn sarvān abhiyāto dhanaṃjayaḥ
     pramathya cācchinad gāvaḥ kim ayaṃ proṣitas tadā
gandharvair ghoṣayātrāyāṃ hriyate yat sutas tava
     kva tadā sūtaputro 'bhūd ya idānīṃ vṛṣāyate
nanu tatrāpi pārthena bhīmena ca mahātmanā
     yamābhyām eva cāgamya gandharvās te parājitāḥ
etāny asya mṛṣoktāni bahūni bharatarṣabha
     vikatthanasya bhadraṃ te sadā dharmārthalopinaḥ
bhīṣmasya tu vacaḥ śrutvā bhāradvājo mahāmanāḥ
     dhṛtarāṣṭram uvācedaṃ rājamadhye 'bhipūjayan
yad āha bharataśreṣṭho bhīṣmas tat kriyatāṃ nṛpa
     na kāmam arthalipsūnāṃ vacanaṃ kartum arhasi
purā yuddhāt sādhu manye pāṇḍavaiḥ saha saṃgama
     yad vākyam arjunenoktaṃ saṃjayena niveditam
sarvaṃ tad abhijānāmi kariṣyati ca pāṇḍavaḥ
     na hy asya triṣu lokeṣu sadṛśo 'sti dhanurdharaḥ
anādṛtya tu tad vākyam arthavad droṇa bhīṣmayoḥ
     tataḥ sa saṃjayaṃ rājā paryapṛcchata pāṇḍavam
tadaiva kuravaḥ sarve nirāśā jīvite 'bhavan
     bhīṣmadroṇau yadā rājā na samyag anubhāṣate
