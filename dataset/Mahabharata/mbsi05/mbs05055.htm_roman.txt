[dur]
      akṣauhiṇīḥ sapta labdhvā rājabhiḥ saha saṃjaya
      kiṃ svid icchati kaunteyo yuddhaprepsur yudhiṣṭhiraḥ
atīva mudito rājan yuddhaprepsur yudhiṣṭhiraḥ
      bhīmasenārjunau cobhau yamāv api na bibhyataḥ
rathaṃ tu divyaṃ kaunteyaḥ sarvā vibhrājayan diśaḥ
      mantraṃ jijñāsamānaḥ san bībhatsuḥ samayojayat
tam apaśyāma saṃnaddhaṃ meghaṃ vidyutprabhaṃ yathā
      sa mantrān samabhidhyāya hṛṣyamāṇo 'bhyabhāṣata
pūrvarūpam idaṃ paśya vayaṃ jeṣyāma saṃjaya
      bībhatsur māṃ yathovāca tathāvaimy aham apy uta
[dur]
      praśaṃsasy abhinandaṃs tān pārthān akṣaparājitān
      arjunasya rathe brūhi katham aśvāḥ kathaṃ dhvajaḥ
bhauvanaḥ saha śakreṇa bahu citraṃ viśāṃ pate
      rūpāṇi kalpayām āsa tvaṣṭā dhātrā sahābhibho
dhvaje hi tasmin rūpāṇi cakrus te deva māyayā
      mahādhanāni divyāni mahānti ca laghūni ca
sarvā diśo yojanamātram antaraṃ; sa tiryag ūrdhvaṃ ca rurodha vai dhvajaḥ
      na saṃsajjet tarubhiḥ saṃvṛto 'pi; tathā hi māyāvihitā bhauvanena
yathākāśe śakradhanuḥprakāśate; na caikavarṇaṃ na ca vidma kiṃ nu tat
     tathā dhvajo vihito bhauvanena; bahv ākāraṃ dṛśyate rūpam asya
yathāgnidhūmo divam eti ruddhvā; varṇān bibhrat taijasaṃ tac charīram
     tathā dhvajo vihito bhauvanena; na ced bhāro bhavitā nota rodhaḥ
śvetās tasmin vātavegāḥ sadaśvā; divyā yuktāś citrarathena dattāḥ
     śataṃ yat tat pūryate nityakālaṃ; hataṃ hataṃ dattavaraṃ purastāt
tathā rājño dantavarṇā bṛhanto; rathe yuktā bhānti tad vīryatulyāḥ
     ṛśya prakhyā bhīmasenasya vāhā; raṇe vāyos tulyavegā babhūvuḥ
kalmāṣāṅgās tittiri citrapṛṣṭhā; bhrātrā dattāḥ prīyatā phalgunena
     bhrātur vīrasya svais turaṃgair viśiṣṭā; mudā yuktāḥ sahadevaṃ vahanti
mādrīputraṃ nakulaṃ tv ājamīḍhaṃ; mahendradattā harayo vājimukhyāḥ
     samā vāyor balavantas tarasvino; vahanti vīraṃ vṛtra śatruṃ yathendram
tulyāś caibhir vayasā vikrameṇa; javena caivāpratirūpāḥ sadaśvāḥ
     saubhadrādīn draupadeyān kumārān; vahanty aśvā devadattā bṛhantaḥ
