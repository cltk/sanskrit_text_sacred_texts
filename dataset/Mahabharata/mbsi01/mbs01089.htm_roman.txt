[j]
      bhagavañ śrotum icchāmi pūror vaṃśakarān nṛpān
      yad vīryā yādṛśāś caiva yāvanto yat parākramāḥ
na hy asmiñ śīlahīno vā nirvīryo vā narādhipaḥ
      prajā virahito vāpi bhūtapūrvaḥ kadā cana
teṣāṃ prathitavṛttānāṃ rājñāṃ vijñānaśālinām
      caritaṃ śrotum icchāmi vistareṇa tapodhana
[v]
      hanta te kathayiṣyāmi yan māṃ tvaṃ paripṛcchasi
      pūror vaṃśadharān vīrāñ śakra pratimatejasaḥ
pravīreśvara raudrāśvās trayaḥ putrā mahārathāḥ
      pūroḥ pauṣṭhyām ajāyanta pravīras tatra vaṃśakṛt
manasyur abhavat tasmāc chūraḥ śyenī sutaḥ prabhuḥ
      pṛthivyāś caturantāyā goptā rājīvalocanaḥ
subhrūḥ saṃhanano vāgmī sauvīrī tanayās trayaḥ
      manasyor abhavan putrāḥ śūrāḥ sarve mahārathāḥ
raudrāśvasya maheṣvāsā daśāpsarasi sūnavaḥ
      yajvāno jajñire śūrāḥ prajāvanto bahuśrutāḥ
      sarve sarvāstravidvāṃsaḥ sarve dharmaparāyaṇāḥ
ṛcepur atha kakṣepuḥ kṛkaṇepuś ca vīryavān
      sthaṇḍile pūrvanepuś ca sthalepuś ca mahārathaḥ
tejepur balavān dhīmān satyepuś cendra vikramaḥ
     dharmepuḥ saṃnatepuś ca daśamo deva vikramaḥ
     anādhṛṣṭi sutās tāta rājasūyāśvamedhinaḥ
matināras tato rājā vidvāṃś carceputo 'bhavat
     matināra sutā rājaṃś catvāro 'mitavikramāḥ
     taṃsur mahān atiratho druhyuś cāpratimadyutiḥ
teṣāṃ taṃsur mahāvīryaḥ pauravaṃ vaṃśam udvahan
     ājahāra yaśo dīptaṃ jigāya ca vasuṃdharām
ilinaṃ tu sutaṃ taṃsur janayām āsa vīryavān
     so 'pi kṛtsnām imāṃ bhūmiṃ vijigye jayatāṃ varaḥ
rathaṃtaryāṃ sutān pañca pañca bhūtopamāṃs tataḥ
     ilino janayām āsa duḥṣantaprabhṛtīn nṛpa
duḥṣantaṃ śūra bhīmau ca prapūrvaṃ vasum eva ca
     teṣāṃ jyeṣṭho 'bhavad rājā duḥṣanto janamejaya
duḥṣantād bharato jajñe vidvāñ śākuntalo nṛpaḥ
     tasmād bharata vaṃśasya vipratasthe mahad yaśaḥ
bharatas tisṛṣu strīṣu nava putrān ajījanat
     nābhyanandanta tān rājā nānurūpā mamety uta
tato mahadbhiḥ kratubhir ījāno bharatas tadā
     lebhe putraṃ bharadvājād bhumanyuṃ nāma bhārata
tataḥ putriṇam ātmānaṃ jñātvā pauravanandanaḥ
     bhumanyuṃ bharataśreṣṭha yauvarājye 'bhyaṣecayat
tatas tasya mahīndrasya vitathaḥ putrako 'bhavat
     tataḥ sa vitatho nāma bhumanyor abhavat sutaḥ
suhotraś ca suhotā ca suhaviḥ suyajus tathā
     puṣkariṇyām ṛcīkasya bhumanyor abhavan sutāḥ
teṣāṃ jyeṣṭhaḥ suhotras tu rājyam āpa mahīkṣitām
     rājasūyāśvamedhādyaiḥ so 'yajad bahubhiḥ savaiḥ
suhotraḥ pṛthivīṃ sarvāṃ bubhuje sāgarāmbarām
     pūrṇāṃ hastigavāśvasya bahuratnasamākulām
mamajjeva mahī tasya bhūri bhārāvapīḍitā
     hastyaśvarathasaṃpūrṇā manuṣyakalilā bhṛśam
suhotre rājani tadā dharmataḥ śāsati prajāḥ
     caityayūpāṅkitā cāsīd bhūmiḥ śatasahasraśaḥ
     pravṛddhajanasasyā ca sahadevā vyarocata
aikṣvākī janayām āsa suhotrāt pṛthivīpateḥ
     ajamīḍhaṃ sumīḍhaṃ ca purumīḍhaṃ ca bhārata
ajamīḍho varas teṣāṃ tasmin vaṃśaḥ pratiṣṭhitaḥ
     ṣaṭ putrān so 'py ajanayat tisṛṣu strīṣu bhārata
ṛkṣaṃ bhūminy atho nīlī duḥṣanta parameṣṭhinau
     keśiny ajanayaj jahnum ubhau ca janarūpiṇau
tatheme sarvapāñcālā duḥṣanta parameṣṭhinoḥ
     anvayāḥ kuśikā rājañ jahnor amitatejasaḥ
janarūpiṇayor jyeṣṭham ṛkṣam āhur janādhipam
     ṛkṣāt saṃvaraṇo jajñe rājan vaṃśakaras tava
ārkṣe saṃvaraṇe rājan praśāsati vasuṃdharām
     saṃkṣayaḥ sumahān āsīt prajānām iti śuśrumaḥ
vyaśīryata tato rāṣṭraṃ kṣayair nānāvidhais tathā
     kṣun mṛtyubhyām anāvṛṣṭyā vyādhibhiś ca samāhatam
     abhyaghnan bhāratāṃś caiva sapatnānāṃ balāni ca
cālayan vasudhāṃ caiva balena caturaṅgiṇā
     abhyayāt taṃ ca pāñcālyo vijitya tarasā mahīm
     akṣauhiṇībhir daśabhiḥ sa enaṃ samare 'jayat
tataḥ sadāraḥ sāmātyaḥ saputraḥ sasuhṛjjanaḥ
     rājā saṃvaraṇas tasmāt palāyata mahābhayāt
sindhor nadasya mahato nikuñje nyavasat tadā
     nadī viṣayaparyante parvatasya samīpataḥ
     tatrāvasan bahūn kālān bhāratā durgamāśritāḥ
teṣāṃ nivasatāṃ tatra sahasraṃ parivatsarān
     athābhyagacchad bharatān vasiṣṭho bhagavān ṛṣiḥ
tam āgataṃ prayatnena pratyudgamyābhivādya ca
     arghyam abhyāharaṃs tasmai te sarve bhāratās tadā
     nivedya sarvam ṛṣaye satkāreṇa suvarcase
taṃ samām aṣṭamīm uṣṭaṃ rājā vavre svayaṃ tadā
     purohito bhavān no 'stu rājyāya prayatāmahe
     om ity evaṃ vasiṣṭho 'pi bhāratān pratyapadyata
athābhyaṣiñcat sāmrājye sarvakṣatrasya pauravam
     viṣāṇa bhūtaṃ sarvasyāṃ pṛthivyām iti naḥ śrutam
bharatādhyuṣitaṃ pūrvaṃ so 'dhyatiṣṭhat purottamam
     punar balibhṛtaś caiva cakre sarvamahīkṣitaḥ
tataḥ sa pṛthivīṃ prāpya punar īje mahābalaḥ
     ājamīḍho mahāyajñair bahubhir bhūridakṣiṇaiḥ
tataḥ saṃvaraṇāt saurī suṣuve tapatī kurum
     rājatve taṃ prajāḥ sarvā dharmajña iti vavrire
tasya nāmnābhivikhyātaṃ pṛthivyāṃ kurujāṅgalam
     kurukṣetraṃ sa tapasā puṇyaṃ cakre mahātapāḥ
aśvavantam abhiṣvantaṃ tathā citrarathaṃ munim
     janamejayaṃ ca vikhyātaṃ putrāṃś cāsyānuśuśrumaḥ
     pañcaitān vāhinī putrān vyajāyata manasvinī
abhiṣvataḥ parikṣit tu śabalāśvaś ca vīryavān
     abhirājo virājaś ca śalmalaś ca mahābalaḥ
uccaiḥśravā bhadra kāro jitāriś cāṣṭamaḥ smṛtaḥ
     eteṣām anvavāye tu khyātās te karmajair guṇaiḥ
janamejayādayaḥ sapta tathaivānye mahābalāḥ
     parikṣito 'bhavan putrāḥ sarve dharmārthakovidāḥ
kakṣasenogra senau ca citrasenaś ca vīryavān
     indrasenaḥ suṣeṇaś ca bhīmasenaś ca nāmataḥ
janamejayasya tanayā bhuvi khyātā mahābalāḥ
     dhṛtarāṣṭraḥ prathamajaḥ pāṇḍur bāhlīka eva ca
niṣadhaś ca mahātejās tathā jāmbūnado balī
     kuṇḍodaraḥ padātiś ca vasātiś cāṣṭamaḥ smṛtaḥ
     sarve dharmārthakuśalāḥ sarve bhūtihite ratāḥ
dhṛtarāṣṭro 'tha rājāsīt tasya putro 'tha kuṇḍikaḥ
     hastī vitarkaḥ krāthaś ca kuṇḍalaś cāpi pañcamaḥ
     haviḥ śravās tathendrābhaḥ sumanyuś cāparājitaḥ
pratīpasya trayaḥ putrā jajñire bharatarṣabha
     devāpiḥ śaṃtanuś caiva bāhlīkaś ca mahārathaḥ
devāpis tu pravavrāja teṣāṃ dharmaparīpsayā
     śaṃtanuś ca mahīṃ lebhe bāhlīkaś ca mahārathaḥ
bharatasyānvaye jātāḥ sattvavanto mahārathāḥ
     devarṣikalpā nṛpate bahavo rājasattamāḥ
evaṃvidhāś cāpy apare devakalpā mahārathāḥ
     jātā manor anvavāye aila vaṃśavivardhanāḥ
