[v]
      janārdanavacaḥ śrutvā dharmarājo yudhiṣṭhiraḥ
      bhrātṝn uvāca dharmātmā samakṣaṃ keśavasya ha
śrutaṃ bhavadbhir yadvṛttaṃ sabhāyāṃ kurusaṃsadi
      keśavasyāpi yad vākyaṃ tat sarvam avadhāritam
tasmāt senā vibhāgaṃ me kurudhvaṃ narasattamāḥ
      akṣauhiṇyas tu saptaitāḥ sametā vijayāya vai
tāsāṃ me patayaḥ sapta vikhyātās tān nibodhata
      drupadaś ca virāṭaś ca dhṛṣṭadyumna śikhaṇḍinau
sātyakiś cekitānaś ca bhīmasenaś ca vīryavān
      ete senā praṇetāro vīrāḥ sarve tanutyajaḥ
sarve vedavidaḥ śūrāḥ sarve sucaritavratāḥ
      hrīmanto nītimantaś ca sarve yuddhaviśāradāḥ
      iṣvastrakuśalāś caiva tathā sarvāstrayodhinaḥ
saptānām api yo netā senānāṃ pravibhāgavit
      yaḥ saheta raṇe bhīṣmaṃ śarārciḥ pāvakopamam
tvaṃ tāvat sahadevātra prabrūhi kurunandana
      svamataṃ puruṣavyāghra ko naḥ senāpatiḥ kṣamaḥ
saṃyukta ekaduḥkhaś ca vīryavāṃś ca mahīpatiḥ
      yaṃ samāśritya dharmajñaṃ svam aṃśam anuyuñjmahe
matsyo virāṭo balavān kṛtāstro yuddhadurmadaḥ
     prasahiṣyati saṃgrāme bhīṣmaṃ tāṃś ca mahārathān
tathokte sahadevena vākye vākyaviśāradaḥ
     nakulo 'nantaraṃ tasmād idaṃ vacanam ādade
vayasā śāstrato dhairyāt kulenābhijanena ca
     hrīmān kulānvitaḥ śrīmān sarvaśāstraviśāradaḥ
veda cāstraṃ bharadvājād durdharṣaḥ satyasaṃgaraḥ
     yo nityaṃ spardhate droṇaṃ bhīṣmaṃ caiva mahābalam
ślāghyaḥ pārthiva saṃghasya pramukhe vāhinīpatiḥ
     putrapautraiḥ parivṛtaḥ śataśākha iva drumaḥ
yas tatāpa tapo ghoraṃ sadāraḥ pṛthivīpatiḥ
     roṣād droṇa vināśāya vīraḥ samitiśobhanaḥ
pitevāsmān samādhatte yaḥ sadā pārthivarṣabhaḥ
     śvaśuro drupado 'smākaṃ senām agre prakarṣatu
sa droṇa bhīṣmāv āyāntau sahed iti matir mama
     sa hi divyāstravid rājā sakhā cāṅgiraso nṛpaḥ
mādrī sutābhyām ukte tu svamate kurunandanaḥ
     vāsavir vāsava samaḥ savyasācy abravīd vacaḥ
yo 'yaṃ tapaḥ prabhāvena ṛṣisaṃtoṣaṇena ca
     divyaḥ puruṣa utpanno jvālā varṇo mahābalaḥ
dhanuṣmān kavacī khaṅgī ratham āruhya daṃśitaḥ
     divyair hayavarair yuktam agnikuṇḍāt samutthitaḥ
garhann iva mahāmegho rathaghoṣeṇa vīryavān
     siṃhasaṃhanano vīraḥ siṃhavikrānta vikramaḥ
siṃhorasko mahābāhuḥ siṃhavakṣā mahāvalaḥ
     siṃhapragarjano vīraḥ siṃhaskandho mahādyutiḥ
subhrūḥ sudaṃṣṭraḥ suhanuḥ subāhu sumukho 'kṛśaḥ
     sujatruḥ suviśālākṣaḥ supādaḥ supratiṣṭhitaḥ
abhedyaḥ sarvaśastrāṇāṃ prabhinna iva vāraṇaḥ
     jajñe droṇa vināśāya satyavādī jitendriyaḥ
dhṛṣṭadyumnam ahaṃ manye sahed bhīṣmasya sāyakān
     vajrāśanisamasparśān dīptāsyān uragān iva
yamadūta samān vege nipāte pāvakopamān
     rāmeṇājau viṣahitān vajraniṣpeṣa dāruṇān
puruṣaṃ taṃ na paśyāmi yaḥ saheta mahāvratam
     dhṛṣṭadyumnam ṛte rājann iti me dhīyate matiḥ
kṣiprahastaś citrayodhī mataḥ senāpatir mama
     abhedyakavacaḥ śrīmān mātaṅga iva yūthapaḥ
vadhārthaṃ yaḥ samutpannaḥ śikhaṇḍī drupadātmajaḥ
     vadanti siddhā rājendra ṛṣayaś ca samāgatāḥ
yasya saṃgrāmamadhyeṣu divyam astraṃ vikurvataḥ
     rūpaṃ drakṣyanti puruṣā rāmasyeva mahātmanaḥ
na taṃ yuddheṣu paśyāmi yo vibhindyāc chikhaṇḍinam
     śastreṇa samare rājan saṃnaddhaṃ syandane sthitam
dvairathe viṣahen nānyo bhīṣmaṃ rājan mahāvratam
     śikhaṇḍinam ṛte vīraṃ sa me senāpatir mataḥ
sarvasya jagatas tāta sārāsāraṃ balābalam
     sarvaṃ jānāti dharmātmā gatam eṣyac ca keśavaḥ
yam āha kṛṣṇo dāśārhaḥ so 'stu no vāhinīpatiḥ
     kṛtāstro hy akṛtāstro vā vṛddho vā yadi vā yuvā
eṣa no vijaye mūlam eṣa tāta viparyaye
     atra prāṇāś ca rājyaṃ ca bhāvābhāvau sukhāsukhe
eṣa dhātā vidhātā ca siddhir atra pratiṣṭhitā
     yam āha kṛṣṇo dāśārhaḥ sa naḥ senāpatiḥ kṣamaḥ
     bravītu vadatāṃ śreṣṭho niśā samativartate
tataḥ senāpatiṃ kṛtvā kṛṣṇasya vaśavartinam
     rātriśeṣe vyatikrānte prayāsyāmo raṇājiram
     adhivāsita śastrāś ca kṛtakautuka maṅgalāḥ
tasya tad vacanaṃ śrutvā dharmarājasya dhīmataḥ
     abravīt puṇḍarīkākṣo dhanaṃjayam avekṣya ha
mamāpy ete mahārāja bhavadbhir ya udāhṛtāḥ
     netāras tava senāyāḥ śūrā vikrāntayodhinaḥ
     sarva ete samarthā hi tava śatrūn pramarditum
indrasyāpi bhayaṃ hy ete janayeyur mahāhave
     kiṃ punar dhārtarāṣṭrāṇāṃ lubdhānāṃ pāpacetasām
mahāpi hi mahābāho tvatpriyārtham ariṃdama
     kṛto yatno mahāṃs tatra śamaḥ syād iti bhārata
     dharmasya gatam ānṛṇyaṃ na sma vācyā vivakṣatām
kṛtārthaṃ manyate bālaḥ so ''tmānam avicakṣaṇaḥ
     dhārtarāṣṭro balasthaṃ ca manyate ''tmānam āturaḥ
yujyatāṃ vāhinī sādhu vadhasādhyā hi te matāḥ
     na dhārtarāṣṭrāḥ śakṣyanti sthātuṃ dṛṣṭvā dhanaṃjayam
bhīmasenaṃ ca saṃkruddhaṃ yamau cāpi yamopamau
     yuyudhāna dvitīyaṃ ca dhṛṣṭadyumnam amarṣaṇam
abhimanyuṃ draupadeyān virāṭadrupadāv api
     akṣauhiṇīpatīṃś cānyān narendrān dṛḍhavikramān
sāravad balam asmākaṃ duṣpradharṣaṃ durāsadam
     dhārtarāṣṭra balaṃ saṃkhye vadhiṣyati na saṃśayaḥ
evam ukte tu keṣṇena saṃprahṛṣyan narottamāḥ
     teṣāṃ prahṛṣṭamanasāṃ nādaḥ samabhavan mahān
yoga ity atha sainyānāṃ tvaratāṃ saṃpradhāvatām
     hayavāraṇaśabdaś ca nemighoṣaś ca sarvaśaḥ
     śaṅkhadundubhinirghoṣas tumulaḥ sarvato 'bhavat
prayāsyatāṃ pāṇḍavānāṃ sasainyānāṃ samantataḥ
     gaṅgeva pūrṇā durdharṣā samadṛśyata vāhinī
agrānīke bhīmaseno mādrīputrau ca daṃśitau
     saubhadro draupadeyāś ca dhṛṣṭadyumnaś ca pārṣataḥ
     prabhadrakāś ca pāñcālā bhīmasenamukhā yayuḥ
tataḥ śabdaḥ samabhavat samudrasyeva parvaṇi
     hṛṣṭānāṃ saṃprayātānāṃ ghoṣo divam ivāspṛśat
prahṛṣṭā daṃśitā yodhāḥ parānīka vidāraṇāḥ
     teṣāṃ madhye yayau rājā kuntīputro yudhiṣṭhiraḥ
śakaṭāpaṇa veśāś ca yānayugyaṃ ca sarvaśaḥ
     kośayantrāyudhaṃ caiva ye ca vaidyāś cikitsakāḥ
phalgu yac ca balaṃ kiṃ cit tathaiva kṛśa durbalam
     tat saṃgṛhya yayau rājā ya cāpi paricārakāḥ
upaplavye tu pāñcālī draupadī satyavādinī
     saha strībhir nivavṛte dāsīdāsa samāvṛtā
kṛtvā mūlapratīkārān gulmaiḥ sthāvarajaṅgamaiḥ
     skandhāvāreṇa mahatā prayayuḥ pāṇḍunandanāḥ
dadato gāṃ hiraṇyaṃ ca brāhmaṇair abhisaṃvṛtāḥ
     stūyamānā yayū rājan rathair maṇivibhūṣitaiḥ
kekayā dhṛṣṭaketuś ca putraḥ kāśyasya cābhibhūḥ
     śreṇimān vasu dānaś ca śikhaṇḍī cāparājitaḥ
hṛṣṭās tuṣṭāḥ kavacinaḥ saśastrāḥ samalaṃkṛtāḥ
     rājānam anvayuḥ sarve parivārya yudhiṣṭhiram
jaghanārdhe virāṭaś ca yajñasenaś ca somakiḥ
     sudharmā kuntibhojaś ca dhṛṣṭadyumnasya cātmajāḥ
rathāyutāni catvāri hayāḥ pañca guṇās tataḥ
     pattisainyaṃ daśaguṇaṃ sādinām ayutāni ṣaṭ
anādhṛṣṭiś cekitānaś cedirājo 'tha sātyakiḥ
     parivārya yayuḥ sarve vāsudevadhanaṃjayau
āsādya tu kurukṣetraṃ vyūḍhānīkāḥ prahāriṇaḥ
     pāṇḍavāḥ samadṛśyanta nardanto vṛṣabhā iva
te 'vagāhya kurukṣetraṃ śaṅkhān dadhmur ariṃdamāḥ
     tathaiva dadhmatuḥ śaṅkhau vāsudevadhanaṃjayau
pāñcajanyasya nirghoṣaṃ visphūrjitam ivāśaneḥ
     niśamya sarvasainyāni samahṛṣyanta sarvaśaḥ
śaṅkhadundubhisaṃsṛṣṭaḥ siṃhanādas tarasvinām
     pṛthivīṃ cāntarikṣaṃ ca sāgarāṃś cānvanādayat
tado deśe same snigdhe prabhūtayavasendhane
     niveśayām āsa tadā senāṃ rājā yudhiṣṭhiraḥ
parihṛtya śmaśānāni devatāyatanāni ca
     āśramāṃś ca maharṣīṇāṃ tīrthāny āyatanāni ca
madhurānūṣare deśe śive puṇye mahīpatiḥ
     niveśaṃ kārayām āsa kuntīputro yudhiṣṭhiraḥ
tataś ca punar utthāya sukhī viśrānta vāhanaḥ
     prayayau pṛthivīpālair vṛtaḥ śatasahasraśaḥ
vidrāvya śataśo gulmān dhārtarāṣṭrasya sainikān
     paryakrāmat samantāc ca pārthena saha keśavaḥ
śibiraṃ māpayām āsa dhṛṣṭadyumnaś ca pārṣataḥ
     sātyakiś ca rathodāro yuyudhānaḥ pratāpavān
āsādya saritaṃ puṇyāṃ kurukṣetre hiraṇvatīm
     sūpatīrthām śuci jalāṃ śarkarā paṅkavarjitām
khānayām āsa parikhāṃ keśavas tatra bhārata
     guptyartham api cādiśya balaṃ tatra nyaveśayat
vidhir yaḥ śibirasyāsīt pāṇḍavānāṃ mahātmanām
     tad vidhāni narendrāṇāṃ kārayām āsa keśavaḥ
prabhūtajalakāṣṭhāni durādharṣatarāṇi ca
     bhakṣyabhojyopapannāni śataśo 'tha sahasraśaḥ
śibirāṇi mahārhāṇi rājñāṃ tatra pṛthak pṛthak
     vimānānīva rājendra niviṣṭāni mahītale
tatrāsañ śilpinaḥ prājñāḥ śataśo dattavetanāḥ
     sarv aupakaraṇair yuktā vaidyāś ca suviśāradāḥ
jyā dhanurvarma śastrāṇāṃ tathaiva madhusarpiṣoḥ
     sasarja rasapāṃsūnāṃ rāśayaḥ parvatopamāḥ
bahūdakaṃ suyavasaṃ tuṣāṅgāra samanvitam
     śibire śibire rājā saṃcakāra yudhiṣṭhiraḥ
mahāyantrāṇi nārācās tomararṣṭi paraśvadhāḥ
     dhanūṃṣi kavacādīni hṛdy abhūvan nṛṇāṃ tadā
gajāḥ kaṅkaṭa saṃnāhā lohavarmottarac chadāḥ
     adṛśyaṃs tatra giryābhāḥ sahasraśatayodhinaḥ
niviṣṭān pāṇḍavāṃs tatra jñātvā mitrāṇi bhārata
     abhisasrur yathoddeśaṃ sabalāḥ sahavāhanāḥ
caritabrahma caryās te somapā bhūridakṣiṇāḥ
     jayāya pāṇḍuputrāṇāṃ samājagmur mahīkṣitaḥ
