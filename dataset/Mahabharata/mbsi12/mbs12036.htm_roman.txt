[vyāsa]
      tapasā karmabhiś caiva pradānena ca bhārata
      punāti pāpaṃ puruṣaḥ pūtaś cen na pravartate
ekakālaṃ tu bhuñjānaś caran bhaikṣaṃ svakarmakṛt
      kapālapāṇiḥ khaṭvāṅgī brahma cārī sadotthitaḥ
anasūyur adhaḥ śāyī karma loke prakāśayan
      pūrṇair dvādaśabhir varṣair brahma hā vipramucyate
ṣaḍbhir varṣaiḥ kṛcchrabhojī brahma hā pūyate naraḥ
      māse māse samaśnaṃs tu tribhir varṣaiḥ pramucyate
saṃvatsareṇa māsāśī pūyate nātra saṃśayaḥ
      tathaivoparaman rājan svalpenāpi pramucyate
kratunā cāśvamedhena pūyate nātra saṃśayaḥ
      ya cāsyāvabhṛthe snānti ke cid evaṃvidhā narāḥ
te sarve pūtapāpmāno bhavantīti parā śrutiḥ
      brāhmaṇārthe hato yuddhe mucyate brahmahatyayā
gavāṃ śatasahasraṃ tu pātrebhyaḥ pratipādayan
      brahma hā vipramucyeta sarvapāpebhya eva ca
kapilānāṃ sahasrāṇi yo dadyāt pañcaviṃśatim
      dogdhrīṇāṃ sa ca pāpebhyaḥ sarvebhyo vipramucyate
gosahasraṃ sa vatsānāṃ dogdhrīṇāṃ prāṇasaṃśaye
     sādhubhyo vai daridrebhyo dattvā mucyeta kilbiṣāt
śataṃ tai yas tu kāmbojān brāhmaṇebhyaḥ prayacchati
     niyatebhyo mahīpāla sa ca pāpāt pramucyate
manorathaṃ tu yo dadyād ekasmā api bhārata
     na kīrtayeta dattvā yaḥ sa ca pāpāt pramucyate
surā pānaṃ sakṛt pītvā yo 'gnivarṇāṃ pibed dvijaḥ
     sa pāvayaty athātmānam iha loke paratra ca
meruprapātaṃ prapatañ jvalanaṃ vā samāviśan
     mahāprasthānam ātiṣṭhan mucyate sarvakilbiṣaiḥ
bṛhaspatisaveneṣṭvā surā po brāhmaṇaḥ punaḥ
     samitiṃ brāhmaṇair gacched iti vai brāhmaṇī śrutiḥ
bhūmipradānaṃ kuryād yaḥ surāṃ pītvā vimatsaraḥ
     punar na ca pibed rājan saṃskṛtaḥ śudhyate naraḥ
guru talpī śilāṃ taptām āyasīm adhisaṃviśet
     pāṇāv ādhāya vā śephaṃ pravrajed ūrdhvadarśanaḥ
śarīrasya vimokṣeṇa mucyate karmaṇo 'śubhāt
     karmabhyo vipramucyante yattāḥ saṃvatsaraṃ striyaḥ
mahāvrataṃ cared yas tu dadyāt sarvasvam eva tu
     gurvarthe vā hato yuddhe sa mucyet karmaṇo 'śubhāt
anṛtenopacartā ca pratiroddhā guros tathā
     upahṛtya priyaṃ tasmai tasmāt pāpāt pramucyate
avakīrṇi nimittaṃ tu brahmahatyā vrataṃ caret
     kharacarma vāsāḥ ṣaṇ māsaṃ tathā mucyeta kilbiṣāt
paradārāpahārī ca parasyāpaharan vasu
     saṃvatsaraṃ vratī bhūtvā tathā mucyeta kilbiṣāt
steyaṃ tu yasyāpaharet tasmai dadyāt samaṃ vasu
     vividhenābhyupāyena tena mucyeta kilbiṣāt
kṛcchrād dvādaśa rātreṇa svabhyastena daśāvaram
     parivettā bhavet pūtaḥ parivittiś ca bhārata
niveśyaṃ tu bhavet tena sadā tārayitā pitṝn
     na tu striyā bhaved doṣo na tu sā tena lipyate
bhajane hy ṛtunā śuddhaṃ cāturmāsyaṃ vidhīyate
     striyas tena viśudhyanti iti dharmavido viduḥ
striyas tv āśaṅkitāḥ pāpair nopagamyā hi jānatā
     rajasā tā viśudhyante bhasmanā bhājanaṃ yathā
catuṣpāt sakalo dharmo brāhmaṇānāṃ vidhīyate
     pādāvakṛṣṭo rājanye tathā dharmo vidhīyate
tathā vaiśye ca śūdre ca pādaḥ pādo vidhīyate
     vidyād evaṃvidhenaiṣāṃ gurulāghava niścayam
tiryagyonivadhaṃ kṛtvā drumāṃś chittvetarān bahūn
     trirātraṃ vāyubhakṣaḥ syāt karma ca prathayen naraḥ
agamyā gamane rājan prāyaścittaṃ vidhīyate
     ārdra vastreṇa ṣaṇ māsaṃ vihāryaṃ bhasmaśāyinā
eṣa eva tu sarveṣām akāryāṇāṃ vidhir bhavet
     brāhmaṇoktena vidhinā dṛṣṭāntāgamahetubhiḥ
sāvitrīm apy adhīyānaḥ śucau deśe mitāśanaḥ
     ahiṃsro 'mandako 'jalpan mucyate sarvakilbiṣaiḥ
ahaḥsu satataṃ tiṣṭhed abhyākāśaṃ niśi svapet
     trir ahnas trir niśāyāś ca sa vāsā jalam āviśet
strī śūdra patitāṃś cāpi nābhibhāṣed vratānvitaḥ
     pāpāny ajñānataḥ kṛtvā mucyed evaṃ vrato dvijaḥ
śubhāśubhaphalaṃ pretya labhate bhūtasākṣikaḥ
     atiricyet tayor yat tu tat kartā labhate phalam
tasmād dānena tapasā karmaṇā ca śubhaṃ phalam
     vardhayed aśubhaṃ kṛtvā yathā syād atirekavān
kuryāc chubhāni karmāṇi nimitte pāpakarmaṇām
     dadyān nityaṃ ca vittāni tathā mucyeta kilbiṣāt
anurūpaṃ hi pāpasya prāyaścittam udāhṛtam
     mahāpātaka varjaṃ tu prāyaścittaṃ vidhīyate
bhakṣyābhakṣyeṣu sarveṣu vācyāvācye tathaiva ca
     ajñānajñānayo rājan vihitāny anujānate
jānatā tu kṛtaṃ pāpaṃ guru sarvaṃ bhavaty uta
     ajñānāt skhalite doṣe prāyaścittaṃ vidhīyate
śakyate vidhinā pāpaṃ yathoktena vyapohitum
     āstike śraddadhāne tu vidhir eṣa vidhīyate
nāstikāśraddadhāneṣu puruṣeṣu kadā cana
     dambhadoṣapradhāneṣu vidhir eṣa na dṛśyate
śiṣṭācāraś ca śiṣṭaś ca dharmo dharmabhṛtāṃ vara
     sevitavyo naravyāghra pretya ceha sukhārthinā
sa rājan mokṣyase pāpāt tena pūrveṇa hetunā
     trāṇārthaṃ vā vadhenaiṣām atha vā nṛpa karmaṇā
atha vā te ghṛṇā kā cit prāyaścittaṃ cariṣyasi
     mā tv evānārya juṣṭena karmaṇā nidhanaṃ gamaḥ
