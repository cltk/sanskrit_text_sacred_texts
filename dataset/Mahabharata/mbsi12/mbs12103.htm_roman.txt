[y]
      jaitryā vā kāni rūpāṇi bhavanti puruṣarṣabha
      pṛtanāyāḥ praśastāni tānīhecchāmi veditum
[bh]
      jaitryā vā yāni rūpāṇi bhavanti puruṣarṣabha
      pṛtanāyāḥ praśastāni tāni vakṣyāmi sarvaśaḥ
daivaṃ pūrvaṃ vikurute mānuṣe kālacodite
      tad vidvāṃso 'nupaśyanti jñānadīrgheṇa cakṣuṣā
prāyaścitta vidhiṃ cātra japahomāṃś ca tad viduḥ
      maṅgalāni ca kurvantaḥ śamayanty ahitāny api
udīrṇamanaso yodhā vāhanāni ca bhārata
      yasyāṃ bhavanti senāyāṃ dhruvaṃ tasyāṃ jayaṃ vadet
anv enāṃ vāyavo vānti tathaivendra dhanūṃṣi ca
      anuplavante meghāś ca tathādityasya raśmayaḥ
gomāyavaś cānulomā vaḍā gṛdhrāś ca sarvaśaḥ
      ācareyur yadā senāṃ tadā siddhir anuttamā
prasannabhāḥ pāvaka ūrdhvaraśmiḥ; pradakṣiṇāvartaśikho vidhūmaḥ
      puṇyā gandhāś cāhutīnāṃ pravānti; jayasyaitad bhāvino rūpam āhuḥ
gambhīraśabdāś ca mahāsvanāś ca; śaṅkhāś ca bheryaś ca nadanti yatra
      yuyutsavaś cāpratīpā bhavanti; jayasyaitad bhāvino rūpam āhuḥ
iṣṭā mṛgāḥ pṛṣṭhato vāmataś ca; saṃprasthitānāṃ ca gamiṣyatāṃ ca
     jighāṃsatāṃ dakṣiṇāḥ siddhim āhur; ye tv agratas te pratiṣedhayanti
maṅgalya śabdāḥ śakunā vadanti; haṃsāḥ krauñcāḥ śatapatrāś ca cāṣāḥ
     hṛṣṭā yodhāḥ sattvavanto bhavanti; jayasyaitad bhāvino rūpam āhuḥ
śastraiḥ pataiḥ kavacair ketubhiś ca; subhānubhir mukhavarṇaiś ca yūnām
     bhrājiṣmatī duṣpratiprekṣaṇīyā; yeṣāṃ camūs te 'bhibhavanti śatrūn
śuśrūṣavaś cānabhimāninaś ca; parasparaṃ sauhṛdam āsthitāś ca
     yeṣāṃ yodhāḥ śaucam anuṣṭhitāś ca; jayasyaitad bhāvino rūpam āhuḥ
śabdāḥ sparśās tathā gandhā vicaranti manaḥpriyāḥ
     dhairyaṃ cāviśate yodhān vijayasya mukhaṃ tu tat
iṣṭo vāmaḥ praviṣṭasya dakṣiṇaḥ pravivikṣataḥ
     paścāt saṃsādhayaty arthaṃ purastāt pratiṣedhati
saṃbhṛtya mahatīṃ senāṃ caturaṅgāṃ yudhiṣṭhira
     sāmnaivāvartane pūrvaṃ prayatethās tatho yudhi
jaghanya eṣa vijayo yad yuddhaṃ nāma bhārata
     yādṛcchiko yudhi jayo daivo veti vicāraṇam
apām iva mahāvegas trastā mṛgagaṇā iva
     durnivāryatamā caiva prabhagnā mahatī camūḥ
bhagnā ity eva bhajyante vidvāṃso 'pi na kāraṇam
     udārasārā mahatī rurusaṃghopamā camūḥ
parasparajñāḥ saṃhṛṣṭās tyaktaprāṇāḥ suniścitāḥ
     api pañcāśatiḥ śūrā mṛdnanti paravāhinīm
atha vā pañca ṣaṭ sapta sahitāḥ kṛtaniścayāḥ
     kulīnāḥ pūjitāḥ samyag vijayantīha śātravān
saṃnipāto na gantavyaḥ śakye sati kathaṃ cana
     sāntvabheda pradānānāṃ yuddham uttaram ucyate
saṃsarpaṇād dhi senāyā bhayaṃ bhīrūn prabādhate
     vajrād iva prajvalitād iyaṃ kva nu patiṣyati
abhiprayātāṃ samitiṃ jñātvā ye pratiyānty atha
     teṣāṃ spandanti gātrāṇi yodhānāṃ viṣayasya ca
viṣayo vyathate rājan sarvaḥ sasthāṇu jaṅgamaḥ
     śastrapratāpa taptānāṃ majjā sīdati dehinām
teṣāṃ sāntvaṃ krūra miśraṃ praṇetavyaṃ punaḥ punaḥ
     saṃpīḍyamānā hi pare yogam āyānti sarvaśaḥ
antarāṇāṃ ca bhedārthaṃ cārān abhyavacārayet
     yaś ca tasmāt paro rājā tena saṃdhiḥ praśasyate
na hi tasyānyathā pīḍā śakyā kartuṃ tathāvidhā
     yathā sārdham amitreṇa sarvataḥ pratibādhanam
kṣamā vai sādhu māyā hi na hi sādhv akṣamā sadā
     kṣamāyāś cākṣamāyāś ca viddhi pārtha prayojanam
vijitya kṣamamāṇasya yaśo rājño 'bhivardhate
     mahāparādhā hy apy asmin viśvasanti hi śatravaḥ
manyate karśayitvā tu kṣamā sādhv iti śambaraḥ
     asaṃtaptaṃ tu yad dāru pratyeti prakṛtiṃ punaḥ
naitat praśaṃsanty ācāryā na ca sādhu nidarśanam
     akleśenāvināśena niyantavyāḥ svaputravat
dveṣyo bhavati bhūtānām ugro rājā yudhiṣṭhira
     mṛdum apy avamanyante tasmād ubhaya bhāg bhavet
prahariṣyan priyaṃ brūyāt praharann api bhārata
     prahṛtya ca kṛpāyeta śocann iva rudann iva
na me priyaṃ yat sa hataḥ saṃprāhaivaṃ puro vacaḥ
     na cakartha ca me vākyam ucyamānaḥ punaḥ punaḥ
aho jīvitam ākāṅkṣe nedṛśo vadham arhati
     sudurlabhāḥ supuruṣāḥ saṃgrāmeṣv apalāyinaḥ
kṛtaṃ mamāpriyaṃ tena yenāyaṃ nihato mṛdhe
     iti vācā vadan hantṝn pūjayeta rahogataḥ
hantṝṇāṃ cāhatānāṃ ca yat kuryur aparādhinaḥ
     krośed bāhuṃ pragṛhyāpi cikīrṣañ janasaṃgraham
evaṃ sarvāsv avasthāsu sāntvapūrvaṃ samācaran
     priyo bhavati bhūtānāṃ dharmajño vītabhīr nṛpaḥ
viśvāsaṃ cātra gacchanti sarvabhūtāni bhārata
     viśvastaḥ śakyate bhoktuṃ yathākāmam upasthitaḥ
tasmād viśvāsayed rājā sarvabhūtāny amāyayā
     sarvataḥ parirakṣec ca yo mahīṃ bhoktum icchati
