[arjuna]
      kurūṇām adya sarveṣāṃ bhavān suhṛd anuttamaḥ
      saṃbandhī dayito nityam ubhayoḥ pakṣayor api
pāṇḍavair dhārtarāṣṭrāṇāṃ pratipādyam anāmayam
      samartha praśamaṃ caiṣāṃ kartuṃ tvam asi keśava
tvam itaḥ puṇḍarīkākṣa suyodhanam amarṣaṇam
      śānty arthaṃ bhārataṃ brūyā yat tad vācyam amitrahan
tvayā dharmārthayuktaṃ ced uktaṃ śivam anāmayam
      hitaṃ nādāsyate bālo diṣṭasya vaśam eṣyati
[bha]
      dharmyam asmaddhitaṃ caiva kurūṇāṃ yad anāmayam
      eṣa yāsyāmi rājānaṃ dhṛtarāṣṭram abhīṣpsayā
[v]
      tato vyapete tamasi sūrye vimala udgate
      maitre muhūrte saṃprāpte mṛdv arciṣi divākare
kaumude māsi revatyāṃ śarad ante himāgame
      sphītasasyamukhe kāle kalyaḥ sattvavatāṃ varaḥ
maṅgalyāḥ puṇyanirghoṣā vācaḥ śṛṇvaṃś ca sūnṛtāḥ
      brāhmaṇānāṃ pratītānām ṛṣīṇām iva vāsavaḥ
kṛtvā paurvāhṇikaṃ kṛtyaṃ snātaḥ śucir alaṃkṛtaḥ
      upatasthe vivasvantaṃ pāvakaṃ ca janārdanaḥ
ṛṣabhaṃ pṛṣṭha ālabhya brāhmaṇān abhivādya ca
     agniṃ pradakṣiṇaṃ kṛtvā paśyan kalyāṇam agrataḥ
tat pratijñāya vacanaṃ pāṇḍavasya janārdanaḥ
     śiner naptāram āsīnam abhyabhāṣata sātyakim
ratha āropyatāṃ śaṅkhaś cakraṃ ca gadayā saha
     upāsaṅgāś ca śaktyaś ca sarvapraharaṇāni ca
duryodhano hi duṣṭātmā karṇaś ca saha saubalaḥ
     na ca śatrur avajñeyaḥ prākṛto 'pi balīyasā
tatas tan matam ājñāya keśavasya puraḥsarāḥ
     prasasrur yojayiṣyanto rathaṃ cakragadābhṛtaḥ
taṃ dīptam iva kālāgnim ākāśagam ivādhvagam
     candrasūryaprakāśābhyāṃ cakrābhyāṃ samalaṃkṛtam
ardhacandraiś ca candraiś ca matsyaiḥ samṛgapakṣibhiḥ
     puṣpaiś ca vividhaiś citraṃ maṇiratnaiś ca sarvaśaḥ
taruṇādityasaṃkāśaṃ bṛhantaṃ cārudarśanam
     maṇihemavicitrāṅgaṃ sudhvajaṃ supatākinam
sūpaskaram anādhṛṣyaṃ vaiyāghraparivāraṇam
     yaśoghnaṃ pratyamitrāṇāṃ yadūnāṃ nandivardhanam
vājibhiḥ sainyasugrīvam edha puṣpabalāhakaiḥ
     snātaiḥ saṃpādayāṃ cakruḥ saṃpannaiḥ sarvasaṃpadā
mahimānaṃ tu kṛṣṇasya bhūya evābhivardhayan
     sughoṣaḥ patagendreṇa dhvajena yuyuje rathaḥ
taṃ meruśikharaprakhyaṃ meghadundubhi nisvanam
     āruroha rathaṃ śaurir vimānam iva puṇyakṛt
tataḥ sātyakim āropya prayayau puruṣottamaḥ
     pṛthivīṃ cāntarikṣaṃ ca rathagoṣeṇa nādayan
vyapoḍhābhra ghanaḥ kālaḥ kṣaṇena samapadyata
     śivaś cānuvavau vāyuḥ praśāntam abhavad raviḥ
pradakṣiṇānulomāś ca maṅgalyā mṛgapakṣiṇaḥ
     prayāṇe vāsudevasya babhūvur anuyāyinaḥ
maṅgalyārtha padaiḥ śabdair anvavartanta sarvaśaḥ
     sārasāḥ śatapatrāś ca haṃsāś ca madhusūdanam
mantrāhuti mahāhomair hūyamānaś ca pāvakaḥ
     pradakṣiṇaśikho bhūtvā vidhūmaḥ samapadyata
vasiṣṭho vāmadevaś ca bhūridyumno gayaḥ krathaḥ
     śukranārada vālmīkā marutaḥ kuśiko bhṛguḥ
brahma devarṣayaś caiva kṛṣṇaṃ yadusukhāvaham
     pradakṣiṇam avartanta sahitā vāsavānujam
evam etair mahābhāgair maharṣigaṇasādhubhiḥ
     pūjitaḥ prayayau kṛṣṇaḥ kurūṇāṃ sadanaṃ prati
taṃ prayāntam anuprāyāt kuntīputro yudhiṣṭhiraḥ
     bhīmasenārjunau cobhau mādrīputrau ca pāṇḍavau
cekitānaś ca vikrānto dhṛṣṭaketuś ca cedipaḥ
     drupadaḥ kāśirājaś ca śikhaṇḍī ca mahārathaḥ
dhṛṣṭadyumnaḥ saputraś ca virāṭaḥ kekayaiḥ saha
     saṃsādhanārthaṃ prayayuḥ kṣatriyāḥ kṣatriyarṣabham
tato 'nuvrajya govindaṃ dharmarājo yudhiṣṭhiraḥ
     rājñāṃ sakāśe dyutimān uvācedaṃ vacas tadā
yo naiva kāmān na bhayān na lobhān nārthakāraṇāt
     anyāyam anuvarteta sthirabuddhir alolupaḥ
dharmajño dhṛtimān prājñaḥ sarvabhūteṣu keśavaḥ
     īśvaraḥ sarvabhūtānāṃ devadevaḥ pratāpavān
taṃ sarvaguṇasaṃpannaṃ śrīvatsa kṛtalakṣaṇam
     saṃpariṣvajya kaunteyaḥ saṃdeṣṭum upacakrame
yā sā bālyāt prabhṛty asmān paryavardhayatābalā
     upavāsatapaḥ śīlā sadā svastyayane ratā
devatātithipūjāsu guruśuśrūṣaṇe ratā
     vatsalā priyaputrā ca priyāsmākaṃ janārdana
suyodhana bhayād yā no 'trāyatāmitrakarśana
     mahato mṛtyusaṃbādhād uttaran naur ivārṇavāt
asmat kṛte ca satataṃ yayā duḥkhāni mādhava
     anubhūtāny aduḥkhārhā tāṃ sma pṛccher anāmayam
bhṛśam āśvāsayeś caināṃ putraśokapariplutām
     abhivādya svajethāś ca pāṇḍavān parikīrtayan
ūḍhāt prabhṛti duḥkhāni śvaśurāṇām ariṃdama
     nikārān atadarhā ca paśyantī duḥkham aśnute
api jātu sa kālaḥ syāt kṛṣṇa duḥkhaviparyayaḥ
     yad ahaṃ mātaraṃ kliṣṭāṃ sukhe dadhyām ariṃdama
pravrajanto 'nvadhāvat sā kṛpaṇā putragṛddhinī
     rudatīm apahāyainām upagacchāma yad vanam
na nūnaṃ mriyate duḥkhaiḥ sā cej jīvati keśava
     tathā putrādhibhir gāḍham ārtā hy ānarta satkṛtā
abhivādyā tu sā kṛṣṇa tvayā madvacanād vibho
     dhṛtarāṣṭraś ca kauravyo rājānaś ca vayo 'dhikāḥ
bhīṣmaṃ droṇaṃ kṛpaṃ caiva mahārājaṃ ca bāhlikam
     drauṇiṃ ca somadattaṃ ca sarvāṃś ca bharatān pṛthak
viduraṃ ca mahāprājñaṃ kurūṇāṃ mantradhāriṇam
     agādha buddhiṃ dharmajñaṃ svajethā madhusūdana
ity uktvā keśavaṃ tatra rājamadhye yudhiṣṭhiraḥ
     anujñāto nivavṛte kṛṣṇaṃ kṛtvā pradakṣiṇam
vrajann eva tu bībhatsuḥ sakhāyaṃ puruṣarṣabham
     abravīt paravīraghnaṃ dāśārham aparājitam
yad asmākaṃ vibho vṛttaṃ purā vai mantraniścaye
     ardharājyasya govinda viditaṃ sarvarājasu
tac ced dadyād asaṅgena satkṛtyānavamanya ca
     priyaṃ me syān mahābāho mucyeran mahato bhayāt
ataś ced anyathā kartā dhārtarāṣṭro 'nupāyavit
     antaṃ nūnaṃ kariṣyāmi kṣatriyāṇāṃ janārdana
evam ukte pāṇḍavena paryahṛṣyad vṛkodaraḥ
     muhur muhuḥ krodhavaśāt pravepata ca pāṇḍavaḥ
vepamānaś ca kaunteyaḥ prākrośan mahato ravān
     dhanaṃjaya vacaḥ śrutvā harṣotsika manā bhṛśam
tasya taṃ ninadaṃ śrutvā saṃprāvepanta dhanvinaḥ
     vāhanāni ca sarvāṇi śakṛn mūtraṃ prasusruvuḥ
ity uktvā keśavaṃ tatra tathā coktvā viniścayam
     anujñāto nivavṛte pariṣvajya janārdanam
teṣu rājasu sarveṣu nivṛtteṣu janārdanaḥ
     tūrṇam abhyapatad dhṛṣṭaḥ sainyasugrīva vāhanaḥ
te hayā vāsudevasya dārukeṇa pracoditāḥ
     panthānam ācemur iva grasamānā ivāmbaram
athāpaśyan mahābāhur ṛṣīn adhvani keśavaḥ
     brāhmyā śriyā dīpyamānān sthitān ubhayataḥ pathi
so 'vatīrya rathāt tūrṇam abhivādya janārdanaḥ
     yathāvat tān ṛṣīn sarvān abhyabhāṣata pūjayan
kac cil lokeṣu kuśalaṃ kac cid dharmaḥ svanuṣṭhitaḥ
     brāhmaṇānāṃ trayo varṇāḥ kac cit tiṣṭhanti śāsane
tebhyaḥ prayujya tāṃ pūjāṃ provāca madhusūdanaḥ
     bhagavantaḥ kva saṃsiddhāḥ kā vīthī bhavatām iha
kiṃ vā bhagavatāṃ kāryam ahaṃ kiṃ karavāṇi vaḥ
     kenārthenopasaṃprāptā bhagavanto mahītalam
tam abravīj jāmadagnya upetya madhusūdanam
     pariṣvajya ca govindaṃ purā sucarite sakhā
devarṣayaḥ puṇyakṛto brāhmaṇāś ca bahuśrutāḥ
     rājarṣayaś ca dāśārha mānayantas tapasvinaḥ
devāsurasya draṣṭāraḥ purāṇasya mahādyute
     sametaṃ pārthivaṃ kṣatraṃ didṛkṣantaś ca sarvataḥ
sabhāsadaś ca rājānas tvāṃ ca satyaṃ janārdana
     etan mahat prekṣaṇīyaṃ draṣṭuṃ gacchāma keśava
dharmārthasahitā vācaḥ śrotum icchāmi mādhava
     tvayocyamānāḥ kuruṣu rājamadhye paraṃtapa
bhīṣmadroṇādayaś caiva viduraś ca mahāmatiḥ
     tvaṃ ca yādava śārdūlasabhāyāṃ vai sameṣyatha
tava vākyāni divyāni tatra teṣāṃ ca mādhava
     śrotum icchāmi govinda satyāni ca śubhāni ca
āpṛṣṭo 'si mahābāho punar drakṣyāmahe vayam
     yāhy avighnena vai vīra drakṣyāmas tvāṃ sabhā gatam
