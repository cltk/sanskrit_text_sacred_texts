[yā]
      pādāv adhyātmam ity āhur brāhmaṇās tattvadarśinaḥ
      gantavyam adhibhūtaṃ ca viṣṇus tatrādhidaivatam
pāyur adhyātmam ity āhur yathātattvārtha darśinaḥ
      visargam adhibhūtaṃ ca mitras tatrādhidaivatam
upastho 'dhyātmam ity āhur yathāyoganidarśanam
      adhibhūtaṃ tathānando daivataṃ ca prajāpatiḥ
hastāv adhyātmam ity āhur yathā sāṃkhyanidarśanam
      kartavyam adhibhūtaṃ tu indras tatrādhidaivatam
vāg adhyātmam iti prāhur yathā śrutinidarśanam
      vaktavyam adhibhūtaṃ tu vahnis tatrādhidaivatam
cakṣur adhyātmam ity āhur yathā śrutinidarśanam
      rūpam atrādhibhūtaṃ tu sūryas tatrādhidaivatam
śrotram adhyātmam ity āhur yathā śrutinidarśanam
      śabdas tatrādhibhūtaṃ tu diśas tatrādhidaivatam
jihvām adhyātmam ity āhur yathātattvanidarśanam
      rasa evādhibhūtaṃ tu āpas tatrādhidaivatam
ghrāṇam adhyātmam ity āhur yathā śrutinidarśanam
      gandha evādhibhūtaṃ tu pṛthivī cādhidaivatam
tvag adhyātmam iti prāhus tattvabuddhiviśāradāḥ
     sparśa evādhibhūtaṃ tu pavanaś cādhidaivatam
mano 'dhyātmam iti prāhur yathā śrutinidarśanam
     mantavyam adhibhūtaṃ tu candramāś cādhidaivatam
ahaṃkārikam adhyātmam āhus tattvanidarśanam
     abhimāno 'dhibūtaṃ tu bhavas tatrādhidaivatam
buddhir adhyātmam ity āhur yathā veda nidarśanam
     boddhavyam adhibhūtaṃ tu kṣetrajño 'trādhidaivatam
eṣā te vyaktato rājan vibhūtir anuvarṇitā
     ādau madhye tathā cānte yathātattvena tattvavit
prakṛtir guṇān vikurute svacchandenātma kāmyayā
     krīdārthaṃ tu mahārāja śataśo 'tha sahasraśaḥ
yathā dīpasahasrāṇi dīpān marthāy prakurvate
     prakṛtis tathā vikurute puruṣasya guṇān bahūn
sattvam ānanda udrekaḥ prītiḥ prākāśyam eva ca
     sukhaṃ śuddhitvam ārogyaṃ saṃtoṣaḥ śraddadhānatā
akārpaṇyam asaṃrambhaḥ kṣamā dhṛtir ahiṃsatā
     samatā satyam ānṛṇyaṃ mārdavaṃ hrīr acāpalam
śaucam ārjavam ācāram alaulyaṃ hṛdya saṃbhramaḥ
     iṣṭāniṣṭa viyogānāṃ kṛtānām avikatthanam
dānena cānugrahaṇam aspṛhārthe parārthatā
     sarvabhūtadayā caiva sattvasyaite guṇāḥ smṛtāḥ
rajoguṇānāṃ saṃghāto rūpam aiśvaryavigrahe
     atyāśitvam akāruṇyaṃ sukhaduḥkhopasevanam
parāpavādeṣu ratir vivādānāṃ ca sevanam
     ahaṃkāras tv asatkāraś caintā vairopasevanam
paritāpo 'paharaṇaṃ hrīnāśo 'nārjavaṃ tathā
     bhedaḥ paruṣatā caiva kāmakrodhau madas tathā
     darpo dveṣo 'tivādaś ca ete proktā rajoguṇāḥ
tāmasānāṃ tu saṃghātaṃ pravakṣyāmy upadhāryatām
     moho 'prakāśas tāmisram andhatāmisra saṃjñitam
maraṇaṃ cāndhatāmisraṃ tāmisraṃ krodha ucyate
     tamaso lakṣaṇānīha bhakṣāṇām abhirocanam
bhojanānān aparyāptis tathā peyeṣv atṛptatā
     gandhavāso vihāreṣu śayaneṣv āsaneṣu ca
divā svapne vivāde ca pramādeṣu ca vai ratiḥ
     nṛtyavāditragītānām ajñānāc chraddadhānatā
     dveṣo dharmaviśeṣāṇām ete vai tāmasā guṇāḥ
