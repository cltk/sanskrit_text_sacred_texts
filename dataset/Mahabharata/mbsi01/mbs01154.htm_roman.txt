[brāhmaṇa]
      gaṅgā dvāraṃ prati mahān babhūvarṣir mahātapāḥ
      bharadvājo mahāprājñaḥ satataṃ saṃśitavrataḥ
so 'bhiṣektuṃ gato gaṅgāṃ pūrvam evāgatāṃ satīm
      dadarśāpsarasaṃ tatra ghṛtācīm āplutām ṛṣiḥ
tasyā vāyur nadītīre vasanaṃ vyaharat tadā
      apakṛṣṭāmbarāṃ dṛṣṭvā tām ṛṣiś cakame tataḥ
tasyāṃ saṃsaktamanasaḥ kaumāra brahmacāriṇaḥ
      hṛṣṭasya retaś caskanda tad ṛṣir droṇa ādadhe
tataḥ samabhavad droṇaḥ kumāras tasya dhīmataḥ
      adhyagīṣṭa sa vedāṃś ca vedāṅgāni ca sarvaśaḥ
bharadvājasya tu sakhā pṛṣato nāma pārthivaḥ
      tasyāpi drupado nāma tadā samabhavat sutaḥ
sa nityam āśramaṃ gatvā droṇena saha pārṣataḥ
      cikrīḍādhyayanaṃ caiva cakāra kṣatriyarṣabhaḥ
tatas tu pṛṣate 'tīte sa rājā drupado 'bhavat
      droṇo 'pi rāmaṃ śuśrāva ditsantaṃ vasu sarvaśaḥ
vanaṃ tu prathitaṃ rāmaṃ bharadvājasuto 'bravīt
      āgataṃ vittakāmaṃ māṃ viddhi droṇaṃ dvijarṣabha
[rāma]
     śarīramātram evādya mayedam avaśeṣitam
     astrāṇi vā śarīraṃ vā brahmann anyataraṃ vṛṇu
[droṇa]
     astrāṇi caiva sarvāṇi teṣāṃ saṃhāram eva ca
     prayogaṃ caiva sarveṣāṃ dātum arhati me bhavān
[brāhmaṇa]
     tathety uktvā tatas tasmai pradadau bhṛgunandanaḥ
     pratigṛhya tato droṇaḥ kṛtakṛtyo 'bhavat tadā
saṃprahṛṣṭamanāś cāpi rāmāt paramasaṃmatam
     brahmāstraṃ samanuprāpya nareṣv abhyadhiko 'bhavat
tato drupadam āsādya bhāradvājaḥ pratāpavān
     abravīt puruṣavyāghraḥ sakhāyaṃ viddhi mām iti
[drupada]
     nāśrotriyaḥ śrotriyasya nārathī rathinaḥ sakhā
     nārājā pārthivasyāpi sakhipūrvaṃ kim iṣyate
[br]
     sa viniścitya manasā pāñcālyaṃ prati buddhimān
     jagāma kurumukhyānāṃ nagaraṃ nāgasāhvayam
tasmai pautrān samādāya vasūni vividhāni ca
     prāptāya pradadau bhīṣmaḥ śiṣyān droṇāya dhīmate
droṇaḥ śiṣyāṃs tataḥ sarvān idaṃ vacanam abravīt
     samānīya tadā vidvān drupadasyāsukhāya vai
ācārya vetanaṃ kiṃ cid dhṛdi saṃparivartate
     kṛtāstrais tat pradeyaṃ syāt tad ṛtaṃ vadatānaghāḥ
yadā ca pāṇḍavāḥ sarve kṛtāstrāḥ kṛtaniśramāḥ
     tato droṇo 'bravīd bhūyo vetanārtham idaṃ vacaḥ
pārṣato drupado nāma chatravatyāṃ nareśvaraḥ
     tasyāpakṛṣya tad rājyaṃ mama śīghraṃ pradīyatām
tataḥ pāṇḍusutāḥ pañca nirjitya drupadaṃ yudhi
     droṇāya darśayām āsur baddhvā sasacivaṃ tadā
[dro]
     prārthayāmi tvayā sakhyaṃ punar eva narādhipa
     arājā kila no rājñaḥ sakhā bhavitum arhati
ataḥ prayatitaṃ rājye yajñasena mayā tava
     rājāsi dakṣiṇe kūle bhāgīrathyāham uttare
[br]
     asatkāraḥ sa sumahān muhūrtam api tasya tu
     na vyeti hṛdayād rājño durmanāḥ sa kṛśo 'bhavat
