[bh]
      cedirājakule jātas tryakṣa eṣa caturbhujaḥ
      rāsabhārāva sadṛśaṃ rurāva ca nanāda ca
tenāsya mātā pitarau tresatus tau sa bāndhavau
      vaikṛtaṃ tac ca tau dṛṣṭvā tyāgāya kurutāṃ matim
tataḥ sabhāryaṃ nṛpatiṃ sāmātyaṃ sapurohitam
      cintā saṃmūḍhahṛdayaṃ vāg uvācāśarīriṇī
eṣa te nṛpate putraḥ śrīmāñ jāto mahābalaḥ
      tasmād asmān na bhetavyam avyagraḥ pāhi vai śiśum
na caivaitasya mṛtyus tvaṃ na kālaḥ pratyupasthitaḥ
      mṛtyur hantāsya śastreṇa sa cotpanno narādhipa
saṃśrutyodāhṛtaṃ vākyaṃ bhūtam antarhitaṃ tataḥ
      putrasnehābhisaṃtaptā jananī vākyam abravīt
yenedam īritaṃ vākyaṃ mamaiva tanayaṃ prati
      prāñjalis taṃ namasyāmi bravītu sa punar vacaḥ
śrotum icchāmi putrasya ko 'sya mṛtyur bhaviṣyati
      antarhitaṃ tato bhūtam uvācedaṃ punar vacaḥ
yenotsaṅge gṛhītasya bhujāv abhyadhikāv ubhau
      patiṣyataḥ kṣititale pañcaśīrṣāv ivoragau
tṛtīyam etad bālasya lalāṭasthaṃ ca locanam
     nimajjiṣyati yaṃ dṛṣṭvā so 'sya mṛtyur bhaviṣyati
tryakṣaṃ caturbhujaṃ śrutvā tathā ca samudāhṛtam
     dharaṇyāṃ pārthivāḥ sarve abhyagacchan didṛkṣavaḥ
tān pūjayitvā saṃprāptān yathārhaṃ sa mahīpatiḥ
     ekaikasya nṛpasyāṅke putram āropayat tadā
evaṃ rājasahasrāṇāṃ pṛthaktvena yathākramam
     śiśur aṅke samārūḍho na tat prāpa nidarśanam
tataś cedipuraṃ prāptau saṃkarṣaṇa janārdanau
     yādavau yādavīṃ drastuṃ svasāraṃ tāṃ pitus tadā
abhivādya yathānyāyaṃ yathā jyeṣṭhaṃ nṛpāṃś ca tān
     kuśalānāmayaṃ pṛṣṭvā niṣaṇṇau rāma keśavau
abhyarcitau tadā vīrau prītyā cābhyadhikaṃ tataḥ
     putraṃ dāmodarotsaṅge devī saṃnyadadhāt svayam
nyastamātrasya tasyāṅke bhujāv abhyadhikāv ubhau
     petatus tac ca nayanaṃ nimamajja lalāṭajam
tad dṛṣṭvā vyathitā trastā varaṃ kṛṣṇam ayācata
     dadasva me varaṃ kṛṣṇa bhayārtāya mahābhuja
tvaṃ hy ārtānāṃ samāśvāso bhītānām abhayaṃkaraḥ
     pitṛsvasāraṃ mā bhaiṣīr ity uvāca janārdanaḥ
dadāni kaṃ varaṃ kiṃ vā karavāṇi pitṛsvasaḥ
     śakyaṃ vā yadi vāśakyaṃ kariṣyāmi vacas tava
evam uktā tataḥ kṛṣṇam abravīd yadunandanam
     śiśupālasyāparādhān kṣamethās tvaṃ mahābala
[k]
     aparādhaśataṃ kṣāmyaṃ mayā hy asya pitṛṣvasaḥ
     putrasya te vadhārhāṇāṃ mā tvaṃ śoke manaḥ kṛthāḥ
[bhs]
     evam eṣa nṛpaḥ pāpaḥ śiśupālaḥ sumandadhīḥ
     tvāṃ samāhvayate vīra govinda varadarpitaḥ
