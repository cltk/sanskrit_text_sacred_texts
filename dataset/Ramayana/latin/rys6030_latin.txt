tāṃ rātrim uṣitās tatra suvele haripuṃgavāḥ
 laṅkāyāṃ dadṛśur vīrā vanāny upavanāni ca
samasaumyāni ramyāṇi viśālāny āyatāni ca
 dṛṣṭiramyāṇi te dṛṣṭvā babhūvur jātavismayāḥ
campakāśokapuṃnāgasālatālasamākulā
 tamālavanasaṃchannā nāgamālāsamāvṛtā
hintālair arjunair nīpaiḥ saptaparṇaiś ca puṣpitaiḥ
 tilakaiḥ karṇikāraiś ca paṭālaiś ca samantataḥ
śuśubhe puṣpitāgraiś ca latāparigatair drumaiḥ
 laṅkā bahuvidhair divyair yathendrasyāmarāvatī
vicitrakusumopetai raktakomalapallavaiḥ
 śādvalaiś ca tathā nīlaiś citrābhir vanarājibhiḥ
gandhāḍhyāny abhiramyāṇi puṣpāṇi ca phalāni ca
 dhārayanty agamās tatra bhūṣaṇānīva mānavāḥ
tac caitrarathasaṃkāśaṃ manojñaṃ nandanopamam
 vanaṃ sarvartukaṃ ramyaṃ śuśubhe ṣaṭpadāyutam
natyūhakoyaṣṭibhakair nṛtyamānaiś ca barhibhiḥ
 rutaṃ parabhṛtānāṃ ca śuśruve vananirjhare
nityamattavihaṃgāni bhramarācaritāni ca
 kokilākulaṣaṇḍāni vihagābhirutāni ca
bhṛṅgarājābhigītāni bhramaraiḥ sevitāni ca
 koṇālakavighuṣṭāni sārasābhirutāni ca
viviśus te tatas tāni vanāny upavanāni ca
 hṛṣṭāḥ pramuditā vīrā harayaḥ kāmarūpiṇaḥ
teṣāṃ praviśatāṃ tatra vānarāṇāṃ mahaujasām
 puṣpasaṃsargasurabhir vavau ghrāṇasukho 'nilaḥ
anye tu harivīrāṇāṃ yūthān niṣkramya yūthapāḥ
 sugrīveṇābhyanujñātā laṅkāṃ jagmuḥ patākinīm
vitrāsayanto vihagāṃs trāsayanto mṛgadvipān
 kampayantaś ca tāṃ laṅkāṃ nādaiḥ svair nadatāṃ varāḥ
kurvantas te mahāvegā mahīṃ cāraṇapīḍitām
 rajaś ca sahasaivordhvaṃ jagāma caraṇoddhatam
ṛkṣāḥ siṃhā varāhāś ca mahiṣā vāraṇā mṛgāḥ
 tena śabdena vitrastā jagmur bhītā diśo daśa
śikharaṃ tu trikūṭasya prāṃśu caikaṃ divispṛśam
 samantāt puṣpasaṃchannaṃ mahārajatasaṃnibham
śatayojanavistīrṇaṃ vimalaṃ cārudarśanam
 ślakṣṇaṃ śrīman mahac caiva duṣprāpaṃ śakunair api
manasāpi durārohaṃ kiṃ punaḥ karmaṇā janaiḥ
 niviṣṭā tatra śikhare laṅkā rāvaṇapālitā
sā purī gopurair uccaiḥ pāṇḍurāmbudasaṃnibhaiḥ
 kāñcanena ca sālena rājatena ca śobhitā
prāsādaiś ca vimānaiś ca laṅkā paramabhūṣitā
 ghanair ivātapāpāye madhyamaṃ vaiṣṇavaṃ padam
yasyāṃ stambhasahasreṇa prāsādaḥ samalaṃkṛtaḥ
 kailāsaśikharākāro dṛśyate kham ivollikhan
caityaḥ sa rākṣasendrasya babhūva purabhūṣaṇam
 śatena rakṣasāṃ nityaṃ yaḥ samagreṇa rakṣyate
tāṃ samṛddhāṃ samṛddhārtho lakṣmīvāṁl lakṣmaṇāgrajaḥ
 rāvaṇasya purīṃ rāmo dadarśa saha vānaraiḥ
tāṃ ratnapūrṇāṃ bahusaṃvidhānāṃ; prāsādamālābhir alaṃkṛtāṃ ca
 purīṃ mahāyantrakavāṭamukhyāṃ; dadarśa rāmo mahatā balena
