[s]
      sā śaptā tena kruddhena viśvāmitreṇa dhīmatā
      tasmiṃs tīrthavare śubhre śoṇitaṃ samupāvahat
athājagmus tato rājan rākṣasās tatra bhārata
      tatra te śoṇitaṃ sarve pibantaḥ sukham āsate
tṛptāś ca subhṛśaṃ tena sukhitā vigatajvarāḥ
      nṛtyantaś ca hasantaś ca yathā svargajitas tathā
kasya cit tv atha kālasya ṛṣayaḥ satapo dhanāḥ
      tīrthayātrāṃ samājagmuḥ sarasvatyāṃ mahīpate
teṣu sarveṣu tīrtheṣu āplutya munipuṃgavāḥ
      prāpya prītiṃ parāṃ cāpi tapo lubdhā viśāradāḥ
      prayayur hi tato rājan yena tīrthaṃ hi tat tathā
athāgamya mahābhāgās tat tīrthaṃ dāruṇaṃ tadā
      dṛṣṭvā toyaṃ sarasvatyāḥ śoṇitena pariplutam
      pīyamānaṃ ca rakṣobhir bahubhir nṛpasattama
tān dṛṣṭva rākṣasān rājan munayaḥ saṃśitavratāḥ
      pāritrāṇe sarasvatyāḥ paraṃ yatnaṃ pracakrire
te tu sarve mahābhāgāḥ samāgamya mahāvratāḥ
      āhūya saritāṃ śreṣṭhām idaṃ vacanam abruvan
kāraṇaṃ brūhi kalyāṇi kimarthaṃ te hrado hy ayam
      evam ākulatāṃ yātaḥ śrutvā pāsyāmahe vayam
tataḥ sā sarvam āccaṣṭa yathāvṛttaṃ pravepatī
     duḥkhitām atha tāṃ dṛṣṭvā ta ūcur vai tapodhanāḥ
kāraṇaṃ śrutam asmābhiḥ śāpāś caiva śruto 'nagha
     kariṣyanti tu yat prāptaṃ sarva eva tapodhanāḥ
evam uktvā saricchreṣṭhām ūcus te 'tha parasparam
     vimocayāmahe sarve śāpād etāṃ sarasvatīm
teṣāṃ tu vacanād eva prakṛtisthā sarasvatī
     prasānna sālilā jajñe yathāpūrvaṃ tathaiva hi
     vimuktā ca saricchreṣṭhā vibabhau sā yathā purā
dṛṣṭvā toyaṃ sarasvatyā munibhis tais tathā kṛtam
     kṛtāñjalīs tato rājan rākṣasāḥ kṣudhayārditāḥ
     ūcus tān vai munī sarvān kṛpā yuktān punaḥ punaḥ
vayaṃ hi kṣudhitāś caiva dhārmād dhīnāś ca śāśvatāt
     na ca naḥ kāmakāro 'yaṃ yad vayaṃ pāpakāriṇaḥ
yuṣmākaṃ cāpramādena duṣkṛtena ca karmaṇā
     pakṣo 'yaṃ vardhate 'smākaṃ yataḥ sma brahmarākṣasāḥ
evaṃ hi vaiśyaśūdrāṇāṃ kṣatriyāṇāṃ tathaiva ca
     ye brāhmaṇān pradviṣānti te bhavantīha rākṣasāḥ
ācāryam ṛtvijaṃ caiva guruṃ vṛddhajanaṃ tathā
     prāṇino ye 'vamanyante te bhavantīha rākṣasāḥ
     yoṣitāṃ caiva pāpānāṃ yonidoṣeṇa vardhate
tat kurudhvam ihāsmākaṃ kāruṇyaṃ dvijasattamāḥ
     śaktā bhavantaḥ sarveṣāṃ lokānām api tāraṇe
teṣāṃ te munayaḥ śrutvā tuṣṭuvus tāṃ mahānadīm
     mokṣārthaṃ rakṣasāṃ teṣām ūcuḥ prayata mānasāḥ
kṣuta kīṭāvapannaṃ ca yac cocchiṣṭāśitaṃ bhavet
     keśāvapannam ādhūtam ārugṇam api yad bhavet
     śvabhiḥ saṃspṛṣṭam annaṃ ca bhāgo 'sau rakṣasām iha
tasmāj jñātvā sadā vidvān etāny annāni varjayet
     rākṣasānnam asau bhuṅkte yo bhuṅkte hy annam īdṛśam
śodhayitvā tatas tīrtham ṛṣayas te tapodhanāḥ
     mokṣārthaṃ rākṣasānāṃ ca nadīṃ tāṃ pratyacodayan
maharṣīṇāṃ mataṃ jñātvā tataḥ sā saritāṃ varā
     aruṇām ānayām āsa svāṃ tanuṃ puruṣarṣabha
tasyāṃ te rākṣasāḥ snātvā tanūs tyaktvā divaṃ gatāḥ
     aruṇāyāṃ mahārāja brahmahatyāpahā hi sā
etam artham abhijñāya devarājaḥ śatakratuḥ
     tasmiṃs tīrthavare snātvā vimuktaḥ pāpmanā kila
[j]
     kimarthaṃ bhagavāñ śakro brahmahatyām avāptavān
     katham asmiṃś ca tīrthe vai āplutyākalmaśo 'bhavat
[vai]
     śṛṇuṣvaitad upākhyānaṃ yathāvṛttaṃ janeśvara
     yathā bibheda samayaṃ namucer vāsavaḥ purā
namucir vāsavād bhītaḥ sūryaraśmiṃ samāviśat
     tenendraḥ sakhyam akarot samayaṃ cedam abravīt
nārdreṇa tvā na śuṣkeṇa na rātrau nāpi vāhani
     vadhiṣyāmy asuraśreṣṭha sakhe satyena te śape
evaṃ sa kṛtvā samayaṃ sṛṣṭvā nīhāram īśvaraḥ
     cicchedāsya śiro rājann apāṃ phenena vāsavaḥ
tacchiro namuceś chinnaṃ pṛṣṭhataḥ śakram anvayāt
     he mitrahan pāpa iti bruvāṇaṃ śakram antikāt
evaṃ sa śirasā tena codyamānaḥ punaḥ punaḥ
     pitāmahāya saṃtapta evam arthaṃ nyavedayat
tam abravīl lokagurur aruṇāyāṃ yathāvidhi
     iṣṭopaspṛśa devendra brahmahatyāpahā hi sā
ity uktaḥ sā sarasvatyāḥ kuñje vai janamejaya
     iṣṭvā yathāvad balabhir aruṇāyām upāsspṛśat
sa muktaḥ pāpmanā tena brahmahatyā kṛtena ha
     jagāma saṃhṛṣṭamanās tridivaṃ tridaśeśvaraḥ
śiras tac cāpi namuces tatraivāplutya bhārata
     lokān kāmadughān prāptam akṣayān rājasattama
tatrāpy upaspṛśya balo mahātmā; dattvā ca dānāni pṛthagvidhāni
     avāpya dharmaṃ paramārya karmā; jagāma somasya mahat sa tīrtham
yatrājayad rājasūyena somaḥ; sākṣāt purā vidhivat pārthivendra
     atrir dhīmān vipramukhyo babhūva; hotā yasmin kratumukhye mahātmā
yasyānte 'bhūt sumahān dānavānāṃ; daiteyānāṃ rākṣasānāṃ ca devaiḥ
     sa saṃgrāmas tārakākhyaḥ sutīvro; yatra skandas tārakākhyaṃ jaghāna
senāpatyaṃ labdhavān devatānāṃ; mahāseno yatra daityānta kartā
     sākṣāc cātra nyavasat kārttikeyaḥ; sadā kumāro yatra sa plakṣarājaḥ
