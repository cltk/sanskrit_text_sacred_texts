[dhṛ]
      śvobhūte kim akārṣus te duḥkhaśokasamanvitāḥ
      abhimanyau hate tatra ke vāyudhyanta māmakāḥ
jānantas tasya karmāṇi kuravaḥ savyasācinaḥ
      kathaṃ tat kilbiṣaṃ kṛtvā nirbhayā brūhi māmakāḥ
putraśokābhisaṃtaptaṃ kruddhaṃ mṛtyum ivāntakam
      āyāntaṃ puruṣavyāghraṃ kathaṃ dadṛśur āhave
kapirājadhvajaṃ saṃkhye vidhunvānaṃ mahad dhanuḥ
      dṛṣṭvā putra paridyūnaṃ kim akurvanta māmakāḥ
kiṃ nu saṃjaya saṃgrāme vṛttaṃ duryodhanaṃ prati
      paridevo mahān atra śruto me nābhinandanam
babhūvur ye manogrāhyāḥ śabdāḥ śrutisukhāvahāḥ
      na śrūyante 'dya te sarve saindhavasya niveśane
stuvatāṃ nādya śrūyante putrāṇāṃ śibire mama
      sūtamāgadha saṃghānāṃ nartakānāṃ ca sarvaśaḥ
śabdena nāditābhīkṣṇam abhavad yatra me śrutiḥ
      dīnānām adya taṃ śabdaṃ na śṛṇomi samīritam
niveśane satyadhṛteḥ somadattasya saṃjaya
      āsīno 'haṃ purā tāta śabdam aśrauṣam uttamam
tad adya hīnapuṇyo 'ham ārtasvaranināditam
     niveśanaṃ hatotsāhaṃ putrāṇāṃ mama lakṣaye
viviṃśater durmukhasya citrasenavikarṇayoḥ
     anyeṣāṃ ca sutānāṃ me na tathā śrūyate dhvaniḥ
brāhmaṇāḥ kṣatriyā vaiśyā yaṃ śiṣyāḥ paryupāsate
     droṇaputraṃ maheṣvāsaṃ putrāṇāṃ me parāyaṇam
vitaṇḍālāpa saṃlāpair hutayācita vanditaiḥ
     gītaiśca vividhair iṣṭai ramaye yo divāniśam
upāsyamāno bahubhiḥ kurupāṇḍavasātvataiḥ
     sūta tasya gṛhe śabdho nādya drauṇer yathā purā
droṇaputraṃ maheṣvāsaṃ gāyanā nartakāś ca ye
     atyartham upatiṣṭhanti teṣāṃ na śrūyate dhvaniḥ
vindānuvindayoḥ sāyaṃ śibire yo mahādhvaniḥ
     śrūyate so 'dya na tathā kekayānāṃ ca veśmasu
nityapramuditānāṃ ca tālagīta svano mahān
     nṛtyatāṃ śrūyate tāta gaṇānāṃ so 'dya na dhvaniḥ
sapta tantūn vitanvānā yam upāsanti yājakāḥ
     saumadattiṃ śrutanidhiṃ teṣāṃ na śrūyate dhvaniḥ
jyāghoṣo brahmaghoṣaś ca toramāsi rathadhvaniḥ
     droṇasyāsīd avirato gṛhe tan na śṛṇomy aham
nānādeśasamutthānāṃ gītānāṃ yo 'bhavat svanaḥ
     vāditranāditānāṃ ca so 'dya na śrūyate mahān
yadā prabhṛty upaplavyāc chāntim icchañ janārdanaḥ
     āgataḥ sarvabhūtānām anukampārtham acyutaḥ
tato 'ham abruvaṃ sūta mandaṃ duryodhanaṃ tadā
     vāsudevena tīrthena putra saṃśāmya pāṇḍavaiḥ
kālaprāprtam ahaṃ manye mā tvaṃ duryodhanātigāḥ
     śame ced yācamānaṃ tvaṃ pratyākhyāsyasi keśavam
     hitārtham abhijalpantaṃ na tathāsty aparājayaḥ
pratyācaṣṭa sa dāśārham ṛṣabhaṃ sarvadhanvinām
     anuneyāni jalpantam anayān nānvapadyata
tato duḥśāsanasyaiva karṇasya ca mataṃ dvayoḥ
     anvavartata hitvā māṃ kṛṣṭaḥ kālena durmatiḥ
na hy ahaṃ dyūtam icchāmi viduro na praśaṃsati
     saindhavo necchate dyūtaṃ bhīṣmo na dyūtam icchati
śalyo bhūriśravāś caiva purumitro jayas tathā
     aśvatthāmā kṛpo droṇo dyūtaṃ necchanti saṃjaya
eteṣāṃ matam ājñāya yadi varteta putrakaḥ
     sa jñātimitraḥ sa suhṛc ciraṃ jīved anāmayaḥ
ślakṣṇā madhurasaṃbhāṣā jñātimadhye priyaṃvadāḥ
     kulīnāḥ samatāḥ prājñāḥ sukhaṃ prāpsyanti pāṇḍavāḥ
dharmāpekṣo naro nityaṃ sarvatra labhate sukham
     pretya bhāve ca kalyāṇaṃ prasādaṃ pratipadyate
arhanty ardhaṃ pṛthivyās te bhoktuṃ sāmarthya sādhanāḥ
     teṣām api samudrāntā pitṛpaitāmahī mahī
niyujyamānāḥ sthāsyanti pāṇḍavā dharmavartmani
     santi no jñātayas tāta yeṣāṃ śroṣyanti pāṇḍavāḥ
śalyasya somadattasya bhīṣmasya ca mahātmanaḥ
     droṇasyātha vikarṇasya bāhlikasya kṛpasya ca
anyeṣāṃ caiva vṛddhānāṃ bharatānāṃ mahātmanām
     tvadarthaṃ bruvatāṃ tātaḥ kariṣyanti vaco hitam
kaṃ vā tvaṃ manyase teṣāṃ yas tvā brūyād ato 'nyathā
     kṛṣṇo na dharmaṃ saṃjahyāt sarve te ca tvad anvayāḥ
mayāpi coktās te vīrā vacanaṃ dharmasaṃhitam
     nānyathā prakariṣyanti dharmātmāno hi pāṇḍavāḥ
ity ahaṃ vilapan sūta bahuśaḥ putram uktavān
     na ca me śrutavān mūḍho manye kālasya paryayam
vṛkodarārjunau yatra vṛṣṇivīraś ca sātyakiḥ
     uttamaujāś ca pāñcālyo yudhāmanyuś ca durjayaḥ
dhṛṣṭadyumnaś ca durdharṣaḥ śikhaṇḍī cāparājitaḥ
     aśmakāḥ kekayāś caiva kṣatradharmā ca saumakiḥ
caidyaś ca cekitānaś ca putraḥ pāśyasya cābhibhuḥ
     draupadeyā virāṭaś ca drupadaś ca mahārathaḥ
     yamau ca puruṣavyāghrau mantrī ca madhusūdanaḥ
ka etāñ jātu yudhyeta loke 'smin vai jijīviṣuḥ
     divyam astraṃ vikurvāṇān saṃhareyur ariṃdamāḥ
anyo duryodhanāt karṇāc chakuneś cāpi saubalāt
     duḥśāsanacaturthānāṃ nānyaṃ paśyāmi pañcamam
yeṣām abhīśu hastaḥ syād viṣvakseno rathe sthitaḥ
     saṃnaddhaś cārjuno yodhā teṣāṃ nāsti parājayaḥ
teṣāṃ mama vilāpānāṃ na hi duryodhanaḥ smaret
     hatau hi puruṣavyāghrau bhīṣmadroṇau tvam āttha me
teṣāṃ vidura vākyānām uktānāṃ dīrghadarśinām
     dṛṣṭvemāṃ phalanirvṛttiṃ manye śocanti putrakāḥ
himātyaye yathā kakṣaṃ śuṣkaṃ vāterito mahān
     agnir dahet tathā senāṃ māmikāṃ sadhanaṃjayaḥ
ācakṣva tad dhi naḥ sarvaṃ kuśalo hy asi saṃjaya
     yad upāyāt tu sāyāhne kṛtvā pārthasya kilbiṣam
     abhimanyau hate tāta katham āsīn mano hi vaḥ
na jātu tasya karmāṇi yudhi gāṇḍīvadhanvanaḥ
     apakṛtvā mahat tāta soḍhuṃ śakṣyanti māmakāḥ
kiṃ nu duryodhanaḥ kṛtyaṃ karṇaḥ kṛtyaṃ kim abravīt
     duḥśāsanaḥ saubalaś ca teṣām evaṃgate api
     sarveṣāṃ samavetānāṃ putrāṇāṃ mama saṃjaya
yadvṛttaṃ tāta saṃgrāme mandasyāpanayair bhṛśam
     lobhānugata durbuddheḥ krodhena vikṛtātmanaḥ
rājyakāmasya mūḍhasya rāgopahata cetasaḥ
     durnītaṃ vā sunītaṃ vā tan mamācakṣva saṃjaya
