bṛhadaśva uvāca
      utsṛjya damayantīṃ tu nalo rājā viśāṃ pate
      dadarśa dāvaṃ dahyantaṃ mahāntaṃ gahane vane
tatra śuśrāva madhye 'gnau śabdaṃ bhūtasya kasya cit
      abhidhāva nalety uccaiḥ puṇyaśloketi cāsakṛt
mā bhair iti nalaś coktvā madhyam agneḥ praviśya tam
      dadarśa nāgarājānaṃ śayānaṃ kuṇḍalīkṛtam
sa nāgaḥ prāñjalir bhūtvā vepamāno nalaṃ tadā
      uvāca viddhi māṃ rājan nāgaṃ karkoṭakaṃ nṛpa
mayā pralabdho brahmarṣir anāgāḥ sumahātapāḥ
      tena manyuparītena śapto 'smi manujādhipa
tasya śāpān na śaknomi padād vicalituṃ padam
      upadekṣyāmi te śreyas trātum arhati māṃ bhavān
sakhā ca te bhaviṣyāmi matsamo nāsti pannagaḥ
      laghuś ca te bhaviṣyāmi śīghram ādāya gaccha mām
evam uktvā sa nāgendro babhūvāṅguṣṭhamātrakaḥ
      taṃ gṛhītvā nalaḥ prāyād uddeśaṃ dāvavarjitam
ākāśadeśam āsādya vimuktaṃ kṛṣṇavartmanā
      utsraṣṭukāmaṃ taṃ nāgaḥ punaḥ karkoṭako 'bravīt
padāni gaṇayan gaccha svāni naiṣadha kāni cit
     tatra te 'haṃ mahārāja śreyo dhāsyāmi yat param
tataḥ saṃkhyātum ārabdham adaśad daśame pade
     tasya daṣṭasya tad rūpaṃ kṣipram antaradhīyata
sa dṛṣṭvā vismitas tasthāv ātmānaṃ vikṛtaṃ nalaḥ
     svarūpadhāriṇaṃ nāgaṃ dadarśa ca mahīpatiḥ
tataḥ karkoṭako nāgaḥ sāntvayan nalam abravīt
     mayā te 'ntarhitaṃ rūpaṃ na tvā vidyur janā iti
yatkṛte cāsi vikṛto duḥkhena mahatā nala
     viṣeṇa sa madīyena tvayi duḥkhaṃ nivatsyati
viṣeṇa saṃvṛtair gātrair yāvat tvāṃ na vimokṣyati
     tāvat tvayi mahārāja duḥkhaṃ vai sa nivatsyati
anāgā yena nikṛtas tvam anarho janādhipa
     krodhād asūyayitvā taṃ rakṣā me bhavataḥ kṛtā
na te bhayaṃ naravyāghra daṃṣṭribhyaḥ śatruto 'pi vā
     brahmavidbhyaś ca bhavitā matprasādān narādhipa
rājan viṣanimittā ca na te pīḍā bhaviṣyati
     saṃgrāmeṣu ca rājendra śaśvaj jayam avāpsyati
gaccha rājann itaḥ sūto bāhuko 'ham iti bruvan
     samīpam ṛtuparṇasya sa hi vedākṣanaipuṇam
     ayodhyāṃ nagarīṃ ramyām adyaiva niṣadheśvara
sa te 'kṣahṛdayaṃ dātā rājāśvahṛdayena vai
     ikṣvākukulajaḥ śrīmān mitraṃ caiva bhaviṣyati
bhaviṣyasi yadākṣajñaḥ śreyasā yokṣyase tadā
     sameṣyasi ca dārais tvaṃ mā sma śoke manaḥ kṛthāḥ
     rājyena tanayābhyāṃ ca satyam etad bravīmi te
svarūpaṃ ca yadā draṣṭum icchethās tvaṃ narādhipa
     saṃsmartavyas tadā te 'haṃ vāsaś cedaṃ nivāsayeḥ
anena vāsasāchannaḥ svarūpaṃ pratipatsyase
     ity uktvā pradadāv asmai divyaṃ vāsoyugaṃ tadā
evaṃ nalaṃ samādiśya vāso dattvā ca kaurava
     nāgarājas tato rājaṃs tatraivāntaradhīyata
