[s]
      dṛṣṭvā bhīṣmeṇa saṃsaktān bhrātṝn anyāṃś ca pārthivān
      tam abhyadhāvad gāṅgeyam udyatāstro dhanaṃjayaḥ
pāñcajanyasya nirghoṣaṃ dhanuṣo gāṇḍivasya ca
      dhvajaṃ ca dṛṣṭvā pārthasya sarvān no bhayam āviśat
asajjamānaṃ vṛkṣeṣu dhūmaketum ivotthitam
      bahuvarṇaṃ ca citraṃ ca divyaṃ vānaralakṣaṇam
      apaśyāma mahārāja dhvajaṃ gāṇḍivadhanvanaḥ
vidyutaṃ meghamadhyasthāṃ bhrājamānām ivāmbare
      dadṛśur gāṇḍivaṃ yodhā rukmapṛṣṭhaṃ mahārathe
aśuśruma bhṛśaṃ cāsya śakrasyevābhigarjataḥ
      sughoraṃ talayoḥ śabdaṃ nighnatas tava vāhinīm
caṇḍavāto yathā meghaḥ sa vidyut stanayitnumān
      diśaḥ saṃplāvayan sarvāḥ śaravarṣaiḥ samantataḥ
abhyadhāvata gāṅgeyaṃ bhairavāstro dhanaṃjayaḥ
      diśaṃ prācīṃ pratīcīṃ ca na jānīmo 'stramohitāḥ
kāṃdig bhūtāḥ śrāntapatrā hatāstrā hatacetasaḥ
      anyonyam abhisaṃśliṣya yodhās te bharatarṣabha
bhīṣmam evābhilīyanta saha sarvais tavātmajaiḥ
      teṣām ārtāyanam abhūd bhīṣmaḥ śaṃtanavo raṇe
samutpatanta vitrastā rathebhyo rathinas tadā
     sādinaś cāśvapṛṣṭhebhyo bhūmau cāpi padātayaḥ
śrutvā gāṇḍīvanirghoṣaṃ visphūrjitam ivāśaneḥ
     sarvasainyāni bhītāni vyavalīyanta bhārata
atha kāmbojamukhyais tu bṛhadbhiḥ śīghragāmibhiḥ
     gopānāṃ bahusāhasrair balair govāsano vṛtaḥ
madrasauvīragāndhārais trigartaiś ca viśāṃ pate
     sarvakāliṅgamukhyaiś ca kaliṅgādhipatir vṛtaḥ
nāgā naragaṇaughāś ca duḥśāsana puraḥsarāḥ
     jayadrathaś ca nṛpatiḥ sahitaḥ sarvarājabhiḥ
hayāroha varāś caiva tata putreṇa coditāḥ
     caturdaśasahasrāṇi saubalaṃ paryavārayan
tatas te sahitāḥ sarve vibhaktarathavāhanāḥ
     pāṇḍavān samare jagmus tāvakā bharatarṣabha
rathibhir vāraṇair aśvaiḥ padātaiś ca samīritam
     ghoram āyodhanaṃ jajñe mahābhrasadṛśaṃ rajaḥ
tomaraprāsanārāca gajāśvarathayodhinām
     balena mahatā bhīṣmaḥ samasajjat kirīṭinā
āvantyaḥ kāśirājena bhīmasenena saindhavaḥ
     ajātaśatrur madrāṇām ṛṣabheṇa yaśasvinā
     saha putraḥ sahāmātyaḥ śalyena samasajjata
vikarṇaḥ sahadevena citrasenaḥ śikhaṇḍinā
     matsyā duryodhanaṃ jagmuḥ śakuniṃ ca viśāṃ pate
drupadaś cekitānaś ca sātyakiś ca mahārathaḥ
     droṇena samasajjanta saputreṇa mahātmanā
     kṛpaś ca kṛtavarmā ca dhṛṣṭaketum abhidrutau
evaṃ prajavitāśvāni bhrāntanāgarathāni ca
     sainyāni samasajjanta prayuddhāni samantataḥ
nirabhre vidyutas tīvrā diśaś ca rajasāvṛtāḥ
     prādurāsan maholkāś ca sa nirghātā viśāṃ pate
pravavau ca mahāvātaḥ pāṃsuvarṣaṃ papāta ca
     nabhasy antardadhe sūryaḥ sainyena rajasāvṛtaḥ
pramohaḥ sarvasattvānām atīva samapadyata
     rajasā cābhibhūtānām astrajālaiś ca tudyatām
vīrabāhuviṣṛṣṭānāṃ sarvāvaraṇabhedinām
     saṃghātaḥ śarajālānāṃ tumulaḥ samapadyata
prakāśaṃ cakrur ākāśaṃ yudyatāni bhujottamaiḥ
     nakṣatravimalābhāni śastrāṇi bharatarṣabha
ārṣabhāṇi vicitrāṇi rukmajālāvṛtāni ca
     saṃpetur dikṣu sarvāsu carmāṇi bharatarṣabha
sūryavarṇaiś ca nistriṃśaiḥ pātyamānāni sarvaśaḥ
     dikṣu sarvāsv adṛśyanta śarīrāṇi śirāṃsi ca
bhagnacakrākṣa nīḍāś ca nipātitamahādhvajāḥ
     hatāśvāḥ pṛthivīṃ jagmus tatra tatra mahārathāḥ
paripetur hayāś cātra ke cic chatrakṛtavraṇāḥ
     rathān viparikarṣanto hateṣu rathayodhiṣu
śarāhatā bhinnadehā baddhayoktrā hayottamāḥ
     yugāni paryakarṣanta tatra tatra sma bhārata
adṛśyanta sasūtāś ca sāśvāḥ sa rathayodhinaḥ
     ekena balinā rājan vāraṇena hatā rathāḥ
gandhahastimadasrāvam āghrāya bahavo raṇe
     saṃnipāte balaughānāṃ vītam ādadire gajāḥ
sa tomaramahāmātrair nipatadbhir gatāsubhiḥ
     babhūvāyodhanaṃ channaṃ nārācābhihatair gajaiḥ
saṃnipāte balaughānāṃ preṣitair varavāraṇaiḥ
     nipetur yudhi saṃbhagnāḥ sa yodhāḥ sa dhvajā rathāḥ
nāgarājopamair hastair nāgair ākṣipya saṃyuge
     vyadṛśyanta mahārāja saṃbhagnā rathakūbarāḥ
viśīrṇarathajālāś ca keśeṣv ākṣipya dantibhiḥ
     drumaśākhā ivāvidhya niṣpiṣṭā rathino raṇe
ratheṣu ca rathān yuddhe saṃsaktān varavāraṇāḥ
     vikarṣanto diśaḥ sarvāḥ saṃpetuḥ sarvaśabdagāḥ
teṣāṃ tathā karṣatāṃ ca gajānāṃ rūpam ābabhau
     saraḥsu nalinī jālaṃ viṣaktam iva karṣatām
evaṃ saṃchāditaṃ tatra babhūvāyodhanaṃ mahat
     sādibhiś ca padātaiś ca sa dhvajaiś ca mahārathaiḥ
