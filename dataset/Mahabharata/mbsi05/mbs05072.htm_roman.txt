[bhīma]
      yathā yathaiva śāntiḥ syāt kurūṇāṃ madhusūdana
      tathā tathaiva bhāṣethā mā sma yuddhena bhīṣayeḥ
amarṣī nityasaṃrabdhaḥ śreyo dveṣī mahāmanāḥ
      nograṃ duryodhano vācyaḥ sāmnaivainaṃ samācareḥ
prakṛtyā pāpasattvaś ca tulyacetāś ca dasyubhiḥ
      aiśvaryamadamattaś ca kṛtavairaś ca pāṇḍavaiḥ
adīrghadarśī niṣṭhūrī kṣeptā krūraparākramaḥ
      dīrghamanyur aneyaś ca pāpātmā nikṛtipriyaḥ
mriyetāpi na bhajyeta naiva jahyāt svakaṃ matam
      tādṛśena śamaṃ kṛṣṇa maye paramaduṣkaram
suhṛdām apy avācīnas tyaktadharmaḥ priyānṛtaḥ
      pratihanty eva suhṛdāṃ vācaś caiva manāṃsi ca
sa manyuvaśam āpannaḥ svabhāvaṃ duṣṭam āsthitaḥ
      svabhāvāt pāpam anveti tṛṇais tunna ivoragaḥ
duryodhano hi yat senaḥ sarvathā viditas tava
      yac chīlo yat svabhāvaś ca yad balo yat parākramaḥ
purā prasannāḥ kuravaḥ saha putrās tathā vayam
      indra jyeṣṭhā ivābhūma modamānāḥ sa bāndhavāḥ
duryodhanasya krodhena bhāratā madhusūdana
     dhakṣyante śiśirāpāye vanānīva hutāśanaiḥ
aṣṭādaśeme rājānaḥ prakhyātā madhusūdana
     ye samuccicchidur jñātīn suhṛdaś ca sa bāndhavān
asurāṇāṃ samṛddhānāṃ jvalatām iva tejasā
     paryāya kāle dharmasya prāpte balir ajāyata
haihayānām udāvarto nīpānāṃ janamejayaḥ
     bahulas tālajaṅghānāṃ kṛmīṇām uddhato vasuḥ
aja binduḥ suvīrāṇāṃ surāṣṭrāṇāṃ kuśarddhikaḥ
     arkajaś ca balīhānāṃ cīnānāṃ dhautamūlakaḥ
hayagrīvo videhānāṃ varapraś ca mahaujasām
     bāhuḥ sundara vegānāṃ dīptākṣāṇāṃ purūravāḥ
sahajaś cedimatsyānāṃ pracetānāṃ bṛhadbalaḥ
     dhāraṇaś cendra vatsānāṃ mukuṭānāṃ vigāhanaḥ
śamaś ca nandivegānām ity ete kulapāṃsanāḥ
     yugānte kṛṣṇa saṃbhūtāḥ kuleṣu puruṣādhamāḥ
apy ayaṃ naḥ kurūṇāṃ syād yugānte kālasaṃbhṛtaḥ
     duryodhanaḥ kulāṅgāro jaghanyaḥ pāpapūruṣaḥ
tasmān mṛdu śanair enaṃ brūyā dharmārthasaṃhitam
     kāmānubandha bahulaṃ nogram ugraparākramam
api duryodhanaṃ kṛṣṇa sarve vayam adhaś carāḥ
     nīcair bhūtvānuyāsyāmo mā sma no bharatā naśan
apy udāsīnavṛttiḥ syād yathā naḥ kurubhiḥ saha
     vāsudeva tathā kāryaṃ na kurūn anayaḥ spṛśet
vācyaḥ pitāmaho vṛddho ye ca kṛṣṇa sabhāsadaḥ
     bhrātṝṇām astu saubhrātraṃ dhārtarāṣṭraḥ praśāmyatām
aham etad bravīmy evaṃ rājā caiva praśaṃsati
     arjuno naiva yuddhārthī bhūyasī hi dayārjune
