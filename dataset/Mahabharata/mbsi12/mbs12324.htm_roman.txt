[yudhisthira]
      yadā bhakto bhagavata āsīd rājā mahāvasuḥ
      kimarthaṃ sa paribhraṣṭo viveśa vivaraṃ bhuvaḥ
[bhīsma]
      atrāpy udaharantīmam itihāsaṃ purātanam
      ṛṣīṇāṃ caiva saṃvādaṃ tridaśānāṃ ca bhārata
ajena yastavyam iti devāḥ prāhur dvijottamān
      sa cac chāgo hy ajo jñeyo nānyaḥ paśur iti sthitiḥ
[rsayah]
      bījair yajñeṣu yastavyam iti vai vaidikī śrutiḥ
      aja saṃjñāni bījāni chāgaṃ na ghnantum arhatha
naiva dharmaḥ satāṃ devā yatra vadhyeta vai paśuḥ
      idaṃ kṛtayugaṃ śreṣṭhaṃ kathaṃ vadhyeta vai paśuḥ
[bhīsma]
      teṣāṃ saṃvadatām evam ṛṣīṇāṃ vibudhaiḥ saha
      mārgāgato nṛpaśreṣṭhas taṃ deśaṃ prāptavān vasuḥ
      antarikṣacaraḥ śrīmān samagrabalavāhanaḥ
taṃ dṛṣṭvā sahasāyāntaṃ vasuṃ te tv antarikṣagam
      ūcur dvijātayo devān eṣa chetsyati saṃśayam
yajvā dānapatiḥ śreṣṭhaḥ sarvabhūtahitapriyaḥ
      kathaṃ svid anyathā brūyād vākyam eṣa mahān vasuḥ
evaṃ te saṃvidaṃ kṛtvā vibudhā ṛṣayas tathā
      apṛcchan sahasābhyetya vasuṃ rājānam antikāt
bho rājan kena yastavyam ajenāho svidauṣadhaiḥ
     etan naḥ saṃśayaṃ chindhi pramāṇaṃ no bhavān mataḥ
sa tān kṛtāñjalir bhūtvā paripapraccha vai vasuḥ
     kasya vaḥ ko mataḥ pakṣo brūta satyaṃ samāgatāḥ
[rsayah]
     dhānyair yastavyam ity eṣa pakṣo 'smākaṃ narādhipa
     devānāṃ tu paśuḥ pakṣo mato rājan vadasva naḥ
[bhīsma]
     devānāṃ tu mataṃ jñātvā vasunā pakṣasaṃśrayāt
     chāgenājena yastavyam evam uktaṃ vacas tadā
kupitās te tataḥ sarve munayaḥ sūryavarcasaḥ
     ūcur vasuṃ vimānasthaṃ deva pakṣārtha vādinam
surapakṣo gṛhītas te yasmāt tasmād divaḥ pata
     adya prabhṛti te rājan ākāśe vihatā gatiḥ
     asmac chāpābhighātena mahīṃ bhittvā pravikṣyasi
tatas tasmin muhūrte 'tha rājoparicaras tadā
     adho vai saṃbabhūvāśu bhūmer vivara gonṛpaḥ
     smṛtis tv enaṃ na prajahau tadā nārāyaṇājñayā
devās tu sahitāḥ sarve vasoḥ śāpavimokṣaṇam
     cintayām āsur avyagrāḥ sukṛtaṃ hi nṛpasya tat
anenāsmat kṛte rājñā śāpaḥ prāpto mahātmanā
     asya prati priyaṃ kāryaṃ sahitair no divaukasaḥ
iti buddhyyā vyavasyāśu gatvā niścayam īśvarāḥ
     ūcus taṃ hṛṣṭamanaso rājoparicaraṃ tadā
brahmaṇya devaṃ tvaṃ bhaktaḥ surāsuraguruṃ harim
     kāmaṃ sa tava tuṣṭātmā kuryāc chāpavimokṣaṇam
mānanā tu dvijātīnāṃ kartavyā vai mahātmanām
     avaśyaṃ tapasā teṣāṃ phalitavyaṃ nṛpottama
yatas tvaṃ sahasā bhraṣṭa ākāśān medinī talam
     ekaṃ tv anugrahaṃ tubhyaṃ dadmo vai nṛpasattama
yāvat tvaṃ śāpadoṣeṇa kālam āsiṣyase 'nagha
     bhūmer vivara gobhūtvā tāvantaṃ kālam āpsyasi
     yajñeṣu suhutāṃ viprair vasor dhārāṃ mahātmabhiḥ
prāpsyase 'smad anudhyānān mā ca tvāṃ glānir āspṛśet
     na kṣutpipāse rājendra bhūmeś chidre bhaviṣyataḥ
vasor dhārānupītatvāt tejasāpyāyitena ca
     sa devo 'smad varāt prīto brahmalokaṃ hi neṣyati
evaṃ dattvā varaṃ rājñe sarve tatra divaukasaḥ
     gatāḥ svabhavanaṃ devā ṛṣayaś ca tapodhanāḥ
cakre ca satataṃ pūjāṃ viṣvaksenāya bhārata
     japyaṃ jagau ca satataṃ nārāyaṇa mukhodgatam
tatrāpi pañcabhir yajñaiḥ pañca kālān ariṃdama
     ayajad dhariṃ surapatiṃ bhūmer vivarago 'pi san
tato 'sya tuṣṭo bhagavān bhaktyā nārāyaṇo hariḥ
     ananyabhaktasya satas tatparasya jitātmanaḥ
varado bhagavān viṣṇuḥ samīpasthaṃ dvijottamam
     garutmantaṃ mahāvegam ābabhāse smayann iva
dvijottama mahābhāga gamyatāṃ vacanān mama
     saṃrād rājā vasur nāma dharmātmā māṃ samāśritaḥ
brāhmaṇānāṃ prakopena praviṣṭo vasudhātalam
     mānitās te tu viprendrās tvaṃ tu gaccha dvijottama
bhūmer vivara saṃguptaṃ garudeha mamājñayā
     adhaś caraṃ nṛpaśreṣṭhaṃ khecaraṃ kuru māciram
garutmān atha vikṣipya pakṣau mārutavegavān
     viveśa vivaraṃ bhūmer yatrāste vāgyato vasuḥ
tata enaṃ samutkṣipya sahasā vinatāsutaḥ
     utpapāta nabhas tūrṇaṃ tatra cainam amuñcata
tasmin muhūrte saṃjajñe rājoparicaraḥ punaḥ
     saśarīro gataś caiva brahmalokaṃ nṛpottamaḥ
evaṃ tenāpi kaunteya vāg doṣād devatājñayā
     prāptā gatir ayajvārhā dvija śāpān mahātmanā
kevalaṃ puruṣas tena sevito harir īśvaraḥ
     tataḥ śīghraṃ jahau śāpaṃ brahmalokam avāpa ca
etat te sarvam ākhyātaṃ te bhūtā mānavā yathā
     nārado 'pi yathā śvetaṃ dvīpaṃ sa gatavān ṛṣiḥ
     tat te sarvaṃ pravakṣyāmi śṛṇuṣvaika manā nṛpa
