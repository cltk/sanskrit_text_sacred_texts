hanyamāne bale tūrṇam anyonyaṃ te mahāmṛdhe
 sarasīva mahāgharme sūpakṣīṇe babhūvatuḥ
svabalasya vighātena virūpākṣavadhena ca
 babhūva dviguṇaṃ kruddho rāvaṇo rākṣasādhipaḥ
prakṣīṇaṃ tu balaṃ dṛṣṭvā vadhyamānaṃ valīmukhaiḥ
 babhūvāsya vyathā yuddhe prekṣya daivaviparyayam
uvāca ca samīpasthaṃ mahodaram ariṃdamam
 asmin kāle mahābāho jayāśā tvayi me sthitā
jahi śatrucamūṃ vīra darśayādya parākramam
 bhartṛpiṇḍasya kālo 'yaṃ nirveṣṭuṃ sādhu yudhyatām
evam uktas tathety uktvā rākṣasendraṃ mahodaraḥ
 praviveśārisenāṃ sa pataṃga iva pāvakam
tataḥ sa kadanaṃ cakre vānarāṇāṃ mahābalaḥ
 bhartṛvākyena tejasvī svena vīryeṇa coditaḥ
prabhagnāṃ samare dṛṣṭvā vānarāṇāṃ mahācamūm
 abhidudrāva sugrīvo mahodaram anantaram
pragṛhya vipulāṃ ghorāṃ mahīdhara samāṃ śilām
 cikṣepa ca mahātejās tad vadhāya harīśvaraḥ
tām āpatantīṃ sahasā śilāṃ dṛṣṭvā mahodaraḥ
 asaṃbhrāntas tato bāṇair nirbibheda durāsadām
rakṣasā tena bāṇaughair nikṛttā sā sahasradhā
 nipapāta śilābhūmau gṛdhracakram ivākulam
tāṃ tu bhinnāṃ śilāṃ dṛṣṭvā sugrīvaḥ krodhamūrchitaḥ
 sālam utpāṭya cikṣepa rakṣase raṇamūrdhani
 śaraiś ca vidadārainaṃ śūraḥ parapuraṃjayaḥ
sa dadarśa tataḥ kruddhaḥ parighaṃ patitaṃ bhuvi
 āvidhya tu sa taṃ dīptaṃ parighaṃ tasya darśayan
 parighāgreṇa vegena jaghānāsya hayottamān
tasmād dhatahayād vīraḥ so 'vaplutya mahārathāt
 gadāṃ jagrāha saṃkruddho rākṣaso 'tha mahodaraḥ
gadāparighahastau tau yudhi vīrau samīyatuḥ
 nardantau govṛṣaprakhyau ghanāv iva savidyutau
ājaghāna gadāṃ tasya parigheṇa harīśvaraḥ
 papāta sa gadodbhinnaḥ parighas tasya bhūtale
tato jagrāha tejasvī sugrīvo vasudhātalāt
 āyasaṃ musalaṃ ghoraṃ sarvato hemabhūṣitam
taṃ samudyamya cikṣepa so 'py anyāṃ vyākṣipad gadām
 bhinnāv anyonyam āsādya petatur dharaṇītale
tato bhagnapraharaṇau muṣṭibhyāṃ tau samīyatuḥ
 tejo balasamāviṣṭau dīptāv iva hutāśanau
jaghnatus tau tadānyonyaṃ nedatuś ca punaḥ punaḥ
 talaiś cānyonyam āhatya petatur dharaṇītale
utpetatus tatas tūrṇaṃ jaghnatuś ca parasparam
 bhujaiś cikṣepatur vīrāv anyonyam aparājitau
ājahāra tadā khagḍam adūraparivartinam
 rākṣasaś carmaṇā sārdhaṃ mahāvego mahodaraḥ
tathaiva ca mahākhaḍgaṃ carmaṇā patitaṃ saha
 jagrāha vānaraśreṣṭhaḥ sugrīvo vegavattaraḥ
tau tu roṣaparītāṅgau nardantāv abhyadhāvatām
 udyatāsī raṇe hṛṣṭau yudhi śastraviśāradau
dakṣiṇaṃ maṇḍalaṃ cobhau tau tūrṇaṃ saṃparīyatuḥ
 anyonyam abhisaṃkruddhau jaye praṇihitāv ubhau
sa tu śūro mahāvego vīryaślāghī mahodaraḥ
 mahācarmaṇi taṃ khaḍgaṃ pātayām āsa durmatiḥ
lagnam utkarṣataḥ khaḍgaṃ khaḍgena kapikuñjaraḥ
 jahāra saśiras trāṇaṃ kuṇḍalopahitaṃ śiraḥ
nikṛttaśirasas tasya patitasya mahītale
 tad balaṃ rākṣasendrasya dṛṣṭvā tatra na tiṣṭhati
hatvā taṃ vānaraiḥ sārdhaṃ nanāda mudito hariḥ
 cukrodha ca daśagrīvo babhau hṛṣṭaś ca rāghavaḥ
