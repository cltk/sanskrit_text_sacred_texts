nārāyaṇagiriṃ te tu garjanto rākṣasāmbudāḥ
 avarṣann iṣuvarṣeṇa varṣeṇādrim ivāmbudāḥ
śyāmāvadātas tair viṣṇur nīlair naktaṃcarottamaiḥ
 vṛto 'ñjanagirīvāsīd varṣamāṇaiḥ payodharaiḥ
śalabhā iva kedāraṃ maśakā iva parvatam
 yathāmṛtaghaṭaṃ jīvā makarā iva cārṇavam
tathā rakṣodhanur muktā vajrānilamanojavāḥ
 hariṃ viśanti sma śarā lokāstam iva paryaye
syandanaiḥ syandanagatā gajaiś ca gajadhūr gatāḥ
 aśvārohāḥ sadaśvaiś ca pādātāś cāmbare carāḥ
rākṣasendrā girinibhāḥ śaraśaktyṛṣṭitomaraiḥ
 nirucchvāsaṃ hariṃ cakruḥ prāṇāyāma iva dvijam
niśācarais tudyamāno mīnair iva mahātimiḥ
 śārṅgam āyamya gātrāṇi rākṣasānāṃ mahāhave
śaraiḥ pūrṇāyatotsṛṣṭair vajravaktrair manojavaiḥ
 ciccheda tilaśo viṣṇuḥ śataśo 'tha sahasraśaḥ
vidrāvya śaravarṣaṃ taṃ varṣaṃ vāyur ivotthitam
 pāñcajanyaṃ mahāśaṅkhaṃ pradadhmau puruṣottamaḥ
so 'mbujo hariṇā dhmātaḥ sarvaprāṇena śaṅkharāṭ
 rarāsa bhīmanihrādo yugānte jalado yathā
śaṅkharājavacaḥ so 'tha trāsayām āsa rākṣasān
 mṛgarāja ivāraṇye samadān iva kuñjarān
na śekur aśvāḥ saṃsthātuṃ vimadāḥ kuñjarābhavan
 syandanebhyaś cyutā yodhāḥ śaṅkharāvitadurbalāḥ
śārṅgacāpavinirmuktā vajratulyānanāḥ śarāḥ
 vidārya tāni rakṣāṃsi supuṅkhā viviśuḥ kṣitim
bhidyamānāḥ śaraiś cānye nārāyaṇadhanuścyutaiḥ
 nipetū rākṣasā bhīmāḥ śailā vajrahatā iva
vraṇair vraṇakarārīṇām adhokṣajaśarodbhavaiḥ
 asṛk kṣaranti dhārābhiḥ svarṇadhārām ivācalāḥ
śaṅkharājaravaś cāpi śārṅgacāparavas tathā
 rākṣasānāṃ ravāṃś cāpi grasate vaiṣṇavo ravaḥ
sūryād iva karā ghorā ūrmayaḥ sāgarād iva
 parvatād iva nāgendrā vāryoghā iva cāmbudāt
tathā bāṇā vinirmuktāḥ śārṅgān narāyaṇeritāḥ
 nirdhāvantīṣavas tūrṇaṃ śataśo 'tha sahasraśaḥ
śarabheṇa yathā siṃhāḥ siṃhena dviradā yathā
 dviradena yathā vyāghrā vyāghreṇa dvīpino yathā
dvīpinā ca yathā śvānaḥ śunā mārjarakā yathā
 mārjāreṇa yathā sarpāḥ sarpeṇa ca yathākhavaḥ
tathā te rākṣasā yuddhe viṣṇunā prabhaviṣṇunā
 dravanti drāvitāś caiva śāyitāś ca mahītale
rākṣasānāṃ sahasrāṇi nihatya madhusūdanaḥ
 vārijaṃ nādayām āsa toyadaṃ surarāḍ iva
nārāyaṇaśaragrastaṃ śaṅkhanādasuvihvalam
 yayau laṅkām abhimukhaṃ prabhagnaṃ rākṣasaṃ balam
prabhagne rākṣasabale nārāyaṇaśarāhate
 sumālī śaravarṣeṇa āvavāra raṇe harim
utkṣipya hemābharaṇaṃ karaṃ karam iva dvipaḥ
 rarāsa rākṣaso harṣāt sataḍit toyado yathā
sumāler nardatas tasya śiro jvalitakuṇḍalam
 ciccheda yantur aśvāś ca bhrāntās tasya tu rakṣasaḥ
tair aśvair bhrāmyate bhrāntaiḥ sumālī rākṣaseśvaraḥ
 indriyāśvair yathā bhrāntair dhṛtihīno yathā naraḥ
mālī cābhyadravad yuddhe pragṛhya saśaraṃ dhanuḥ
 māler dhanuścyutā bāṇāḥ kārtasvaravibhūṣitāḥ
 viviśur harim āsādya krauñcaṃ patrarathā iva
ardyamānaḥ śaraiḥ so 'tha mālimuktaiḥ sahasraśaḥ
 cukṣubhe na raṇe viṣṇur jitendriya ivādhibhiḥ
atha maurvī svanaṃ kṛtvā bhagavān bhūtabhāvanaḥ
 mālinaṃ prati bāṇaughān sasarjāsigadādharaḥ
te mālideham āsādya vajravidyutprabhāḥ śarāḥ
 pibanti rudhiraṃ tasya nāgā iva purāmṛtam
mālinaṃ vimukhaṃ kṛtvā mālimauliṃ harir balāt
 rathaṃ ca sadhvajaṃ cāpaṃ vājinaś ca nyapātayat
virathas tu gadāṃ gṛhya mālī naktaṃcarottamaḥ
 āpupluve gadāpāṇir giryagrād iva keṣarī
sa tayā garuḍaṃ saṃkhye īśānam iva cāntakaḥ
 lalāṭadeśe 'bhyahanad vajreṇendro yathācalam
gadayābhihatas tena mālinā garuḍo bhṛśam
 raṇāt parāṅmukhaṃ devaṃ kṛtavān vedanāturaḥ
parāṅmukhe kṛte deve mālinā garuḍena vai
 udatiṣṭhan mahānādo rakṣasām abhinardatām
rakṣasāṃ nadatāṃ nādaṃ śrutvā harihayānujaḥ
 parāṅmukho 'py utsasarja cakraṃ mālijighāṃsayā
tat sūryamaṇḍalābhāsaṃ svabhāsā bhāsayan nabhaḥ
 kālacakranibhaṃ cakraṃ māleḥ śīrṣam apātayat
tacchiro rākṣasendrasya cakrotkṛttaṃ vibhīṣaṇam
 papāta rudhirodgāri purā rāhuśiro yathā
tataḥ suraiḥ susaṃhṛṣṭaiḥ sarvaprāṇasamīritaḥ
 siṃhanādaravo muktaḥ sādhu deveti vādibhiḥ
mālinaṃ nihataṃ dṛṣṭvā sumālī malyavān api
 sabalau śokasaṃtaptau laṅkāaṃ prati vidhāvitau
garuṇas tu samāśvastaḥ saṃnivṛtya mahāmanāḥ
 rākṣasān drāvayām āsa pakṣavātena kopitaḥ
nārāyaṇo 'pīṣuvarāśanībhir; vidārayām āsa dhanuḥpramuktaiḥ
 naktaṃcarān muktavidhūtakeśān; yathāśanībhiḥ sataḍinmahendraḥ
bhinnātapatraṃ patamānaśastraṃ; śarair apadhvastaviśīrṇadeham
 viniḥsṛtāntraṃ bhayalolanetraṃ; balaṃ tad unmattanibhaṃ babhūva
siṃhārditānām iva kuñjarāṇāṃ; niśācarāṇāṃ saha kuñjarāṇām
 ravāś ca vegāś ca samaṃ babhūvuḥ; purāṇasiṃhena vimarditānām
saṃchādyamānā haribāṇajālaiḥ; svabāṇajāalāni samutsṛjantaḥ
 dhāvanti naktaṃcarakālameghā; vāyupraṇunnā iva kālameghāḥ
cakraprahārair vinikṛttaśīrṣāḥ; saṃcūrṇitāṅgāś ca gadāprahāraiḥ
 asiprahārair bahudhā vibhaktāḥ; patanti śailā iva rākṣasendrāḥ
cakrakṛttāsyakamalā gadāsaṃcūrṇitorasaḥ
 lāṅgalaglapitagrīvā musalair bhinnamastakāḥ
ke cic caivāsinā chinnās tathānye śaratāḍitāḥ
 nipetur ambarāt tūrṇaṃ rākṣasāḥ sāgarāmbhasi
tadāmbaraṃ vigalitahārakuṇḍalair; niśācarair nīlabalāhakopamaiḥ
 nipātyamānair dadṛśe nirantaraṃ; nipātyamānair iva nīlaparvataiḥ
