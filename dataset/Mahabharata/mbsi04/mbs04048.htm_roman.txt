[vai]
      tathā vyūḍheṣv anīkeṣu kauraveyair mahārathaiḥ
      upāyād arjunas tūrṇaṃ rathaghoṣeṇa nādayan
dadṛśus te dhvajāgraṃ vai śuśruvuś ca rathasvanam
      dodhūyamānasya bhṛśaṃ gāṇḍīvasya ca nisvanam
tatas tat sarvam ālokya droṇo vacanam abravīt
      mahāratham anuprāptaṃ dṛṣṭvā gāṇḍīvadhanvinam
etad dhvajāgraṃ pārthasya dūrataḥ saṃprakāśate
      eṣa ghoṣaḥ sa jalado roravīti ca vānaraḥ
eṣa tiṣṭhan rathaśreṣṭho rathe rathavarapraṇut
      utkarṣati dhanuḥśreṣṭhaṃ gāṇḍīvam aśanisvanam
imau hi bāṇau sahitau pādayor me vyavasthitau
      aparau cāpy atikrāntau karṇau saṃspṛśya me śarau
niruṣya hi vanevāsaṃ kṛtvā karmāti mānuṣam
      abhivādayate pārthaḥ śrotre ca paripṛcchati
[arj]
      iṣupāte ca senāyā hayān saṃyaccha sārathe
      yāvat samīkṣe sainye 'smin kvāsau kuru kulādhamaḥ
sarvān anyān anādṛtya dṛṣṭvā tam ati māninam
      tasya mūrdhni patiṣyāmi tata ete parājitāḥ
eṣa vyavasthito droṇo drauṇiś ca tadanantaram
     bhīṣmaḥ kṛpaś ca karṇaś ca maheṣvāsā vyavasthitāḥ
rājānaṃ nātra paśyāmi gāḥ samādāya gacchati
     dakṣiṇaṃ mārgam āsthāya śaṅke jīva parāyaṇaḥ
utsṛjyaitad rathānīkaṃ gaccha yatra suyodhanaḥ
     tatraiva yotsye vairāṭe nāsti yuddhaṃ nirāmiṣam
     taṃ jitvā vinivartiṣye gāḥ samādāya vai punaḥ
[vai]
     evam uktaḥ sa vairāṭir hayān saṃyamya yatnataḥ
     niyamya ca tato raśmīn yatra te kurupuṃgavāḥ
     acodayat tato vāhān yato duryodhanas tataḥ
utsṛjya rathavaṃśaṃ tu prayāte śvetavāhane
     abhiprāyaṃ viditvāsya droṇo vacanam abravīt
naiṣo 'ntareṇa rājānaṃ bībhatsuḥ sthātum icchati
     tasya pārṣṇiṃ grahīṣyāmo javenābhiprayāsyataḥ
na hy enam abhisaṃkruddham eko yudhyeta saṃyuge
     anyo devāt sahasrākṣāt kṛṣṇād vā devakī sutāt
kiṃ no gāvaḥ kariṣyanti dhanaṃ vā vipulaṃ tathā
     duryodhanaḥ pārtha jale purā naur iva majjati
tathaiva gatvā bībhatsur nāma viśrāvya cātmanaḥ
     śalabhair iva tāṃ senāṃ śaraiḥ śīghram avākirat
kīryamāṇāḥ śaraughais tu yodhās te pārtha coditaiḥ
     nāpaśyan nāvṛtāṃ bhūmim antarikṣaṃ ca patribhiḥ
teṣāṃ nātmanino yuddhe nāpayāne 'bhavan matiḥ
     śīghratvam eva pārthasya pūjayanti sma cetasā
tataḥ śaṅkhaṃ pradadhmau sa dviṣatāṃ lomaharṣaṇam
     visphārya ca dhanuḥśreṣṭhaṃ dhvaje bhūtāny acodayat
tasya śaṅkhasya śabdena rathanemi svanena ca
     amānuṣāṇāṃ teṣāṃ ca bhūtānāṃ dhvajavāsinām
ūrdhvaṃ pucchān vidhunvānā rebhamāṇāḥ samantataḥ
     gāvaḥ pratinyavartanta diśam āsthāya dakṣiṇām
