[v]
      śakunes tu suto vīro gāndhārāṇāṃ mahārathaḥ
      prayudyayau guḍākeśaṃ sainyena mahatā vṛtaḥ
      hastyaśvarathapūrṇena patākādhvajamālinā
amṛṣyamāṇās te yodhā nṛpateḥ śakuner vadham
      abhyayuḥ sahitāḥ pārthaṃ pragṛhītaśarāsanāḥ
tān uvāca sa dharmātmā bībhatsur aparājitaḥ
      yudhiṣṭhirasya vacanaṃ na ca te jagṛhur hitam
vāryamāṇās tu pārthena sāntvapūrvam amarṣitāḥ
      parivārya hayaṃ jagmus tataś cukrodha pāṇḍavaḥ
tataḥ śirāṃsi dīptāgrais teṣāṃ ciccheda pāṇḍavaḥ
      kṣurair gāṇḍīvanirmuktair nātiyatnād ivārjunaḥ
te vadhyamānāḥ pārthena hayam utsṛjya saṃbhramāt
      nyavartanta mahārāja śaravarṣārditā bhṛśam
vitudyamānas taiś cāpi gāndhāraiḥ pāṇḍavarṣabhaḥ
      ādiśyādiśya tejasvī śirāṃsy eṣāṃ nyapātayat
vadhyamāneṣu teṣv ājau gāndhāreṣu samantataḥ
      sa rājā śakuneḥ putraḥ pāṇḍavaṃ pratyavārayat
taṃ yudhyamānaṃ rājānaṃ kṣatradharme vyavasthitam
      pārtho 'bravīn na me vadhyā rājāno rājaśāsanāt
      alaṃ yuddhena te vīra na te 'sty adya parājayaḥ
ity uktas tad anādṛtya vākyam ajñānamohitaḥ
     sa śakrasamakarmāṇam avākirata sāyakaiḥ
tasya pārthaḥ śiras trāṇam ardhacandreṇa patriṇā
     apāharad asaṃbhrānto jayadrathaśiro yathā
tad dṛṣṭvā vismayaṃ jagmur gāndhārāḥ sarva eva te
     icchatā tena na hato rājety api ca te viduḥ
gāndhārarājaputras tu palāyanakṛtakṣaṇaḥ
     babhau tair eva sahitas trastaiḥ kṣudramṛgair iva
teṣāṃ tu tarasā pārthas tatraiva paridhāvatām
     vijahārottamāṅgāni bhallaiḥ saṃnataparvabhiḥ
ucchritāṃs tu bhujān ke cin nābudhyanta śarair hṛtān
     śarair gāṇḍīvanirmuktaiḥ pṛthubhiḥ pārtha coditaiḥ
saṃbhrāntanaranāgāśvam atha tad vidrutaṃ balam
     hatavidhvastabhūyiṣṭham āvartata muhur muhuḥ
na hy adṛśyanta vīrasya ke cid agre 'gryakarmaṇaḥ
     ripavaḥ pātyamānā vai ye saheyur mahāśarān
tato gāndhārarājasya mantrivṛddha puraḥsarā
     jananī niryayau bhītā puraskṛtyārghyam uttamam
sā nyavārayad avyagrā taṃ putraṃ yuddhadurmadam
     prasādayām āsa ca taṃ jiṣṇum akliṣṭakāriṇam
tāṃ pūjayitvā kaunteyaḥ prasādam akarot tadā
     śakuneś cāpi tanayaṃ sāntvayann idam abravīt
na me priyaṃ mahābāho yat te buddhir iyaṃ kṛtā
     pratiyoddhum amitraghna bhrātaiva tvaṃ mamānagha
gāndhārīṃ mātaraṃ smṛtvā dhṛtarāṣṭra kṛtena ca
     tena jīvasi rājaṃs tvaṃ nihatās tv anugās tava
maivaṃ bhūḥ śāmyatāṃ vairaṃ mā te bhūd buddhir īdṛśī
     āgantavyaṃ parāṃ caitrīm aśvamedhe nṛpasya naḥ
