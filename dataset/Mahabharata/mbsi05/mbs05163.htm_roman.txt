[bhīsma]
      sudakṣiṇas tu kāmbojo ratha ekaguṇo mataḥ
      tavārtha siddhim ākāṅkṣan yotsyate samare paraiḥ
etasya rathasiṃhasya tavārthe rājasattama
      parākramaṃ yathendrasya drakṣyanti kuravo yudhi
etasya rathavaṃśo hi tigmavegaprahāriṇām
      kāmbojānāṃ mahārāja śalabhānām ivāyatiḥ
nīlo māhiṣmatī vāsī nīlavarma dharas tava
      rathavaṃśena śatrūṇāṃ kadanaṃ vai kariṣyati
kṛtavairaḥ purā caiva sahadevena pārthivaḥ
      yotsyate satataṃ rājaṃs tavārthe kurusattama
vindānuvindāv āvantyau sametau rathasattamau
      kṛtinau samare tāta dṛḍhavīryaparākramau
etau tau puruṣavyāghrau ripusainyaṃ pradhakṣyataḥ
      gadā prāsāsinārācais tomaraiś ca bhujacyutaiḥ
yuddhābhikāmau samare krīḍantāv iva yūthapau
      yūthamadhye mahārāja vicarantau kṛtāntavat
trigartā bhrātaraḥ pañca rathodārā matā mama
      kṛtavairāś ca pārthena virāṭanagare tadā
makarā iva rājendra samuddhata taraṅgiṇīm
     gaṅgāṃ vikṣobhayiṣyanti pārthānāṃ yudhi vāhinīm
te rathāḥ pañca rājendra yeṣāṃ satyaratho mukham
     ete yotsyanti samare saṃsmarantaḥ purā kṛtam
vyalīkaṃ pāṇḍaveyena bhīmasenānujena ha
     diśo vijayatā rājañ śvetavāhena bhārata
te haniṣyanti pārthānāṃ samāsadya mahārathān
     varān varān maheṣvāsān kṣatriyāṇāṃ dhuraṃdharāḥ
lakṣmaṇas tava putras tu tathā duḥśāsanasya ca
     ubhau tau puruṣavyāghrau saṃgrāmeṣv anivartinau
taruṇau sukumārau ca rājaputrau tarasvinau
     yuddhānāṃ ca viśeṣajñau praṇetārau ca sarvaśaḥ
rathau tau rathaśārdūla matau me rathasattamau
     kṣatradharmaratau vīrau mahat karma kariṣyataḥ
daṇḍadhāro mahārāja ratha eko nararṣabhaḥ
     yotsyate samaraṃ prāpya svena sainyena pālitaḥ
bṛhadbalas tathā rājā kausalyo rathasattamaḥ
     ratho mama matas tāta dṛḍhavegaparākramaḥ
eṣa yotsyati saṃgrāme svāṃ camūṃ saṃpraharṣayan
     ugrāyudho maheṣvāso dhārtarāṣṭra hite rataḥ
kṛpaḥ śāradvato rājan rathayūthapa yūthapaḥ
     priyān prāṇān parityajya pradhakṣyati ripūṃs tava
gautamasya maharṣer ya ācāryasya śaradvataḥ
     kārtikeya ivājeyaḥ śarastambāt suto 'bhavat
eṣa senāṃ bahuvidhāṃ vividhāyudhakārmukām
     agnivat samare tāta cariṣyati vimardayan
