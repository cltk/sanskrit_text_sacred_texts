tau rajanyāṃ prabhātāyāṃ snātau hutahutāśanau
 yathoktam ṛṣiṇā pūrvaṃ tatra tatrābhyagāyatām
tāṃ sa śuśrāva kākutsthaḥ pūrvacaryāṃ tatas tataḥ
 apūrvāṃ pāṭhya jātiṃ ca geyena samalaṃkṛtām
pramāṇair bahubhir baddhāṃ tantrīlayasamanvitām
 bālābhyāṃ rāghavaḥ śrutvā kautūhalaparo 'bhavat
atha karmāntare rājā samānīya mahāmunīn
 pārthivāṃś ca naravyāghraḥ paṇḍitān naigamāṃs tathā
paurāṇikāñ śabdavito ye ca vṛddhā dvijātayaḥ
 etān sarvān samānīya gātārau samaveśayat
hṛṣṭā ṛṣigaṇās tatra pārthivāś ca mahaujasaḥ
 pibanta iva cakṣurbhyāṃ rājānaṃ gāyakau ca tau
parasparam athocus te sarva eva samaṃ tataḥ
 ubhau rāmasya sadṛśau bimbād bimbam ivoddhṛtau
jaṭilau yadi na syātāṃ na valkaladharau yadi
 viśeṣaṃ nādhigacchāmo gāyato rāghavasya ca
teṣāṃ saṃvadatām evaṃ śrotṝṇāṃ harṣavardhanam
 geyaṃ pracakratus tatra tāv ubhau munidārakau
tataḥ pravṛttaṃ madhuraṃ gāndharvam atimānuṣam
 na ca tṛptiṃ yayuḥ sarve śrotāro geya saṃpadā
pravṛttam āditaḥ pūrvaṃ sargān nāradadarśanāt
 tataḥ prabhṛti sargāṃś ca yāvadviṃśaty agāyatām
tato 'parāhṇasamaye rāghavaḥ samabhāṣata
 śrutvā viṃśatisargāṃs tān bharataṃ bhrātṛvatsalaḥ
aṣṭādaśa sahasrāṇi suvarṇasya mahātmanoḥ
 dadasva śīghraṃ kākutstha bālayor mā vṛthā śramaḥ
dīyamānaṃ suvarṇaṃ tan nāgṛhṇītāṃ kuśīlavau
 ūcatuś ca mahātmānau kim aneneti vismitau
vanyena phalamūlena niratu svo vanaukasau
 suvarṇena hiraṇyena kiṃ kariṣyāvahe vane
tathā tayoḥ prabruvatoḥ kautūhalasamanvitāḥ
 śrotāraś caiva rāmaś ca sarva eva suvismitāḥ
tasya caivāgamaṃ rāmaḥ kāvyasya śrotum utsukaḥ
 papraccha tau mahātejās tāv ubhau munidārakau
kiṃpramāṇam idaṃ kāvyaṃ kā pratiṣṭhā mahātmanaḥ
 kartā kāvyasya mahataḥ ko vāsau munipuṃgavaḥ
pṛcchantaṃ rāghavaṃ vākyam ūcatur munidārakau
 vālmīkir bhagavān kartā saṃprāpto yajñasaṃnidhim
 yenedaṃ caritaṃ tubhyam aśeṣaṃ saṃpradarśitam
ādiprabhṛti rājendra pañcasarga śatāni ca
 pratiṣṭhā jīvitaṃ yāvat tāvad rājañ śubhāśubham
yadi buddhiḥ kṛtā rājañ śravaṇāya mahāratha
 karmāntare kṣaṇī hūtas tac chṛṇuṣva sahānujaḥ
bāḍham ity abravīd rāmas tau cānujñāpya rāghavam
 prahṛṣṭau jagmatur vāsaṃ yatrāsau munipuṃgavaḥ
rāmo 'pi munibhiḥ sārdhaṃ pārthivaiś ca mahātmabhiḥ
 śrutvā tad gītamādhuryaṃ karmaśālām upāgamat
