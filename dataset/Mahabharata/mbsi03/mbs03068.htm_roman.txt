bṛhadaśva uvāca
      atha dīrghasya kālasya parṇādo nāma vai dvijaḥ
      pratyetya nagaraṃ bhaimīm idaṃ vacanam abravīt
naiṣadhaṃ mṛgayānena damayanti divāniśam
      ayodhyāṃ nagarīṃ gatvā bhāṅgasvarir upasthitaḥ
śrāvitaś ca mayā vākyaṃ tvadīyaṃ sa mahājane
      ṛtuparṇo mahābhāgo yathoktaṃ varavarṇini
tac chrutvā nābravīt kiṃ cid ṛtuparṇo narādhipaḥ
      na ca pāriṣadaḥ kaś cid bhāṣyamāṇo mayāsakṛt
anujñātaṃ tu māṃ rājñā vijane kaś cid abravīt
      ṛtuparṇasya puruṣo bāhuko nāma nāmataḥ
sūtas tasya narendrasya virūpo hrasvabāhukaḥ
      śīghrayāne sukuśalo mṛṣṭakartā ca bhojane
sa viniḥśvasya bahuśo ruditvā ca muhur muhuḥ
      kuśalaṃ caiva māṃ pṛṣṭvā paścād idam abhāṣata
vaiṣamyam api saṃprāptā gopāyanti kulastriyaḥ
      ātmānam ātmanā satyo jitasvargā na saṃśayaḥ
      rahitā bhartṛbhiś caiva na krudhyanti kadā cana
viṣamasthena mūḍhena paribhraṣṭasukhena ca
      yat sā tena parityaktā tatra na kroddhum arhati
prāṇayātrāṃ pariprepsoḥ śakunair hṛtavāsasaḥ
     ādhibhir dahyamānasya śyāmā na kroddhum arhati
satkṛtāsatkṛtā vāpi patiṃ dṛṣṭvā tathāgatam
     bhraṣṭarājyaṃ śriyā hīnaṃ śyāmā na kroddhum arhati
tasya tad vacanaṃ śrutvā tvarito 'ham ihāgataḥ
     śrutvā pramāṇaṃ bhavatī rājñaś caiva nivedaya
etac chrutvāśrupūrṇākṣī parṇādasya viśāṃ pate
     damayantī raho 'bhyetya mātaraṃ pratyabhāṣata
ayam artho na saṃvedyo bhīme mātaḥ kathaṃ cana
     tvatsaṃnidhau samādekṣye sudevaṃ dvijasattamam
yathā na nṛpatir bhīmaḥ pratipadyeta me matam
     tathā tvayā prayattavyaṃ mama cet priyam icchasi
yathā cāhaṃ samānītā sudevenāśu bāndhavān
     tenaiva maṅgalenāśu sudevo yātu māciram
     samānetuṃ nalaṃ mātar ayodhyāṃ nagarīm itaḥ
viśrāntaṃ ca tataḥ paścāt parṇādaṃ dvijasattamam
     arcayām āsa vaidarbhī dhanenātīva bhāminī
nale cehāgate vipra bhūyo dāsyāmi te vasu
     tvayā hi me bahu kṛtaṃ yathā nānyaḥ kariṣyati
     yad bhartrāhaṃ sameṣyāmi śīghram eva dvijottama
evam ukto 'rcayitvā tām āśīrvādaiḥ sumaṅgalaiḥ
     gṛhān upayayau cāpi kṛtārthaḥ sa mahāmanāḥ
tataś cānāyya taṃ vipraṃ damayantī yudhiṣṭhira
     abravīt saṃnidhau mātur duḥkhaśokasamanvitā
gatvā sudeva nagarīm ayodhyāvāsinaṃ nṛpam
     ṛtuparṇaṃ vaco brūhi patim anyaṃ cikīrṣatī
     āsthāsyati punar bhaimī damayantī svayaṃvaram
tatra gacchanti rājāno rājaputrāś ca sarvaśaḥ
     yathā ca gaṇitaḥ kālaḥ śvobhūte sa bhaviṣyati
yadi saṃbhāvanīyaṃ te gaccha śīghram ariṃdama
     sūryodaye dvitīyaṃ sā bhartāraṃ varayiṣyati
     na hi sa jñāyate vīro nalo jīvan mṛto 'pi vā
evaṃ tayā yathoktaṃ vai gatvā rājānam abravīt
     ṛtuparṇaṃ mahārāja sudevo brāhmaṇas tadā
