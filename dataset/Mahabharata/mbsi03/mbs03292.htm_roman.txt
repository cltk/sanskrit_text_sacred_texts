[vai]
      tato garbhaḥ samabhavat pṛthāyāḥ pṛthivīpate
      śukle daśottare pakṣe tārāpatir ivāmbare
sā bāndhavabhayād bālā taṃ garbhaṃ vinigūhati
      dhārayām āsa suśroṇī na caināṃ bubudhe janaḥ
na hi tāṃ veda nary anyā kā cid dhātreyikām ṛte
      kanyā puragatāṃ bālāṃ nipuṇāṃ parirakṣaṇe
tataḥ kālena sā garbhaṃ suṣuve varavarṇinī
      kanyaiva tasya devasya prasādād amaraprabham
tathaiva baddhakavacaṃ kanakojjvala kuṇḍalam
      haryakṣaṃ vṛṣabhaskandhaṃ yathāsya pitaraṃ tathā
jātamātraṃ ca taṃ garbhaṃ dhātryā saṃmantrya bhāminī
      mañjūṣāyām avadadhe svāstīrṇāyāṃ samantataḥ
madhūcchiṣṭa sthitāyāṃ sā sukhāyāṃ rudatī tathā
      ślakṣṇāyāṃ supidhānāyām aśvanadyām avāsṛjat
jānatī cāpy akartavya kanyāyā garbhadhāraṇam
      putrasnehena rājendra karuṇaṃ paryadevayat
samutsṛjantī mañjūṣām aśvanadyās tadā jale
      uvāca rudatī kuntī yāni vākyāni tac chṛṇu
svasti te 'stv āntarikṣebhyaḥ pārthivebhyaś ca putraka
     divyebhyaś caiva bhūtebhyas tathā toyacarāś ca ye
śivās te santu panthāno mā ca te paripanthinaḥ
     āgamāś ca tathā putra bhavantv adroha cetasaḥ
pātu tvāṃ paruṇo rājā salile salileśvaraḥ
     antarikṣe 'ntarikṣasthaḥ pavanaḥ sarvagas tathā
pitā tvāṃ pātu sarvatra tapanas tapatāṃ varaḥ
     yena datto 'si me putra divyena vidhinā kila
ādityā vasavo rudrāḥ sādhyā viśve ca devatāḥ
     marutaś ca sahendreṇa diśaś ca sadiś īśvarāḥ
rakṣantu tvāṃ surāḥ sarve sameṣu viṣameṣu ca
     vetsyāmi tvāṃ videśe 'pi kavacenopasūcitam
dhanyas te putra janako devo bhānur vibhāvasuḥ
     yas tvāṃ drakṣyati divyena cakṣuṣā vāhinī gatam
dhanyā sā pramadā yā tvāṃ putratve kalpayiṣyati
     yasyās tvaṃ tṛṣitaḥ putra stanaṃ pāsyasi devaja
ko nu svapnas tayā dṛṣṭo yā tvām ādityavarcasam
     divyavarma samāyuktaṃ divyakuṇḍalabhūṣitam
padmāyata viśālākṣaṃ padmatāmra talojjvalam
     sulalāṭaṃ sukeśāntaṃ putratve kalpayiṣyati
dhanyā drakṣyanti putra tvāṃ bhūmau saṃsarpamāṇakam
     avyaktakala vākyāni vadantaṃ reṇuguṇṭhitam
dhanyā drakṣyanti putra tvāṃ punar yauvanage mukhe
     himavadvanasaṃbhūtaṃ siṃhaṃ kesariṇaṃ yathā
evaṃ bahuvidhaṃ rājan vilapya karuṇaṃ pṛthā
     avāsṛjata mañjūṣām aśvanadyās tadā jale
rudatī putraśokārtā niśīthe kamalekṣaṇā
     dhātryā saha pṛthā rājan putradarśanalālasā
visarjayitvā mañjūṣāṃ saṃbhodhana bhayāt pituḥ
     viveśa rājabhavanaṃ punaḥ śokāturā tataḥ
mañjūṣā tv aśvanadyāḥ sā yayau carmaṇvatīṃ nadīm
     carmaṇvatyāś ca yamunāṃ tato gaṅgāṃ jagām aha
gaṅgāyāḥ sūta viṣayaṃ campām abhyāyayau purīm
     sa mañjūṣā gato garbhas taraṅgair uhyamānakaḥ
amṛtād utthitaṃ divyaṃ tat tu varma sakuṇḍalam
     dhārayām āsa taṃ garbhaṃ daivaṃ ca vidhinirmitam
