[v]
      prabhātāyāṃ tu śarvaryāṃ teṣām akliṣṭakarmaṇām
      vanaṃ yiyāsatāṃ viprās tasthur bhikṣā bhujo 'grataḥ
      tān uvāca tato rājā kuntīputro yudhiṣṭhiraḥ
vayaṃ hi hṛtasarvasvā hṛtarājyā hṛtaśriyaḥ
      phalamūlāmiṣāhārā vanaṃ yāsyāma duḥkhitāḥ
vanaṃ ca doṣabahulaṃ bahu vyālasarīsṛpam
      parikleśaś ca vo manye dhruvaṃ tatra bhaviṣyati
brāhmaṇānāṃ parikleśo daivatāny api sādayet
      kiṃ punar mām ito viprā nivartadhvaṃ yatheṣṭataḥ
[br]
      gatir yā bhavatāṃ rājaṃs tāṃ vayaṃ gantum udyatāḥ
      nārhathāsmān parityaktuṃ bhaktān sad dharmadarśinaḥ
anukampāṃ hi bhakteṣu daivatāny api kurvate
      viśeṣato brāhmaṇeṣu sad ācārāvalambiṣu
[y]
      mamāpi paramā bhaktir brāhmaṇeṣu sadā dvijāḥ
      sahāyaviparibhraṃśas tv ayaṃ sādayatīva mām
āhareyur hi me ye 'pi phalamūlamṛgāṃs tathā
      ta ime śokajair duḥkhair bhrātaro me vimohitāḥ
draupadyā viprakarṣeṇa rājyāpaharaṇena ca
      duḥkhānvitān imān kleśair nāhaṃ yoktum ihotsahe
[br]
     asmat poṣaṇajā cintā mā bhūt te hṛdi pārthiva
     svayam āhṛtya vanyāni anuyāsyāmahe vayam
anudhyānena japyena vidhāsyāmaḥ śivaṃ tava
     kathābhiś cānukūlābhiḥ saha raṃsyāmahe vane
[y]
     evam etan na saṃdeho rameyaṃ brāhmaṇaiḥ saha
     nyūna bhāvāt tu paśyāmi pratyādeśam ivātmanaḥ
kathaṃ drakṣyāmi vaḥ sarvān svayam āhṛta bhojanān
     madbhaktyā kliśyato 'narhān dhik pāpān dhṛtarāṣṭrajān
[v]
     ity uktvā sa nṛpaḥ śocan niṣasāda mahītale
     tam adhyātmaratir vidvāñ śaunako nāma vai dvijaḥ
     yoge sāṃkhye ca kuśalo rājānam idam abravīt
śokasthāna sahasrāṇi bhayasthāna śatāni ca
     divase divase mūḍham āviśanti na paṇḍitam
na hi jñānaviruddheṣu bahudoṣeṣu karmasu
     śreyo ghātiṣu sajjante buddhimanto bhavadvidhāḥ
aṣṭāṅgāṃ buddhim āhur yāṃ sarvāśreyo vighātinīm
     śrutismṛtisamāyuktāṃ sā rājaṃs tvayy avasthitā
arthakṛcchreṣu durgeṣu vyāpatsu svajanasya ca
     śārīra mānasair duḥkhair na sīdanti bhavadvidhāḥ
śrūyatāṃ cābhidhāsyāmi janakena yathā purā
     ātmavyavasthāna karā gītāḥ ślokā mahātmanā
mano dehasamutthābhyāṃ duḥkhābhyām arditaṃ jagat
     tayor vyāsa samāsābhyāṃ śamopāyam imaṃ śṛṇu
vyādher aniṣṭa saṃsparśāc chramād iṣṭavivarjanāt
     duḥkhaṃ caturbhir śārīraṃ kāraṇaiḥ saṃpravartate
tad āśu pratikārāc ca satataṃ cāvicintanāt
     ādhivyādhipraśamanaṃ kriyāyogadvayena tu
matimanto hy ato vaidyāḥ śamaṃ prāg eva kurvate
     mānasasya priyākhyānaiḥ saṃbhogopanayair nṛṇām
mānasena hi duḥkhena śarīram upatapyate
     ayaḥ piṇḍena taptena kumbbha saṃsthām ivodakam
mānasaṃ śamayet tasmāj jñānenāgim ivāmbunā
     praśānte mānase duḥkhe śārīram upaśāmyati
manaso duḥkhamūlaṃ tu sneha ity upalabhyate
     snehāt tu sajjate jantur duḥkhayogam upaiti ca
snehamūlāni duḥkhāni snehajāni bhayāni ca
     śokaharṣau tathāyāsaḥ sarvaṃ snehāt pravartate
snehat karaṇa rāgaś ca prajajñe vaiṣayas tathā
     aśreyaskāv ubhāv etau pūrvas tatra guruḥ smṛtaḥ
koṭarāgnir yathāśeṣaṃ samūlaṃ pādapaṃ dahet
     dharmārthinaṃ tathālpo 'pi rāgadoṣo vināśayet
viprayoge na tu tyāgī doṣadarśī samāgamāt
     virāgaṃ bhajate jantur nirvairo niṣparigrahaḥ
tasmāt snehaṃ svapakṣebhyo mitrebhyo dhanasaṃcayāt
     svaśarīrasamutthaṃ tu jñānena vinivartayet
jñānānviteṣu mukhyeṣu śāstrajñeṣu kṛtātmasu
     na teṣu sajjate snehaḥ padmapatreṣv ivodakam
rāgābhibhūtaḥ puruṣaḥ kāmena parikṛṣyate
     icchā saṃjāyate tasya tatas tṛṣṇā pravartate
tṛṣṇā hi sarvapāpiṣṭhā nityodvega karī nṛṇām
     adharmabahulā caiva ghorā pāpānubandhinī
yā dustyajā durmatibhir yā na jīryati jīryataḥ
     yo 'sau prāṇāntiko rogas tāṃ tṛṣṇāṃ tyajataḥ sukham
anādy antā tu sā tṛṣṇā antar dehagatā nṛṇām
     vināśayati saṃbhūtā ayonija ivānalaḥ
yathaidhaḥ svasamutthena vahninā nāśam ṛcchati
     tathākṛtātmā lobhena sahajena vinaśyati
rājataḥ salilād agneś corataḥ svajanād api
     bhayam arthavatāṃ nityaṃ mṛtyoḥ prāṇabhṛtām iva
yathā hy āmiṣam ākāśe pakṣibhiḥ śvāpadair bhuvi
     bhakṣyate salile matsyais tathā sarveṇa vittavān
artha eva hi keṣāṃ cid anartho bhavitā nṛṇām
     arthaśreyasi cāsakto na śreyo vindate naraḥ
     tasmād arthāgamāḥ sarve mano mohavivardhanāḥ
kārpaṇyaṃ darpamānau ca bhayam udvega eva ca
     arthajāni viduḥ prājñā duḥkhāny etāni dehinām
arthasyopārjane duḥkhaṃ pālane ca kṣaye tathā
     nāśe duḥkhaṃ vyaye duḥkhaṃ ghnanti caivārtha kāraṇāt
arthā duḥkhaṃ parityaktuṃ pālitāś cāpi te 'sukhāḥ
     duḥkhena cādhigamyante teṣāṃ nāśaṃ na cintayet
asaṃtoṣa parā mūḍhāḥ saṃtoṣaṃ yānti paṇḍitāḥ
     anto nāsti pipāsāyāḥ saṃtoṣaḥ paramaṃ sukham
tasmāt saṃtoṣam eveha dhanaṃ paśyanti paṇḍitāḥ
     anityaṃ yauvanaṃ rūpaṃ jīvitaṃ dravyasaṃcayaḥ
     aiśvaryaṃ priya saṃvāso gṛdhyed eṣu na paṇḍitaḥ
tyajeta saṃcayāṃs tasmāt tajjaṃ kleśaṃ saheta kaḥ
     na hi saṃcayavān kaś cid dṛśyate nirupadravaḥ
ataś ca dharmibhiḥ pumbhir anīhārthaḥ praśasyate
     prakṣālanād dhi paṅkasya dūrād asparśanaṃ varam
yudhiṣṭhiraivam artheṣu na spṛhāṃ kartum arhasi
     dharmeṇa yadi te kāryaṃ vimukteccho bhavārthataḥ
[y]
     nārthopabhoga lipsārtham iyam arthepsutā mama
     bharaṇārthaṃ tu viprāṇāṃ brahman kāṅkṣe na lobhataḥ
kathaṃ hy asmadvidho brahman vartamāno gṛhāśrame
     bharaṇaṃ pālanaṃ cāpi na kuryād anuyāyinām
saṃvibhāgo hi bhūtānāṃ sarveṣām eva śiṣyate
     tathaivopacamānebhyaḥ pradeyaṃ gṛhamedhinā
tṛṇāni bhūmir udakaṃ vāk caturthī ca sūnṛtā
     satām etāni geheṣu nocchidyante kadā cana
deyam ārtasya śayanaṃ sthitaśrāntasya cāsanam
     tṛṣitasya ca pānīyaṃ kṣudhitasya ca bhojanam
cakṣur adyān mano dadyād vācaṃ dadyāc ca sūnṛtām
     pratyudgamyābhigamanaṃ kuryān nyāyena cārcanam
aghi hotram anaḍvāṃś ca jñātayo 'tithibāndhavāḥ
     putradārabhṛtāś caiva nirdaheyur apūjitāḥ
nātmārthaṃ pācayed annaṃ na vṛthā ghātayet paśūn
     na ca tat svayam aśnīyād vidhivad yan na nirvapet
śvabhyaś ca śvapacebhyaś ca vayobhyaś cāvaped bhuvi
     vaiśvadevaṃ hi nāmaitat sāyaṃprātar vidhīyate
vighasāśī bhavet tasmān nityaṃ cāmṛtabhojanaḥ
     vighasaṃ bhṛtyaśeṣaṃ tu yajñaśeṣaṃ tathāmṛtam
etāṃ yo vartate vṛttiṃ vartamāno gṛhāśrame
     tasya dharmaṃ paraṃ prāhuḥ kathaṃ vā vipra manyase
[ṣ]
     aho bata mahat kaṣṭaṃ viparītam idaṃ jagat
     yenāpatrapate sādhur asādhus tena tuṣyati
śiśnodara kṛte 'prājñaḥ karoti vighasaṃ bahu
     moharāgasamākrānta indriyārtha vaśānugaḥ
hriyate budhyamāno 'pi naro hāribhir indriyaiḥ
     vimūḍhasaṃjño duṣṭāśvair udbhrāntair iva sārathiḥ
ṣaḍindriyāṇi viṣayaṃ samāgacchanti vai yadā
     tadā prādurbhavaty eṣāṃ pūrvasaṃkalpajaṃ manaḥ
mano yasyendriya grāmaviṣayaṃ prati coditam
     tasyautsukyaṃ saṃbhavati pravṛttiś copajāyate
tataḥ saṃkalpavīryeṇa kāmena viṣayeṣubhiḥ
     viddhaḥ patati lobhāgnau jyotir lobhāt pataṃgavat
tato vihārair āhārair mohitaś ca viśāṃ pate
     mahāmohamukhe magne nātmānam avabudhyate
evaṃ patati saṃsāre tāsu tāsv iha yoniṣu
     avidyā karma tṛṣṇābhir bhrāmyamāṇo 'tha cakravat
brahmādiṣu tṛṇānteṣu hūteṣu parivartate
     jale bhuvi tathākāśe jāyamānaḥ punaḥ punaḥ
abudhānāṃ gatis tv eṣā budhānām api me śṛṇu
     ye dharme śreyasi ratā vimokṣaratayo janāḥ
yad idaṃ veda vacanaṃ kuru karma tyajeti ca
     tasmād dharmān imān sarvān nābhimānāt samācaret
ijyādhyayana dānāni tapaḥ satyaṃ kṣamā damaḥ
     alobha iti mārgo 'yaṃ dharmasyāṣṭa vidhaḥ smṛtaḥ
tatra pūrvaś caturvargaḥ pitṛyānapathe sthitaḥ
     kartavyam iti yat kāryaṃ nābhimānāt samācaret
uttaro deva yānas tu sadbhir ācaritaḥ sadā
     aṣṭāṅgenaiva mārgeṇa viśuddhātmā samācaret
samyak saṃkalpasaṃbandhāt samyak cendriyanigrahāt
     samyag vrataviśeṣāc ca samyak ca guru sevanāt
samyag āhārayogāc ca samyak cādhyayanāgamāt
     samyak karmopasaṃnyāsāt samyak cittanirodhanāt
     evaṃ karmāṇi kurvanti saṃsāravijigīṣavaḥ
rāgadveṣavinirmuktā aiśvaryaṃ devatā gatāḥ
     rudrāḥ sādhyās tathādityā vasavo 'thāśvināv api
     yogaiśvaryeṇa saṃyuktā dhārayanti prajā imāḥ
tathā tvam api kaunteya śamam āsthāya puṣkalam
     tapasā siddhim anviccha yogasiddhiṃ ca bhārata
pitṛmātṛmayī siddhiḥ prāptā karmamayī ca te
     tapasā siddhim anviccha kurvate tad anugrahāt
siddhā hi yad yad icchanti kurvate tad anugrahāt
     tasmāt tapaḥ samāsthāya kuruṣvātma manoratham
