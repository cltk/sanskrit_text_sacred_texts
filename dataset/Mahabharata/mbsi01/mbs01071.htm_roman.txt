[j]
      yayātiḥ pūrvako 'smākaṃ daśamo yaḥ prajāpateḥ
      kathaṃ sa śukratanayāṃ lebhe paramadurlabhām
etad icchāmy ahaṃ śrotuṃ vistareṇa dvijottama
      ānupūrvyā ca me śaṃsa pūror vaṃśakarān pṛthak
[v]
      yayātir āsīd rājarṣir devarājasamadyutiḥ
      taṃ śukravṛṣa parvāṇau vavrāte vai yathā purā
tat te 'haṃ saṃpravakṣyāmi pṛcchato janamejaya
      devayānyāś ca saṃyogaṃ yayāter nāhuṣasya ca
surāṇām asurāṇāṃ ca samajāyata vai mithaḥ
      aiśvaryaṃ prati saṃgharṣas trailokye sacarācare
jigīṣayā tato devā vavrira āṅgirasaṃ munim
      paurohityena yājyārthe kāvyaṃ tūśanasaṃ pare
      brāhmaṇau tāv ubhau nityam anyonyaspardhinau bhṛśam
tatra devā nijaghnur yān dānavān yudhi saṃgatān
      tān punar jīvayām āsa kāvyo vidyā balāśrayāt
      tatas te punar utthāya yodhayāṃ cakrire surān
asurās tu nijaghnur yān surān samaramūrdhani
      na tān saṃjīvayām āsa bṛhaspatir udāradhīḥ
na hi veda sa tāṃ vidyāṃ yāṃ kāvyo veda vīryavān
      saṃjīvanīṃ tato devā viṣādam agaman param
te tu devā bhayodvignāḥ kāvyād uśanasas tadā
     ūcuḥ kacam upāgamya jyeṣṭhaṃ putraṃ bṛhaspateḥ
bhajamānān bhajasvāsmān kuru naḥ sāhyam uttamam
     yāsau vidyā nivasati brāhmaṇe 'mitatejasi
     śukre tām āhara kṣipraṃ bhāgabhān no bhaviṣyasi
vṛṣaparva samīpe sa śakyo draṣṭuṃ tvayā dvijaḥ
     rakṣate dānavāṃs tatra na sa rakṣaty adānavān
tam ārādhayituṃ śakto bhavān pūrvavayāḥ kavim
     deva yānīṃ ca dayitāṃ sutāṃ tasya mahātmanaḥ
tvam ārādhayituṃ śakto nānyaḥ kaś cana vidyate
     śīladākṣiṇya mādhuryair ācāreṇa damena ca
     deva yānyāṃ hi tuṣṭāyāṃ vidyāṃ tāṃ prāpsyasi dhruvam
tathety uktvā tataḥ prāyād bṛhaspatisutaḥ kacaḥ
     tadābhipūjito devaiḥ samīpaṃ vṛṣaparvaṇaḥ
sa gatvā tvarito rājan devaiḥ saṃpreṣitaḥ kacaḥ
     asurendra pure śukraṃ dṛṣṭvā vākyam uvāca ha
ṛṣer aṅgirasaḥ pautraṃ putraṃ sākṣād bṛhaspateḥ
     nāmnā kaca iti khyātaṃ śiṣyaṃ gṛhṇātu māṃ bhavān
brahmacaryaṃ cariṣyāmi tvayy ahaṃ paramaṃ gurau
     anumanyasva māṃ brahman sahasraṃ parivatsarān
[ṣukra]
     kaca susvāgataṃ te 'stu pratigṛhṇāmi te vacaḥ
     arcayiṣye 'ham arcyaṃ tvām arcito 'stu bṛhaspatiḥ
[v]
     kacas tu taṃ tathety uktvā pratijagrāha tad vratam
     ādiṣṭaṃ kavi putreṇa śukreṇośanasā svayam
vratasya vratakālaṃ sa yathoktaṃ pratyagṛhṇata
     ārādhayann upādhyāyaṃ deva yānīṃ ca bhārata
nityam ārādhayiṣyaṃs tāṃ yuvā yauvanaga āmukhe
     gāyan nṛtyan vādayaṃś ca deva yānīm atoṣayat
saṃśīlayan deva yānīṃ kanyāṃ saṃprāptayauvanām
     puṣpaiḥ phalaiḥ preṣaṇaiś ca toṣayām āsa bhārata
deva yāny api taṃ vipraṃ niyamavratacāriṇam
     anugāyamānā lalanā rahaḥ paryacarat tadā
pañcavarṣaśatāny evaṃ kacasya carato vratam
     tatrātīyur atho buddhvā dānavās taṃ tataḥ kacam
gā rakṣantaṃ vane dṛṣṭvā rahasy ekam amarṣitāḥ
     jaghnur bṛhaspater dveṣād vidyā rakṣārtham eva ca
     hatvā śālā vṛkebhyaś ca prāyacchaṃs tilaśaḥ kṛtam
tato gāvo nivṛttās tā agopāḥ svaṃ niveśanam
     tā dṛṣṭvā rahitā gās tu kacenābhyāgatā vanāt
     uvāca vacanaṃ kāle deva yāny atha bhārata
ahutaṃ cāgnihotraṃ te sūryaś cāstaṃ gataḥ prabho
     agopāś cāgatā gāvaḥ kacas tāta na dṛśyate
vyaktaṃ hato mṛto vāpi kacas tāta bhaviṣyati
     taṃ vinā na ca jīveyaṃ kacaṃ satyaṃ bravīmi te
[ṣukra]
     ayam ehīti śabdena mṛtaṃ saṃjīvayāmy aham
[v]
     tataḥ saṃjīvanīṃ vidyāṃ prayujya kacam āhvayat
     āhūtaḥ prādurabhavat kaco 'riṣṭo 'tha vidyayā
     hato 'ham iti cācakhyau pṛṣṭo brāhmaṇa kanyayā
sa punar deva yānyoktaḥ puṣpāhāro yadṛcchayā
     vanaṃ yayau tato vipra dadṛśur dānavāś ca tam
tato dvitīyaṃ hatvā taṃ dagdhvā kṛtvā ca cūrṇaśaḥ
     prāyacchan brāhmaṇāyaiva surāyām asurās tadā
deva yāny atha bhūyo 'pi vākyaṃ pitaram abravīt
     puṣpāhāraḥ preṣaṇakṛt kacas tāta na dṛśyate
[ṣukra]
     bṛhaspateḥ sutaḥ putri kacaḥ pretagatiṃ gataḥ
     vidyayā jīvito 'py evaṃ hanyate karavāṇi kim
maivaṃ śuco mā ruda deva yāni; na tvādṛśī martyam anupraśocet
     surāś ca viśve ca jagac ca sarvam; upathitāṃ vaikṛtim ānamanti
[dev]
     yasyāṅgirā vṛddhatamaḥ pitāmaho; bṛhaspatiś cāpi pitā tapodhanaḥ
     ṛṣeḥ putraṃ tam atho vāpi pautraṃ; kathaṃ na śoceyam ahaṃ na rudyām
sa brahma cārī ca tapodhanaś ca; sadotthitaḥ karmasu caiva dakṣaḥ
     kacasya mārgaṃ pratipatsye na bhokṣye; priyo hi me tāta kaco 'bhirūpaḥ
[ṣukra]
     asaṃśayaṃ mām asurā dviṣanti; ye me śiṣyaṃ nāgasaṃ sūdayanti
     abrāhmaṇaṃ kartum icchanti raudrās; te māṃ yathā prastutaṃ dānavair hi
     apy asya pāpasya bhaved ihāntaḥ; kaṃ brahmahatyā na dahed apīndram
[v]
     saṃcodito deva yānyā maharṣiḥ punar āhvayat
     saṃrambheṇaiva kāvyo hi bṛhaspatisutaṃ kacam
guror bhīto vidyayā copahūtaḥ; śanair vācaṃ jaṭhare vyājagāra
     tam abravīt kena pathopanīto; mamodare tiṣṭhasi brūhi vipra
[k]
     bhavatprasādān na jahāti māṃ smṛtiḥ; smare ca sarvaṃ yac ca yathā ca vṛttam
     na tv evaṃ syāt tapaso vyayo me; tataḥ kleśaṃ ghoram imaṃ sahāmi
asuraiḥ surāyāṃ bhavato 'smi datto; hatvā dagdhvā cūrṇayitvā ca kāvya
     brāhmīṃ māyām āsurī caiva māyā; tvayi sthite katham evātivartet
[ṣ]
     kiṃ te priyaṃ karavāṇy adya vatse; vadhena me jīvitaṃ syāt kacasya
     nānyatra kukṣer mama bhedanena; dṛśyet kaco madgato deva yāni
[dev]
     dvau māṃ śokāv agnikalpau dahetāṃ; kacasya nāśas tava caivopaghātaḥ
     kacasya nāśe mama nāsti śarma; tavopaghāte jīvituṃ nāsmi śaktā
[ṣ]
     saṃsiddha rūpo 'si bṛhaspateḥ suta; yat tvāṃ bhaktaṃ bhajate deva yānī
     vidyām imāṃ prāpnuhi jīvanīṃ tvaṃ; na ced indraḥ kaca rūpī tvam adya
na nivartet punar jīvan kaś cid anyo mamodarāt
     brāhmaṇaṃ varjayitvaikaṃ tasmād vidyām avāpnuhi
putro bhūtvā bhāvaya bhāvito mām; asmād dehād upaniṣkramya tāta
     samīkṣethā dharmavatīm avekṣāṃ; guroḥ sakāśāt prāpya vidyāṃ savidyaḥ
[v]
     guroḥ sakāśāt samavāpya vidyāṃ; bhittvā kukṣiṃ nirvicakrāma vipraḥ
     kaco 'bhirūpo dakṣiṇaṃ brāhmaṇasya; śuklātyaye paurṇamāsyām ivenduḥ
dṛṣṭvā ca taṃ patitaṃ brahmarāśim; utthāpayām āsa mṛtaṃ kaco 'pi
     vidyāṃ siddhāṃ tām avāpyābhivādya; tataḥ kacas taṃ gurum ity uvāca
ṛtasya dātāram anuttamasya; nidhiṃ nidhīnāṃ caturanvayānām
     ye nādriyante gurum arcanīyaṃ; pālāṁl lokāṃs te vrajanty apratiṣṭhān
[v]
     surā pānād vañcanāṃ prāpayitvā; saṃjñā nāśaṃ caiva tathātighoram
     dṛṣṭvā kacaṃ cāpi tathābhirūpaṃ; pītaṃ tadā surayā mohitena
samanyur utthāya mahānubhāvas; tadośanā viprahitaṃ cikīrṣuḥ
     kāvyaḥ svayaṃ vākyam idaṃ jagāda; surā pānaṃ prati vai jātaśaṅkaḥ
yo brāhmaṇo 'dya prabhṛtīha kaś cin; mohāt surāṃ pāsyati mandabuddhiḥ
     apetadharmo brahmahā caiva sa syād; asmiṁl loke garhitaḥ syāt pare ca
mayā cemāṃ vipra dharmokti sīmāṃ; maryādāṃ vai sthāpitāṃ sarvaloke
     santo viprāḥ śuśruvāṃso gurūṇāṃ; devā lokāś copaśṛṇvantu sarve
itīdam uktvā sa mahānubhāvas; tapo nidhīnāṃ nidhir aprameyaḥ
     tān dānavān daivavimūḍhabuddhīn; idaṃ samāhūya vaco 'bhyuvāca
ācakṣe vo dānavā bāliśāḥ stha; siddhaḥ kaco vatsyati matsakāśe
     saṃjīvanīṃ prāpya vidyāṃ mahārthāṃ; tulyaprabhāvo brahmaṇā brahmabhūtaḥ
guror uṣya sakāśe tu daśavarṣaśatāni saḥ
     anujñātaḥ kaco gantum iyeṣa tridaśālayam
