[y]
      bhūya evāham icchāmi maharṣes tasya dhīmataḥ
      karmaṇāṃ vistaraṃ śrotum agastyasya dvijottama
[lomaṣa]
      śṛṇu rājan kathāṃ divyām adbhutām atimānuṣīm
      agastyasya mahārāja prabhāvam amitātmanaḥ
āsan kṛtayuge ghorā dānavā yuddhadurmadāḥ
      kāleyā iti vikhyātā gaṇāḥ paramadāruṇāḥ
te tu vṛtraṃ samāśritya nānāpraharaṇodyatāḥ
      samantāt paryadhāvanta mahendra pramukhān surān
tato vṛtravadhe yatnam akurvaṃs tridaśāḥ purā
      puraṃdaraṃ puraskṛtya brahmāṇam upatasthire
kṛtāñjalīṃs tu tān sarvān parameṣṭhī uvāca ha
      viditaṃ me surāḥ sarvaṃ yad vaḥ kāryaṃ cikīrṣitam
tam upāyaṃ pravakṣyāmi yathā vṛtraṃ vadhiṣyatha
      dadhīca iti vikhyāto mahān ṛṣir udāradhīḥ
taṃ gatvā sahitāḥ sarve varaṃ vai saṃprayācata
      sa vo dāsyati dharmātmā suprītenāntarātmanā
sa vācyaḥ sahitaiḥ sarvair bhavadbhir jayakāṅkṣibhiḥ
      svāny asthīni prayaccheti trailokyasya hitāya vai
      sa śarīraṃ samutsṛjya svāny asthīni pradāsyati
tasyāsthibhir mahāghoraṃ vajraṃ saṃbhriyatāṃ dṛḍham
     mahac chatruhanaṃ tīkṣṇaṃ ṣaḍ aśraṃ bhīmanisvanam
tena vajreṇa vai vṛtraṃ vadhiṣyati śatakratuḥ
     etad vaḥ sarvam ākhyātaṃ tasmāc chīghraṃ vidhīyatām
evam uktās tato devā anujñāpya pitā maham
     nārāyaṇaṃ puraskṛtya dadhīcasyāśramaṃ yayuḥ
sarasvatyāḥ pare pāre nānādrumalatāvṛtam
     ṣaṭ padodgīta ninadair vighuṣṭaṃ sāma gair iva
     puṃskokila ravonmiśraṃ jīvaṃ jīvaka nāditam
mahiṣaiś ca varāhaiś ca sṛmaraiś camarair api
     tatra tatrānucaritaṃ śārdūlabhayavarjitaiḥ
kareṇubhir vāraṇaiś ca prabhinnakaraṭā mukhaiḥ
     saro 'vagāḍhaiḥ krīḍadbhiḥ samantād anunāditam
siṃhavyāghrair mahānādān nadadbhir anunāditam
     aparaiś cāpi saṃlīnair guhā kandaravāsibhiḥ
teṣu teṣv avakāśeṣu śobhitaṃ sumanoramam
     triviṣṭapasamaprakhyaṃ dadhīcāśramam āgaman
tatrāpaśyan dadīcaṃ te divākarasamadyutim
     jājvalyamānaṃ vapuṣā yathā lakṣmyā pitā maham
tasya pādau surā rājann abhivādya praṇamya ca
     ayācanta varaṃ sarve yathoktaṃ parameṣṭhinā
tato dadīcaḥ paramapratītaḥ; surottamāṃs tān idam abhyuvāca
     karomi yad vo hitam adya devāḥ; svaṃ cāpi dehaṃ tv aham utsṛjāmi
sa evam uktvā dvipadāṃ variṣṭhaḥ; prāṇān vaśīsvān sahasotsasarja
     tataḥ surās te jagṛhuḥ parāsor; asthīni tasyātha yathopadeśam
prahṛṣṭarūpāś ca jayāya devās; tvaṣṭāram āgamya tam artham ūcuḥ
     tvaṣṭā tu teṣāṃ vacanaṃ niśamya; prahṛṣṭarūpaḥ prayataḥ prayatnāt
cakāra vajraṃ bhṛśam ugrarūpaṃ; kṛtvā ca śakraṃ sa uvāca hṛṣṭaḥ
     anena vajrapravareṇa deva; bhasmīkuruṣvādya surārim ugram
tato hatāriḥ sagaṇaḥ sukhaṃ vai; praśādhi kṛtsnaṃ tridivaṃ divi ṣṭhaḥ
     tvaṣṭrā tathoktaḥ sa puraṃdaras tu; vajraṃ prahṛṣṭaḥ prayato 'bhyagṛhṇāt
