[n]
      ṛṣabhasya tataḥ śṛṅge nipatya dvija pakṣiṇau
      śāṇḍilīṃ brāhmaṇīṃ tatra dadṛśāte tapo'nvitām
abhivādya suparṇas tu gālavaś cābhipūjya tām
      tayā ca svāgatenoktau viṣṭare saṃniṣīdatuḥ
siddham annaṃ tayā kṣipraṃ balimantropabṛṃhitam
      bhuktvā tṛptāv ubhau bhūmau suptau tāv annamohitau
muhūrtāt pratibuddhas tu suparṇo gamanepsayā
      atha bhraṣṭatanūjāṅgam ātmānaṃ dadṛśe khagaḥ
māṃsapiṇḍopamo 'bhūt sa mukhapādānvitaḥ khagaḥ
      gālavas taṃ tathā dṛṣṭvā viṣaṇṇaḥ paryapṛcchata
kim idaṃ bhavatā prāptam ihāgamanajaṃ phalam
      vāso 'yam iha kālaṃ tu kiyantaṃ nau bhaviṣyati
kiṃ nu te manasā dhyātam aśubhaṃ dharmadūṣaṇam
      na hy ayaṃ bhavataḥ svalpo vyabhicāro bhaviṣyati
suparṇo 'thābravīd vipraṃ pradhyātaṃ vai mayā dvija
      imāṃ siddhām ito netuṃ tatra yatra prajāpatiḥ
yatra devo mahādevo yatra viṣṇuḥ sanātanaḥ
      yatra dharmaś ca yajñaś ca tatreyaṃ nivased iti
so 'haṃ bhagavatīṃ yāce praṇataḥ priyakāmyayā
     mayaitan nāma pradhyātaṃ manasā śocatā kila
tad evaṃ bahumānāt te mayehānīpsitaṃ kṛtam
     sukṛtaṃ duṣkṛtaṃ vā tvaṃ māhātmyāt kṣantum arhasi
sā tau tadābravīt tuṣṭā patagendra dvijarṣabhau
     na bhetavyaṃ suparṇo 'si suparṇa tyaja saṃbhramam
ninditāsmi tvayā vatsa na ca nindāṃ kṣamāmy aham
     lokebhyaḥ sa paribhraśyed yo māṃ nindeta pāpakṛt
hīnayākalṣaṇaiḥ sarvais tathāninditayā mayā
     ācāraṃ pratigṛhṇantyā siddhiḥ prāpteyam uttamā
ācārāl labhate dharmam ācārāl labhate dhanam
     ācārāc chriyam āpnoti ācāro hanty alakṣaṇam
tadāyuṣman khaga pate yatheṣṭaṃ gamyatām itaḥ
     na ca te garhaṇīyāpi harhitavyāḥ striyaḥ kva cit
bhavitāsi yathāpūrvaṃ balavīryasamanvitaḥ
     babhūvatus tatas tasya pakṣau draviṇavattarau
anujñātaś ca śāṇḍilyā yathāgatam upāgamat
     naiva cāsādayām āsa tathārūpāṃs turaṃgamān
viśvāmitro 'tha taṃ dṛṣṭvā gālavaṃ cādhvani sthitam
     uvāca vadatāṃ śreṣṭho vainateyasya saṃnidhau
yas tvayā svayam evārthaḥ pratijñāto mama dvija
     tasya kālo 'pavargasya yathā vā manyate bhavān
pratīkṣiṣyāmy ahaṃ kālam etāvantaṃ tathā param
     yathā saṃsidhyate vipra sa mārgas tu niśamyatām
suparṇo 'thābravīd dīnaṃ gālavaṃ bhṛśaduḥkhitam
     pratyakṣaṃ khalv idānīṃ me viśvāmitro yad uktavān
tad āgaccha dvijaśreṣṭha mantrayiṣyāva gālava
     nādattvā gurave śakyaṃ kṛtsnam arthaṃ tvayāsitum
