[guru]
      niṣkalmaṣaṃ brahmacaryam icchatā carituṃ sadā
      nidrā sarvātmanā tyājyā svapnadoṣān avekṣatā
svapne hi rajasā dehī tamasā cābhibhūyate
      dehāntaram ivāpannaś caraty apagatasmṛtiḥ
jñānābhyāsāj jāgarato jijñāsārtham anantaram
      vijñānābhiniveśāt tu jāgaraty aniśaṃ sadā
ahāha ko nv ayaṃ bhāvaḥ svapne viṣayavān iva
      pralīnair indriyair dehī vartate dehavān iva
atrocyate yathā hy etad veda yogeśvaro hariḥ
      tathaitad upapannārthaṃ varṇayanti maharṣayaḥ
indriyāṇāṃ śramāt svapnam āhuḥ sarvagataṃ budhāḥ
      manasas tu pralīnatvāt tat tad āhur nidarśanam
kāryavyāsaktamanasaḥ saṃkalpo jāgrato hy api
      yadvan manorathaiśvaryaṃ svapne tadvan manogatam
saṃsārāṇām asaṃkhyānāṃ kāmātmā tad avāpnuyāt
      manasy antarhitaṃ sarvaṃ veda sottama pūruṣaḥ
guṇānām api yad yat tat karma jānāty upasthitam
      tat tac chaṃsanti bhūtāni mano yad bhāvitaṃ yathā
tatas tam upavartante guṇā rājasa tāmasāḥ
     sāttviko vā yathāyogam ānantarya phalodayaḥ
tataḥ paśyaty asaṃbaddhān vātapitta kaphottarān
     rajas tamo bhāvair bhāvais tad apy āhur duranvayam
prasannair indriyair yad yat saṃkalpayati mānasam
     tat tat svapne 'py uparate mano dṛṣṭir nirīkṣate
vyāpakaṃ sarvabhūteṣu vartate 'pratighaṃ manaḥ
     manasy antarhitaṃ dvāraṃ deham āsthāya mānasam
yat tat sadasad avyaktaṃ svapity asmin nidarśanam
     sarvabhūtātmabhūtasthaṃ tad adhyātmaguṇaṃ viduḥ
lipseta manasā yaś ca saṃkalpād aiśvaraṃ guṇam
     ātmaprabhāvāt taṃ vidyāt sarvā hy ātmani devatāḥ
evaṃ hi tapasā yuktam arkavat tamasaḥ param
     trailokyaprakṛtir dehī tapasā taṃ maheśvaram
tapo hy adhiṣṭhitaṃ devais tapo ghnam asurais tamaḥ
     etad devāsurair guptaṃ tad āhur jñānalakṣaṇam
sattvaṃ rajas tamaś ceti devāsuraguṇān viduḥ
     sattvaṃ deva guṇaṃ vidyād itarāv āsurau guṇau
brahma tatparamaṃ vedyam amṛtaṃ jyotir akṣaram
     ye vidur bhāvitātmānas te yānti paramāṃ gatim
hetumac chakyam ākhyātum etāvaj jñānacakṣuṣā
     pratyāhāreṇa vā śakyam avyaktaṃ brahma veditum
