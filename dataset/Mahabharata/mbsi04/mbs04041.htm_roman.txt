[vai]
      uttaraṃ sārathiṃ kṛtvā śamīṃ kṛtvā pradakṣiṇam
      āyudhaṃ sarvam ādāya tataḥ prāyād dhanaṃjayaḥ
dhvajaṃ siṃhaṃ rathāt tasmād apanīya mahārathaḥ
      praṇidhāya śamī mūle prāyād uttarasārathiḥ
daivīṃ māyāṃ rathe yuktvā vihitāṃ viśvakarmaṇā
      kāñcanaṃ siṃhalāṅgūlaṃ dhvajaṃ vānaralakṣaṇam
manasā cintayām āsa prasādaṃ pāvakasya ca
      sa ca tac cintitaṃ jñātvā dhvaje bhūtāny acodayat
sa patākaṃ vicitrāṅgaṃ sopāsaṅgaṃ mahārathaḥ
      ratham āsthāya bībhatsuḥ kaunteyaḥ śvetavāhanaḥ
badhāsiḥ sa tanutrāṇaḥ pragṛhītaśarāsanaḥ
      tataḥ prāyād udīcīṃ sa kapipravara ketanaḥ
svanavantaṃ mahāśaṅkhaṃ balavān arimardanaḥ
      prādhamad balam āsthāya dviṣatāṃ lomaharṣaṇam
tata te javanā dhuryā jānubhyām agaman mahīm
      uttaraś cāpi saṃtrasto rathopastha upāviśat
saṃsthāpya cāśvān kaunteyaḥ samudyamya ca raśmibhiḥ
      uttaraṃ ca pariṣvajya samāśvāsayad arjunaḥ
mā bhais tvaṃ rājaputrāgrya kṣatriyo 'si paraṃtapa
     kathaṃ puruṣaśārdūla śatrumadhye viṣīdasi
śrutās te śaṅkhaśabdāś ca bherīśabdāś ca puṣkalāḥ
     kuñjarāṇāṃ ca nadatāṃ vyūḍhānīkeṣu tiṣṭhatām
sa tvaṃ katham ihānena śaṅkhaśabdena bhīṣitaḥ
     viṣaṇṇarūpo vitrastaḥ puruṣaḥ prākṛto yathā
[uttara]
     śrutā me śaṅkhaśabdāś ca bherīśabdāś ca puṣkalāḥ
     kuñjarāṇāṃ ca ninadā vyūḍhānīkeṣu tiṣṭhatām
naivaṃvidhaḥ śaṅkhaśabdaḥ purā jātu mayā śrutaḥ
     dhvajasya cāpi rūpaṃ me dṛṣṭapūrvaṃ na hīdṛśam
     dhanur aś caiva nirghoṣaḥ śrutapūrvo na me kva cit
asya śaṅkhasya śabdena dhanuṣo nisvanena ca
     rathasya ca ninādena mano muhyati me bhṛśam
vyākulāś ca diśaḥ sarvā hṛdayaṃ vyathatīva me
     dhvajena pihitāḥ sarvā diśo na pratibhānti me
     gāṇḍīvasya ca śabdena kauṇau me badhirī kṛtau
[arj]
     ekānte ratham āsthāya padbhyāṃ tvam avapīḍaya
     dṛḍhaṃ ca raśmīn saṃyaccha śaṅkhaṃ dhmāsyāmy ahaṃ punaḥ
[vai]
     tasya śaṅkhasya śabdena rathanemi svanena ca
     gāṇḍīvasya ca ghoṣeṇa pṛthivīsamakampata
[droṇa]
     yathā rathasya nirghoṣo yathā śaṅkha udīryate
     kampate ca yathā bhūmir naiṣo 'nyaḥ savyasācinaḥ
śastrāṇi na prakāśante na prahṛṣyanti vājinaḥ
     agnayaś ca na bhāsante samiddhās tan na śobhanam
praty ādityaṃ ca naḥ sarve mṛgā ghorapravādinaḥ
     dhvajeṣu ca nilīyante vāyasās tan na śobhanam
     śakunāś cāpasavyā no vedayanti mahad bhayam
gomāyur eṣa senāyā ruvan madhye 'nudhāvati
     anāhataś ca niṣkrānto mahad vedayate bhayam
     bhavatāṃ romakūpāṇi prahṛṣṭāny upalakṣaye
parābhūtā ca vaḥ senā na kaś cid yoddhum icchati
     vivarṇamukha bhūyiṣṭhāḥ sarve yoghā vicetasaḥ
     gāḥ saṃprasthāpya tiṣṭhāmo vyūḍhānīkāḥ prahāriṇaḥ
