[y]
      saṃśayo me mahāprājña sumahān sāgaropamaḥ
      tan me śṛṇu mahābāho śrutvā cākhyātum arhasi
kautūhalaṃ me sumahaj jāmadagnyaṃ prati prabho
      rāmaṃ dharmabhṛtāṃ śreṣṭhaṃ tan me vyākhyātum arhasi
katham eṣa samutpanno rāmaḥ satyaparākramaḥ
      kathaṃ brahmarṣivaṃśe ca kṣatradharmā vyajāyata
tad asya saṃbhavaṃ rājan nikhilenānukīrtaya
      kauśikāc ca kathaṃ vaṃśāt kṣatrād vai brāhmaṇo 'bhavat
aho prabhāvaḥ sumahān āsīd vai sumahātmanoḥ
      rāmasya ca naravyāghra viśvāmitrasya caiva ha
kathaṃ putrān atikramya teṣāṃ naptṛṣv athābhavat
      eṣa doṣaḥ sutān hitvā tan me vyākhyātum arhasi
[bh]
      atrāpy udāharantīmam itihāsaṃ purātanam
      cyavanasya ca saṃvādaṃ kuśikasya ca bhārata
etaṃ doṣaṃ purā dṛṣṭvā bhārgavaś cyavanas tadā
      āgāminaṃ mahābuddhiḥ svavaṃśe munipuṃgavaḥ
saṃcintya manasā sarvaṃ guṇadoṣabalābalam
      dagdhu kāmaḥ kulaṃ sarvaṃ kuśikānāṃ tapodhanaḥ
cyavanas tam anuprāpya kuśikaṃ vākyam abravīt
     vastum icchā samutpannā tvayā saha mamānagha
[k]
     bhagavan sahadharmo 'yaṃ paṇḍitair iha dhāryate
     pradānakāle kanyānām ucyate ca sadā budhaiḥ
yat tu tāvad atikrāntaṃ dharmadvāraṃ tapodhana
     tat kāryaṃ prakariṣyāmi tadanujñātum arhasi
[bh]
     athāsanam upādāya cyavanasya mahāmuneḥ
     kuśiko bhāryayā sārdham ājagāma yato muniḥ
pragṛhya rājā bhṛṅgāraṃ pādyam asmai nyavedayat
     kārayām āsa sarvāś ca kriyās tasya mahātmanaḥ
tataḥ sa rājā cyavanaṃ madhuparkaṃ yathāvidhi
     pratyagrāhayad avyagro mahātmā niyatavrataḥ
satkṛtya sa tathā vipram idaṃ vacanam abravīt
     bhagavan paravantau svo brūhi kiṃ karavāvahe
yadi rājyaṃ yadi dhanaṃ yadi gāḥ saṃśitavrata
     yajñadānāni ca tathā brūhi sarvaṃ dadāmi te
idaṃ gṛham idaṃ rājyam idaṃ dharmāsanaṃ ca te
     rājā tvam asi śādhy urvīṃ bhṛtyo 'haṃ paravāṃs tvayi
evam ukte tato vākye cyavano bhārgavas tadā
     kuśikaṃ pratyuvācedaṃ mudā maramayā yataḥ
na rājyaṃ kāmaye rājan na dhanaṃ na ca yoṣitaḥ
     na ca gā na ca te deśān na yajñāñ śrūyatām idam
niyamaṃ kaṃ cid ārapsye yuvayor yadi rocate
     paricaryo 'smi yat tebhyāṃ yuvābhyām aviśaṅkayā
evam ukte tadā tena dampatī tau jaharṣatuḥ
     pratyabrūtāṃ ca tam ṛṣim evam astv iti bhārata
atha taṃ kuśiko hṛṣṭaḥ prāveśayad anuttamam
     gṛhoddeśaṃ tatas tatra darśanīyam adarśayat
iyaṃ śayyā bhagavato yathākāmam ihoṣyatām
     prayatiṣyāvahe prītim āhartuṃ te tapodhana
atha sūryo 'ticakrāma teṣāṃ saṃvadatāṃ tathā
     atharṣiś codayām āsa pānam annaṃ tathaiva ca
tam apṛcchat tato rājā kuśikaḥ praṇatas tadā
     kim annajātam iṣṭaṃ te kim upasthāpayāmy aham
tataḥ sa parayā prītyā pratyuvāca janādhipam
     aupapattikam āhāraṃ prayacchasveti bhārata
tad vacaḥ pūjayitvā tu tathety āha sa pārthivaḥ
     yathopapannaṃ cāhāraṃ tasmai prādāj janādhipaḥ
tataḥ sa bhagavān bhuktvā dampatī prāha dharmavit
     svaptum icchāmy ahaṃ nidrā bādhate mām iti prabho
tataḥ śayyā gṛhaṃ prāpya bhagavān ṛṣisattamaḥ
     saṃviveśa narendras tu sapatnīkaḥ sthito 'bhavat
na prabodhyo 'smi saṃsupta ity uvācātha bhārgavaḥ
     saṃvāhitavyau pādau me jāgartavyaṃ ca vāṃ niśi
aviśaṅkaś ca kuśikas tathety āha sa dharmavit
     na prabodhayatāṃ taṃ ca tau tadā rajanī kṣaye
yathādeśaṃ maharṣes tu śuśrūṣā paramau tadā
     babhūvatur mahārāja prayatāv atha dampatī
tataḥ sa bhagavān vipraḥ samādiśya narādhipam
     suṣvāpaikena pārśvena divasān ekaviṃśatim
sa tu rājā nirāhāraḥ sabhāryaḥ kurunandana
     paryupāsata taṃ hṛṣṭaś cyavanārādhane rataḥ
bhārgavas tu samuttasthau svayam eva tapodhanaḥ
     akiṃ cid uktvā tu gṛhān niścakrāma mahātapāḥ
tam anvagacchatāṃ tau tu kṣudhitau śramakarśitau
     bhāryā patī muniśreṣṭhau na ca tāv avalokayat
tayos tu prekṣator eva bhārgavāṇāṃ kulodvahaḥ
     antarhito 'bhūd rājendra tato rājāpatat kṣitau
sa muhūrtaṃ samāśvasya sahadevyā mahādyutiḥ
     punar anveṣaṇe yatnam akarot paramaṃ tadā
