[vai]
      tasminn eva tu dharmātmā vasati sma tapodhanaḥ
      gārhasthyaṃ dharmam āsthāya asito devalaḥ purā
dharmanityaḥ śucir dānto nyastadaṇḍo mahātapāḥ
      karmaṇā manasā vācā samaḥ sarveṣu jantuṣu
akrodhano mahārāja tulyanindā priyāpriyaḥ
      kāñcane loṣṭake caiva samadarśī mahātapāḥ
devatāḥ pūjayan nityam atithīṃś ca dvijaiḥ saha
      brahmacarya rato nityaṃ sadā dharmaparāyaṇaḥ
tato 'bhyetya mahārāja yogam āsthaya bhikṣukaḥ
      jaigīṣavyo munir dhīmāṃs tasmiṃs tīrthe samāhitaḥ
devalasyāśrame rājan nyavasat sa mahādyutiḥ
      yoganityo mahārāja siddhiṃ prāpto mahātapāḥ
taṃ tatra vasamānaṃ tu jaigīṣavyaṃ mahāmunim
      devalo darśayann eva naivāyuñjata dharmataḥ
evaṃ tayor mahārāja dīrghakālo vyatikramat
      jaigīṣavyaṃ muniṃ caiva na dadarśātha devalaḥ
āhārakāle matimān parivrāḍ janamejaya
      upātiṣṭhata dharmajño bhaikṣa kāle sa devalam
sa dṛṣṭvā bhikṣurūpeṇa prāptaṃtatra mahāmunim
     gauravaṃ paramaṃ cakre prītiṃ ca vipulāṃ tathā
devalas tu yathāśakti pūjayām āsa bhārata
     ṛṣidṛṣṭena vidhinā samā bahvyaḥ samāhitaḥ
kadā cit tasya nṛpate devalasya mahātmanaḥ
     cintā sumahatī jātā muniṃ dṛṣṭvā mahādyutim
samās tu samatikrāntā bahvyaḥ pūjayato mama
     na cāyam alaso bhikṣur abhyabhāṣata kiṃ cana
evaṃ vigaṇayann eva sa jagāma mahodadhim
     antarikṣacaraḥ śrīmān kalaśaṃ gṛhya devalaḥ
gacchann eva sa dharmātmā samudraṃ saritāṃ patim
     jaigīṣavyaṃ tato 'paśyad gataṃ prāg eva bhārata
tataḥ savismayaś cintāṃ jagāmāthāsitaḥ prabhuḥ
     kathaṃ bhikṣur ayaṃ prāptaḥ samudre snāta eva ca
ity evaṃ cintayām āsa maharṣir asitas tadā
     snātvā samudre vidhivac chucir japyaṃ jajāpa ha
kṛtajapyāhnikaḥ śrīmān aśramaṃ ca jagāma ha
     kalaśaṃ jalapūrṇaṃ vai gṛhītvā janamejaya
tataḥ sa praviśann eva svam āśramapadaṃ muniḥ
     āsīnam āśrame tatra jaigīṣavyam apaśyata
na vyāharati caivainaṃ jaigīṣavyaḥ kathaṃ cana
     kāṣṭhabhūto ''śrama pade vasati sma mahātapāḥ
taṃ dṛṣṭvā cāplutaṃ toye sāgare sāgaropamam
     praviṣṭam āśramaṃ cāpi pūrvam eva dadarśa saḥ
asito devalo rājaṃś cintayām āsa buddhimān
     dṛṣṭaḥ prabhāvaṃ tapaso jaigīṣavyasya yogajam
cintayām āsa rājendra tadā sa munisattamaḥ
     mayā dṛṣṭaḥ samudre ca āśrame ca kathaṃ tv ayam
evaṃ vigaṇayann eva sa munir mantrapāragaḥ
     utpapātāśramāt tasmād antarikṣaṃ viśāṃ pate
     jijñāsārthaṃ tadā bhikṣor jaigīṣavyasya devalaḥ
so 'ntarikṣacarān siddhān samapaśyat samāhitān
     jaigīṣavyaṃ ca taiḥ siddhaiḥ pūjyamānam apaśyata
tato 'sitaḥ susaṃrabdho vyavasāyī dṛḍhavrataḥ
     apaśyad vai divaṃ yāntaṃ jaigīṣavyaṃ sa devalaḥ
tasmāc ca pitṛlokaṃ taṃ vrajantaṃ so 'nvapaśyata
     pitṛlokāc ca taṃ yāntaṃ yāmyaṃ lokam apaśyata
tasmād api samutpatya somalokam abhiṣṭutam
     vrajantam anvapaśyat sa jaigīṣavyaṃ mahāmunim
lokān samutpatantaṃ ca śubhān ekāntayājinām
     tato 'gnihotriṇāṃ lokāṃs tebhyaś cāpy utpapāta ha
darśaṃ ca paurṇamāsaṃ ca ye yajanti tapodhanāḥ
     tebhyaḥ sa dadṛśe dhīmāṁl lokebhyaḥ paśuyājinām
     vrajantaṃ lokam amalam apaśyad deva pūjitam
cāturmāsyair bahuvidhair yajante ye tapodhanāḥ
     teṣāṃ sthānaṃ tathā yāntaṃ tathāgniṣṭoma yājinām
agniṣṭutena ca tathā ye yajanti tapodhanāḥ
     tat sthānam anusaṃprāptam anvapaśyata devalaḥ
vājapeyaṃ kratuvaraṃ tathā bahusuvarṇakam
     āharanti mahāprājñās teṣāṃ lokeṣv apaśyata
yajante puṇḍarīkeṇa rājasūyena caiva ye
     teṣāṃ lokeṣv apaśyac ca jaigīṣavyaṃ sa devalaḥ
aśvamedhaṃ kratuvaraṃ naramedhaṃ tathaiva ca
     āharanti naraśreṣṭhās teṣāṃ lokeṣv apaśyata
sarvamedhaṃ ca duṣprāpaṃ tathā sautrāmaṇiṃ ca ye
     teṣāṃ lokeṣv apaśyac ca jaigīṣavyaṃ sa devalaḥ
dvādaśāhaiś ca satrair ye yajante vividhair nṛpa
     teṣāṃ lokeṣv apaśyac ca jaigīṣavyaṃ sa devalaḥ
mitrā varuṇayor lokān ādityānāṃ tathaiva ca
     salokatām anuprāptam apaśyata tato 'sitaḥ
rudrāṇāṃ ca vasūnāṃ ca sthānaṃ yac ca bṛhaspateḥ
     tāni sarvaṇy atītaṃ ca samapaśyat tato 'sitaḥ
āruhya ca gavāṃ lokaṃ prayāntaṃ brahma satriṇām
     lokān apaśyad gacchantaṃ jaigīṣavyaṃ tato 'sitaḥ
trīṁl lokān aparān vipram utpatantaṃ svatejasā
     pativratānāṃ lokāṃś ca vrajantaṃ so 'nvapaśyata
tato munivaraṃ bhūyo jaigīṣavyam athāsitaḥ
     nānvapaśyata yogastham antarhitam ariṃdama
so 'cintayan mahābhāgo jaigīṣavyasya devalaḥ
     prabhāvaṃ suvratatvaṃ ca siddhiṃ yogasya cātulām
asito 'pṛcchata tadā siddhāṁl lokeṣu sattamān
     prayataḥ prāñjalir bhūtvā dhīras tān brahma satriṇaḥ
jaigīṣavyaṃ na paśyāmi taṃ śaṃsata mahaujasam
     etad icchāmy ahaṃ śrotuṃ paraṃ kautūhalaṃ hi me
[siddhāh]
     śṛṇu devala bhūtārthaṃ śaṃsatāṃ no dṛḍhavrata
     jaigīṣavyo gato lokaṃ śāśvataṃ brahmaṇo 'vyayam
sa śrutvā vacanaṃ teṣāṃ siddhānāṃ brahma satriṇām
     asito devalas tūrṇam utpapāta papāta ca
tataḥ siddhās ta ūcur hi devalaṃ punar eva ha
     na devala gatis tatra tava gantuṃ tapodhana
     brahmaṇaḥ sadanaṃ vipra jaigīṣavyo yadāptavān
teṣāṃ tad vacanaṃ śrutvā siddhānāṃ devalaḥ punaḥ
     ānupūrvyeṇa lokāṃs tān sarvān avatatāra ha
svam āśramapadaṃ puṇyam ājagāma pataṃgavat
     praviśann eva cāpaśyaj jaigīṣavyaṃ sa devalaḥ
tato buddhyā vyagaṇayad devalo dharmayuktayā
     dṛṣṭvā prabhāvaṃ tapaso jaigīṣavyasya yogajam
tato 'bravīn mahātmānaṃ jaigīṣavyaṃ sa devalaḥ
     vinayāvanato rājann upasarpya mahāmunim
     mokṣadharmaṃ samāsthātum iccheyaṃ bhagavann aham
tasya tad vacanaṃ śrutvā upadeśaṃ cakāra saḥ
     vidhiṃ ca yogasya paraṃ kāryākāryaṃ ca śāstrataḥ
saṃnyāsakṛtabuddhiṃ taṃ tato dṛṣṭvā mahātapāḥ
     sarvāś cāsya kriyāś cakre vidhidṛṣṭena karmaṇā
saṃnyāsakṛtabuddhiṃ taṃ bhūtāni pitṛbhiḥ saha
     tato dṛṣṭvā praruruduḥ ko 'smān saṃvibhajiṣyati
devalas tu vacaḥ śrutvā bhūtānāṃ karuṇaṃ tathā
     diśo daśavyāharatāṃ mokṣaṃ tyaktuṃ mano dadhe
tatas tu phalamūlāni pavitrāṇi ca bhārata
     puṣpāṇy oṣadhayaś caiva rorūyante sahasraśaḥ
punar no devalaḥ kṣudro nūnaṃ chetsyati durmatiḥ
     abhayaṃ sarvabhūtebhyo yo dattā nāvabudhyate
tato bhūyo vyagaṇayat svabuddhyā munisattamaḥ
     mokṣe gārhasthya dharme vā kiṃ nu śreyaḥ karaṃ bhavet
iti niścitya manasā devalo rājasattama
     tyaktvā gārhasthya dharmaṃ sa mokṣadharmam arocayat
evamādīni saṃcintya devalo niścayāt tataḥ
     prāptavān paramāṃ siddhimparaṃ yogaṃ ca bhārata
tato devāḥ samāgamya bṛhaspatipurogamāḥ
     jaigīṣavyaṃ tapaś cāsya praśaṃsanti tapasvinaḥ
athābravīd ṛṣivaro devān vai nāradas tadā
     jaigīṣavye tapo nāsti vismāpayati yo 'sitam
tam evaṃ vādinaṃ dhīraṃ pratyūcus te divaukasaḥ
     maivam ity eva śaṃsanto jaigīṣavyaṃ mahāmunim
tatrāpy upaspṛśya tato mahātmā; dattvā ca vittaṃ halabhṛd dvijebhyaḥ
     avāpya dharmaṃ paramārya karmā; jagāma somasya mahat sa tīrtham
