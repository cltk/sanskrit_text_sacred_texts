tataḥ prasthāpya sugrīvas tan mahad vānaraṃ balam
 dakṣiṇāṃ preṣayām āsa vānarān abhilakṣitān
nīlam agnisutaṃ caiva hanumantaṃ ca vānaram
 pitāmahasutaṃ caiva jāmbavantaṃ mahākapim
suhotraṃ ca śarīraṃ ca śaragulmaṃ tathaiva ca
 gajaṃ gavākṣaṃ gavayaṃ suṣeṇam ṛṣabhaṃ tathā
maindaṃ ca dvividaṃ caiva vijayaṃ gandhamādanam
 ulkāmukham asaṅgaṃ ca hutāśana sutāv ubhau
aṅgadapramukhān vīrān vīraḥ kapigaṇeśvaraḥ
 vegavikramasaṃpannān saṃdideśa viśeṣavit
teṣām agreṣaraṃ caiva mahad balam asaṃgagam
 vidhāya harivīrāṇām ādiśad dakṣiṇāṃ diśam
ye ke cana samuddeśās tasyāṃ diśi sudurgamāḥ
 kapīśaḥ kapimukhyānāṃ sa teṣāṃ tān udāharat
sahasraśirasaṃ vindhyaṃ nānādrumalatāvṛtam
 narmadāṃ ca nadīṃ durgāṃ mahoraganiṣevitām
tato godāvarīṃ ramyāṃ kṛṣṇāveṇīṃ mahānadīm
 varadāṃ ca mahābhāgāṃ mahoraganiṣevitām
mekhalān utkalāṃś caiva daśārṇanagarāṇy api
 avantīm abhravantīṃ ca sarvam evānupaśyata
vidarbhān ṛṣikāṃś caiva ramyān māhiṣakān api
 tathā baṅgān kaliṅgāṃś ca kauśikāṃś ca samantataḥ
anvīkṣya daṇḍakāraṇyaṃ saparvatanadīguham
 nadīṃ godāvarīṃ caiva sarvam evānupaśyata
tathaivāndhrāṃś ca puṇḍrāṃś ca colān pāṇḍyān sakeralān
 ayomukhaś ca gantavyaḥ parvato dhātumaṇḍitaḥ
vicitraśikharaḥ śrīmāṃś citrapuṣpitakānanaḥ
 sacandanavanoddeśo mārgitavyo mahāgiriḥ
tatas tām āpagāṃ divyāṃ prasannasalilāṃ śivām
 tatra drakṣyatha kāverīṃ vihṛtām apsarogaṇaiḥ
tasyāsīnaṃ nagasyāgre malayasya mahaujasaṃ
 drakṣyathādityasaṃkāśam agastyam ṛṣisattamam
tatas tenābhyanujñātāḥ prasannena mahātmanā
 tāmraparṇīṃ grāhajuṣṭāṃ tariṣyatha mahānadīm
sā candanavanair divyaiḥ pracchannā dvīpa śālinī
 kānteva yuvatiḥ kāntaṃ samudram avagāhate
tato hemamayaṃ divyaṃ muktāmaṇivibhūṣitam
 yuktaṃ kavāṭaṃ pāṇḍyānāṃ gatā drakṣyatha vānarāḥ
tataḥ samudram āsādya saṃpradhāryārthaniścayam
 agastyenāntare tatra sāgare viniveśitaḥ
citranānānagaḥ śrīmān mahendraḥ parvatottamaḥ
 jātarūpamayaḥ śrīmān avagāḍho mahārṇavam
nānāvidhair nagaiḥ phullair latābhiś copaśobhitam
 devarṣiyakṣapravarair apsarobhiś ca sevitam
siddhacāraṇasaṃghaiś ca prakīrṇaṃ sumanoharam
 tam upaiti sahasrākṣaḥ sadā parvasu parvasu
dvīpas tasyāpare pāre śatayojanam āyataḥ
 agamyo mānuṣair dīptas taṃ mārgadhvaṃ samantataḥ
 tatra sarvātmanā sītā mārgitavyā viśeṣataḥ
sa hi deśas tu vadhyasya rāvaṇasya durātmanaḥ
 rākṣasādhipater vāsaḥ sahasrākṣasamadyuteḥ
dakṣiṇasya samudrasya madhye tasya tu rākṣasī
 aṅgāraketi vikhyātā chāyām ākṣipya bhojinī
tam atikramya lakṣmīvān samudre śatayojane
 giriḥ puṣpitako nāma siddhacāraṇasevitaḥ
candrasūryāṃśusaṃkāśaḥ sāgarāmbusamāvṛtaḥ
 bhrājate vipulaiḥ śṛṅgair ambaraṃ vilikhann iva
tasyaikaṃ kāñcanaṃ śṛṅgaṃ sevate yaṃ divākaraḥ
 śvetaṃ rājatam ekaṃ ca sevate yaṃ niśākaraḥ
na taṃ kṛtaghnāḥ paśyanti na nṛśaṃsā na nāstikāḥ
 praṇamya śirasā śailaṃ taṃ vimārgata vānarāḥ
tam atikramya durdharṣāḥ sūryavān nāma parvataḥ
 adhvanā durvigāhena yojanāni caturdaśa
tatas tam apy atikramya vaidyuto nāma parvataḥ
 sarvakāmaphalair vṛkṣaiḥ sarvakālamanoharaiḥ
tatra bhuktvā varārhāṇi mūlāni ca phalāni ca
 madhūni pītvā mukhyāni paraṃ gacchata vānarāḥ
tatra netramanaḥkāntaḥ kuñjaro nāma parvataḥ
 agastyabhavanaṃ yatra nirmitaṃ viśvakarmaṇā
tatra yojanavistāram ucchritaṃ daśayojanam
 śaraṇaṃ kāñcanaṃ divyaṃ nānāratnavibhūṣitam
tatra bhogavatī nāma sarpāṇām ālayaḥ purī
 viśālarathyā durdharṣā sarvataḥ parirakṣitā
 rakṣitā pannagair ghorais tīkṣṇadaṃṣṭrair mahāviṣaiḥ
sarparājo mahāghoro yasyāṃ vasati vāsukiḥ
 niryāya mārgitavyā ca sā ca bhogavatī purī
taṃ ca deśam atikramya mahān ṛṣabhasaṃsthitaḥ
 sarvaratnamayaḥ śrīmān ṛṣabho nāma parvataḥ
gośīrṣakaṃ padmakaṃ ca hariśyāmaṃ ca candanam
 divyam utpadyate yatra tac caivāgnisamaprabham
na tu tac candanaṃ dṛṣṭvā spraṣṭavyaṃ ca kadā cana
 rohitā nāma gandharvā ghorā rakṣanti tad vanam
tatra gandharvapatayaḥ pañcasūryasamaprabhāḥ
 śailūṣo grāmaṇīr bhikṣuḥ śubhro babhrus tathaiva ca
ante pṛthivyā durdharṣās tatra svargajitaḥ sthitāḥ
 tataḥ paraṃ na vaḥ sevyaḥ pitṛlokaḥ sudāruṇaḥ
 rājadhānī yamasyaiṣā kaṣṭena tamasāvṛtā
etāvad eva yuṣmābhir vīrā vānarapuṃgavāḥ
 śakyaṃ vicetuṃ gantuṃ vā nāto gatimatāṃ gatiḥ
sarvam etat samālokya yac cānyad api dṛśyate
 gatiṃ viditvā vaidehyāḥ saṃnivartitam arhatha
yas tu māsān nivṛtto 'gre dṛṣṭā sīteti vakṣyati
 mattulyavibhavo bhogaiḥ sukhaṃ sa vihariṣyati
tataḥ priyataro nāsti mama prāṇād viśeṣataḥ
 kṛtāparādho bahuśo mama bandhur bhaviṣyati
amitabalaparākramā bhavanto; vipulaguṇeṣu kuleṣu ca prasūtāḥ
 manujapatisutāṃ yathā labhadhvaṃ; tad adhiguṇaṃ puruṣārtham ārabhadhvam
