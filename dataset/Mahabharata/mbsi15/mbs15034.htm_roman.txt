[vai]
      evaṃ sā rajanī teṣām āśrame puṇyakarmaṇām
      śivā nakṣatrasaṃpannā sā vyatīyāya bhārata
tatra tatra kathāś cāsaṃs teṣāṃ dharmārthalakṣaṇāḥ
      vicitrapadasaṃcārā nānā śrutibhir anvitāḥ
pāṇḍavās tv abhito mātur dharaṇyāṃ suṣupus tadā
      utsṛjya sumahārhāṇi śayanāni narādhipa
yad āhāro 'bhavad rājā dhṛtarāṣṭro mahāmanāḥ
      tad āhārā nṛpīrās te nyavasaṃs tāṃ niśaṃ tadā
vyatītāyāṃ tu śarvaryāṃ kṛtapūrvāhṇika kriyaḥ
      bhrātṛbhiḥ saha kaunteyo dadarśāśramamaṇḍalam
sāntaḥpura parīvāraḥ sabhṛtyaḥ sapurohitaḥ
      yathāsukhaṃ yathoddeśaṃ dhṛtarāṣṭrābhyanujñayā
dadarśa tatra vedīś ca saṃprajvalita pāvakāḥ
      kṛtābhiṣekair munibhir hutāgnibhir upasthitāḥ
vāneya puṣpanikarair ājyadhūmodgamair api
      brāhmeṇa vapuṣā yuktā yuktā munigaṇaiś ca tāḥ
mṛgayūthair anudvignais tatra tatra samāśritaiḥ
      aśaṅkitaiḥ pakṣigaṇaḥ pragītair iva ca prabho
kekābhir nīlakaṇṭhānāṃ dātyūhānāṃ ca kūjitaiḥ
     kokolānāṃ ca kuharaiḥ śubhaiḥ śrutimanoharaiḥ
prādhīta dvija ghoṣaiś ca kva cit kva cid alaṃkṛtam
     phalamūlasamudvāhair mahadbhiś copaśobhitam
tataḥ sa rājā pradadau tāpasārtham upāhṛtān
     kalaśān kāñcanān rājaṃs tathaivodumbarān api
ajināni praveṇīś ca sruk sruvaṃ ca mahīpatiḥ
     kamaṇḍalūṃs tathā sthālīḥ piṭharāṇi ca bhārata
bhājanāni ca lauhāni pātrīś ca vividhā nṛpa
     yad yad icchati yāvac ca yad anyad api kāṅkṣitam
evaṃ sa rājā dharmātmā parītyāśramamaṇḍalam
     vasu viśrāṇya tat sarvaṃ punar āyān mahīpatiḥ
kṛtāhnikaṃ ca rājānaṃ dhṛtarāṣṭraṃ manīṣiṇam
     dadarśāsīnam avyagraṃ gāndhārī sahitaṃ tadā
mātaraṃ cāvidūrasthāṃ śiṣyavat praṇatāṃ sthitām
     kuntīṃ dadarśa dharmātmā satataṃ dharmacāriṇīm
sa tam abhyarcya rājānaṃ nāma saṃśrāvya cātmanaḥ
     niṣīdety abhyanujñāto bṛsyām upaviveśa ha
bhīmasenādayaś caiva pāṇḍavāḥ kauravarṣabham
     abhivādyopasaṃgṛhya niṣeduḥ pārthivājñayā
sa taiḥ parivṛto rājā śuśubhe 'tīva kauravaḥ
     bibhrad brāhmīṃ śriyaṃ dīptāṃ devair iva bṛhaspatiḥ
tathā teṣūpaviṣṭeṣu samājagmur maharṣayaḥ
     śatayūpaprabhṛtayaḥ kurukṣetranivāsinaḥ
vyāsaś ca bhagavān vipro devarṣigaṇapūjitaḥ
     vṛtaḥ śiṣyair mahātejā darśayām āsa taṃ nṛpam
tataḥ sa rājā kauravyaḥ kuntīputraś ca vīryavān
     bhīmasenādayaś caiva samutthāyābhyapūjayan
samāgatas tato vyāsaḥ śatayūpādibhir vṛtaḥ
     dhṛtarāṣṭraṃ mahīpālam asyatām ity abhāṣata
navaṃ tu viṣṭāraṃ kauśyaṃ kṛṣṇājinakuśottaram
     pratipede tadā vyāsās tadartham upakalpitam
te ca sārve dvijaśreṣṭhā viṣṭareṣu samantataḥ
     dvaipāyanābhyanujñātā niṣedur vipulaujasaḥ
