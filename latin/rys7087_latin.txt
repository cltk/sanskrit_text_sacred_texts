tasyāṃ rajanyāṃ vyuṣṭāyāṃ yajñavāṭagato nṛpaḥ
 ṛṣīn sarvān mahātejāḥ śabdāpayati rāghavaḥ
vasiṣṭho vāmadevaś ca jābālir atha kāśyapaḥ
 viśvāmitro dīrghatapā durvāsāś ca mahātapāḥ
agastyo 'tha tathāśaktir bhārgavaś caiva vāmanaḥ
 mārkaṇḍeyaś ca dīrghāyur maudgalyaś ca mahātapāḥ
bhārgavaś cyavanaś caiva śatānandaś ca dharmavit
 bharadvājaś ca tejasvī agniputraś ca suprabhaḥ
ete cānye ca munayo bahavaḥ saṃśitavratāḥ
 rājānaś ca naravyāghrāḥ sarva eva samāgatāḥ
rākṣasāś ca mahāvīryā vānarāś ca mahābalāḥ
 samājagmur mahātmānaḥ sarva eva kutūhalāt
kṣatriyāś caiva vaiśyāś ca śūdrāś caiva sahasraśaḥ
 sītāśapathavīkṣārthaṃ sarva eva samāgatāḥ
tathā samāgataṃ sarvam aśvabhūtam ivācalam
 śrutvā munivaras tūrṇaṃ sasītaḥ samupāgamat
tam ṛṣiṃ pṛṣṭhataḥ sītā sānvagacchad avāṅmukhī
 kṛtāñjalir bāṣpagalā kṛtvā rāmaṃ manogatam
tāṃ dṛṣṭvā śrīm ivāyāntīṃ brahmāṇam anugāminīm
 vālmīkeḥ pṛṣṭhataḥ sītāṃ sādhukāro mahān abhūt
tato halahalā śabdaḥ sarveṣām evam ābabhau
 duḥkhajena viśālena śokenākulitātmanām
sādhu sīteti ke cit tu sādhu rāmeti cāpare
 ubhāv eva tu tatrānye sādhu sādhv iti cābruvan
tato madhyaṃ janaughānāṃ praviśya munipuṃgavaḥ
 sītāsahāyo vālmīkir iti hovāca rāghavam
iyaṃ dāśarathe sītā suvratā dharmacāriṇī
 apāpā te parityaktā mamāśramasamīpataḥ
lokāpavādabhītasya tava rāma mahāvrata
 pratyayaṃ dāsyate sītā tām anujñātum arhasi
imau ca jānakī putrāv ubhau ca yamajātakau
 sutau tavaiva durdharṣo satyam etad bravīmi te
pracetaso 'haṃ daśamaḥ putro rāghavanandana
 na smarāmy anṛtaṃ vākyaṃ tathemau tava putrakau
bahuvarṣasahasrāṇi tapaścaryā mayā kṛtā
 tasyāḥ phalam upāśnīyām apāpā maithilī yathā
ahaṃ pañcasu bhūteṣu manaḥṣaṣṭheṣu rāghava
 vicintya sītāṃ śuddheti nyagṛhṇāṃ vananirjhare
iyaṃ śuddhasamācārā apāpā patidevatā
 lokāpavādabhītasya dāsyati pratyayaṃ tava
