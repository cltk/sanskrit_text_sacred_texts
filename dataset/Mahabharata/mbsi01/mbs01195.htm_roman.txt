[bhs]
      na rocate vigraho me pāṇḍuputraiḥ kathaṃ cana
      yathaiva dhṛtarāṣṭro me tathā pāṇḍur asaṃśayam
gāndhāryāś ca yathā putrās tathā kuntīsutā matāḥ
      yathā ca mama te rakṣyā dhṛtarāṣṭra tathā tava
yathā ca mama rājñaś ca tathā duryodhanasya te
      tathā kurūṇāṃ sarveṣām anyeṣām api bhārata
evaṃgate vigrahaṃ tair na rocaye; saṃdhāya vīrair dīyatām adya bhūmiḥ
      teṣām apīdaṃ prapitāmahānāṃ; rājyaṃ pituś caiva kurūttamānām
duryodhana yathā rājyaṃ tvam idaṃ tāta paśyasi
      mama paitṛkam ity evaṃ te 'pi paśyanti pāṇḍavāḥ
yadi rājyaṃ na te prāptāḥ pāṇḍaveyās tapasvinaḥ
      kuta eva tavāpīdaṃ bhāratasya ca kasya cit
atha dharmeṇa rājyaṃ tvaṃ prāptavān bharatarṣabha
      te 'pi rājyam anuprāptāḥ pūrvam eveti me matiḥ
madhureṇaiva rājyasya teṣām ardhaṃ pradīyatām
      etad dhi puruṣavyāghra hitaṃ sarvajanasya ca
ato 'nyathā cet kriyate na hitaṃ no bhaviṣyati
      tavāpy akīrtiḥ sakalā bhaviṣyati na saṃśayaḥ
kīrtirakṣaṇam ātiṣṭha kīrtir hi paramaṃ balam
     naṣṭakīrter manuṣyasya jīvitaṃ hy aphalaṃ smṛtam
yāvat kīrtir manuṣyasya na praṇaśyati kaurava
     tāvaj jīvati gāndhāre naṣṭakīrtis tu naśyati
tam imaṃ samupātiṣṭha dharmaṃ kuru kulocitam
     anurūpaṃ mahābāho pūrveṣām ātmanaḥ kuru
diṣṭyā dharanti te vīrā diṣṭyā jīvati sā pṛthā
     diṣṭyā purocanaḥ pāpo nasakāmo 'tyayaṃ gataḥ
tadā prabhṛti gāndhāre na śaknomy abhivīkṣitum
     loke prāṇabhṛtāṃ kaṃ cic chrutvā kuntīṃ tathāgatām
na cāpi doṣeṇa tathā loko vaiti purocanam
     yathā tvāṃ puruṣavyāghra loko doṣeṇa gacchati
tad idaṃ jīvitaṃ teṣāṃ tava kalmaṣa nāśanam
     saṃmantavyaṃ mahārāja pāṇḍavānāṃ ca darśanam
na cāpi teṣāṃ vīrāṇāṃ jīvatāṃ kurunandana
     pitryo 'ṃśaḥ śakya ādātum api vajrabhṛtā svayam
te hi sarve sthitā dharme sarve caivaika cetasaḥ
     adharmeṇa nirastāś ca tulye rājye viśeṣataḥ
yadi dharmas tvayā kāryo yadi kāryaṃ priyaṃ ca me
     kṣemaṃ ca yadi kartavyaṃ teṣām ardhaṃ pradīyatām
