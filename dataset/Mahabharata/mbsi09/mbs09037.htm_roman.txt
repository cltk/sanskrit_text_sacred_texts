[j]
      sapta sārasvataṃ kasmāt kaś ca maṅkaṇako muniḥ
      kathaṃ siddhaś ca bhagavān kaś cāsya niyamo 'bhavat
kasya vaṃśe samutpannaḥ kiṃ cādhītaṃ dvijottama
      etad icchāmy ahaṃ śrotuṃ vidhivad dvijasattama
[vai]
      rājan sapta sarasvatyo yābhir vyāptam idaṃ jagat
      āhūta balavadbhir hi tatra tatra sarasvatī
suprabhā kāñcanākṣī ca viśālā mānasahradā
      sarasvatī oghavatī suveṇur vimalodakāḥ
pitāmahasya mahato vartamāne mahītale
      vitate yajñavāṭe vai sameteṣu dvijātiṣu
puṇyāhaghoṣair vimalair vedānāṃ ninadais tathā
      deveṣu caiva vyagreṣu tasmin yajñavidhau tadā
tatra caiva mahārāja dīkṣite prapitāmahe
      yajatas tatra sattreṇa sarvakāmasamṛddhinā
manasā cintitā hy arthā dharmārthakuśalais tadā
      upatiṣṭhanti rājendra dvijātīṃs tatra tatra ha
jaguś ca tatra gandharvā nanṛtuś cāpsarogaṇāḥ
      vāditrāṇi ca divyāni vādayām āsur añjasā
tasya yajñasya saṃpattyā tutuṣur devatā api
     vismayaṃ paramaṃ jagmuḥ kim u mānuṣayonayaḥ
vartamāne tathā yajñe puṣkarasthe pitāmahe
     abruvann ṛṣayo rājan nāyaṃ yajño mahāphalaḥ
     na dṛśyate saricchreṣṭhā yasmād iha sarasvatī
tac chrutvā bhagavān prītaḥ sasmārātha sarasvatīm
     pitāmahena yajatā āhūtā puṣkareṣu vai
     suprabhā nāma rājendra nāmnā tatra sarasvatī
tāṃ dṛṣṭvā munayas tuṣṭā vegayuktāṃ sarasvatīm
     pitāmahaṃ mānayantīṃ kratuṃ te bahu menire
evam eṣā saricchreṣṭhā puṣkareṣu sarasvatī
     pitāmahārthaṃ saṃbhūtā tuṣṭyarthaṃ ca manīṣiṇām
naimiṣe munayo rājan samāgamya samāsate
     tatra citrāḥ kathā hy āsan vedaṃ prati janeśvara
tatra te munayo hy āsan nānāsvādhyāyavedinaḥ
     te samāgamya munayaḥ sasmarur vai sarasvatīm
sā tu dhyātā mahārāja ṛṣibhiḥ satra yājibhiḥ
     samāgatānāṃ rājendra sahāyārthaṃ mahātmanām
     ājagāma mahābhāgā tatra puṇyā sarasvatī
naimiṣe kāñcanākṣī tu munīnāṃ satra yājinām
     āgatā saritāṃ śreṣṭhā tatra bhārata pūjitā
gayasya yajamānasya gayeṣv evaṃ mahākratum
     āhūtā saritāṃ śreṣṭhā gaya yajñe sarasvatī
viśālāṃ tu gayeṣv āhur ṛṣayaḥ saṃśitavratāḥ
     sarit sā himavatpārśvāt prasūtā śīghragāminī
auddālakes tathā yajñe yajatas tatra bhārata
     samete sarvataḥ sphīte munīnāṃ maṇḍale tadā
uttare kosalā bhāge puṇye rājan mahātmanaḥ
     auddālakena yajatā pūrvaṃ dhyātā sarasvatī
ājagāma saricchreṣṭhā taṃ deśam ṛṣikāraṇāt
     pūjyamānā munigaṇair valkalājinasaṃvṛtaiḥ
     mano hradeti vikyātā sā hi tair manasā hṛtā
suveṇur ṛṣabhadvīpe puṇye rājarṣisevite
     kuroś ca yajamānasya kurukṣetre mahātmanaḥ
     ājagāma mahābhāgā saricchreṣṭhā sarasvatī
oghavaty api rājendra vasiṣṭhena mahātmanā
     samāhūtā kurukṣetre divyatoyā sarasvatī
dakṣeṇa yajatā cāpi gaṅgā dvāre sarasvatī
     vimalodā bhagavatī brahmaṇā yajatā punaḥ
     samāhūtā yayau tatra puṇye haimavate girau
ekībhūtās tatas tās tu tasmiṃs tīrthe samāgatāḥ
     sapta sārasvataṃ tīrthaṃ tatas tat prathitaṃ bhuvi
iti sapta sarasvatyo nāmataḥ parikīrtitāḥ
     sapta sārasvataṃ caiva tīrthaṃ puṇyaṃ tathā smṛtam
śṛṇu maṅkaṇakasyāpi kaumāra brahmacāriṇaḥ
     āpagām avagāḍhasya rājan prakrīḍitaṃ mahat
dṛṣṭvā yadṛcchayā tatra striyam ambhasi bhārata
     snāyantīṃ rucirāpāṅgīṃ digvāsasam aninditām
     sarasvatyāṃ mahārāja caskande vīryam ambhasi
tad retaḥ sa tu jagrāha kalaśe vai mahātapāḥ
     saptadhā pravibhāgaṃ tu kalaśasthaṃ jagāma ha
     tatrarṣayaḥ saptajātā jajñire marutāṃ gaṇāḥ
vāyuvego vāyubalo vāyuhā vāyumaṇḍalaḥ
     vāyujvālo vāyuretā vāyucakraś ca vīryavān
     etam ete samutpannā marutāṃ janayiṣṇavaḥ
idam anyac ca rājendra śṛṇv āścaryataraṃ bhuvi
     maharṣṛś caritaṃ yādṛk triṣu lokeṣu viśrutam
purā maṅkaṇakaḥ siddhaḥ kuśāgreṇeti naḥ śrutam
     kṣataḥ kila kare rājaṃs tasya śākaraso 'sravat
     sa vi śākarasaṃ dṛṣṭvā harṣāviṣṭaḥ pranṛttavān
tatas tasmin pranṛtte vai sthāvaraṃ jaṅgamaṃ ca yat
     pranṛttam ubhayaṃ vīra tejasā tasya mohitam
brahmādibhiḥ surai rājann ṛṣibhiś ca tapodhanaiḥ
     vijñapto vai mahādeva ṛṣer arthe narādhipa
     nāyaṃ nṛtyed yathā deva tathā tvaṃ kartum arhasi
tato devo muniṃ dṛṣṭvā harṣāviṣṭam atīva ha
     surāṇāṃ hitakāmārthaṃ mahādevo 'bhyabhāṣata
bho bho brāhmaṇa dharmajña kimarthaṃ narinartsi vai
     harṣasthānaṃ kimarthaṃ vai tavedaṃ munisattama
     tapasvino dharmapathe sthitasya dvijasattama
[rsi]
     kiṃ na paśyasi me brahman karāc chāka rasaṃ śrutam
     yaṃ dṛṣṭva vai pranṛtto 'haṃ harṣeṇa mahatā vibho
taṃ prahasyābravīd devo muniṃ rāgeṇa mohitam
     ahaṃ na vismayaṃ vipra gacchāmīti prapaśya mām
evam uktvā muniśreṣṭhaṃ mahādevena dhīmatā
     aṅgulyagreṇa rājendra svāṅguṣṭhas tāḍito 'bhavat
tato bhasma kṣatād rājan nirgataṃ himasaṃnibham
     tad dṛṣṭvā vrīḍito rājan sa muniḥ pādayor gataḥ
[rsi]
     nānyaṃ devād ahaṃ manye rudrāt parataraṃ mahat
     surāsurasya jagato gatis tvam asi śūladhṛk
tvayā sṛṣṭam idaṃ viśvaṃ vadantīha manīṣiṇaḥ
     tvām eva sarvaṃ viśati punar eva yugakṣaye
devair api na śakyas tvaṃ parijñātuṃ kuto mayā
     tvayi sarve sma dṛśyante surā brahmādayo 'nagha
sarvas tvam asi devānāṃ kartā kārayitā ca ha
     tvatprasādāt surāḥ sarve modantīhākuto bhayāḥ
evaṃ stutvā mahādevaṃ sa ṛṣiḥ praṇato 'bravīt
     bhagavaṃs tvatprasādād vai tapo me na kṣared iti
tato devaḥ prītamanās tam ṛṣiṃ punar abravīt
     tapas te vardhatāṃ vipra matprasādāt sahasradhā
     āśrame ceha vatsyāmi tvayā sārdham ahaṃ sadā
sapta sārasvato cāsmin yo mām arciṣyate naraḥ
     na tasya durlabhaṃ kiṃ cid bhaviteha paratra ca
     sārasvataṃ ca lokaṃ te gamiṣyanti na saṃśayaḥ
etan maṅkaṇakasyāpi caritaṃ bhūri tejasaḥ
     sa hi putraḥ sajanyāyām utpanno mātariśvanā
