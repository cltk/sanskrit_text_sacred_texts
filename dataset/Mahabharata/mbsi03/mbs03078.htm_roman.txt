bṛhadaśva uvāca
      praśānte tu pure hṛṣṭe saṃpravṛtte mahotsave
      mahatyā senayā rājā damayantīm upānayat
damayantīm api pitā satkṛtya paravīrahā
      prasthāpayad ameyātmā bhīmo bhīmaparākramaḥ
āgatāyāṃ tu vaidarbhyāṃ saputrāyāṃ nalo nṛpaḥ
      vartayām āsa mudito devarāḍ iva nandane
tathā prakāśatāṃ yāto jambūdvīpe 'tha rājasu
      punaḥ sve cāvasad rājye pratyāhṛtya mahāyaśāḥ
īje ca vividhair yajñair vidhivat svāptadakṣiṇaiḥ
      tathā tvam api rājendra sasuhṛd vakṣyase 'cirāt
duḥkham etādṛśaṃ prāpto nalaḥ parapuraṃjayaḥ
      devanena naraśreṣṭha sabhāryo bharatarṣabha
ekākinaiva sumahan nalena pṛthivīpate
      duḥkham āsāditaṃ ghoraṃ prāptaś cābhyudayaḥ punaḥ
tvaṃ punar bhrātṛsahitaḥ kṛṣṇayā caiva pāṇḍava
      ramase 'smin mahāraṇye dharmam evānucintayan
brāhmaṇaiś ca mahābhāgair vedavedāṅgapāragaiḥ
      nityam anvāsyase rājaṃs tatra kā paridevanā
itihāsam imaṃ cāpi kalināśanam ucyate
     śakyam āśvāsituṃ śrutvā tvadvidhena viśāṃ pate
asthiratvaṃ ca saṃcintya puruṣārthasya nityadā
     tasyāye ca vyaye caiva samāśvasihi mā śucaḥ
ye cedaṃ kathayiṣyanti nalasya caritaṃ mahat
     śroṣyanti cāpy abhīkṣṇaṃ vai nālakṣmīs tān bhajiṣyati
     arthās tasyopapatsyante dhanyatāṃ ca gamiṣyati
itihāsam imaṃ śrutvā purāṇaṃ śaśvad uttamam
     putrān pautrān paśūṃś caiva vetsyate nṛṣu cāgryatām
     arogaḥ prītimāṃś caiva bhaviṣyati na saṃśayaḥ
bhayaṃ paśyasi yac ca tvam āhvayiṣyati māṃ punaḥ
     akṣajña iti tat te 'haṃ nāśayiṣyāmi pārthiva
vedākṣahṛdayaṃ kṛtsnam ahaṃ satyaparākrama
     upapadyasva kaunteya prasanno 'haṃ bravīmi te
vaiśaṃpāyana uvāca
     tato hṛṣṭamanā rājā bṛhadaśvam uvāca ha
     bhagavann akṣahṛdayaṃ jñātum icchāmi tattvataḥ
tato 'kṣahṛdayaṃ prādāt pāṇḍavāya mahātmane
     dattvā cāśvaśiro 'gacchad upaspraṣṭuṃ mahātapaḥ
bṛhadaśve gate pārtham aśrauṣīt savyasācinam
     vartamānaṃ tapasy ugre vāyubhakṣaṃ manīṣiṇam
brāhmaṇebhyas tapasvibhyaḥ saṃpatadbhyas tatas tataḥ
     tīrthaśailavarebhyaś ca sametebhyo dṛḍhavrataḥ
iti pārtho mahābāhur durāpaṃ tapa āsthitaḥ
     na tathā dṛṣṭapūrvo 'nyaḥ kaś cid ugratapā iti
yathā dhanaṃjayaḥ pārthas tapasvī niyatavrataḥ
     munir ekacaraḥ śrīmān dharmo vigrahavān iva
taṃ śrutvā pāṇḍavo rājaṃs tapyamānaṃ mahāvane
     anvaśocata kaunteyaḥ priyaṃ vai bhrātaraṃ jayam
dahyamānena tu hṛdā śaraṇārthī mahāvane
     brāhmaṇān vividhajñānān paryapṛcchad yudhiṣṭhiraḥ
