[vai]
      kurukṣetraṃ tato dṛṣṭvā dattvā dāyāṃś ca sātvataḥ
      āśramaṃ sumahad divyam agamaj janamejaya
madhukāmra vanopetaṃ plakṣanyagrodha saṃkulam
      ciribilvayutaṃ puṇyaṃ panasārjuna saṃkulam
taṃ dṛṣṭvā yādava śreṣṭhaḥ pravaraṃ puṇyalakṣaṇam
      papraccha tān ṛṣīn sarvān kasyāśramavaras tv ayam
te tu sarve mahātmānam ūcū rājan halāyudham
      śṛṇu vistarato rāma yasyāyaṃ pūrvam āśramaḥ
atra viṣṇuḥ purā devas taptavāṃs tapa uttamam
      atrāsya vidhivad yajñāḥ sarve vṛttāḥ sanātanāḥ
atraiva brāhmaṇī siddhā kaumāra brahmacāriṇī
      yogayuktā divaṃ yātā tapaḥsiddhā tapasvinī
babhūva śrīmatī rājañ śāṇḍilyasya mahātmanaḥ
      sutā dhṛtavratā sādhvī niyatā brahmacāriṇī
sā tu prāpya paraṃ yogaṃ gatā svargam anuttamam
      bhuktvāśrame 'śvamedhasya phalaṃ phalavatāṃ śubhā
      gatā svargaṃ mahābhāgā pūjitā niyatātmabhiḥ
abhigamyāśramaṃ puṇyaṃ dṛṣṭvā ca yadupuṃgavaḥ
      ṛṣīṃs tān abhivādyātha pārśve himavato 'cyutaḥ
      skandhāvārāṇi sarvāṇi nivartyāruruhe 'calam
nātidūraṃ tato gatvā nagaṃ tāladhvajo balī
     puṇyaṃ tīrthavaraṃ dṛṣṭvā vismayaṃ paramaṃ gataḥ
prabhavaṃ ca sarasvatyāḥ plakṣaprasravaṇaṃ balaḥ
     saṃprāptaḥ kārapacanaṃ tīrthapravaram uttamam
halāyudhas tatra cāpi dattvā dānaṃ mahābalaḥ
     āplutaḥ salile śīte tasmāc cāpi jagāma ha
     āśramaṃ paramaprīto mitrasya varuṇasya ca
indro 'gnir aryamā caiva yatra prāk prītim āpnuvan
     taṃ deśaṃ kārapacanād yamunāyāṃ jagāma ha
snātvā tatrāpi dharmātmā parāṃ tuṣṭim avāpya ca
     ṛṣibhiś caiva siddhaiś ca sahito vai mahābalaḥ
     upaviṣṭaḥ kathāḥ śubhrāḥ śuśrāva yadupuṃgavaḥ
tathā tu tiṣṭhatāṃ teṣāṃ nārado bhagavān ṛṣiḥ
     ājagāmātha taṃ deśaṃ yatra rāmo vyavastthitaḥ
jaṭāmaṇḍalasaṃvītaḥ svarṇacīrī mahātapāḥ
     hemadaṇḍadharo rājan kamaṇḍālu dharas tathā
kacchapīṃ sukhaśabdāṃ tāṃ gṛhya vīṇāṃ manoramām
     nṛtye gīte ca kuśalo deva brāhmaṇa pūjitaḥ
prakartā kalahānāṃ ca nityaṃ ca kalahapriyaḥ
     taṃ deśam āgamad yatra śrīmān rāmo vyavasthitaḥ
pratyutthāya tu te sarve pūjayitvā yatavratam
     devarṣir paryapṛcchanta yathāvṛttaṃ kurūn prati
tato 'syākathayad rājan nāradaḥ sarvadharmavit
     sarvam eva yathāvṛttam atītaṃ kuru saṃkṣayam
tato 'bravīd rauhiṇeyo nāradaṃ dīnayā girā
     kim avastha tu tat kṣatraṃ ye ca tatrābhavan nṛpāḥ
śrutam etan mayā pūrvaṃ sarvam eva tapodhana
     vistara śravaṇe jātaṃ kautūhalam atīva me
[nārada]
     pūrvam eva hato bhīṣmo droṇaḥ sindhupatis tathā
     hato vaikartanaḥ karṇaḥ putrāś cāsya mahārathāḥ
bhūriśravā rauhiṇeya madrarājaś ca vīryavān
     ete cānye ca bahavas tatra tatra mahābalāḥ
priyān prāṇān parityajya priyārthaṃ kauravasya vai
     rājāno rājaputrāś ca samareṣv anivartinaḥ
ahatāṃs tu mahābāho śṛṇu me tatra mādhava
     dhārtarāṣṭra bale śeṣāḥ kṛpo bhojaś ca vīryavān
     aśvatthāmā ca vikrānto bhagnasainyā diśo gatāḥ
duryodhano hate sainye pradruteṣu kṛpādiṣu
     hradaṃ dvaipāyanaṃ nāma viveśa bhṛśaduḥkhitaḥ
śayānaṃ dhārtarāṣṭraṃ tu stambhite salile tadā
     pāṇḍavāḥ saha kṛṣṇena vāgbhir ugrābhir ārdayan
sa tudyamāno balavān vāgbhī rāma samantataḥ
     uttitaḥ prāg ghradād vīraḥ pragṛhya mahatīṃ gadām
sa cāpy upagato yuddhaṃ bhīmena saha sāṃpratam
     bhaviṣyati ca tat sadyas tayo rāma sudāruṇam
yadi kautūhalaṃ te 'sti vraja mādhava māciram
     paśya yuddhaṃ mahāghoraṃ śiṣyayor yadi manyase
[vai]
     nāradasya vacaḥ śrutvā tān abbhyarcya dvijarṣabhān
     sarvān visarjayām āsa ye tenābhyāgatāḥ saha
     gamyatāṃ dvārakāṃ ceti so 'nvaśād anuyāyinaḥ
so 'vatīryācalaśreṣṭhāt prakṣa prasvaraṇāc chubhāt
     tataḥ prītamanā rāmaḥ śrutvā tīrthaphalaṃ mahat
     viprāṇāṃ saṃnidhau ślokam agāyad idam acyutaḥ
sarasvatī vāsasamā kuto ratiḥ; sarasvatī vāsasamāḥ kuto guṇāḥ
     sarasvatīṃ prāpya divaṃ gatā janāḥ; sadā smariṣyanti nadīṃ sarasvatīm
sarasvatī sarvanadīṣu puṇyā; sarasvatī lokasukhāvahā sadā
     sarasvatīṃ prāpya janāḥ suduṣkṛtāḥ; sadā na śocanti paratra ceha ca
tato muhur muhuḥ prītyā prekṣamāṇaḥ sarasvatīm
     hayair yuktaṃ rathaṃ śubhram ātiṣṭhata paraṃtapaḥ
sa śīghragāminā tena rathena yadupuṃgavaḥ
     didṛkṣur abhisaṃprāptaḥ śiṣyayuddham upasthitam
