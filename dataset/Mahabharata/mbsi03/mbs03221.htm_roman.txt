[mārk]
      yadābhiṣikto bhagavān senāpatyena pāvakiḥ
      tadā saṃprasthitaḥ śrīmān hṛṣṭo bhadra vaṭaṃ haraḥ
      rathenādityavarṇena pārvatyā sahitaḥ prabhuḥ
sahasraṃ tasya siṃhānāṃ tasmin yuktaṃ rathottame
      utpapāta divaṃ śubhraṃ kālenābhipracoditaḥ
te pibanta ivākāśaṃ trāsayantaś carācarān
      siṃhā nabhasy agacchanta nadantaś cāru kesarāḥ
tasmin rathe paśupatiḥ sthito bhāty umayā saha
      vidyutā sahitaḥ sūryaḥ sendracāpe ghane yathā
agratas tasya bhagavān dhaneśo guhyakaiḥ saha
      āsthāya ruciraṃ yāti puṣpakaṃ naravāhanaḥ
airāvataṃ samāsthāya śakraś cāpi suraiḥ saha
      pṛṣṭhato 'nuyayau yāntaṃ varadaṃ vṛṣabhadhvajam
jambhakair yakṣarakṣobhiḥ sragvibhiḥ samalaṃkṛtaḥ
      yāty amogho mahāyakṣo dakṣiṇaṃ pakṣam āsthitaḥ
tasya dakṣiṇato devā marutaś citrayodhinaḥ
      gacchanti vasubhiḥ sārdhaṃ rudraiś ca saha saṃgatāḥ
yamaś ca mṛtyunā sārdhaṃ sarvataḥ parivāritaḥ
      ghorair vyādhiśatair yāti ghorarūpavapus tathā
yamasya pṛṣṭhataś caiva ghoras triśikharaḥ śitaḥ
     vijayo nāma rudrasya yāti śūlaḥ svalaṃkṛtaḥ
tam ugrapāśo varuṇo bhagavān salileśvaraḥ
     parivārya śanair yāti yādobhir vividhair vṛtaḥ
pṛṣṭhato vijayasyāpi yāti rudrasya paṭṭiśaḥ
     gadāmusalaśaktyādyair vṛtaḥ praharaṇottamaiḥ
paṭṭiśaṃ tv anvagād rājaṃś chatraṃ raudraṃ mahāprabham
     kamaṇḍaluś cāpy anu taṃ maharṣigaṇasaṃvṛtaḥ
tasya dakṣiṇato bhāti daṇḍo gacchañ śriyā vṛtaḥ
     bhṛgvaṅgirobhiḥ sahito devaiś cāpy abhipūjitaḥ
eṣāṃ tu pṛṣṭhato rudro vimale syandane sthitaḥ
     yāti saṃharṣayan sarvāṃs tejasā tridivaukasaḥ
ṛṣayaś caiva devāś ca gandharvā bhujagās tathā
     nadyo nadā drumāś caiva tathaivāpsarasāṃ gaṇāḥ
nakṣatrāṇi grahāś caiva devānāṃ śiśavaś ca ye
     striyaś ca vividhākārā yānti rudrasya pṛṣṭhataḥ
     sṛjantyaḥ puṣpavarṣāṇi cārurūpā varāṅganāḥ
parjanyaś cāpy anuyayau namaskṛtya pinākinam
     chatraṃ tu pāṇḍuraṃ somas tasya mūrdhany adhārayat
     cāmare cāpi vāyuś ca gṛhītvāgniś ca viṣṭhitau
śakraś ca pṛṣṭhatas tasya yāti rājañ śriyā vṛtaḥ
     saha rājarṣibhiḥ sarvaiḥ stuvāno vṛṣaketanam
gaurī vidyātha gāndhāri keśinī mitra sāhvayā
     sāvitryā saha sarvās tāḥ pārvatyā yānti pṛṣṭhataḥ
tatra vidyā gaṇāḥ sarve ye ke cit kavibhiḥ kṛtāḥ
     yasya kurvanti vacanaṃ sendrā devāś camūmukhe
sa gṛhītvā patākāṃ tu yāty agre rākṣaso grahaḥ
     vyāpṛtas tu śmaśāne yo nityaṃ rudrasya vai sakhā
     piṅgalo nāma yakṣendro lokasyānanda dāyakaḥ
ebhiḥ sa sahitas tatra yayau devo yathāsukham
     agrataḥ pṛṣṭhataś caiva na hi tasya gatir dhruvā
rudraṃ sat karmabhir martyāḥ pūjayantīha daivatam
     śivam ity eva yaṃ prāhur īśaṃ rudraṃ pinākinam
     bhāvais tu vividhākāraiḥ pūjayanti maheśvaram
deva senāpatis tv evaṃ deva senābhir āvṛtaḥ
     anugacchati deveśaṃ brahmaṇyaḥ kṛttikā sutaḥ
athābravīn mahāsenaṃ mahādevo bṛhadvacaḥ
     saptamaṃ māruta skandhaṃ rakṣanityam atandritaḥ
[skanda]
     saptamaṃ māruta skandhaṃ pālayiṣyāmy ahaṃ prabho
     yad anyad api me kāryaṃ deva tad vada māciram
[rudra]
     kāryeṣv ahaṃ tvayā putra saṃdraṣṭavyaḥ sadaiva hi
     darśanān mama bhaktyā ca śreyo param avāpsyasi
[mārk]
     ity uktvā visasarjainaṃ pariṣvajya maheṣvaraḥ
     visarjite tataḥ skande babhūvautpātikaṃ mahat
     sahasaiva mahārāja devān sarvān pramohayat
jajvāla khaṃ sanakṣatraṃ pramūḍhaṃ bhuvanaṃ bhṛśam
     cacāla vyanadac corvī tamo bhūtaṃ jagat prabho
tatas tad dāruṇaṃ dṛṣṭvā kṣubhitaḥ śaṃkaras tadā
     umā caiva mahābhāgā devāś ca samaharṣayaḥ
tatas teṣu pramūḍheṣu parvatāmbuda saṃnibham
     nānāpraharaṇaṃ ghoram adṛśyata mahad balam
tad dhi ghoram asaṃkhyeyaṃ garjac ca vividhā giraḥ
     abhyadravad raṇe devān bhagavantaṃ ca śaṃkaram
tair visṛṣṭāny anīkeṣu bāṇajālāny anekaśaḥ
     parvatāś ca śataghnyaś ca prāsāś ca parighā gadāḥ
nipatadbhiś ca tair ghorair devānīkaṃ mahāyudhaiḥ
     kṣaṇena vyadravat sarvaṃ vimukhaṃ cāpy adṛśyata
nikṛttayodhanāgāśvaṃ kṛttāyudha mahāratham
     dānavair arditaṃ sainyaṃ devānāṃ vimukhaṃ babhau
asurair vadhyamānaṃ tat pāvakair iva kānanam
     apatad dugdha bhūyiṣṭhaṃ mahādruma vanaṃ yathā
te vibhinnaśiro dehāḥ pracyavante divaukasaḥ
     na nātham adhyagacchanta vadhyamānā mahāraṇe
atha tad vidrutaṃ sainyaṃ dṛṣṭvā devaḥ puraṃdaraḥ
     āśvāsayann uvācedaṃ balavad dānavārditam
bhayaṃ tyajata bhadraṃ vaḥ śūrāḥ śastrāṇi gṛhṇata
     kurudhvaṃ vikrame buddhiṃ mā vaḥ kā cid vyathā bhavet
jayatainān sudurvṛttān dānavān ghoradarśanān
     abhidravata bhadraṃ vo mayā saha mahāsurān
śakrasya vacanaṃ śrutvā samāśvastā divaukasaḥ
     dānavān pratyayudhyanta śakraṃ kṛtvā vyapāśrayam
tatas te tridaśāḥ sarve marutaś ca mahābalāḥ
     pratyudyayur mahāvegāḥ sādhyāś ca vasubhiḥ saha
tair visṛṣṭāny anīkeṣu kruddhaiḥ śastrāṇi saṃyuge
     śarāś ca daitya kāyeṣu pibanti smāsṛg ulbaṇam
teṣāṃ dehān vinirbhidya śarās te niśitās tadā
     niṣpatanto adṛśyanta nagebhya iva pannagāḥ
tāni daitya śarīrāṇi nirbhinnāni sma sāyakaiḥ
     apatan bhūtale rājaṃś chinnābhrāṇīva sarvaśaḥ
tatas tad dānavaṃ sainyaṃ sarvair devagaṇair yudhi
     trāsitaṃ vividhair bāṇaiḥ kṛtaṃ caiva parāṅmukham
athotkruṣṭaṃ tadā hṛṣṭaiḥ sarvair devair udāyudhaiḥ
     saṃhatāni ca tūryāṇi tadā sarvāṇy anekaśaḥ
evam anyonyasaṃyuktaṃ yuddham āsīt sudāruṇam
     devānāṃ dānavānāṃ ca māṃsaśoṇitakardamam
anayo devalokasya sahasaiva vyadṛśyata
     tathā hi dānavā ghorā vinighnanti divaukasaḥ
tatas tūryapraṇādaś ca bherīṇāṃ ca mahāsvanāḥ
     babhūvur dānavendrāṇāṃ siṃhanādāś ca dāruṇāḥ
atha daitya balād ghorān niṣpapāta mahābalaḥ
     dānavo mahiṣo nāma pragṛhya vipulaṃ girim
te taṃ ghanair ivādityaṃ dṛṣṭvā saṃparivāritam
     samudyatagiriṃ rājan vyadravanta divaukasaḥ
athābhidrutya mahiṣo devāṃś cikṣepa taṃ girim
     patatā tena giriṇā devasainyasya pārthiva
     bhīmarūpeṇa nihatam ayutaṃ prāpatad bhuvi
atha tair dānavaiḥ sārdhaṃ mahiṣas trāsayan surān
     abhyadravad raṇe tūrṇaṃ siṃhaḥ kṣudramṛgān iva
tam āpatantaṃ mahiṣaṃ dṛṣṭvā sendrā divaukasaḥ
     vyadravanta raṇe bhītā viśīrṇāyudha ketanāḥ
tataḥ sa mahiṣaḥ kruddhas tūrṇaṃ rudra rathaṃ yayau
     abhidrutya ca jagrāha rudrasya rathakūbaram
yadā rudra rathaṃ kruddho mahiṣaḥ sahasā gataḥ
     resatū rodasī gāḍhaṃ mumuhuś ca maharṣayaḥ
vyanadaṃś ca mahākāyā daityā jaladharopamāḥ
     āsīc ca niścitaṃ teṣāṃ jitam asmābhir ity uta
tathā bhūte tu bhagavān nāvadhīn mahiṣaṃ raṇe
     sasmāra ca tadā skandaṃ mṛtyuṃ tasya durātmanaḥ
mahiṣo 'pi rathaṃ dṛṣṭvā raudraṃ rudrasya nānadat
     devān saṃtrāsayaṃś cāpi daityāṃś cāpi praharṣayan
tatas tasmin bhaye ghore devānāṃ samupasthite
     ājagāma mahāsenaḥ krodhāt sūrya iva jvalan
lohitāmbara saṃvīto lohitasragvi bhūṣaṇaḥ
     lohitāsyo mahābāhur hiraṇyakavacaḥ prabhuḥ
ratham ādityasaṃkāśam āsthitaḥ kanakaprabham
     taṃ dṛṣṭvā daitya senā sā vyadravat sahasā raṇe
sa cāpi tāṃ prajvalitāṃ mahiṣasya vidāriṇīm
     mumoca śaktiṃ rājendra mahāseno mahābalaḥ
sā muktābhyahanac chaktir mahiṣasya śiromahat
     papāta bhinne śirasi mahiṣas tyaktajīvitaḥ
kṣiptākṣiptā tu sā śaktir hatvā śatrūn sahasraśaḥ
     skanda hastam anuprāptā dṛśyate devadānavaiḥ
prāyo śarair vinihatā mahāsenena dhīmatā
     śeṣā daitya gaṇā ghorā bhītās trastā durāsadaiḥ
     skandasya pārṣadair hatvā bhakṣitāḥ śatasaṃghaśaḥ
dānavān bhakṣayantas te prapibantaś ca śoṇitam
     kṣaṇān nirdānavaṃ sarvam akārṣur bhṛśaharṣitāḥ
tamāṃsīva yathā sūryo vṛkṣān agnir ghanān khagaḥ
     tathā skando 'jayac chatrūn svena vīryeṇa kīrtimān
saṃpūjyamānas tridaśair abhivādya maheśvaram
     śuśubhe kṛttikā putraḥ prakīrṇāṃśur ivāṃśumān
naṣṭaśatrur yadā skandaḥ prayātaś ca maheśvaram
     athābravīn mahāsenaṃ pariṣvajya puraṃdaraḥ
brahmadattavaraḥ skanda tvayāyaṃ mahiṣo hataḥ
     devās tṛṇamayā yasya babhūvur jayatāṃ vara
     so 'yaṃ tvayā mahābāho śamito devakaṇṭakaḥ
śataṃ mahiṣatulyānāṃ dānavānāṃ tvayā raṇe
     nihataṃ devaśatrūṇāṃ yair vayaṃ pūrvatāpitāḥ
tāvakair bhakṣitāś cānye dānavāḥ śatasaṃghaśaḥ
     ajeyas tvaṃ raṇe 'rīṇām umāpatir iva prabhuḥ
etat te prathamaṃ devakhyātaṃ karma bhaviṣyati
     triṣu lokeṣu kīrtiś ca tavākṣayyā bhaviṣyati
     vaśagāś ca bhaviṣyanti surās tava surātmaja
mahāsenety evam uktvā nivṛttaḥ saha daivataiḥ
     anujñāto bhagavatā tyambakena śacīpatiḥ
gato bhadra vaṭaṃ rudro nivṛttāś ca divaukasaḥ
     uktāś ca devā rudreṇa skandaṃ paśyata mām iva
sa hatvā dānava gaṇān pūjyamāno maharṣibhiḥ
     ekāhnaivājayat sarvaṃ trailokyaṃ vahninandanaḥ
skandasya ya idaṃ janma paṭhate susamāhitaḥ
     sa puṣṭim iha saṃprāpya skanda sālokyatām iyāt
