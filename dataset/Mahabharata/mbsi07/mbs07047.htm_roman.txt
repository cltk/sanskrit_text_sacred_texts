[s]
      sa karṇaṃ karṇinā karṇe punar vivyādha phālguniḥ
      śaraiḥ pañcāśatā cainam avidhyat kopayan bhṛśam
prativivyādha rādheyas tāvadbhir atha taṃ punaḥ
      sa tair ācitasarvāṅgo bahv aśobhata bhārata
karṇaṃ cāpy akarot kruddho rudhirotpīḍa vāhinam
      karṇo 'pi vibabhau śūraḥ śaraiś citro 'sṛg āplutaḥ
tāv ubhau śaracitrāṅgau rudhireṇa samukṣitau
      babhūvatur mahātmānau puṣpitāv iva kiṃśukau
atha karṇasya sacivān ṣaṭ śūrāṃś citrayodhinaḥ
      sāśvasūta dhvajarathān saubhadro nijaghāna ha
athetarān maheṣvāsān daśabhir daśabhiḥ śaraiḥ
      pratyavidhyad asaṃbhrāntas tad adbhutam ivābhavat
māgadhasya punaḥ putraṃ hatvā ṣaḍbhir ajihmagaiḥ
      sāśvaṃ sasūtaṃ taruṇam aśvaketum apātayat
mārtikāvatakaṃ bhojaṃ tataḥ kuñjaraketanam
      kṣurapreṇa samunmathya nanāda visṛjañ śarān
tasya dauḥśāsanir viddhvā caturbhiś caturo hayān
      sūtam ekena vivyādha daśabhiś cārjunātmajam
tato dauḥśāsaniṃ kārṣṇir viddhvā saptabhir āśugaiḥ
     saṃrambhād raktanayano vākyam uccair athābravīt
pitā tavāhavaṃ tyaktvā gataḥ kāpuruṣo yathā
     diṣṭyā tvam api jānīṣe yoddhuṃ na tv adya mokṣyase
etāvad uktvā vacanaṃ karmāra parimārjitam
     nārācaṃ visasarjāsmai taṃ drauṇis tribhir ācchinat
tasyārjunir dhvajaṃ chittvā śalyaṃ tribhir atāḍayat
     taṃ śalyo navabhir bāṇair gārdhrapatrair atāḍayat
tasyārjunir dhvajaṃ chittvā ubhau ca pārṣṇisārathī
     taṃ vivyādhāyasaiḥ ṣaḍbhiḥ so 'pakrāmad rathāntaram
śatruṃjayaṃ candraketuṃ meghavegaṃ suvarcasam
     sūryabhāsaṃ ca pañcaitān hatvā vivyādha saubalam
taṃ saubalas tribhir viddhvā duryodhanam athābravīt
     sarva enaṃ pramathnīmaḥ puraikaikaṃ hinasti naḥ
athābravīt tadā droṇaṃ karṇo vaikartano vṛṣā
     purā sarvān pramathnāti brūhy asya vadham āśu naḥ
tato droṇo maheṣvāsaḥ sarvāṃs tān pratyabhāṣata
     asto vo 'syāntaraṃ kaś cit kumārasya prapaśyati
anv asya pitaraṃ hy adya carataḥ sarvatodiśam
     śīghratāṃ narasiṃhasya pāṇḍaveyasya paśyata
dhanurmaṇḍalam evāsya rathamārgeṣu dṛśyate
     saṃdadhānasya viśikhāñ śīghraṃ caiva vimuñcataḥ
ārujann iva me prāṇān mohayann api sāyakaiḥ
     praharṣayati mā bhūyaḥ saubhadraḥ paravīrahā
ati mā nandayaty eṣa saubhadro vicaran raṇe
     antaraṃ yasya saṃrabdhā na paśyanti mahārathāḥ
asyato laghuhastasya diśaḥ sarvā maheṣubhiḥ
     na viśeṣaṃ prapaśyāmi raṇe gāṇḍīvadhanvanaḥ
atha karṇaḥ punar droṇam āhārjuniśarārditaḥ
     sthātavyam iti tiṣṭhāmi pīḍyamāno 'bhimanyunā
tejasvinaḥ kumārasya śarāḥ paramadāruṇāḥ
     kṣiṇvanti hṛdayaṃ me 'dya ghorāḥ pāvakatejasaḥ
tam ācāryo 'bravīt karṇaṃ śanakaiḥ prahasann iva
     abhedyam asya kavacaṃ yuvā cāśu parākramaḥ
upadiṣṭā mayā asya pituḥ kavacadhāraṇā
     tām eṣa nikhilāṃ vetti dhruvaṃ parapuraṃjayaḥ
śakyaṃ tv asya dhanuś chettuṃ jyāṃ ca bāṇaiḥ samāhitaiḥ
     abhīśavo hayāś caiva tathobhau pārṣṇisārathī
etat kuru maheṣvāsa rādheya yadi śakyate
     athainaṃ vimukhīkṛtya paścāt praharaṇaṃ kuru
sadhanuṣko na śakyo 'yam api jetuṃ surāsuraiḥ
     virathaṃ vidhanuṣkaṃ ca kuruṣvainaṃ yadīcchasi
tad ācāryavacaḥ śrutvā karṇo vaikartanas tvaran
     asyato laghuhastasya pṛṣatkair dhanur ācchinat
aśvān asyāvadhīd bhojo gautamaḥ pārṣṇisārathī
     śeṣās tu chinnadhanvānaṃ śaravarṣair avākiran
tvaramāṇās tvarā kāle virathaṃ ṣaṇ mahārathāḥ
     śaravarṣair akaruṇā bālam ekam avākiran
sa chinnadhanvā virathaḥ svadharmam anupālayan
     khaḍgacarma dharaḥ śrīmān utpapāta vihāyasam
mārgaiḥ sa kaiśikādyaiś ca lāghavena balena ca
     ārjunir vyacarad vyomni bhṛśaṃ vai pakṣirāḍ iva
mayy eva nipataty eṣa sāsir ity ūrdhvadṛṣṭayaḥ
     vivyadhus taṃ maheṣvāsāḥ samare chidradarśinaḥ
tasya droṇo 'chinan muṣṭau khaḍgaṃ maṇimaya tsarum
     rādheyo niśitair bāṇair vyadhamac carma cottamam
vyasi carmeṣu pūrṇāṅgaḥ so 'ntarikṣāt punaḥ kṣitim
     āsthitaś cakram udyamya droṇaṃ kruddho 'bhyadhāvata
sacakrareṇūjjvala śobhitāṅgo; babhāvati ivonnata cakrapāṇiḥ
     raṇe 'bhimanyuḥ kṣaṇadā subhadraḥ; sa vāsubhadrānukṛtiṃ prakurvan
sruta rudhirakṛtaika rāgavaktro; bhrukuṭi puṭākuṭilo 'tisiṃha nādaḥ
     prabhur amitabalo raṇe 'bhimanyur; nṛpa varamadhya gato bhṛśaṃ vyarājat
