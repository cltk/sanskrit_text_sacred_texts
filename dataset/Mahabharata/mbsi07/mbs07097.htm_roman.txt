[dhṛ]
      saṃpramṛdya mahat sainyaṃ yāntaṃ śaineyam arjunam
      nirhrīkā mama te putrāḥ kim akurvata saṃjaya
kathaṃ caiṣāṃ tathā yuddhe dhṛtir āsīn mumūrṣatām
      śaineya caritaṃ dṛṣṭvā sadṛśaṃ savyasācinaḥ
kiṃ nu vakṣyanti te kṣātram ainyamadhye parājitāḥ
      kathaṃ ca sātyakir yuddhe vyatikrānto mahāyaśāḥ
kathaṃ ca mama putrāṇāṃ jīvatāṃ tatra saṃjaya
      śaineyo 'bhiyayau yuddhe tan mamācakṣva tattvataḥ
atyadbhutam idaṃ tāta tvatsakāśāc chṛṇomy aham
      ekasya bahubhir yuddhaṃ śatrubhir vai mahārathaiḥ
viparītam ahaṃ manye mandabhāgyān sutān prati
      yatrāvadhyanta samare sātvatena mahātmanā
ekasya hi na paryāptaṃ mat sainyaṃ tasya saṃjaya
      kruddhasya yuyudhānasya sarve tiṣṭhantu pāṇḍavāḥ
nirjitya samare droṇaṃ kṛtinaṃ yuddhadurmadam
      yathā paśugaṇān siṃho 'dvad dhantā sutān mama
kṛtavarmādibhiḥ śūrair yatair bahubhir āhave
      yuyudhāno na śakito hantuṃ yaḥ puruṣarṣabhaḥ
naitad īdṛśakaṃ yuddhaṃ kṛtavāṃs tatra phalgunaḥ
     yādṛśaṃ kṛtavān yuddhaṃ śiner naptā mahāyaśāḥ
[s]
     tava durmantite rājan duryodhanakṛtena ca
     śṛṇuṣvāvahito bhūtvā yatte vakṣyāmi bhārata
te punaḥ saṃnyavartanta kṛtvā saṃśaptakān mithaḥ
     parāṃ yuddhe patiṃ kṛtvā putrasya tava śāsanāt
trīṇi sādisahasrāṇi duryodhana purogamāḥ
     śakāḥ kāmbojabāhlīkā yavanāḥ pāradās tathā
kuṇindās taṅgaṇāmbaṣṭhāḥ paiśācāś ca sa mandarāḥ
     abhyadravanta śaineyaṃ śalabhāḥ pāvakaṃ yathā
yuktāś ca pārvatīyānāṃ rathāḥ pāṣāṇa yodhinām
     śūrāḥ pañcaśatā rājañ śaineyaṃ samupādravan
tato rathasahasreṇa mahārathaśatena ca
     dviradānāṃ sahasreṇa dvisāhasraiś ca vājibhiḥ
śaravarṣāṇi muñcanto vividhāni mahārathāḥ
     abhyadravanta śaineyam asaṃkhyeyāś ca pattayaḥ
tāṃś ca saṃcodayan sarvān ghnatainam iti bhārata
     duḥśāsano mahārāja sātyaktiṃ paryavārayat
tatrādbhutam apaśyāma śaineya caritaṃ mahat
     yad eko bahubhiḥ sārdham asaṃbhrāntam ayudhyata
avadhīc ca rathānīkaṃ dviradānāṃ ca tad balam
     sādinaś caiva tān sarvān dasyūn api ca sarvaśaḥ
tatra cakrair vimathitair magnaiś ca paramāyudhaiḥ
     akṣaiś ca bahudhā bhagnair īṣā daṇḍakabandhuraiḥ
kūbarair mathitaiś cāpi dhvajaiś cāpi nipātitaiḥ
     varmabhiś cāmaraiś caiva vyavakīrṇā vasuṃdharā
sragbhir ābharaṇair vastrair anukarṣaiś ca māriṣa
     saṃchannā vasudhā tatra dyaur grahair iva bhārata
girirūpadharāś cāpi patitāḥ kuñjarottamāḥ
     añjanasya kule jātā vāmanasya ca bhārata
     supratīka kule jātā mahāpadmakule tathā
airāvaṇa kule caiva tathānyeṣu kuleṣu ca
     jātā danti varā rājañ śerate bahavo hatāḥ
vanāyujān pārvatīyān kānbojāraṭṭa bālhikān
     tathā hayavarān rājan nijaghne tatra sātyakiḥ
nānādeśasamutthāṃś ca nānā jātyāṃś ca pattinaḥ
     nijaghne tatra śaineyaḥ śataśo 'tha sahasraśaḥ
teṣu prakālyamāneṣu dasyūn duḥśāsano 'bravīt
     nivartadhvam adharmajñā yudhyadhvaṃ kiṃ sṛtena vaḥ
tāṃś cāpi sarvān saṃprekṣya putro duḥśāsanas tava
     pāṣāṇa yodhinaḥ śūrān pārvatīyān acodayat
aśmayuddheṣu kuśalā naitaj jānāti sātyakiḥ
     aśmayuddham ajānantaṃ ghnatainaṃ yuddhakāmukam
tathaiva kuravaḥ sarve nāśma yuddhaviśāradāḥ
     abhidravata mā bhaiṣṭa na vaḥ prāpsyati sātyakiḥ
tato gajaśiśu prakhyair upalaiḥ śailavāsinaḥ
     udyatair yuyudhānasya sthitā maraṇakāṅkṣiṇaḥ
kṣepaṇīyais tathāpy anye sātvatasya vadhaiṣiṇaḥ
     coditās tava putreṇa rurudhuḥ sarvatodiśam
teṣām āpatatām eva śilā yuddhaṃ cikīrṣatām
     sātyakiḥ patisaṃdhāya triṃśataṃ prāhiṇoc charān
tām aśmavṛṣṭiṃ tumulāṃ pārvatīyaiḥ samīritām
     bibhedoraga saṃkāśair nārācaiḥ śinipuṃgavaḥ
taiś aśmacūrṇair dīpyadbhiḥ khadyotānām iva vrajaiḥ
     prāyaḥ sainyāny avadhyanta hāhābhūtāni māriṣa
tataḥ pañcaśatāḥ śūrāḥ samudyatamahāśilāḥ
     nikṛttabāhavo rājan nipetur dharaṇītale
pāṣāṇa yodhinaḥ śūrān yatamānān avasthitān
     avadhīd bahusāhasrāṃs tad adbhutam ivābhavat
tataḥ punar basta mukhair aśmavṛṣṭiṃ samantataḥ
     ayo hastaiḥ śūlahastair dairadaiḥ khaśa taṅgaṇaiḥ
ambaṣṭhaiś ca kuṇindaiś ca kṣiptāṃ kṣiptāṃ sa sātyakiḥ
     nārācaiḥ prativivyādha prekṣamāṇo mahābalaḥ
adrīṇāṃ bhidyamānānām antarikṣe śitaiḥ śaraiḥ
     śabdena prādravan rājan gajāśvarathapattayaḥ
aśmapūrṇaiḥ samākīrṇā manuṣyāś ca vayāṃsi ca
     nāśaknuvann avasthātuṃ bhramarair iva daṃśitāḥ
hataśiṣṭā virudhirā bhinnamastaka piṇḍikāḥ
     kuñjarāḥ saṃyavartanta yuyudhāna rathaṃ prathi
tataḥ śabdaḥ samabhavat tava sainyasya māriṣa
     mādhavenārdyamānasya sāgarasyeva dāruṇaḥ
taṃ śabdaṃ tumulaṃ śrutvā droṇo yantāram abravīt
     eṣa sūta raṇe kruddhaḥ sātvatānāṃ mahārathaḥ
dārayan bahudhā sainyaṃ raṇe carati kālavat
     yatraiṣa śabdas tumulas tatra sūta rathaṃ naya
pāṣāṇa yodhibhir nūnaṃ yuyudhānaḥ samāgataḥ
     tathā hi rathinaḥ sarve hriyante vidrutair hayaiḥ
viśastra kavacā rugṇās tatra tatra patanti ca
     na śaknuvanti yantāraḥ saṃyantuṃ tumule hayān
ity evaṃ bruvato rājan bhāradvājasya dhīmataḥ
     pratyuvāca tato yantā droṇaṃ śastrabhṛtāṃ varam
āyuṣman dravate sainyaṃ kauraveyaṃ samantataḥ
     paśya yodhān raṇe bhinnān dhāvamānāṃs tatas tataḥ
ete ca sahitāḥ śūrāḥ pāñcālāḥ pāṇḍavaiḥ saha
     tvām eva hi jighāṃsantaḥ prādravanti samantataḥ
atra kāryaṃ samādhatsva prāptakālam ariṃdama
     sthāne vā gamane vāpi dūraṃ yātaś ca sātyakiḥ
tathaivaṃ vadatas tasya bhāradvājasya māriṣa
     pratyadṛśyata śaineyo nighnan bahuvidhān rathān
te vadhyamānāḥ samare yuyudhānena tāvakāḥ
     yuyudhāna rathaṃ tyaktvā droṇānīkāya dudruvuḥ
yais tu duḥśāsanaḥ sārdhaṃ rathaiḥ pūrvaṃ nyavartata
     te bhītās tv abhyadhāvanta sarve droṇa rathaṃ prati
