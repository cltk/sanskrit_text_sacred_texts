[j]
      dharmāgatena tyāgena bhagavan sarvam asti cet
      etan me sarvam ācakṣva kuśalo hy asi bhāṣitum
tatoñchavṛtter yadvṛttaṃ saktu dāne phalaṃ mahat
      kathitaṃ me mahad brahmaṃs tathyam etad asaṃśayam
kathaṃ hi sarvayajñeṣu niścayaḥ paramo bhavet
      etad arhasi me vaktuṃ nikhilena dvijarṣabha
atrāpy udāharantīmam itihāsaṃ purātanam
      agastyasya mayā yajñe purāvṛttam ariṃdama
purāgastyo mahātejā dīkṣāṃ dvādaśa vārṣikīm
      praviveśa mahārāja sarvabhūtahite rataḥ
tatrāgnikalpā hotāra āsan satre mahātmanaḥ
      mūlāhārā nirāhārāḥ sāśma kuṭṭā marīcipāḥ
parighṛṣṭikā vaighasikāḥ saṃprakṣālās tathaiva ca
      yatayo bhikṣavaś cātra babhūvuḥ paryavasthitāḥ
sarve pratyakṣadharmāṇo jitakrodhā jitendriyāḥ
      dame sthitāś ca te sarve dambhamohavivarjitāḥ
vṛtte śuddhe sthitā nityam indriyaiś cāpy avāhitāḥ
      upāsate sma taṃ yajñaṃ bhuñjānās te maharṣayaḥ
yathāśaktyā bhagavatā tadannaṃ samupārjitam
     tasmin satre tu yat kiṃ cid ayogyaṃ tatra nābhavat
     tathā hy anekair munibhir mahāntaḥ kratavaḥ kṛtāḥ
evaṃvidhes tv agastyasya vartamāne mahādhvare
     na vavarṣa sahasrākṣas tadā bharatasattama
tataḥ karmāntare rājann agastyasya mahātmanaḥ
     katheyam abhinirvṛttā munīnāṃ bhāvitātmanām
agastyo yajamāno 'sau dadāty annaṃ vimatsaraḥ
     na ca varṣati parjanyaḥ katham annaṃ bhaviṣyati
satraṃ cedaṃ mahad viprā muner dvādaśa vārṣikam
     na varṣiṣyati devaś ca varṣāṇy etāni dvādaśa
etad bhavantaḥ saṃcintya maharṣer asya dhīmataḥ
     agastyasyātitapasaḥ kartum arhanty anugraham
ity evam ukte vacane tato 'gastyaḥ pratāpavān
     provācedaṃ vaco vāgmī prasādya śirasā munīn
yadi dvādaśa varṣāṇi na varṣiṣyati vāsavaḥ
     cintā yajñaṃ kariṣyāmi vidhir eṣa sanātanaḥ
yadi dvādaśa varṣāṇi na varṣiṣyati vāsavaḥ
     vyāyāmenāhariṣyāmi yajñān anyān ativratān
bījayajño mayāyaṃ vai bahuvarṣasamācitaḥ
     bījaiḥ kṛtaiḥ kariṣye ca nātra vighno bhaviṣyati
nedaṃ śakyaṃ vṛthā kartuṃ mama satraṃ kathaṃ cana
     varṣiṣyatīha vā devo na vā devo bhaviṣyati
atha vābhyarthanām indraḥ kuryān na tv iha kāmataḥ
     svayam indro bhaviṣyāmi jīvayiṣyāmi ca prajāḥ
yo yad āhārajātaś ca sa tathaiva bhaviṣyati
     viśeṣaṃ caiva kartāsmi punaḥ punar atīva hi
adyeha svarṇam abhyetu yac cānyad vasu durlabham
     triṣu lokeṣu yac cāsti tad ihāgacchatāṃ svayam
divyāś cāpsarasāṃ saṃghāḥ sa gandharvāḥ sa kiṃnarāḥ
     viśvāvasuś ca ye cānye te 'py upāsantu vaḥ sadā
uttarebhyaḥ kurubhyaś ca yat kiṃ cid vasu vidyate
     sarvaṃ tad iha yajñe me svayam evopatiṣṭhatu
     svargaṃ svargasadaś caiva dharmaś ca svayam eva tu
ity ukte sarvam evaitad abhavat tasya dhīmataḥ
     tatas te munayo dṛṣṭvā munes tasya tapobalam
     vismitā vacanaṃ prāhur idaṃ sarve mahārthavat
prītāḥ sma tava vākyena na tv icchāmas tapo vyayam
     svair eva yajñais tuṣṭāḥ smo nyāyenecchāmahe vayam
yajñān dīkṣās tathā homān yac cānyan mṛgayāmahe
     tan no 'stu svakṛtair yajñair nānyato mṛgayāmahe
nyāyenopārjitāhārāḥ svakarmaniratā vayam
     vedāś ca brahmacaryeṇa nyāyataḥ prārthayāmahe
nyāyenottara kālaṃ ca gṛhebhyo niḥsṛtā vayam
     dharmadṛṣṭair vidhid vārais tapas tapsyāmahe vayam
bhavataḥ samyag eṣā hi buddhir hiṃsā vivarjitā
     evām ahiṃsāṃ yajñeṣu brūyās tvaṃ satataṃ prabho
prītās tato bhaviṣyāmo vayaṃ dvija varottama
     visarjitāḥ samāptau ca satrād asmād vrajāmahe
[v]
     tathā kathayatām eva devarājaḥ puraṃdaraḥ
     vavarṣa sumahātejā dṛṣṭvā tasya tapobalam
asamāptau ca yajñasya tasyāmita parākramaḥ
     nikāmavarṣī devendro babhūva janamejaya
prasādayām āsa ca tam agastyaṃ tridaśeśvaraḥ
     svayam abhyetya rājarṣe puraskṛtya bṛhaspatim
tato yajñasamāptau tān visasarja mahāmunīn
     agastyaḥ paramaprītaḥ pūjayitvā yathāvidhi
