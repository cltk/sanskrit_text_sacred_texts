[yā]
      avyaktasthaṃ paraṃ yat tat pṛṣṭas te 'haṃ narādhipa
      paraṃ guhyam imaṃ praśnaṃ śṛṇuṣvāvahito nṛpa
yathārṣeṇeha vidhinā caratāvamatena ha
      mayādityād avāptāni yajūṃsi mithilādhipa
mahatā tapasā devas tapiṣṭhaḥ sevito mayā
      prītena cāhaṃ vibhunā sūryeṇoktas tadānagha
varaṃ vṛṇīṣva viprarṣe yad iṣṭaṃ te sudurlabham
      tat te dāsyāmi prītātmā matprasādo hi durlabhaḥ
tataḥ pranamya śirasā mayoktas tapatāṃ varaḥ
      yajūṃsi nopayuktāni kṣipram icchāmi veditum
tato māṃ bhagavān āha vitariṣyāmi te dvija
      sarasvatīha vāg bhūtā śarīraṃ te pravekṣyati
tato mām āha bhagavān āsyaṃ svaṃ vivṛtaṃ kuru
      vivṛtaṃ ca tato me ''syaṃ praviṣṭā ca sarasvatī
tato vidahyamāno 'haṃ praviṣṭo 'mbhas tadānagha
      avijñānād amarṣāc ca bhāskarasya mahātmanaḥ
tato vidahyamānaṃ mām uvāca bhagavān raviḥ
      muhūrtaṃ sahyatāṃ dāhas tataḥ śītī bhaviṣyati
śītī bhūtaṃ ca māṃ dṛṣṭvā bhagavān āha bhāskaraḥ
     pratiṣṭhāsyati te vedaḥ sottaraḥ sakhilo dvija
kṛtsnaṃ śatapathaṃ caiva praṇeṣyasi dvijarṣabha
     tasyānte cāpunarbhāve buddhis tava bhaviṣyati
prāpsyase ca yad iṣṭaṃ tat sāṃkya yogepsitaṃ padam
     etāvad uktvā bhagavān astam evābhyavartata
tato 'nuvyāhṛtaṃ śrutvā gate deve vibhāvasau
     gṛham āgatya saṃhṛṣṭo 'cintayaṃ vai sarasvatīm
tataḥ pravṛttātiśubhā svaravyañjana bhūṣitā
     oṃkāram āditaḥ kṛtvā mama devī sarasvatī
tato 'ham arghyaṃ vidhivat sarasvatyai nyavedayam
     tapatāṃ ca variṣṭhāya niṣaṇṇas tatparāyanaḥ
tataḥ śatapathaṃ kṛtsnaṃ saharasya sasaṃgraham
     cakre sapariśeṣaṃ ca harṣeṇa parameṇa ha
kṛtvā cādhyayanaṃ teṣāṃ śiṣyāṇāṃ śatam uttamam
     vipriyārthaṃ saśiṣyasya mātulalsya mahātmanaḥ
tataḥ saśiṣyeṇa mayā sūryeṇeva gabhastibhiḥ
     vyāpto yajño mahārāja pitus tava mahātmanaḥ
miṣato devalasyāpi tato 'rdhaṃ hṛtavān aham
     svaveda dakṣiṇāyātha vimarde mātulena ha
sumantu nātha pailena tatha jaimininā ca vai
     pitrā te munibhiś caiva tato 'ham anumānitaḥ
daśa pañca ca prāptāni yajūṃsy arkān mayānagha
     tathaiva lomaharṣāc ca purāṇam avadhāritam
bījam etat puraskṛtya devīṃ caiva sarasvatīm
     sūryasya cānubhāvena pravṛtto 'haṃ narādhipa
kartuṃ śatapathaṃ vedam apūrvaṃ kāritaṃ ca me
     yathābhilasitaṃ mārthaṃ tathā tac copapāditam
śiṣyāṇām akhilaṃ kṛtsnam anujñātaṃ sasaṃgraham
     sarve ca śiṣyāḥ śucayo gatāḥ paramaharṣitāḥ
śākhāḥ pañcadaśemās tu vidyā bhāskaradarśitāḥ
     pratiṣṭhāpya yathākāmaṃ vedyaṃ tad anucintayam
kim atra brahmaṇyam ṛtaṃ kiṃ ca vedyam anuttamam
     cintaye tatra cāgatya gandharvo mām apṛcchata
viśvāvasus tato rājan vedāntajñānakovidaḥ
     caturviṃśatikān praśnān pṛṣṭvā vedasya pārthiva
     pañcaviṃśatimaṃ praśnaṃ papracchānvikṣikīṃ tathā
viśvā viśvaṃ tathāśvāśvaṃ mitraṃ varuṇam eva ca
     jñānaṃ jñeyaṃ tathājño 'jñaḥ kas tapā apatā tathā
     sūryādaḥ sūrya iti ca vidyāvidye tathaiva ca
vedyāvedyaṃ tathā rājann acalaṃ calam eva ca
     apūrvam akṣayaṃ kṣayyam etat praśnam anuttamam
athoktaś ca mayā rājan rājā gandharvasattamaḥ
     pṛṣṭavān anupūrveṇa praśnam uttamam arthavat
muhūrtaṃ mṛṣyatāṃ tāvad yāvad enaṃ vicintaye
     bādham ity eva kṛtvā sa tūsnīṃ gandharva āsthitaḥ
tato 'nvacintayam ahaṃ bhūyo devīṃ sarasvatīm
     manasā sa ca me praśno dadhno ghṛtam ivoddhṛtam
tatropaniṣadaṃ caiva pariśeṣaṃ ca pārthiva
     maghnāmi manasā tāta dṛṣṭvā cānvīkṣikīṃ parām
caturthī rājaśārdūla vidyaiṣā sāmparāyikī
     udīritā mayā tubhyaṃ pañcaviṃśe 'dhi dhiṣṭhitā
athotas tu mayā rājan rājā viśvāvasus tadā
     śrūyatāṃ yad bhavān asmān praśnaṃ saṃpṛṣṭavān iha
viśvā viśveti yad idaṃ gandharvendrānupṛcchasi
     viśvāvyaktaṃ paraṃ vidyād bhūtabhavya bhayaṃkaram
triguṇaṃ guṇakartṛtvād aśiśvo niṣkalas tathā
     aśvas tathaiva mithunam evam evānudṛśyate
avyaktaṃ prakṛtiṃ prāhuḥ puruṣeti ca nirguṇam
     tathaiva mitraṃ puruṣaṃ varuṇaṃ prakṛtiṃ tathā
jñānaṃ tu prakṛtiṃ prāhur jñeyaṃ niṣkalam eva ca
     ajñaś ca jñaś ca puruṣas tasmān niṣkala ucyate
kas tapā atapāḥ proktāḥ ko 'sau puruṣa ucyate
     tapāḥ prakṛtir ity āhur atapā niṣkalaḥ smṛtaḥ
tathaivāvedyam avyaktaṃ vedhaḥ puruṣa ucyate
     calācalam iti proktaṃ tvayā tad api me śṛṇu
calāṃ tu prakṛtiṃ prāhuḥ kāraṇaṃ kṣepa sargayoḥ
     akṣepa sargayoḥ kartā niścalaḥ puruṣaḥ smṛtaḥ
ajāv ubhāv aprajanucākṣayau cāpy ubhāv api
     ajaunityāv ubhau prāhur adhyātmagatiniścayāḥ
akṣayatvāt prajanane ajam atrāhur avyayam
     akṣayaṃ puruṣaṃ prāhuḥ kṣayo hy asya na vidyate
guṇakṣayatvāt prakṛtiḥ kartṛtvād akṣayaṃ budhāḥ
     eṣā te ''nvīkṣikī vidyā caturthī sāmparāyikī
vidyopetaṃ dhanaṃ kṛtvā karmaṇā nityakarmaṇi
     ekāntadarśanā vedāḥ sarve viśvāvaso smṛtāḥ
jāyante ca mriyante ca yasminn ete yataś cyutāḥ
     vedārthaṃ ye na jānanti vedyaṃ gandharvasattama
sāṅgopāṅgān api yadi pañca vedān adhīyate
     veda vedyaṃ na jānīte veda bhāravaho hi saḥ
yo ghṛtārthī kharī kṣīraṃ mathed gandharvasattama
     viṣṭhāṃ tatrānupaśyeta na mandaṃ nāpi vā ghṛtam
tathā vedyam avedyaṃ ca veda vidyo na vindati
     sa kevalaṃ mūḍha matir jñānabhāra vahaḥ smṛtaḥ
draṣṭavyau nityam evaitau tatpareṇāntar ātmanā
     yathāsya janma nidhane na bhavetāṃ punaḥ punaḥ
ajasraṃ janma nidhanaṃ cintayitvā trayīm imām
     parityajya kṣayam iha akṣayaṃ dharmam āsthitaḥ
yadā tu paśyate 'tyantam ahany ahani kāśyapa
     tadā sa kevalī bhūtaḥ sadviṃsam anupaśyati
anyaś ca śaśvad avyaktas tathānyaḥ pañcaviṃśakaḥ
     tasya dvāv anupaśyeta tam ekam iti sādhavaḥ
tenaitan nābhijānanti pañcaviṃśakam acyutam
     janmamṛtyubhayād yogāḥ sāṃkhyāś ca paramaiṣiṇaḥ
[viṣvāvasu]
     pañcaviṃśaṃ yad etat te proktaṃ brāhmaṇasattama
     tathā tan na tathā veti tad bhavān vaktum arhati
jaigīsavyasyāsitasya devalasya ca me śrutam
     parāśarasya viprarṣer vārṣagaṇyasya dhīmataḥ
bhikṣoḥ pañcaśikhasyātha kapilasya śukasya ca
     gautamasyārṣṭiṣeṇasya gargasya ca mahātmanaḥ
nāradasyāsureś caiva pulastyasya ca dhīmataḥ
     sanatkumārasya tataḥ śukrasya ca mahātmanaḥ
kaśyapasya pituś caiva pūrvam eva mayā śrutam
     tadanantaraṃ ca rudrasya viśvarūpasya dhīmataḥ
daivatebhyaḥ pitṛbhyaś ca daityebhyaś ca tatas tataḥ
     prāptam etan mayā kṛtsnaṃ vedyaṃ nityaṃ vadanty uta
tasmāt tad vai bhavad buddhyā śrotum icchāmi brāhmaṇa
     bhavān pravarhaḥ śāstrāṇāṃ pragalbhaś cātibuddhimān
na tavāviditaṃ kiṃ cid bhavāñ śrutinidhiḥ smṛtaḥ
     kathyate devaloke ca pitṛloke ca brāhmaṇa
brahmalokagatāś caiva kathayanti maharṣayaḥ
     patiś ca tapatāṃ śaśvad ādityas tava bhāsate
sāṃkhyajñānaṃ tvayā brahmann avāptaṃ kṛtsnam eva ca
     tathaiva yogajñānaṃ ca yājñavalkya viśeṣataḥ
niḥsaṃdigdhaṃ prabuddhas tvaṃ budhyamānaś carācaram
     śrotum icchāmi taj jñānaṃ ghṛtaṃ mandamayaṃ yathā
[yā]
     kṛtsnadhāriṇam eva tvāṃ manye gandharvasattama
     jijñāsasi ca māṃ rājaṃs tan nibodha yathā śrutam
abudhyamānāṃ prakṛtiṃ budhyate pañcaviṃśakaḥ
     na tu budhyati gandharva prakṛtiḥ pañcaviṃśakam
anenāpratibodhena pradhānaṃ pravadanti tam
     sāṃkhyayogāś ca tattvajñā yathā śrutinidarśanāt
paśyaṃs tathaivāpaśyaṃś ca paśyaty anyas tathānagha
     sadviṃśaḥ pañcaviṃśaṃ ca caturviṃśaṃ ca paśyati
     na tu paśyati paśyaṃs tu yaś cainam anupaśyati
pañcaviṃśo 'bhimanyeta nānyo 'sti paramo mama
     na caturviṃśako 'grāhyo manujair jñānadarśibhiḥ
matsyevodakam anveti pravartati pravartanāt
     yathaiva budhyate matsyas tathaiṣo 'py anubudhyate
     sasnehaḥ saha vāsāc ca sābhimānaś canityaśaḥ
sa nimajjati kālasya yadaikatvaṃ na budhyate
     unmajjati hi kālasya mamatvenābhisaṃvṛtaḥ
yadā tu manyate 'nyo 'ham anya eṣa iti dvijaḥ
     tadā sa kevalī bhūtaḥ sadviṃśam anupaśyati
anyaś ca rājann avaras tathānyaḥ pañcaviṃśakaḥ
     tatsthatvād anupaśyanti eka eveti sādhavaḥ
tenaitan nābhinandanti pañcaviṃśakam acyutam
     janmamṛtyubhayād bhītā yogāḥ sāṃkhyāś ca kāśyapa
     sadviṃsam anupaśyanti śucayas tatparāyanāḥ
yadā sa kevalī bhūtaḥ sadviṃśam anupaśyati
     tadā sa sarvavid vidvān na punarjanma vindati
evam apratibuddhaś ca budhyamānaś ca te 'nagha
     buddhaś cokto yathātattvaṃ mayā śrutinidarśanāt
paśyāpaśyaṃ yo 'nupaśyet kṣemaṃ tattvaṃ ca kāśyapa
     kevalākevalaṃ cādyaṃ pañcaviṃśāt paraṃ ca yat
[viṣvāvasu]
     tathyaṃ śubhaṃ caitad uktaṃ tvayā bhoḥ; samyak kṣemyaṃ devatādyaṃ yathāvat
     svastya kṣayaṃ bhavataś cāstu nityaṃ; buddhyā sadā budhi yuktaṃ namas te
[yā]
     evam uktvā saṃprayāto divaṃ sa; vibhrājan vai śrīmata darśanena
     tuṣṭaś ca tuṣṭyā parayābhinandya; pradakṣiṇaṃ mama kṛtvā mahātmā
brahmādīnāṃ khecarāṇāṃ kṣitau ca; ye cādhastāt saṃvasante narendra
     tatraiva tad darśanaṃ darśayan vai; samyak kṣemyaṃ ye pathaṃ saṃśritā vai
sāṃkhyāḥ sarve sāṃkhyadharme ratāś ca; tadvad yogā yogadharme ratāś ca
     ye cāpy anye mokṣakāmā manuṣyās; teṣām etad darśanaṃjñāna dṛṣṭam
jñānān mokṣo jāyate pūruṣānāṃ; nāsty ajñānād evam āhur narendra
     tasmāj jñānaṃ tattvato 'nveṣitavyaṃ; yenātmānaṃ mokṣayej janmamṛtyoḥ
prāpya jñānaṃ brāhmaṇāt kṣatriyād vā; vaiśyāc chūdrād api nīcād abhīkṣṇam
     śraddhātavyaṃ śraddadhānena nityaṃ; na śraddhinaṃ janmamṛtyū viśetām
sarve varṇā brāhmaṇā brahmajāś ca; sarve nityaṃ vyāharante ca brahma
     tattvaṃ śāstraṃ brahma buddhyā bravīmi; sarvaṃ viśvaṃ brahma caitat samastam
brahmāsyato brāhmaṇāḥ saṃprasūtā; bāhubhyāṃ vai kṣatriyāḥ saṃprasūtāḥ
     nābhyāṃ vaiśyāḥ pādataś cāpi śūdrāḥ; sarve varṇā nānyathā veditavyāḥ
ajñānataḥ karma yoniṃ bhajante; tāṃ tāṃ rājaṃs te yathā yānty abhāvam
     tathā varṇā jñānahīnāḥ patante; ghorād ajñānāt prākṛtaṃ yonijālam
tasmāj jñānaṃ sarvato mārgitavyaṃ; sarvatrastha caitad uktaṃ mayā te
     tasthau brahmā tasthivāṃś cāparo yas; tasmai nityaṃ mokṣam āhur dvijendrāḥ
yat te pṛṣṭhaṃ tan mayā copadiṣṭaṃ; yāthātathyaṃ tad viśoko bhavasva
     rājan gacchasvaitad arthasya pāraṃ; samyak proktaṃ svasti te 'stv atra nityam
[bhī]
     sa evam anuśāstas tu yājñavalkyena dhīmatā
     prītimān abhavad rājā mithilādhipatis tadā
gate munivare tasmin kṛte cāpi pradakṣiṇe
     daivarātir narapatir āsīnas tatra mokṣavit
gokotiṃ sparśayām āsa hiraṇyasya tathaiva ca
     ratnāñjalim athaikaṃ ca brāhmaṇebhyo dadau tadā
videharājyaṃ ca tathā pratiṣṭhāpya sutasya vai
     yati dharmam upāsaṃś cāpy avasan mithilādhipaḥ
sāṃkhyajñānam adhīyāno yogaśāstraṃ ca kṛtsnaśaḥ
     dharmādharmau ca rājendra prākṛtaṃ parigarhayan
anantam iti kṛtvā sa nityaṃ kevalam eva ca
     dharmādharmau puṇyapāpe satyāsatye tathaiva ca
janmamṛtyū ca rājendra prākṛtaṃ tad acintayat
     brahmāvyaktasya karmedam iti nityaṃ narādhipa
paśyanti yogāḥ sāṃkhyāś ca svaśāstrakṛtalakṣaṇāḥ
     iṣṭāniṣṭa viyuktaṃ hi tasthau brahma parāt param
     nityaṃ tam āhur vidvāṃsaḥ śucis tasmāc chucir bhava
dīyate yac ca labhate dattaṃ yac cānumanyate
     dadāti ca naraśreṣṭha pratigṛhṇāti yac ca ha
     dadāty avyaktam evaitat pratigṛhṇāti tac ca vai
ātmā hy evātmano hy ekaḥ ko 'nyas tvatto 'dhiko bhavet
    evaṃ manyasva satatam anyathā mā vicintaya
yasyāvyaktaṃ na viditaṃ saguṇaṃ nirguṇaṃ punaḥ
    tena tīrthāni yajñāś ca sevitavyāvipaścitā
na svādhyāyais tapobhir vā yajñair vā kurunandana
    labhate 'vyaktasaṃsthānaṃ jñātvāvyaktaṃ mahīpate
tathaiva mahataḥ sthānam āhaṃkārikam eva ca
    ahaṃkārāt paraṃ cāpi sthānāni samavāpnuyāt
ye tv avyaktāt paraṃ nityaṃ jānate śāstratatparāḥ
    janmamṛtyuviyuktaṃ ca viyuktaṃ sad asac ca yat
etan mayāptaṃ janakāt purastāt; tenāpi cāptaṃ nṛpa yājñavalkyāt
    jñānaṃ viśiṣṭaṃ na tathā hi yajñā; jñānena durgaṃ tarate na yajñaiḥ
durgaṃ janma nidhanaṃ cāpi rājan; na bhūtikaṃ jñānavido vadanti
    yajñais tapobhir niyamair vrataiś ca; divaṃ samāsādya patanti bhūmau
tasmād upāsasva paraṃ mahac chuci; śivaṃ vimokṣaṃ vimalaṃ pavitram
    kṣetrajñavit pārthiva jñānayajñam; upāsya vai tattvam ṛṣir bhaviṣyasi
upaniṣadam upākarot tadā vai janaka nṛpasya purā hi yājñavalkyaḥ
    yad upagaṇitaśāśvatāvyayaṃ tac; chubham amṛtatvam aśokam ṛcchatīti
