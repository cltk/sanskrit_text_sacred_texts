dṛṣṭvā tu maithilīṃ sītām āśramaṃ saṃraveśitām
 saṃtāpam akarod ghoraṃ lakṣmaṇo dīnacetanaḥ
abravīc ca mahātejāḥ sumantraṃ mantrasārathim
 sītāsaṃtāpajaṃ duḥkhaṃ paśya rāmasya dhīmataḥ
ato duḥkhataraṃ kiṃ nu rāghavasya bhaviṣyati
 patnīṃ śuddhasamācārāṃ visṛjya janakātmajām
vyaktaṃ daivād ahaṃ manye rāghavasya vinā bhavam
 vaidehyā sārathe sārdhaṃ daivaṃ hi duratikramam
yo hi devān sagandharvān asurān saha rākṣasaiḥ
 nihanyād rāghavaḥ kruddhaḥ sa daivam anuvartate
purā mama pitur vākyair daṇḍake vijane vane
 uṣito navavarṣāṇi pañca caiva sudāruṇe
tato duḥkhataraṃ bhūyaḥ sītāyā vipravāsanam
 paurāṇāṃ vacanaṃ śrutvā nṛśaṃsaṃ pratibhāti me
ko nu dharmāśrayaḥ sūta karmaṇy asmin yaśohare
 maithilīṃ prati saṃprāptaḥ paurair hīnārthavādibhiḥ
etā bahuvidhā vācaḥ śrutvā lakṣmaṇabhāṣitāḥ
 sumantraḥ prāñjalir bhūtvā vākyam etad uvāca ha
na saṃtāpas tvayā kāryaḥ saumitre maithilīṃ prati
 dṛṣṭam etat purā vipraiḥ pitus te lakṣmaṇāgrataḥ
bhaviṣyati dṛḍhaṃ rāmo duḥkhaprāyo 'lpasukhyavān
 tvāṃ caiva maithilīṃ caiva śatrughnabharatau tathā
 saṃtyajiṣyati dharmātmā kālena mahatā mahān
na tv idaṃ tvayi vaktavyaṃ saumitre bharate 'pi vā
 rājñā vo 'vyāhṛtaṃ vākyaṃ durvāsā yad uvāca ha
mahārājasamīpe ca mama caiva nararṣabha
 ṛṣiṇā vyāhṛtaṃ vākyaṃ vasiṣṭhasya ca saṃnidhau
ṛṣes tu vacanaṃ śrutvā mām āha puruṣarṣabhaḥ
 sūta na kva cid evaṃ te vaktavyaṃ janasaṃnidhau
tasyāhaṃ lokapālasya vākyaṃ tat susamāhitaḥ
 naiva jātv anṛtaṃ kuryām iti me saumya darśanam
sarvathā nāsty avaktavyaṃ mayā saumya tavāgrataḥ
 yadi te śravaṇe śraddhā śrūyatāṃ raghunandana
yady apy ahaṃ narendreṇa rahasyaṃ śrāvitaḥ purā
 tac cāpy udāhariṣyāmi daivaṃ hi duratikramam
tac chrutvā bhāṣitaṃ tasya gambhīrārthapadaṃ mahat
 tathyaṃ brūhīti saumitriḥ sūtaṃ vākyam athābravīt
