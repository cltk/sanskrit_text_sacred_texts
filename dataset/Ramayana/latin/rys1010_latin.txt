bhūya eva ca rājendra śṛṇu me vacanaṃ hitam
 yathā sa devapravaraḥ kathayām āsa buddhimān
ikṣvākūṇāṃ kule jāto bhaviṣyati sudhārmikaḥ
 rājā daśaratho nāmnā śrīmān satyapratiśravaḥ
aṅgarājena sakhyaṃ ca tasya rājño bhaviṣyati
 kanyā cāsya mahābhāgā śāntā nāma bhaviṣyati
putras tv aṅgasya rājñas tu romapāda iti śrutaḥ
 taṃ sa rājā daśaratho gamiṣyati mahāyaśāḥ
anapatyo 'smi dharmātmañ śāntā bhāryā mama kratum
 āhareta tvayājñaptaḥ saṃtānārthaṃ kulasya ca
śrutvā rājño 'tha tad vākyaṃ manasā sa vicintya ca
 pradāsyate putravantaṃ śāntā bhartāram ātmavān
pratigṛhya ca taṃ vipraṃ sa rājā vigatajvaraḥ
 āhariṣyati taṃ yajñaṃ prahṛṣṭenāntarātmanā
taṃ ca rājā daśaratho yaṣṭukāmaḥ kṛtāñjaliḥ
 ṛṣyaśṛṅgaṃ dvijaśreṣṭhaṃ varayiṣyati dharmavit
yajñārthaṃ prasavārthaṃ ca svargārthaṃ ca nareśvaraḥ
 labhate ca sa taṃ kāmaṃ dvija mukhyād viśāṃ patiḥ
putrāś cāsya bhaviṣyanti catvāro 'mitavikramāḥ
 vaṃśapratiṣṭhānakarāḥ sarvalokeṣu viśrutāḥ
evaṃ sa devapravaraḥ pūrvaṃ kathitavān kathām
 sanatkumāro bhagavān purā devayuge prabhuḥ
sa tvaṃ puruṣaśārdūla tam ānaya susatkṛtam
 svayam eva mahārāja gatvā sabalavāhanaḥ
anumānya vasiṣṭhaṃ ca sūtavākyaṃ niśamya ca
 sāntaḥpuraḥ sahāmātyaḥ prayayau yatra sa dvijaḥ
vanāni saritaś caiva vyatikramya śanaiḥ śanaiḥ
 abhicakrāma taṃ deśaṃ yatra vai munipuṃgavaḥ
āsādya taṃ dvijaśreṣṭhaṃ romapādasamīpagam
 ṛṣiputraṃ dadarśādau dīpyamānam ivānalam
tato rājā yathānyāyaṃ pūjāṃ cakre viśeṣataḥ
 sakhitvāt tasya vai rājñaḥ prahṛṣṭenāntarātmanā
romapādena cākhyātam ṛṣiputrāya dhīmate
 sakhyaṃ saṃbandhakaṃ caiva tadā taṃ pratyapūjayat
evaṃ susatkṛtas tena sahoṣitvā nararṣabhaḥ
 saptāṣṭadivasān rājā rājānam idam abravīt
śāntā tava sutā rājan saha bhartrā viśāmpate
 madīyaṃ nagaraṃ yātu kāryaṃ hi mahad udyatam
tatheti rājā saṃśrutya gamanaṃ tasya dhīmataḥ
 uvāca vacanaṃ vipraṃ gaccha tvaṃ saha bhāryayā
ṛṣiputraḥ pratiśrutya tathety āha nṛpaṃ tadā
 sa nṛpeṇābhyanujñātaḥ prayayau saha bhāryayā
tāv anyonyāñjaliṃ kṛtvā snehāt saṃśliṣya corasā
 nanandatur daśaratho romapādaś ca vīryavān
tataḥ suhṛdam āpṛcchya prasthito raghunandanaḥ
 paurebhyaḥ preṣayām āsa dūtān vai śīghragāminaḥ
 kriyatāṃ nagaraṃ sarvaṃ kṣipram eva svalaṃkṛtam
tataḥ prahṛṣṭāḥ paurās te śrutvā rājānam āgatam
 tathā pracakrus tat sarvaṃ rājñā yat preṣitaṃ tadā
tataḥ svalaṃkṛtaṃ rājā nagaraṃ praviveśa ha
 śaṅkhadundubhinirghoṣaiḥ puraskṛtya dvijarṣabham
tataḥ pramuditāḥ sarve dṛṣṭvā vai nāgarā dvijam
 praveśyamānaṃ satkṛtya narendreṇendrakarmaṇā
antaḥpuraṃ praveśyainaṃ pūjāṃ kṛtvā tu śāstrataḥ
 kṛtakṛtyaṃ tadātmānaṃ mene tasyopavāhanāt
antaḥpurāṇi sarvāṇi śāntāṃ dṛṣṭvā tathāgatām
 saha bhartrā viśālākṣīṃ prītyānandam upāgaman
pūjyamānā ca tābhiḥ sā rājñā caiva viśeṣataḥ
 uvāsa tatra sukhitā kaṃ cit kālaṃ saha dvijā
