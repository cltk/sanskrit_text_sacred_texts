[y]
      na vai nirguṇam ātmānaṃ manye devarṣisattama
      tathāsmi duḥkhasaṃtapto yathā nānyo mahīpatiḥ
parāṃś ca nirguṇān manye na ca dharmaratān api
      te ca lomaśa loke 'sminn ṛdhyante kena ketunā
[l]
      nātra duḥkhaṃ tvayā rājan kāryaṃ pārtha kathaṃ cana
      yad adharmeṇa vardherann adharmarucayo janāḥ
vardhaty adharmeṇa naras tato bhadrāṇi paśyati
      tataḥ sapatnāñ jayati sa mūlas tu vinaśyati
mayā hi dṛṣṭā daiteyā dānavāś ca mahīpate
      vardhamānā hy adharmeṇa kṣayaṃ copagatāḥ punaḥ
purā devayuge caiva dṛṣṭaṃ sarvaṃ mayā vibho
      arocayan surā dharmaṃ dharmaṃ tatyajire 'surāḥ
tīrthāni devā viviśur nāviśan bhāratāsurāḥ
      tān adharmakṛto darpaḥ pūrvam eva samāviśat
darpān mānaḥ samabhavan mānāt krodho vyajāyata
      krodhād ahrīs tato 'lajjā vṛttaṃ teṣāṃ tato 'naśat
tān alajjān gatahrīkān hīnavṛttān vṛthā vratān
      kṣamā lakṣmīś ca dharmaś ca nacirāt prajahus tataḥ
      lakṣmīs tu devān agamad alakṣmīr asurān nṛpa
tān alakṣmī samāviṣṭān darpopahata cetasaḥ
     daiteyān dānavāṃś caiva kalir apy āviśat tataḥ
tān alakṣmī samāviṣṭān dānavān kalinā tathā
     darpābhibhūtān kaunteya kriyā hīnān acetasaḥ
mānābhibhūtān acirād vināśaḥ pratyapadyata
     niryaśasyās tato daityāḥ kṛtsnaśo vilayaṃ gatāḥ
devās tu sāgarāṃś caiva saritaś ca sarāṃsi ca
     abhyagacchan dharmaśīlāḥ puṇyāny āyatanāni ca
tapobhiḥ kratubhir dānair āśīrvādaiś ca pāṇḍava
     prajahuḥ sarvapāpāṇi śreyaś ca pratipedire
evaṃ hi dānavantaś ca kriyāvantaś ca sarvaśaḥ
     tīrthāny agacchan vibudhās tenāpur bhūtim uttamām
tathā tvam api rājendra snātvā tīrtheṣu sānujaḥ
     punar vetsyasi tāṃ lakṣmīm eṣa panthāḥ sanātanaḥ
yathaiva hi nṛgo rājā śibir auśīnaro yathā
     bhagīratho vasu manā gayaḥ pūruḥ purūravaḥ
caramāṇās taponityaṃ sparśanād ambhasaś ca te
     tīrthābhigamanāt pūtā darśanāc ca mahātmanām
alabhanta yaśaḥ puṇyaṃ dhanāni ca viśāṃ pate
     tathā tvam api rājendra labdhāsi vipulāṃ śriyam
yathā cekṣvākur acarat saputrajanabāndhavaḥ
     mucukundo 'tha māndhātā maruttaś ca mahīpatiḥ
kīrtiṃ puṇyām avindanta yathā devās tapobalāt
     devarṣayaś ca kārtsnyena tathā tvam api vetsyase
dhārtarāṣṭrās tu darpeṇa mohena ca vaśīkṛtāḥ
     nacirād vinaśiṣyanti daityā iva na saṃśayaḥ
