[lomaṣa]
      etac chrutvāntarikṣāc ca sa rājā rājasattama
      yathoktaṃ tac cakārātha śraddadhad bharatarṣabha
ṣaṣṭiḥ putrasahasrāṇi tasyāpratima tejasaḥ
      rudra prasādād rājarṣeḥ samajāyanta pārthiva
te ghorāḥ krūrakarmāṇa ākāśapariṣarpiṇaḥ
      bahutvāc cāvajānantaḥ sarvāṁl lokān sahāmarān
tridaśāṃś cāpy abādhanta tathā gandharvarākṣasān
      sarvāṇi caiva bhūtāni śūrāḥ samaraśālinaḥ
vadhyamānās tato lokāḥ sāgarair mandabuddhibhiḥ
      brahmāṇaṃ śaraṇaṃ jagmuḥ sahitāḥ sarvadaivataiḥ
tān uvāca mahābhāgaḥ sarvalokapitāmahaḥ
      gacchadhvaṃ tridaśāḥ sarve lokaiḥ sārdhaṃ yathāgatam
nātidīrgheṇa kālena sāgarāṇāṃ kṣayo mahān
      bhaviṣyati mahāghoraḥ svakṛtaiḥ karmabhir surāḥ
evam uktās tato devā lokāś ca manujeśvara
      pitāmaham anujñāpya viprajagmur yathāgatam
tataḥ kāle bahutithe vyatīte bharatarṣabha
      dīkṣitaḥ sagaro rājā hayamedhena vīryavān
      tasyāśvo vyacarad bhūmiṃ putraiḥ suparirakṣitaḥ
samudraṃ sa samāsādya nistoyaṃ bhīmadarśanam
     rakṣyamāṇaḥ prayatnena tatraivāntaradhīyata
tatas te sāgarās tāta hṛtaṃ matvā hayottamam
     āgamya pitur ācakhyur adṛśyaṃ turagaṃ hṛtam
     tenoktā dikṣu sarvāsu sarve mārgata vājinam
tatas te pitur ājñāya dikṣu sarvāsu taṃ hayam
     amārganta mahārāja sarvaṃ ca pṛthivītalam
tatas te sāgarāḥ sarve samupetya parasparam
     nādhyagacchanta turagam aśvahartāram eva ca
āgamya pitaraṃ cocus tataḥ prāñjalayo 'grataḥ
     sasamudra vanadvīpā sanadī nadakandarā
     saparvatavanoddeśā nikhilena mahī nṛpa
asmābhir vicitā rājañ śāsanāt tava pārthiva
     na cāśvam adhigacchāmo nāśvahartāram eva ca
śrutvā tu vacanaṃ teṣāṃ sa rājā krodhamūrchitaḥ
     uvāca vacanaṃ sarvāṃs tadā daivavaśān nṛpa
anāgamāya gacchadhvaṃ bhūyo mārgata vājinam
     yajñiyaṃ taṃ vinā hy aśvaṃ nāgantavyaṃ hi putrakāḥ
pratigṛhya tu saṃdeśaṃ tatas te sagarātmajāḥ
     bhūya eva mahīṃ kṛtsnāṃ vicetum upacakramuḥ
athāpaśyanta te vīrāḥ pṛthivīm avadāritām
     samāsādya bilaṃ tac ca khanantaḥ sagarātmajāḥ
     kuddālair hreṣukaiś caiva samudram akhanaṃs tadā
sa khanyamānaḥ sahitaiḥ sāgarair varuṇālayaḥ
     agacchat paramām ārtiṃ dāryamāṇaḥ samantataḥ
asuroraga rakṣāṃsi sattvāni vividhāni ca
     ārtanādam akurvanta vadhyamānāni sāgaraiḥ
chinnaśīrṣā videhāś ca bhinnajānv asthi mastakāḥ
     prāṇinaḥ samadṛśyanta śataśo 'tha sahasraśaḥ
evaṃ hi khanatāṃ teṣāṃ samudraṃ makarālayam
     vyatītaḥ sumahān kālo na cāśvaḥ samadṛśyata
tataḥ pūrvottare deśe samudrasya mahīpate
     vidārya pātālam atha saṃkruddhāḥ sagarātmajāḥ
     apaśyanta hayaṃ tatra vicarantaṃ mahītale
kapilaṃ ca mahātmānaṃ tejorāśim anuttamam
     tapasā dīpyamānaṃ taṃ jvālābhir iva pāvakam
