[dhṛ]
      svenac chandena naḥ sarvān nāvadhīd vyaktam arjunaḥ
      na hy asyā samare mucyetāntako 'py ātatāyinaḥ
pārtho hy eko 'harad bhadrām ekaś cāgnim atarpayat
      ekaś cemāṃ mahīṃ jitvā cakre balibhṛto nṛpān
eko nivātakavacān avadhīd divyakārmukaḥ
      ekaḥ kirāta rūpeṇa sthitaṃ śarvam ayodhayat
eko 'bhyarakṣad bharatān eko bhavam atoṣayat
      tenaikena jitāḥ sarve madīyā ugratejasaḥ
      te na nindyāḥ praśasyāś ca yat te cakrur bravīhi tat
[s]
      hataprahata vidhvastā vivarmāyudha vāhanāḥ
      dīnasvarā dūyamānā māninaḥ śatrubhir jitāḥ
śibirasthāḥ punar mantraṃ mantrayanti sma kauravāḥ
      bhagnadaṃṣṭrā hataviṣāḥ padākrāntā ivoragāḥ
tān abravīt tataḥ karṇaḥ kruddhaḥ sarpa iva śvasan
      karaṃ kareṇābhipīḍya prekṣamāṇas tavātmajam
yatto dṛḍhaś ca dakṣaś ca dhṛtimān arjunaḥ sadā
      sa bodhayati cāpy enaṃ prāptakālam adhokṣajaḥ
sahasrāstra visargeṇa vayaṃ tenādya vañjitāḥ
      śvas tv ahaṃ tasya saṃkalpaṃ sarvaṃ hantā mahīpate
evam uktas tathety uktvā so 'nujajñe nṛpottamān
     sukhoṣitās te rajanīṃ hṛṣṭā yuddhāya niryayuḥ
te 'paśyan vihitaṃ vyūhaṃ dharmarājena durjayam
     prayatnāt kurumukhyena bṛhaspatyuśano matāt
atha pratīpa kartāraṃ satataṃ vijitātmanām
     sasmāra vṛṣabhaskandhaṃ karṇaṃ duryodhanas tadā
puraṃdarasamaṃ yuddhe marudgaṇasamaṃ bale
     kārtavīrya samaṃ vīrye karṇaṃ rājño 'gaman manaḥ
     sūtaputraṃ maheṣvāsaṃ bandhum ātyayikeṣv iva
[dhṛ]
     yad vo 'gaman mano mandāḥ karṇaṃ vaikartanaṃ tadā
     apy adrākṣata taṃ yūyaṃ śītārtā iva bhāskaram
kṛte 'vahāre sainyānāṃ pravṛtte ca raṇe punaḥ
     kathaṃ vaikartanaḥ karṇas tatrāyudhyata saṃjaya
     kathaṃ ca pāṇḍavāḥ sarve yuyudhus tatra sūtajam
karṇo hy eko mahābāhur hanyāt pārthān sasomakān
     karṇasya bhujayor vīryaṃ śakra viṣṇusamaṃ matam
     tathāstrāṇi sughorāṇi vikramaś ca mahātmanaḥ
duryodhanaṃ tadā dṛṣṭvā pāṇḍavena bhṛśārditam
     parākrāntān pāṇḍusutān dṛṣṭvā cāpi mahāhave
karṇam āśritya saṃgrāme darpo duryodhane punaḥ
     jetum utsahate pārthān saputrān saha keśavān
aho bata mahad duḥkhaṃ yatra pāṇḍusutān raṇe
     nātarad rabhasaḥ karṇo daivaṃ nūnaṃ parāyaṇam
     aho dyūtasya niṣṭheyaṃ ghorā saṃprati vartate
aho duḥkhāni tīvrāṇi duryodhanakṛtāny aham
     sahiṣyāmi sughorāṇi śalya bhūtāni saṃjaya
saubalaṃ ca tathā tāta nītimān iti manyate
yuddheṣu nāma divyeṣu vartamāneṣu saṃjaya
     aśrauṣaṃ nihatān putrān nityam eva ca nirjitān
na pāṇḍavānāṃ samare kaś cid asti nivārakaḥ
     strīmadhyam iva gāhanti daivaṃ hi balavattaram
[s]
     atikrāntaṃ hi yat kāryaṃ paścāc cintayatīti ca
     tac cāsya na bhavet kāryaṃ cintayā ca vinaśyati
tad idaṃ tava kāryaṃ tu dūraprāptaṃ vijānatā
     na kṛtaṃ yat tvayā pūrvaṃ prāptāprāpta vicāraṇe
ukto 'si bahudhā rājan mā yudhyasveti pāṇḍavaiḥ
     gṛhṇīṣe na ca tan mohāt pāṇḍaveṣu viśāṃ pate
tvayā pāpāni ghorāṇi samācīrṇāni pāṇḍuṣu
     tvatkṛte vartate ghoraḥ pārthivānāṃ janakṣayaḥ
tat tv idānīm atikramya mā śuco bharatarṣabha
     śṛṇu sarvaṃ yathāvṛttaṃ ghoraṃ vaiśasam acyuta
prabhātāyāṃ rajanyāṃ tu karṇo rājānam abhyayāt
     sametya ca mahābāhur duryodhanam abhāṣata
adya rājan sameṣyāmi pāṇḍavena yaśasvinā
     haniṣyāmi ca taṃ vīraṃ sa vā māṃ nihaniṣyati
bahutvān mama kāryāṇāṃ tathā pārthasya pārthiva
     nābhūt samāgamo rājan mama caivārjunasya ca
idaṃ tu me yathā prajñaṃ śṛṇu vākyaṃ viśāṃ pate
     anihatya raṇe pārthaṃ nāham eṣyāmi bhārata
hatapravīre sainye 'smin mayi caiva sthite yudhi
     abhiyāsyati māṃ pārthaḥ śakra śaktyā vinākṛtam
tataḥ śreyaḥ karaṃ yat te tan nibodha janeśvara
     āyudhānāṃ ca yad vīryaṃ dravyāṇām arjunasya ca
kāyasya mahato bhede lāghave dūrapātane
     sauṣṭhave cāstrayoge ca savyasācī na matsamaḥ
sarvāyudhamahāmātraṃ vijayaṃ nāma tad dhanuḥ
     indrārtham abhikāmena nirmitaṃ viśvakarmaṇā
yena daitya gaṇān rājañ jitavān vai śatakratuḥ
     yasya ghoṣeṇa daityānāṃ vimuhyanti diśo daśa
     tad bhārgavāya prāyacchac chakraḥ paramasaṃmatam
tad divyaṃ bhārgavo mahyam adadād dhanur uttamam
     yena yotsye mahābāhum arjunaṃ jayatāṃ varam
     yathendraḥ samare sarvān daiteyān vai samāgatān
dhanur ghoraṃ rāmadattaṃ gāṇḍīvāt tad viśiṣyate
     triḥ saptakṛtvaḥ pṛthivī dhanuṣā tena nirjitā
dhanuṣo yasya karmāṇi divyāni prāha bhārgavaḥ
     tad rāmo hy adadān mahyaṃ yena yotsyāmi pāṇḍavam
adya duryodhanāhaṃ tvāṃ nandayiṣye sabāndhavam
     nihatya samare vīram arjunaṃ jayatāṃ varam
saparvatavanadvīpā hatadviḍbhiḥ sasāgarā
     putrapautra pratiṣṭhā te bhaviṣyaty adya pārthiva
nāsādhyaṃ vidyate me 'dya tvatpriyārthaṃ viśeṣataḥ
     samyag dharmānuraktasya siddhir ātmavato yathā
na hi māṃ samare soḍhuṃ sa śakto 'gniṃ tarur yathā
     avaśyaṃ tu mayā vācyaṃ yena hīno 'smi phalgunāt
jyā tasya dhanuṣo divyā tathākṣayyau maheṣudhī
     tasya divyaṃ dhanuḥśreṣṭhaṃ gāṇḍīvam ajaraṃ yudhi
vijayaṃ ca mahad divyaṃ mamāpi dhanur uttamam
     tatrāham adhikaḥ pārthād dhanuṣā tena pārthiva
mayā cābhyadhiko vīraḥ pāṇḍavas tan nibodha me
     raśmigrāhaś ca dāśārhaḥ sarvalokanamaskṛtaḥ
agnidattaś ca vai divyo rathaḥ kāñcanabhūṣaṇaḥ
     acchedyaḥ sarvato vīra vājinaś ca manojavāḥ
     dhvajaś ca divyo dyutimān vānaro vismayaṃ karaḥ
kṛṣṇaś ca sraṣṭā jagato rathaṃ tam abhirakṣati
     ebhir dravyair ahaṃ hīno yoddhum icchāmi pāṇḍavam
ayaṃ tu sadṛśo vīraḥ śalyaḥ samitiśobhanaḥ
     sārathyaṃ yadi me kuryād dhruvas te vijayo bhavet
tasya me sārathiḥ śalyo bhavatv asu karaḥ paraiḥ
     nārācān gārdhrapatrāṃś ca śakaṭāni vahantu me
rathāś ca mukhyā rājendra yuktā vājibhir uttamaiḥ
     āyāntu paścāt satataṃ mām eva bharatarṣabha
evam abhyadhikaḥ pārthād bhaviṣyāmi guṇair aham
     śalyo hy abhyadhikaḥ kṛṣṇād arjunād adhiko hy aham
yathāśvahṛdayaṃ veda dāśārhaḥ paravīrahā
     tathā śalyo 'pi jānīte hayānāṃ vai mahārathaḥ
bāhuvīrye samo nāsti madrarājasya kaś cana
     tathāstrair matsamo nāsti kaś cid eva dhanurdharaḥ
tathā śalya samo nāsti hayayāne ha kaś cana
     so 'yam abhyadhikaḥ pārthād bhaviṣyati ratho mama
etat kṛtaṃ mahārāja tvayecchāmi paraṃtapa
     evaṃ kṛte kṛtaṃ mahyaṃ sarvakāmair bhaviṣyati
tato draṣṭāsi samare yat kariṣyāmi bhārata
     sarvathā pāṇḍavān sarvāñ jeṣyāmy adya samāgatān
[dur]
     sarvam etat kariṣyāmi yathā tvaṃ karṇa manyase
     sopāsaṅgā rathāḥ sāśvā anuyāsyanti sūtaja
nārācān gārdhrapakṣāṃś ca śakaṭāni vahantu te
     anuyāsyāma karṇa tvāṃ vayaṃ sarve ca pārthivāḥ
[s]
     evam uktvā mahārāja tava putrāḥ pratāpavān
     abhigamyābravīd rājā madrarājam idaṃ vacaḥ
