sa uvāca mahāprajñam abhigamya plavaṃgamaḥ
 rāmaṃ vacanam arthajño varaṃ sarvadhanuṣmatām
yannimitto 'yam ārambhaḥ karmaṇāṃ ca phalodayaḥ
 tāṃ devīṃ śokasaṃtaptāṃ maithilīṃ draṣṭum arhasi
sā hi śokasamāviṣṭā bāṣpaparyākulekṣaṇā
 maithilī vijayaṃ śrutvā tava harṣam upāgamat
pūrvakāt pratyayāc cāham ukto viśvastayā tayā
 bhartāraṃ draṣṭum icchāmi kṛtārthaṃ sahalakṣmaṇam
evam ukto hanumatā rāmo dharmabhṛtāṃ varaḥ
 agacchat sahasā dhyānam āsīd bāṣpapariplutaḥ
dīrgham uṣṇaṃ ca niśvasya medinīm avalokayan
 uvāca meghasaṃkāśaṃ vibhīṣaṇam upasthitam
divyāṅgarāgāṃ vaidehīṃ divyābharaṇabhūṣitām
 iha sītāṃ śiraḥsnātām upasthāpaya māciram
evam uktas tu rāmeṇa tvaramāṇo vibhīṣaṇaḥ
 praviśyāntaḥpuraṃ sītāṃ strībhiḥ svābhir acodayat
divyāṅgarāgā vaidehī divyābharaṇabhūṣitā
 yānam āroha bhadraṃ te bhartā tvāṃ draṣṭum icchati
evam uktā tu vaidehī pratyuvāca vibhīṣaṇam
 asnātā draṣṭum icchāmi bhartāraṃ rākṣasādhipa
tasyās tadvacanaṃ śrutvā pratyuvāca vibhīṣaṇaḥ
 yathāhaṃ rāmo bhartā te tat tathā kartum arhasi
tasya tadvacanaṃ śrutvā maithilī bhrātṛdevatā
 bhartṛbhaktivratā sādhvī tatheti pratyabhāṣata
tataḥ sītāṃ śiraḥsnātāṃ yuvatībhir alaṃkṛtām
 mahārhābharaṇopetāṃ mahārhāmbaradhāriṇīm
āropya śibikāṃ dīptāṃ parārdhyāmbarasaṃvṛtām
 rakṣobhir bahubhir guptām ājahāra vibhīṣaṇaḥ
so 'bhigamya mahātmānaṃ jñātvābhidhyānam āsthitam
 praṇataś ca prahṛṣṭaś ca prāptāṃ sītāṃ nyavedayat
tām āgatām upaśrutya rakṣogṛhaciroṣitām
 harṣo dainyaṃ ca roṣaś ca trayaṃ rāghavam āviśat
tataḥ pārśvagataṃ dṛṣṭvā savimarśaṃ vicārayan
 vibhīṣaṇam idaṃ vākyam ahṛṣṭo rāghavo 'bravīt
rākṣasādhipate saumya nityaṃ madvijaye rata
 vaidehī saṃnikarṣaṃ me śīghraṃ samupagacchatu
sa tadvacanam ājñāya rāghavasya vibhīṣaṇaḥ
 tūrṇam utsāraṇe yatnaṃ kārayām āsa sarvataḥ
kañcukoṣṇīṣiṇas tatra vetrajharjharapāṇayaḥ
 utsārayantaḥ puruṣāḥ samantāt paricakramuḥ
ṛkṣāṇāṃ vānarāṇāṃ ca rākṣasānāṃ ca sarvataḥ
 vṛndāny utsāryamāṇāni dūram utsasṛjus tataḥ
teṣām utsāryamāṇānāṃ sarveṣāṃ dhvanir utthitaḥ
 vāyunodvartamānasya sāgarasyeva nisvanaḥ
utsāryamāṇāṃs tān dṛṣṭvā samantāj jātasaṃbhramān
 dākṣiṇyāt tadamarṣāc ca vārayām āsa rāghavaḥ
saṃrabdhaś cābravīd rāmaś cakṣuṣā pradahann iva
 vibhīṣaṇaṃ mahāprājñaṃ sopālambham idaṃ vacaḥ
kimarthaṃ mām anādṛtya kṛśyate 'yaṃ tvayā janaḥ
 nivartayainam udyogaṃ jano 'yaṃ svajano mama
na gṛhāṇi na vastrāṇi na prākārās tiraskriyāḥ
 nedṛśā rājasatkārā vṛttam āvaraṇaṃ striyaḥ
vyasaneṣu na kṛcchreṣu na yuddhe na svayaṃ vare
 na kratau no vivāhe ca darśanaṃ duṣyate striyaḥ
saiṣā yuddhagatā caiva kṛcchre mahati ca sthitā
 darśane 'syā na doṣaḥ syān matsamīpe viśeṣataḥ
tad ānaya samīpaṃ me śīghram enāṃ vibhīṣaṇa
 sītā paśyatu mām eṣā suhṛdgaṇavṛtaṃ sthitam
evam uktas tu rāmeṇa savimarśo vibhīṣaṇaḥ
 rāmasyopānayat sītāṃ saṃnikarṣaṃ vinītavat
tato lakṣmaṇasugrīvau hanūmāṃś ca plavaṃgamaḥ
 niśamya vākyaṃ rāmasya babhūvur vyathitā bhṛśam
kalatranirapekṣaiś ca iṅgitair asya dāruṇaiḥ
 aprītam iva sītāyāṃ tarkayanti sma rāghavam
lajjayā tv avalīyantī sveṣu gātreṣu maithilī
 vibhīṣaṇenānugatā bhartāraṃ sābhyavartata
sā vastrasaṃruddhamukhī lajjayā janasaṃsadi
 rurodāsādya bhartāram āryaputreti bhāṣiṇī
vismayāc ca praharṣāc ca snehāc ca paridevatā
 udaikṣata mukhaṃ bhartuḥ saumyaṃ saumyatarānanā
atha samapanudan manaḥklamaṃ sā; suciram adṛṣṭam udīkṣya vai priyasya
 vadanam uditapūrṇacandrakāntaṃ; vimalaśaśāṅkanibhānanā tadāsīt
