[vai]
      dhig astu kṣattāram iti bruvāṇo; darpeṇa matto dhṛtarāṣṭrasya putraḥ
      avaikṣata prātikāmīṃ sabhāyām; uvāca cainaṃ paramāryamadhye
tvaṃ prātikāmin draupadīm ānayasva; na te bhayaṃ vidyate pāṇḍavebhyaḥ
      kṣattā hy ayaṃ vivadaty eva bhīrur; na cāsmākaṃ vṛddhikāmaḥ sadaiva
evam uktaḥ prātikāmī sasūtaḥ; prāyāc chīghraṃ rājavaco niśamya
      praviśya ca śveva sa siṃhagoṣṭhaṃ; samāsadan mahiṣīṃ pāṇḍavānām
[pra]
      yudhiṣṭhire dyūtamadena matte; duryodhano draupadi tvām ajaiṣīt
      sā prapadya tvaṃ dhṛtarāṣṭrasya veśma; nayāmi tvāṃ karmaṇe yājñaseni
[d]
      kathaṃ tv evaṃ vadasi prātikāmin; ko vai dīvyed bhāryayayā rājaputraḥ
      mūḍho rājā dyūtamadena matta; āho nānyat kaitavam asya kiṃ cit
[p]
      yadā nābhūt kaitavam anyad asya; tadādevīt pāṇḍavo 'jātaśatruḥ
      nyastāḥ pūrvaṃ bhrātaras tena rājñā; svayaṃ cātmā tvam atho rājaputri
[d]
      gaccha tvaṃ kitavaṃ gatvā sabhāyāṃ pṛccha sūtaja
      kiṃ nu pūrvaṃ parājaiṣīr ātmānaṃ māṃ nu bhārata
      etaj jñātvā tvam āgaccha tato māṃ nayasūtaja
[v]
      sabhāṃ gatvā sa covāca draupadyās tad vacas tadā
      kasyeśo naḥ parājaiṣīr iti tvām āha draupadī
      kiṃ nu pūrvaṃ parājaiṣīr ātmānam atha vāpi mām
yudhiṣṭhiras tu niśceṣṭo gatasattva ivābhavat
      na taṃ sūtaṃ pratyuvāca vacanaṃ sādhv asādhu vā
[dur]
     ihaitya kṛṣṇā pāñcālī praśnam etaṃ prabhāṣatām
     ihaiva sarve śṛṇvantu tasyā asya ca yad vacaḥ
[v]
     sa gatvā rājabhavanaṃ duryodhana vaśānugaḥ
     uvāca draupadīṃ sūtaḥ prātikāmī vyathann iva
sabhyās tv amī rājaputry āhvayanti; manye prāptaḥ saṃkṣayaḥ kauravāṇām
     na vai samṛddhiṃ pālayate laghīyān; yat tvaṃ sabhām eṣyasi rājaputri
[drau]
     evaṃ nūnaṃ vyadadhāt saṃvidhātā; sparśāv ubhau spṛśato vīra bālau
     dharmaṃ tv ekaṃ paramaṃ prāha loke; sa naḥ śamaṃ dhāsyati gopyamānaḥ
[vai]
     yudhiṣṭhiras tu tac chrutvā duryodhana cikīrṣitam
     draupadyā saṃmataṃ dūtaṃ prāhiṇod bharatarṣabha
ekavastrā adho nīvī rodamānā rajasvalā
     sabhām āgamya pāñcālī śvaśurasyāgrato 'bhavat
tatas teṣāṃ mukham ālokya rājā; duryodhanaḥ sūtam uvāca hṛṣṭaḥ
     ihaivaitām ānaya prātikāmin; pratyakṣam asyāḥ kuravo bruvantu
tataḥ sūtas tasya vaśānugāmī; bhītaś ca kopād drupadātmajāyāḥ
     vihāya mānaṃ punar eva sabhyān; uvāca kṛṣṇāṃ kim ahaṃ bravīmi
[dur]
     duḥśāsanaiṣa mama sūtaputro; vṛkodarād udvijate 'lpacetāḥ
     svayaṃ pragṛhyānaya yājñasenīṃ; kiṃ te kariṣyanty avaśāḥ sapatnāḥ
tataḥ samutthāya sa rājaputraḥ; śrutvā bhrātuḥ kopavirakta dṛṣṭiḥ
     praviśya tad veśma mahārathānām; ity abravīd draupadīṃ rājaputrīm
ehy ehi pāñcāli jitāsi kṛṣṇe; duryodhanaṃ paśya vimuktalajjā
     kurūn bhajasvāyata padmanetre; dharmeṇa labdhāsi sabhāṃ paraihi
tataḥ samutthāya sudurmanāḥ sā; vivarṇam āmṛjya mukhaṃ kareṇa
     ārtā pradudrāva yataḥ striyas tā; vṛddhasya rājñaḥ kurupuṃgavasya
tato javenābhisasāra roṣād; duḥśāsanas tām abhigarjamānaḥ
     dīrgheṣu nīleṣv atha cormi matsu; jagrāha keśeṣu narendrapatnīm
ye rājasūyāvabhṛthe jalena; mahākratau mantrapūtena siktāḥ
     te pāṇḍavānāṃ paribhūya vīryaṃ; balāt pramṛṣṭā dhṛtarāṣṭra jena
sa tāṃ parāmṛśya sabhā samīpam; ānīya kṛṣṇām atikṛṣṇa keśīm
     duḥśāsano nāthavatīm anāthavac; cakarṣa vāyuḥ kadalīm ivārtām
sā kṛṣyamāṇā namitāṅgayastiḥ; śanair uvācādya rajasvalāsmi
     ekaṃ ca vāso mama mandabuddhe; sabhāṃ netuṃ nārhasi mām anārya
tato 'bravīt tāṃ prasabhaṃ nigṛhya; keśeṣu kṛṣṇeṣu tadā sa kṛṣṇām
     kṛṣṇaṃ ca jiṣṇuṃ ca hariṃ naraṃ ca; trāṇāya vikrośa nayāmi hi tvām
rajasvalā vā bhava yājñaseni; ekāmbarā vāpy atha vā vivastrā
     dyūte jitā cāsi kṛtāsi dāsī; dāsīṣu kāmaś ca yathopajoṣam
prakīrṇakeśī patitārdha vastrā; duḥśāsanena vyavadhūyamānā
     hrīmaty amarṣeṇa ca dahyamānā; śanair idaṃ vākyam uvāca kṛṣṇā
ime sabhāyām upadiṣṭa śāstrāḥ; kriyāvantaḥ sarva evendra kalpāḥ
     guru sthānā guravaś caiva sarve; teṣām agre notsahe sthātum evam
nṛśaṃsakarmaṃs tvam anārya vṛtta; mā māṃ vivastrāṃ kṛdhi mā vikārṣīḥ
     na marṣayeyus tava rājaputrāḥ; sendrāpi devā yadi te sahāyāḥ
dharme sthito dharmasutaś ca rājā; dharmaś ca sūkṣmo nipuṇopalabhyaḥ
     vācāpi bhartuḥ paramāṇu mātraṃ; necchasi doṣaṃ svaguṇān viṣṛjya
idaṃ tv anāryaṃ kuruvīramadhye; rajasvalāṃ yat parikarṣase mām
     na cāpi kaś cit kurute 'tra pūjāṃ; dhruvaṃ tavedaṃ matam anvapadyan
dhig astu naṣṭaḥ khalu bhāratānāṃ; dharmas tathā kṣatravidāṃ ca vṛttam
     yatrābhyatītāṃ kuru dharmavelāṃ; prekṣanti sarve kuravaḥ sabhāyām
droṇasya bhīṣmasya ca nāsti sattvaṃ; dhruvaṃ tathaivāsya mahātmano 'pi
     rājñas tathā hīmam adharmam ugraṃ; na lakṣayante kuruvṛddha mukhyāḥ
tathā bruvantī karuṇaṃ sumadhyamā; kākṣeṇa bhartṝn kupitān apaśyat
     sā pāṇḍavān kopaparīta dehān; saṃdīpayām āsa kaṭākṣa pātaiḥ
hṛtena rājyena tathā dhanena; ratnaiś ca mukhyair na tathā babhūva
     yathārtayā kopasamīritena; kṛṣṇā kaṭākṣeṇa babhūva duḥkham
duḥśāsanaś cāpi samīkṣya kṛṣṇām; avekṣamāṇāṃ kṛpaṇān patīṃs tān
     ādhūya vegena visaṃjñakalpām; uvāca dāsīti hasann ivograḥ
karṇas tu tad vākyam atīva hṛṣṭaḥ; saṃpūjayām āsa hasan saśabdam
     gāndhārarājaḥ subalasya putras; tathaiva duḥśāsanam abhyanandat
sabhyās tu ye tatra babhūvur anye; tābhyām ṛte dhārtarāṣṭreṇa caiva
     teṣām abhūd duḥkham atīva kṛṣṇāṃ; dṛṣṭvā sabhāyāṃ parikṛṣyamāṇām
[bhīsma]
     na dharmasaukṣmyāt subhage vivaktuṃ; śaknomi te praśnam imaṃ yathāvat
     asvo hy aśaktaḥ paṇituṃ parasvaṃ; striyaś ca bhartur vaśatāṃ samīkṣya
tyajeta sarvāṃ pṛthivīṃ samṛddhāṃ; yudhiṣṭhiraḥ satyam atho na jahyāt
     uktaṃ jito 'smīti ca pāṇḍavena; tasmān na śaknomi vivektum etat
dyūte 'dvitīyaḥ śakunir nareṣu; kuntīsutas tena nisṛṣṭakāmaḥ
     na manyate tāṃ nikṛtiṃ mahātmā; tasmān na te praśnam imaṃ bravīmi
[d]
     āhūya rājā kuśalaiḥ sabhāyāṃ; duṣṭātmabhir naikṛtikair anāryaiḥ
     dyūtapriyair nātikṛta prayatnaḥ; kasmād ayaṃ nāma nisṛṣṭakāmaḥ
sa śuddhabhāvo nikṛtipravṛttim; abudhyamānaḥ kurupāṇḍavāgryaḥ
     saṃbhūya sarvaiś ca jito 'pi yasmāt; paścāc ca yat kaitavam abhyupetaḥ
tiṣṭhanti ceme kuravaḥ sabhāyām; īśāḥ sutānāṃ ca tathā snuṣāṇām
     samīkṣya sarve mama cāpi vākyaṃ; vibrūta me praśnam imaṃ yathāvat
[v]
     tathā bruvantīṃ karuṇaṃ rudantīm; avekṣamāṇām asakṛt patīṃs tān
     duḥśāsanaḥ paruṣāṇy apriyāṇi; vākyāny uvācāmadhurāṇi caiva
tāṃ kṛṣyamāṇāṃ ca rajasvalāṃ ca; srastottarīyām atadarhamāṇām
     vṛkodaraḥ prekṣya yudhiṣṭhiraṃ ca; cakāra kopaṃ paramārtarūpaḥ
