[v]
      tato rājā dhṛtarāṣṭro manīṣī; saṃpūjya vākyaṃ vidureritaṃ tat
      sanatsujātaṃ rahite mahātmā; papraccha buddhiṃ paramāṃ bubhūṣan
sanatsujāta yadīdaṃ śṛṇomi; mṛtyur hi nāsīha tavopadeśam
      devāsurā hy ācaran brahmacaryam; amṛtyave tat kataran na satyam
[san]
      amṛtyuḥ karmaṇā ke cin mṛtyur nāstīti cāpare
      śṛṇu me bruvato rājan yathaitan mā viśaṅkithāḥ
ubhe satye kṣatriyādya pravṛtte; moho mṛtyuḥ saṃmato yaḥ kavīnām
      pramādaṃ vai mṛtyum ahaṃ bravīmi; sadāpramādam amṛtatvaṃ bravīmi
pramādād vai asurāḥ parābhavann; apramādād brahmabhūtā bhavanti
      na vai mṛtyur vyāghra ivātti jantūn; na hy asya rūpam upalabhyate ha
yamaṃ tv eke mṛtyum ato 'nyam āhur; ātmāvasannam amṛtaṃ brahmacaryam
      pitṛloke rājyam anuśāsti devaḥ; śivaḥ śivānām aśivo 'śivānām
āsyād eṣa niḥsarate narāṇāṃ; krodhaḥ pramādo moharūpaś ca mṛtyuḥ
      te mohitās tadvaśe vartamānā; itaḥ pretās tatra punaḥ patanti
tatas taṃ devā anu viplavante; ato mṛtyur maraṇākhyām upaiti
      karmodaye karmaphalānurāgās; tatrānu yānti na taranti mṛtyum
yo 'bhidhyāyann utpatiṣṇūn nihanyād; anādareṇāpratibudhyamānaḥ
      sa vai mṛtyur mṛtyur ivātti bhūtvā; evaṃ vidvān yo vinihanti kāmān
kāmānusārī puruṣaḥ kāmān anu vinaśyati
     kāmān vyudasya dhunute yat kiṃ cit puruṣo rajaḥ
tamo 'prakāśo bhūtānāṃ narako 'yaṃ pradṛśyate
     gṛhyanta iva dhāvanti gacchantaḥ śvabhram unmukhāḥ
abhidhyā vai prathamaṃ hanti cainaṃ; kāmakrodhau gṛhya cainaṃ tu paścāt
     ete bālān mṛtyave prāpayanti; dhīrās tu dhairyeṇa taranti mṛtyum
amanyamānaḥ kṣatriya kiṃ cid anyan; nādhīyate tārṇa ivāsya vyāghraḥ
     krodhāl lobhān mohamayāntar ātmā; sa vai mṛtyus tvac charīre ya eṣaḥ
evaṃ mṛtyuṃ jāyamānaṃ viditvā; jñāne tiṣṭhan na bibhetīha mṛtyoḥ
     vinaśyate viṣaye tasya mṛtyur; mṛtyor yathā viṣayaṃ prāpya martyaḥ
ye 'smin dharmān nācarantīha ke cit; tathā dharmān ke cid ihācaranti
     dharmaḥ pāpena pratihanyate sma; utāho dharmaḥ pratihanti pāpam
[san]
     ubhayam eva tatropabhujyate phalaṃ; dharmasyaivetarasya ca
     dharmeṇādharmaṃ praṇudatīha vidvān; dharmo balīyān iti tasya viddhi
yān imān āhuḥ svasya dharmasya lokān; dvijātīnāṃ puṇyakṛtāṃ sanātanān
     teṣāṃ parikramān kathayantas tato 'nyān; naitad vidvan naiva kṛtaṃ ca karma
[san]
     yeṣāṃ bale na vispardhā bale balavatām iva
     te brāhmaṇā itaḥ pretya svargaloke prakāśate
yatra manyeta bhūyiṣṭhaṃ prāvṛṣīva tṛṇolapam
     annaṃ pānaṃ ca brāhmaṇas taj jīvan nānusaṃjvaret
yatrākathayamānasya prayacchaty aśivaṃ bhayam
     atiriktam ivākurvan sa śreyān netaro janaḥ
yo vākathayamānasya ātmānaṃ nānusaṃjvaret
     brahma svaṃ nopabhuñjed vā tadannaṃ saṃmataṃ satām
yathā svaṃ vāntam aśnāti śvā vai nityam abhūtaye
     evaṃ te vāntam aśnanti svavīryasyopajīvanāt
nityam ajñātacaryā me iti manyeta brāhmaṇaḥ
     jñātīnāṃ tu vasan madhye naiva vidyeta kiṃ cana
ko hy evam antarātmānaṃ brāhmaṇo hantum arhati
     tasmād dhi kiṃ cit kṣatriya brahmāvasati paśyati
aśrāntaḥ syād anādānāt saṃmato nirupadravaḥ
     śiṣṭo na śiṣṭavat sa syād brāhmaṇo brahmavit kaviḥ
anāḍhyā mānuṣe vitte āḍhyā vedeṣu ye dvijāḥ
     te durdharṣā duṣprakampyā vidyāt tān brahmaṇas tanum
sarvān sviṣṭakṛto devān vidyād ya iha kaś cana
     na samāno brāhmaṇasya yasmin prayatate svayam
yama prayatamānaṃ tu mānayanti sa mānitaḥ
     na mānyamāno manyeta nāmānād abhisaṃjvaret
vidvāṃso mānayantīha iti manyeta mānitaḥ
     adharmaviduṣo mūḍhā lokaśāstraviśāradāḥ
     na mānyaṃ mānayiṣyanti iti manyed amānitaḥ
na vai mānaṃ ca maunaṃ ca sahitau carataḥ sadā
     ayaṃ hi loko mānasya asau mānasya tad viduḥ
śrīḥ sukhasyeha saṃvāsaḥ sā cāpi paripanthinī
     brahmī sudurlabhā śrīr hi prajñā hīnena kṣatriya
dvārāṇi tasyā hivadanti santo; bahuprakārāṇi durāvarāṇi
     satyārjave hrīr damaśaucavidyāḥ; ṣaṇ mānamohapratibādhanāni
