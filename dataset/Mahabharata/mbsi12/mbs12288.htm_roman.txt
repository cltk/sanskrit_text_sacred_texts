[y]
      satyaṃ kṣamāṃ damaṃ prajñāṃ praśaṃsanti pitāmaha
      vidvāṃso manujā loke katham etan mataṃ tava
[bhī]
      atra te vartayiṣye 'ham itihāsaṃ purātanam
      sādhyānām iha saṃvādaṃ haṃsasya ca yudhiṣṭhira
haṃso bhūtvātha sauvarṇas tv ajo nityaḥ prajāpatiḥ
      sa vai paryeti lokāṃs trīn atha sādhyān upāgamat
[sādhyā]
      śakune vayaṃ sma devā vai sādhyās tvām anuyujmahe
      pṛcchāmas tvāṃ mokṣadharmaṃ bhavaṃś ca kila mokṣavit
śruto 'si naḥ paṇḍito dhīravādī; sādhu śabdaḥ patate te patatrin
      kiṃ manyase śreṣṭhatamaṃ dvija tvaṃ; kasmin manas te ramate mahātman
tan naḥ kāryaṃ pakṣivarapraśādhi; yat kāryāṇāṃ manyase śreṣṭham ekam
      yatkṛtvā vai puruṣaḥ sarvabandhair; vimucyate vihagendreha śīghram
[hamsa]
      idaṃ kāryam amṛtāśāḥ śṛṇomi; tapo damaḥ satyam ātmābhiguptiḥ
      granthīn vimucya hṛdayasya sarvān; priyāpriye svaṃ vaśam ānayīta
nāruntudaḥ syān na nṛśaṃsavādī; na hīnataḥ param abhyādadīta
      yayāsya vācā para udvijeta; na tāṃ vaded ruśatīṃ pāpalokyām
vāk sāyakā vadanān niṣpatanti; yair āhataḥ śocati rātryahāni
      parasya nāmarmasu te patanti; tān paṇḍito nāvasṛjet pareṣu
paraś ced enam ativāda bānair; bhṛśaṃ vidhyec chama eveha kāryaḥ
     saṃroṣyamāṇaḥ pratimṛṣyate yaḥ; sa ādatte sukṛtaṃ vai parasya
kṣepābhimānād abhiṣaṅga vyalīkaṃ; nigṛhṇāti jvalitaṃ yaś ca manyum
     aduṣṭaceto mudito 'nasūyuḥ; sa ādatte sukṛtaṃ vai pareṣām
ākruśyamāno na vadāmi kiṃ cit; kṣamāmy ahaṃ tādyamānaś ca nityam
     śreṣṭhaṃ hy etat kṣamam apy āhur āryāḥ; satyaṃ tathaivārjavam ānṛśaṃsyam
vedasyopaniṣat satyaṃ satyasyopaniṣad damaḥ
     damasyopaniṣan mokṣa etat sarvānuśāsanam
vāco vegaṃ manasaḥ krodhavegaṃ; vivitsā vegam udaropastha vegam
     etān vegān yo viṣahaty udīrṇāṃs; taṃ manye 'haṃ brāhmaṇaṃ vai muniṃ ca
akrodhanaḥ krudhyatāṃ vai viśiṣṭas; tathā titikṣur atitikṣor viśiṣṭaḥ
     amānuṣān mānuṣo vai viśiṣṭas; tathājñānāj jñānavān vai pradhānaḥ
ākruśyamāno nākrośen manyur eva titikṣataḥ
     ākroṣṭāraṃ nirdahati sukṛtaṃ cāsya vindate
yo nātyuktaḥ prāha rūkṣaṃ priyaṃ vā; yo vā hato na pratihanti dhairyāt
     pāpaṃ ca yo necchati tasya hantus; tasmai devāḥ spṛhayante sadaiva
pāpīyasaḥ kṣametaiva śreyasaḥ sadṛśasya ca
     vimānito hato ''kruṣṭa evaṃ siddhiṃ gamiṣyati
sadāham āryān nibhṛto 'py upāse; na me vivitsā na came 'sti roṣaḥ
     na cāpy ahaṃ lipsamānaḥ paraimi; na caiva kiṃ cid viṣameṇa yāmi
nāhaṃ śaptaḥ pratiśapāmi kiṃ cid; damaṃ dvāraṃ hy amṛtasyeha vedmi
     guhyaṃ brahma tad idaṃ vo bravīmi; na mānuṣāc chreṣṭhataraṃ hi kiṃ cit
vimucyamānaḥ pāpebhyo dhanebhya iva candramaḥ
     virajaḥ kālam ākāṅkṣan dhīro dhairyeṇa sidhyati
yaḥ sarveṣāṃ bhavati hy arcanīya; utsecane stambha ivābhijātaḥ
     yasmai vācaṃ supraśastāṃ vadanti; sa vai devān gacchati saṃyatātmā
na tathā vaktum icchanti kalyānān puruṣe guṇān
     yathaiṣāṃ vaktum icchanti nairguṇyam anuyujñakāḥ
yasya vāṅmanasī gupte samyak pranihite sadā
     vedās tapaś ca tyāgaś ca sa idaṃ sarvam āpnuyāt
ākrośanāvamānābhyām abudhād vardhate budhaḥ
     tasmān na vardhayed anyaṃ na cātmānaṃ vimiṃsayet
amṛtasyeva saṃtṛpyed avamānasya vai dvijaḥ
     sukhaṃ hy avamataḥ śete yo 'vamantā sa naśyati
yat krodhano yajate yad dadāti; yad vā tapas tapyati yaj juhoti
     vaivasvatas tad dharate 'sya sarvaṃ; moghaḥ śramo bhavati krodhanasya
catvāri yasya dvārāṇi suguptāny amarottamāḥ
     upastham udaraṃ hastau vāk caturthī sa dharmavit
satyaṃ damaṃ hy ārjavam ānṛśaṃsyaṃ; dhṛtiṃ titikṣām abhisevamānaḥ
     svādhyāyanityo 'spṛhayan pareṣām; ekāntaśīly ūrdhvagatir bhavet saḥ
sarvān etān anucaran vatsavac caturaḥ stanān
     na pāvanatamaṃ kiṃ cit satyād adhyagamaṃ kva cit
ācakṣāhaṃ manuṣyebhyo devebhyaḥ pratisaṃcaran
     satyaṃ svargasya sopānaṃ pārāvārasya naur iva
yādṛśaiḥ saṃnivasati yādṛśāṃś copasevate
     yādṛg icchec ca bhavituṃ tādṛg bhavati pūruṣaḥ
yadi santaṃ sevate yady asantaṃ; tapasvinaṃ yadi vā stenam eva
     vāso yathā raṅga vaśaṃ prayāti; tathā sa teṣāṃ vaśam abhyupaiti
sadā devāḥ sādhubhiḥ saṃvadante; na mānuṣaṃ viṣayaṃ yānti draṣṭum
     nenduḥ samaḥ syād asamo hi vāyur; uccāvacaṃ viṣayaṃ yaḥ sa veda
aduṣṭaṃ vartamāne tu hṛdayāntara pūruṣe
     tenaiva devāḥ prīyante satāṃ mārgasthitena vai
śiśnodare ye 'bhiratāḥ sadaiva; stenā narā vāk paruṣāś ca nityam
     apeda doṣān iti tān viditvā; dūrād devāḥ saṃparivarjayanti
na vai devā hīnasattvena toṣyāḥ; sarvāśinā duṣkṛta karmaṇā vā
     satyavratā ye tu narāḥ kṛtajñā; dharme ratās taiḥ saha saṃbhajante
avyāhṛtaṃ vyākṛtāc chreya āhuḥ; satyaṃ vaded vyāhṛtaṃ tad dvitīyam
     dharmaṃ vaded vyāhṛtaṃ tat tṛtīyaṃ; priyaṃvaded vyāhṛtaṃ tac caturtham
[sādhyā]
     kenāyam āvṛto lokaḥ kena vā na prakāśate
     kena tyajati mitrāṇi kena svargaṃ na gacchati
[hamsa]
     anānenāvṛto loko mātsaryān na prakāśate
     lobhāt tyajati mitrāṇi saṅgāt svargaṃ na gacchati
[sādhyāh]
     kaḥ svid eko ramate brāhmaṇānāṃ; kaḥ svid eko bahubhir joṣam āste
     kaḥ svid eko balavān durbalo 'pi; kaḥ svid eṣāṃ kalahaṃ nānvavaiti
[hamsa]
     prājña eko ramate brāhmaṇānāṃ; prājña eko bahubhir joṣam āste
     prājña eko balavān durbalo 'pi; prājña eṣāṃ kalahaṃ nānvavaiti
[sādhyāh]
     kiṃ brāhmaṇānāṃ devatvaṃ kiṃ ca sādhutvam ucyate
     asādhutvaṃ ca kiṃ teṣāṃ kim eṣāṃ mānuṣaṃ matam
[hamsa]
     svādhyāya eṣāṃ devatvaṃ vrataṃ sādhutvam ucyate
     asādhutvaṃ parīvādo mṛtyur mānuṣam ucyate
[bhī]
     saṃvāda ity ayaṃ śreṣṭhaḥ sādhyānāṃ parikīrtitaḥ
     kṣetraṃ vai karmaṇāṃ yoniḥ sadbhāvaḥ satyam ucyate
