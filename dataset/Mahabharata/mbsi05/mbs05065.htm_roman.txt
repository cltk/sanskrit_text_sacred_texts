[v]
      duryodhane dhārtarāṣṭre tad vaco 'pratinandati
      tūṣṇīṃbhūteṣu sarveṣu samuttasthur nareśvarāḥ
utthiteṣu mahārāja pṛthivyāṃ sarvarājasu
      rahite saṃjayaṃ rājā paripraṣṭuṃ pracakrame
āśaṃsamāno vijayaṃ teṣāṃ putra vaśānugāḥ
      ātmanaś ca pareṣāṃ ca pāṇḍavānāṃ ca niścayam
gāvalgaṇe brūhi naḥ sāraphalgu; svasenāyāṃ yāvad ihāsti kiṃ cit
      tvaṃ pāṇḍavānāṃ nipuṇaṃ vettha sarvaṃ; kim eṣāṃ jyāyaḥ kim u teṣāṃ kanīyaḥ
tvam etayoḥ sāravit sarvadarśī; dharmārthayor nipuṇo niścayajñaḥ
      sa me pṛṣṭaḥ saṃjaya brūhi sarvaṃ; yudhyamānāḥ katare 'smin na santi
na tvāṃ brūyāṃ rahite jātu kiṃ cid; asūyā hi tvāṃ prasaheta rājan
      ānayasva pitaraṃ saṃśitavrataṃ; gāṃdhārīṃ ca mahiṣīm ājamīḍha
tau te 'suyāṃ vinayetāṃ narendra; dharmajñau tau nipuṇau niścayajñau
      tayos tu tvāṃ saṃmidhau tad vadeyaṃ; kṛtsnaṃ mataṃ vāsudevārjunābhyām
tatas tan matam ājñāya saṃjayasyātmajasya ca
      abhyupetya mahāprājñaḥ kṛṣṇadvaipāyano 'bravīt
saṃpṛcchate dhṛtarāṣṭrāya saṃjaya; ācakṣva sarvaṃ yāvad eṣo 'nuyuṅkte
      sarvaṃ yāvad vettha tasmin yathāvad; yāthātathyaṃ vāsudeve 'rjune ca
