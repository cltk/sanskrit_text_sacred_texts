[vā]
      jātasya bhārate vaṃśe tathā kuntyāḥ sutasya ca
      yā vai yuktā matiḥ seyam arjunena pradarśitā
na mṛtyoḥ samayaṃ vidma rātrau vā yadi vā divā
      na cāpi kaṃ cid amaram ayuddhenāpi śuśrumaḥ
etāvad eva puruṣaiḥ kāryaṃ hṛdayatoṣaṇam
      nayena vidhidṛṣṭena yad upakramate parān
sunayasyānapāyasya saṃyuge paramaḥ kramaḥ
      saṃśayo jāyate sāmye sāmyaṃ ca na bhaved dvayoḥ
te vayaṃ nayam āsthāya śatrudehasamīpagāḥ
      katham antaṃ na gacchema vṛkṣasyeva nadīrayāḥ
      pararandhre parākrāntāḥ svarandhrāvaraṇe sthitāḥ
vyūḍhānīkair anubalair nopeyād balavattaram
      iti buddhimatāṃ nītis tan mamāpīha rocate
anavadyā hy asaṃbuddhāḥ praviṣṭāḥ śatrusadma tat
      śatrudeham upākramya taṃ kāmaṃ prāpnuyāmahe
eko hy eva śriyaṃ nityaṃ bibharti puruṣarṣabha
      antarātmeva bhūtānāṃ tat kṣaye vai balakṣayaḥ
atha cet taṃ nihatyājau śeṣeṇābhisamāgatāḥ
      prāpnuyāma tataḥ svargaṃ jñātitrāṇa parāyanāḥ
[y]
     kṛṣṇa ko 'yaṃ jarāsaṃdhaḥ kiṃ vīryaḥ kiṃ parākramaḥ
     yas tvāṃ spṛṣṭvāgnisadṛśaṃ na dagdhaḥ śalabho yathā
[k]
     śṛṇu rājañ jarāsaṃdho yad vīryo yat parākramaḥ
     yathā copekṣito 'smābhir bahuśaḥ kṛtavipriyaḥ
akṣauhiṇīnāṃ tisṛṇām āsīt samaradarpitaḥ
     rājā bṛhadratho nāma magadhādhipatiḥ patiḥ
rūpavān vīryasaṃpannaḥ śrīmān atulavikramaḥ
     nityaṃ dīkṣā kṛśa tanuḥ śatakratur ivāparaḥ
tejasā sūryasadṛśaḥ kṣamayā pṛthivīsamaḥ
     yamāntakasamaḥ kope śriyā vaiśravaṇopamaḥ
tasyābhijana saṃyuktair guṇair bharatasattama
     vyāpteyaṃ pṛthivī sarvā sūryasyeva gabhastibhiḥ
sa kāśirājasya sute yamaje bharatarṣabha
     upayeme mahāvīryo rūpadraviṇa saṃmate
tayoś cakāra samayaṃ mithaḥ sa puruṣarṣabhaḥ
     nātivartiṣya ity evaṃ patnībhyāṃ saṃnidhau tadā
sa tābhyāṃ śuśubhe rājā patnībhyāṃ manujādhipa
     priyābhyām anurūpābhyāṃ kareṇubhyām iva dvipaḥ
tayor madhyagataś cāpi rarāja vasudhādhipaḥ
     gaṅgāyamunayor madhye mūrtimān iva sāgaraḥ
viṣayeṣu nimagnasya tasya yauvanam atyagāt
     na ca vaṃśakaraḥ putras tasyājāyata kaś cana
maṅgalair bahubhir homaiḥ putra kāmābhir iṣṭibhiḥ
     nāsasāda nṛpaśreṣṭhaḥ putraṃ kulavivardhanam
atha kākṣīvataḥ putraṃ gautamasya mahātmanaḥ
     śuśrāva tapasi śrāntam udāraṃ caṇḍakauśikam
yadṛcchayāgataṃ taṃ tu vṛkṣamūlam upāśritam
     patnībhyāṃ sahito rājā sarvaratnair atoṣayat
tam abravīt satyadhṛtiḥ satyavāg ṛṣisattamaḥ
     parituṣṭo 'smi te rājan varaṃ varaya suvrata
tataḥ sabhāryaḥ pranaṭas tam uvāca bṛhadrathaḥ
     putradarśananairāśyād bāṣpagadgadayā girā
[b]
     bhagavan rājyam utsṛjya prasthitasya tapovanam
     kiṃ vareṇālpa bhāgyasya kiṃ rājyenāprajasya me
[k]
     etac chrutvā munir dhyānam agamat kṣubhitendriyaḥ
     tasyaiva cāmra vṛkṣasya chāyāyāṃ samupāviśat
tasyopaviṣṭasya muner utsaṅge nipapāta ha
     avātam aśukādaṣṭam ekam āmraphalaṃ kila
tat pragṛhya muniśreṣṭho hṛdayenābhimantrya ca
     rājñe dadāv apratimaṃ putrasaṃprāpti kārakam
uvāca ca mahāprājñas taṃ rājānaṃ mahāmuniḥ
     gaccha rājan kṛtārtho 'si nivarta manujādhipa
yathā samayam ājñāya tadā sa nṛpasattamaḥ
     dvābhyām ekaṃ phalaṃ prādāt patnībhyāṃ bharatarṣabha
te tad āmraṃ dvidhākṛtvā bhakṣayām āsatuḥ śubhe
     bhāvitvād api cārthasya satyavākyāt tathā muneḥ
tayoḥ samabhavad garbhaḥ phalaprāśana saṃbhavaḥ
     te ca dṛṣṭvā narapatiḥ parāṃ mudam avāpa ha
atha kāle mahāprājña yathā samayam āgate
     prajāyetām ubhe rājañ śarīraśakale tadā
ekākṣibāhucaraṇe ardhodara mukhasphije
     dṛṣṭvā śarīraśakale pravepāte ubhe bhṛśam
udvigne saha saṃmantrya te bhaginyau tadābale
     sajīve prāṇiśakale tatyajāte suduḥkhite
tayor dhātryau susaṃvīte kṛtvā te garbhasaṃplave
     nirgamyāntaḥ puradvārāt samutsṛjyāśu jagmatuḥ
te catuṣpatha nikṣipte jarā nāmātha rākṣasī
     jagrāha manujavyāghramāṃsaśoṇitabhojanā
kartukāmā sukhavahe śakale sā tu rākṣasī
     saṃghaṭṭayām āsa tadā vidhānabalacoditā
te samānīta mātre tu śakale puruṣarṣabha
     ekamūrti kṛte vīraḥ kumāraḥ samapadyata
tataḥ sā rākṣasī rājan vismayotphullalocanā
     na śaśāka samudvodhuṃ vajrasāra mayaṃ śiśum
bālas tāmratalaṃ muṣṭiṃ kṛtvā cāsye nidhāya saḥ
     prākrośad atisaṃrambhāt satoya iva toyadaḥ
tena śabdena saṃbhrāntaḥ sahasāntaḥ pure janaḥ
     nirjagāma naravyāghra rājñā saha paraṃtapa
te cābale pariglāne payaḥ pūrṇapayodhare
     nirāśe putralābhāya sahasaivābhyagacchatām
atha dṛṣṭvā tathā bhūte rājānaṃ ceṣṭa saṃtatim
     taṃ ca bālaṃ subalinaṃ cintayām āsa rākṣasī
nārhāmi viṣaye rājño vasantī putragṛddhinaḥ
     bālaṃ putram upādātuṃ meghalekheva bhāskaram
sā kṛtvā mānuṣaṃ rūpam uvāca manujādhipam
     bṛhadrathasutas te 'yaṃ maddattaḥ pratigṛhyatām
tava patnī dvaye jāto dvijātivaraśāsanāt
     dhātrī janaparityakto mamāyaṃ parirakṣitaḥ
tatas te bharataśreṣṭha kāśirājasute śubhe
     taṃ bālam abhipatyāśu prasnavair abhiṣiñcatām
tataḥ sa rājā saṃhṛṣṭaḥ sarvaṃ tad upalabhya ca
     apṛcchan navahemābhāṃ rākṣasīṃ tām arākṣasīm
kā tvaṃ kamalagarbhābhe mama putra pradāyinī
     kāmayā brūhi kalyāṇi devatā pratibhāsi me
