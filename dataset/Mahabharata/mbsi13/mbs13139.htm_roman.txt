[vāyu]
      imāṃ bhūmiṃ brāhmaṇebhyo ditsur vai dakṣiṇāṃ purā
      aṅgo nāma nṛpo rājaṃs tataś cintāṃ mahī yayau
dhāraṇīṃ sarvabhūtānām ayaṃ prāpya varo nṛpaḥ
      katham icchati māṃ dātuṃ dvijebhyo brahmaṇaḥ sutām
sāhaṃ tyaktvā gamiṣyāmi bhūmitvaṃ brahmaṇaḥ padam
      ayaṃ sarāṣṭro nṛpatir mā bhūd iti tato 'gamat
tatas tāṃ kaśyapo dṛṣṭvā vrajantīṃ pṛthivīṃ tadā
      praviveśa mahīṃ sadyo muktvātmānaṃ samāhitaḥ
ruddhā sā sarvato jajñe tṛṇauṣadhi samanvitā
      dharmottarā naṣṭabhayā bhūmir āsīt tato nṛpa
evaṃ varṣasahasrāṇi divyāni vipulavrataḥ
      triṃśataṃ kaśyapo rājan bhūmir āsīd atandritaḥ
athāgamya mahārāja namaskṛtya ca kaśyapam
      pṛthivī kāśyapī jajñe sutā tasya mahātmanaḥ
eṣa rājann īdṛśo vai brāhmaṇaḥ kaśyapo 'bhavat
      anyaṃ prabrūhi vāpi tvaṃ kaśyapāt kṣatriyaṃ varam
tūṣṇīṃ babhūva nṛpatiḥ pavanas tv abravīt punaḥ
      śṛṇu rājann utathyasya jātasyāṅgirase kule
bhadrā somasya duhitā rūpeṇa paramā matā
     tasyās tulyaṃ patiṃ soma utathyaṃ samapaśyata
sā ca tīvraṃ tapas tepe mahābhāgā yaśasvinī
     utathyaṃ tu mahābhāgaṃ tat kṛte 'varayat tadā
tata āhūya sotathyaṃ dadāv atra yaśasvinīm
     bhāryārthe sa ca jagrāha vidhivad bhūridakṣiṇa
tāṃ tv akāmayata śrīmān varuṇaḥ pūrvam eva ha
     sa cāgamya vanaprasthaṃ yamunāyāṃ jahāra tām
jaleśvaras tu hṛtvā tām anayat svapuraṃ prati
     paramādbhutasaṃkāśaṃ ṣaṭ sahasraśatahradam
na hi ramyataraṃ kiṃ cit tasmād anyat purottamam
     prāsādair apsarobhiś ca divyaiḥ kāmaiś ca śobhitam
     tatra devas tayā sārdhaṃ reme rājañ jaleśvaraḥ
athākhyātam utathyāya tataḥ patny avamardanam
tac chrutvā nāradāt sarvam utathyo nāradaṃ tadā
     provāca gaccha brūhi tvaṃ varuṇaṃ paruṣaṃ vacaḥ
     madvākyān muñca me bhāryāṃ kasmād vā hṛtavān asi
lokapālo 'si lokānāṃ na lokasya vilopakaḥ
     somena dattā bhāryā me tvayā cāpahṛtādya vai
ity ukto vacanāt tasya nāradena jaleśvaraḥ
     muñca bhāryām utathyasyety atha taṃ varuṇo 'bravīt
     mamaiṣā supriyā bhāryā nainām utsraṣṭum utsahe
ity ukto varuṇenātha nāradaḥ prāpya taṃ munim
     utathyam abravīd vākyaṃ nātihṛṣṭamanā iva
gale gṛhītvā kṣipto 'smi varuṇena mahāmune
     na prayacchati te bhāryāṃ yat te kāryaṃ kuruṣva tat
nāradasya vacaḥ śrutvā kruddhaḥ prājvalad aṅgirāḥ
     apibat tejasā vāri viṣṭabhya sumahātapāḥ
pīyamāne ca sarvasmiṃs toye vai salileśvaraḥ
     suhṛdbhiḥ kṣipyamāṇo 'pi naivāmuñcata tāṃ tadā
tataḥ kruddho 'bravīd bhūmim utathyo brāhmaṇottamaḥ
     darśayasva sthalaṃ bhadre ṣaṭ sahasraśatahradam
tatas tad iriṇaṃ jātaṃ samudraś cāpasarpitaḥ
     tasmād deśān nadīṃ caiva provācāsau dvijottamaḥ
adṛśyā gaccha bhīru tvaṃ sarasvati maruṃ prati
     apuṇya eṣa bhavatu deśas tyaktas tvayā śubhe
tasmin saṃcūrṇite deśe bhadrām ādāya vāripaḥ
     adadāc charaṇaṃ gatvā bhāryām āṅgirasāya vai
pratigṛhya tu tāṃ bhāryām utathyaḥ sumanābhavat
     mumoca ca jagad duḥkhād varuṇaṃ caiva haihaya
tataḥ sa labdhvā tāṃ bhāryāṃ varuṇaṃ prāha dharmavit
     utathyaḥ sumahātejā yat tac chṛṇu narādhipa
mayaiṣā tapasā prāptā krośatas te jalādhipa
     ity uktvā tām upādāya svam eva bhavanaṃ yayau
eṣa rājann īdṛśo vai utathyo brāhmaṇarṣabhaḥ
     bravīmy ahaṃ brūhi vā tvam utathyāt kṣatriyaṃ varam
