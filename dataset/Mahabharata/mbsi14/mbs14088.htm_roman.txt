[v]
      samāgatān veda vido rājñaś ca pṛthivīśvarān
      dṛṣṭvā yudhiṣṭhiro rājā bhīmasenam athābravīt
upayātā naravyāghrā ya ime jagad īśvarāḥ
      eteṣāṃ kriyatāṃ pūjā pūjārhā hi nareśvarāḥ
ity uktaḥ sa tathā cakre narendreṇa yaśasvinā
      bhīmaseno mahātejā yamābhyāṃ saha bhārata
athābhyagacchad govindo vṛṣṇibhiḥ sahadharmajam
      baladevaṃ puraskṛtya sarvaprāṇabhṛtāṃ varaḥ
yuyudhānena sahitaḥ pradyumnena gadena ca
      niśaṭhenātha sāmbena tathaiva kṛtavarmaṇā
teṣām api parāṃ pūjāṃ cakre bhīmo mahābhujaḥ
      viviśus te ca veśmāni ratnavanti nararṣabhāḥ
yudhiṣṭhira samīpe tu kathānte madhusūdanaḥ
      arjunaṃ kathayām āsa bahu saṃgrāmakarśitam
sa taṃ papraccha kaunteyaḥ punaḥ punar ariṃdamam
      dharmarāḍ bhrātaraṃ jiṣṇuṃ samācaṣṭa jagatpatiḥ
āgamad dvārakāvāsī mamāptaḥ puruṣo nṛpa
      yo 'drākṣīt pāṇḍavaśreṣṭhaṃ bahu saṃgrāmakarśitam
samīpe ca mahābāhum ācaṣṭa ca mama prabho
     kuru kāryāṇi kaunteya hayamedhārtha siddhaye
ity uktaḥ pratyuvācainaṃ dharmarājo yudhiṣṭhiraḥ
     diṣṭyā sa kuśalī jiṣṇur upayāti ca mādhava
tava yat saṃdideśāsau pāṇḍavānāṃ balāgraṇīḥ
     tad ākhyātum ihecchāmi bhavatā yadunandana
ity ukte rājaśārdūla vṛṣṇyandhakapatis tadā
     provācedaṃ vaco vāgmī dharmātmānaṃ yudhiṣṭhiram
idam āha mahārāja pārtha vākyaṃ naraḥ sa mām
     vācyo yudhiṣṭhiraḥ kṛṣṇa kāle vākyam idaṃ mama
āgamiṣyanti rājānaḥ sarvataḥ kauravān prati
     teṣām ekaikaśaḥ pūjā kāryety etat kṣamaṃ hi naḥ
ity etad vacanād rājā vijñāpyo mama mānada
     na tadātyayikam hi syād yad arghyānayane bhavet
kartum arhati tad rājā bhavāṃś cāpy anumanyatām
     rājadveṣād vinaśyeyur nemā rājan prajāḥ punaḥ
idam anyac ca kaunteya vacaḥ sa puruṣo 'bravīt
     dhanaṃjayasya nṛpate tan me nigadataḥ śṛṇu
upayāsyati yajñaṃ no maṇipūra patir nṛpaḥ
     putro mama mahātejā dayito babhru vāhanaḥ
taṃ bhavān mad apekṣārthaṃ vidhivat pratipūjayet
     sa hi bhakto 'nuraktaś ca mama nityam iti prabho
ity etad vacanaṃ śrutvā dharmarājo yudhiṣṭhiraḥ
     abhinandyāsya tad vākyam idaṃ vacanam abravīt
