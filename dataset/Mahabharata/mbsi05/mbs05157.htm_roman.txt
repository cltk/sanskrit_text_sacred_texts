[s]
      hiraṇvatyāṃ niviṣṭeṣu pāṇḍaveṣu mahātmasu
      duryodhano mahārāja karṇena saha bhārata
saubalena ca rājendra tathā duḥśāsanena ca
      āhūyopahvare rājann ulūkam idam abravīt
ulūka gaccha kaitavya pāṇḍavān saha somakān
      gatvā mama vaco brūhi vāsudevasya śṛṇvataḥ
idaṃ tat samanuprāptaṃ varṣapūgābhicintitam
      pāṇḍavānāṃ kurūṇāṃ ca yuddhaṃ lokabhayaṃkaram
yad etat katthanā vākyaṃ saṃjayo mahad abravīt
      madhye kurūṇāṃ kaunteya tasya kālo 'yam āgataḥ
      yathā vaḥ saṃpratijñātaṃ tat sarvaṃ kriyatām iti
amarṣaṃ rājyaharaṇaṃ vanavāsaṃ ca pāṇḍava
      draupadyāś ca parikleśaṃ saṃsmaran puruṣo bhava
yadarthaṃ kṣatriyā sūte garbhaṃ tad idam āgatam
      balaṃ vīryaṃ ca śauryaṃ ca paraṃ cāpy astralāghavam
      pauruṣaṃ darśayan yuddhe kopasya kuru niṣkṛtim
parikliṣṭasya dīnasya dīrghakāloṣitasya ca
      na sphuṭed dhṛdayaṃ kasya aiśvaryād bhraṃśitasya ca
kule jātasya śūrasya paravitteṣu gṛdhyataḥ
      ācchinnaṃ rājyam ākramya kopaṃ kasya na dīpayet
yat tad uktaṃ mahad vākyaṃ karmaṇā tad vibhāvyatām
     akarmaṇā katthitena santaḥ kupuruṣaṃ viduḥ
amitrāṇāṃ vaśe sthānaṃ rājyasya ca punar bhavaḥ
     dvāv arthau yudhyamānasya tasmāt kuruta pauruṣam
asmān vā tvaṃ parājitya praśādhi pṛthivīm imām
     atha vā nihato 'smābhir vīralokaṃ gamiṣyasi
rāṣṭrāt pravrājanaṃ kleśaṃ vanavāsaṃ ca pāṇḍava
     kṛṣṇāyāś ca parikleśaṃ saṃsmaran puruṣo bhava
apriyāṇāṃ ca vacane pravrajatsu punaḥ punaḥ
     amarṣaṃ darśayādya tvam amarṣo hy eva pauruṣam
krodho balaṃ tathā vīryaṃ jñānayogo 'stralāghavam
     iha te pārtha dṛśyantāṃ saṃgrāme puruṣo bhava
taṃ ca tūbarakam mūḍhaṃ bahv āśinam avidyakam
     ulūka madvaco brūyā asakṛd bhīmasenakam
aśaktenaiva yac chaptaṃ sabhāmadhye vṛkodara
     duḥśāsanasya rudhiraṃ pīyatāṃ yadi śakyate
lohābhihāro nirvṛttaḥ kurukṣetram akardamam
     puṣṭās te 'śvā bhṛtā yodhāḥ śvo yudhyasva sakeśavaḥ
