[dhṛ]
      ajito droṇa rādheya vikarṇa kṛtavarmabhiḥ
      tīrṇaḥ sainyārṇavaṃ vīraḥ pratiśrutya yudhiṣṭhire
sa kathaṃ kauraveyeṇa samareṣv anivāritaḥ
      nigṛhya bhūriśravasā balād bhuvi nipātitaḥ
[s]
      śṛṇu rājann ihotpattiṃ śaineyasya yathā purā
      yathā ca bhūriśravaso yatra te saṃśayo nṛpa
atreḥ putro 'bhavat somaḥ somasya tu budhaḥ smṛtaḥ
      budhasyāsīn mahendrābhaḥ putra ekaḥ purūravāḥ
purūravasa āyus tu āyuṣo nahuṣaḥ smṛtaḥ
      najuṣasya yayātis tu rājarṣir devasaṃmatiḥ
yayāter deva yānyāṃ tu yadur jyeṣṭho 'bhavat sutaḥ
      yador abhūd anvavāye devamīḍha iti śrutiḥ
yādavas tasya ca sutaḥ śūras trailokyasaṃmataḥ
      śūrasya śaurir nṛvaro vasudevo mahāyaśāḥ
dhanuṣy anāvaraḥ śūraḥ kārtavīryasamo yudhi
      tad vīryaś cāpi tatraiva kule śinir abhūn nṛpaḥ
etasminn eva kāle tu devakasya mahātmanaḥ
      duhituḥ svayaṃvare rājan sarvakṣatrasamāgame
tatra vai devakīṃ devīṃ vasudevārtham āptavān
     nirjitya pārthivān sarvān ratham āropayac chiniḥ
tāṃ dṛṣṭvā devakīṃ śaure rathasthāṃ puruṣarṣabhaḥ
     nāmṛṣyata mahātejāḥ somadattaḥ śiner nṛpa
tayor yuddham abhūd rājan dinārdhaṃ citram adbhutam
     bāhuyuddhaṃ subalinoḥ śakra prahrādayor iva
śininā somadattas tu prasahya bhuvi pātitaḥ
     asim udyamya keśeṣu pragṛhya ca padā hataḥ
madhye rājasahasrāṇāṃ prekṣakāṇāṃ samantataḥ
     kṛpayā ca punas tena jīveti sa visarjitaḥ
tadavasthaḥ kṛtas tena somadatto 'tha māriṣa
     prasādayan mahādevam amarṣavaśam āsthitaḥ
tasya tuṣṭo mahādevo varāṇāṃ varadaḥ prabhuḥ
     vareṇa chandayām āsa sa tu vavre varaṃ nṛpaḥ
putram icchāmi bhagavan yo nihanyāc chineḥ sutam
     madhye rājasahasrāṇāṃ padā hanyāc ca saṃyuge
tasya tad vacanaṃ śrutvā somadattasya pārthiva
     evam astv iti tatroktvā sa devo 'ntaradhīyata
sa tena varadānena labdhavān bhūridakṣiṇam
     nyapātayac ca samare saumadattiḥ śineḥ sutam
etat te kathitaṃ rājan yan māṃ tvaṃ paripṛcchasi
     na hi śakyā raṇe jetuṃ sātvatā manujarṣabha
labdhalakṣyāś ca saṃgrāme bahavaś citrayodhinaḥ
     devadānavagandharvān vijetāro hy avismitāḥ
     svavīryavijaye yuktā naite paraparigrahāḥ
na tulyaṃ vṛṣṇibhir iha dṛśyate kiṃ cana prabho
     bhūtaṃ bhavyaṃ bhaviṣyac ca balena bharatarṣabha
na jñātim avamanyante vṛddhānāṃ śāsane ratāḥ
     na devāsuragandharvā na yakṣoraga rākṣasāḥ
     jetāro vṛṣṇivīrāṇāṃ na punar mānuṣā raṇe
brahma dravye guru dravye jñātidravye 'py ahiṃsakāḥ
     eteṣāṃ rakṣitāraś ca ye syuḥ kasyāṃ cid āpadi
arthavanto na cotsiktā brahmaṇyāḥ satyavādinaḥ
     samarthān nāvamanyante dīnān abhyuddharanti ca
nityaṃ deva parā dāntā dātāraś cāvikatthanāḥ
     tena vṛṣṇipravīrāṇāṃ cakraṃ na pratihanyate
api meruṃ vahet kaś cit tared vā makarālayam
     na tu vṛṣṇipravīrāṇāṃ sametyāntaṃ vrajen nṛpa
etat te sarvam ākhyātaṃ yatra te saṃśayo vibho
     kururājanaraśreṣṭha tava hy apanayo mahān
