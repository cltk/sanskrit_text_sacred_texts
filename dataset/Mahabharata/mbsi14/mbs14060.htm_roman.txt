[v]
      kathayann eva tu tadā vāsudevaḥ pratāpavān
      mahābhārata yuddhaṃ tat kathānte pitur agrataḥ
abhimanyor vadhaṃ vīraḥ so 'tyakrāmata bhārata
      apriyaṃ vasudevasya mā bhūd iti mahāmanāḥ
mā dauhitra vadhaṃ śrutvā vasudevo mahātyayam
      duḥkhaśokābhisaṃtapto bhaved iti mahāmatiḥ
subhadrā tu tam utkrāntam ātmajasya vadhaṃ raṇe
      ācakṣva kṛṣṇa saubhadravadham ity apatad bhuvi
tām apaśyan nipatitāṃ vasudevaḥ kṣitau tadā
      dṛṣṭvaiva ca papātorvyāṃ so 'pi duḥkhena mūrchitaḥ
tataḥ sa dauhitra vadhād duḥkhaśokasamanvitaḥ
      vasudevo mahārāja kṛṣṇaṃ vākyam athābravīt
nanu tvaṃ puṇḍarīkākṣa satyavāg bhuvi viśrutaḥ
      yad dauhitra vadhaṃ me 'dya na khyāpayasi śatruhan
tad bhāgineya nidhanaṃ tattvenācakṣva me vibho
      sadṛśākṣas tava kathaṃ śatrubhir nihato raṇe
durmaraṃ bata vārṣṇeya kāle 'prāpte nṛbhiḥ sadā
      yatra me dṛdayaṃ duḥkhāc chatadhā na vidīryate
kim abravīt tvā saṃgrāme subhadrāṃ mātaraṃ prati
     māṃ cāpi puṇḍarīkākṣa capalākṣaḥ priyo mama
āhavaṃ pṛṣṭhataḥ kṛtvā kac cin na nihataḥ paraiḥ
     kac cin mukhaṃ na govinda tenājau vikṛtaṃ kṛtam
sa hi kṛṣṇa mahātejāḥ ślāghann iva mamāgrataḥ
     bālabhāvena vijayam ātmano 'kathayat prabhuḥ
kac cin na vikṛto bālo droṇakarṇakṛpādibhiḥ
     dharaṇyāṃ nihataḥ śete tan mamācakṣva keśava
sa hi droṇaṃ ca bhīṣmaṃ ca karṇaṃ ca rathināṃ varam
     spardhate sma raṇe nityaṃ duhituḥ putrako mama
evaṃvidhaṃ bahu tadā vilapantaṃ suduḥkhitam
     pitaraṃ duḥkhitataro govindo vākyam abravīt
na tena vikṛtaṃ vaktraṃ kṛtaṃ saṃgrāmamūrdhani
     na pṛṣṭhataḥ kṛtaś cāpi saṃgrāmas tena dustaraḥ
nihatya pṛthivīpālān sahasraśatasaṃghaśaḥ
     khedito droṇakarṇābhyāṃ dauḥśāsani vaśaṃgataḥ
eko hy ekena satataṃ yudhyamāno yadi prabho
     na sa śakyeta saṃgrāme nihantum api vajriṇā
samāhūte tu saṃgrāme pārthe saṃśaptakais tadā
     paryavāryata saṃkruddhaiḥ sa droṇādibhir āhave
tataḥ śatrukṣayaṃ kṛtvā sumahāntaṃ raṇe pituḥ
     dauhitras tava vārṣṇeya dauḥ śāsani vaśaṃgataḥ
nūnaṃ ca sa gataḥ svargaṃ jahi śokaṃ mahāmate
     na hi vyasanam āsādya sīdante san narāḥ kva cit
droṇakarṇaprabhṛtayo yena pratisamāsitāḥ
     raṇe mahendrapratimāḥ sa kathaṃ nāpnuyād divam
sa śokaṃ jahi durdharṣaṃ mā ca manyuvaśaṃ gamaḥ
     śastrapūtāṃ hi sa gatiṃ gataḥ parapuraṃjayaḥ
tasmiṃs tu nihate vīre subhadreyaṃ svasā mama
     duḥkhārtārtho pṛthāṃ prāpya kurarīva nanāda ha
draupadīṃ ca samāsādya paryapṛcchata duḥkhitā
     ārye kva dārakāḥ sarve draṣṭum icchāmi tān aham
asyās tu vacanaṃ śrutvā sarvās tāḥ kuru yoṣitaḥ
     bhujābhyāṃ parigṛhyaināṃ cukruśuḥ paramārtavat
uttarāṃ cābravīd bhadrā bhadre bhartā kva te gataḥ
     kṣipram āgamanaṃ mahyaṃ tasmai tvaṃ vedayasva ha
nanu nāma sa vairāṭi śrutvā mama giraṃ purā
     bhavanān niṣpataty āśu kasmān nābhyeti te patiḥ
abhimanyo kuśalino mātulās te mahārathāḥ
     kuśalaṃ cābruvan sarve tvāṃ yuyutsum ihāgatam
ācakṣva me 'dya saṃgrāmaṃ yathāpūrvam ariṃdama
     kasmād eva vipalatīṃ nādyeha pratibhāṣase
evamādi tu vārṣṇeyyās tad asyāḥ paridevitam
     śrutvā pṛthā suduḥkhārtā śanair vākyam athābravīt
subhadre vāsudevena tathā sātyakinā raṇe
     pitrā ca pālito bālaḥ sa hataḥ kāladharmaṇā
īdṛśo martyadharmo 'yaṃ mā śuco yadunandini
     putro hi tava durdharṣaḥ saṃprāptaḥ paramāṃ gatim
kule mahati jātāsi kṣatriyāṇāṃ mahātmanām
     mā śucaś capalākṣaṃ tvaṃ puṇḍarīkanibhekṣaṇe
uttarāṃ tvam avekṣasva garbhiṇīṃ mā śucaḥ śubhe
     putram eṣā hi tasyāśu janayiṣyati bhāminī
evam āśvāsayitvaināṃ kuntī yadukulodvaha
     vihāya śokaṃ durdharṣaṃ śrāddham asya hy akalpayat
samanujñāpya dharmajñā rājānaṃ bhīmam eva ca
     yamau yamopamau caiva dadau dānāny anekaśaḥ
tataḥ pradāya bahvīr gā brāhmaṇebhyo yadūdvaha
     samahṛṣyata vārṣṇeyī vairāṭīṃ cābravīd idam
vairāṭi neha saṃtāpas tvayā kāryo yaśasvini
     bhartāraṃ prati suśroṇigarbhasthaṃ rakṣa me śiśum
evam uktvā tataḥ kuntī virarāma mahādyute
     tām anujñāpya caivemāṃ subhadrāṃ samupānayam
evaṃ sa nidhanaṃ prāpto dauhitras tava mādhava
     saṃtāpaṃ jahi durdharṣa mā ca śoke manaḥ kṛthāḥ
