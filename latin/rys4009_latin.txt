vālī nāma mama bhrātā jyeṣṭhaḥ śatruniṣūdanaḥ
 pitur bahumato nityaṃ mama cāpi tathā purā
pitary uparate 'smākaṃ jyeṣṭho 'yam iti mantribhiḥ
 kapīnām īśvaro rājye kṛtaḥ paramasaṃmataḥ
rājyaṃ praśāsatas tasya pitṛpaitāmahaṃ mahat
 ahaṃ sarveṣu kāleṣu praṇataḥ preṣyavat sthitaḥ
māyāvī nāma tejasvī pūrvajo dundubheḥ sutaḥ
 tena tasya mahad vairaṃ strīkṛtaṃ viśrutaṃ purā
sa tu supte jane rātrau kiṣkindhād vāram āgataḥ
 nardati sma susaṃrabdho vālinaṃ cāhvayad raṇe
prasuptas tu mama bhrātā narditaṃ bhairavasvanam
 śrutvā na mamṛṣe vālī niṣpapāta javāt tadā
sa tu vai niḥsṛtaḥ krodhāt taṃ hantum asurottamam
 vāryamāṇas tataḥ strībhir mayā ca praṇatātmanā
sa tu nirdhūya sarvānno nirjagāma mahābalaḥ
 tato 'ham api sauhārdān niḥsṛto vālinā saha
sa tu me bhrātaraṃ dṛṣṭvā māṃ ca dūrād avasthitam
 asuro jātasaṃtrāsaḥ pradudrāva tadā bhṛśam
tasmin dravati saṃtraste hy āvāṃ drutataraṃ gatau
 prakāśo 'pi kṛto mārgaś candreṇodgacchatā tadā
sa tṛṇair āvṛtaṃ durgaṃ dharaṇyā vivaraṃ mahat
 praviveśāsuro vegād āvām āsādya viṣṭhitau
taṃ praviṣṭaṃ ripuṃ dṛṣṭvā bilaṃ roṣavaśaṃ gataḥ
 mām uvāca tadā vālī vacanaṃ kṣubhitendriyaḥ
iha tvaṃ tiṣṭha sugrīva biladvāri samāhitaḥ
 yāvad atra praviśyāhaṃ nihanmi samare ripum
mayā tv etad vacaḥ śrutvā yācitaḥ sa paraṃtapa
 śāpayitvā ca māṃ padbhyāṃ praviveśa bilaṃ tadā
tasya praviṣṭasya bilaṃ sāgraḥ saṃvatsaro gataḥ
 sthitasya ca mama dvāri sa kālo vyatyavartata
ahaṃ tu naṣṭaṃ taṃ jñātvā snehād āgatasaṃbhramaḥ
 bhrātaraṃ na hi paśyāmi pāpaśaṅki ca me manaḥ
atha dīrghasya kālasya bilāt tasmād viniḥsṛtam
 saphenaṃ rudhiraṃ raktam ahaṃ dṛṣṭvā suduḥkhitaḥ
nardatām asurāṇāṃ ca dhvanir me śrotram āgataḥ
 nirastasya ca saṃgrāme krośato niḥsvano guroḥ
ahaṃ tv avagato buddhyā cihnais tair bhrātaraṃ hatam
 pidhāya ca biladvāraṃ śilayā girimātrayā
 śokārtaś codakaṃ kṛtvā kiṣkindhām āgataḥ sakhe
gūhamānasya me tattvaṃ yatnato mantribhiḥ śrutam
 tato 'haṃ taiḥ samāgamya sametair abhiṣecitaḥ
rājyaṃ praśāsatas tasya nyāyato mama rāghava
 ājagāma ripuṃ hatvā vālī tam asurottamam
abhiṣiktaṃ tu māṃ dṛṣṭvā krodhāt saṃraktalocanaḥ
 madīyān mantriṇo baddhvā paruṣaṃ vākyam abravīt
nigrahe 'pi samarthasya taṃ pāpaṃ prati rāghava
 na prāvartata me buddhir bhrātṛgauravayantritā
mānayaṃs taṃ mahātmānaṃ yathāvac cābhyavādayam
 uktāś ca nāśiṣas tena saṃtuṣṭenāntarātmanā
