[bhagavān]
      saṃjayasya śrutaṃ vākyaṃ bhavataś ca śrutaṃ mayā
      sarvaṃ jānāmy abhiprāyaṃ teṣāṃ ca bhavataś ca yaḥ
tava dharmāśritā buddhis teṣāṃ vairāśritā matiḥ
      yad ayuddhena labhyeta tat te bahumataṃ bhavet
na ca tan naiṣṭhikaṃ karma kṣatriyasya viśāṃ pate
      āhur āśramiṇaḥ sarve yad bhaikṣaṃ kṣatriyaś caret
jayo vadho vā saṃgrāme dhātrā diṣṭaḥ sanātanaḥ
      svadharmaḥ kṣatriyasyaiṣa kārpaṇyaṃ na praśasyate
na hi kārpaṇyam āsthāya śakyā vṛttir yudhiṣṭhira
      vikramasva mahābāho jahi śatrūn ariṃdama
atigṛddhāḥ kṛtasnehā dīrghakālaṃ sahoṣitāḥ
      kṛtamitrāḥ kṛtabalā dhārtarāṣṭrāḥ paraṃtapa
na paryāyo 'sti yat sāmyaṃ tvayi kuryur viśāṃ pate
      balavattāṃ hi manyante bhīṣmadroṇakṛpādibhiḥ
yāvac ca mārdavenaitān rājann upacariṣyasi
      tāvad ete hariṣyanti tava rājyam ariṃdama
nānukrośān na kārpaṇyān na ca dharmārthakāraṇāt
      alaṃ kartuṃ dhārarāṣṭrās tava kāmam ariṃdama
etad eva nimittaṃ te pāṇḍavās tu yathā tvayi
     nānvatapyanta kaupīnaṃ tāvat kṛtvāpi duṣkaram
pitāmahasya droṇasya vidurasya ca dhīmataḥ
     paśyatāṃ kurumukhyānāṃ sarveṣām eva tattvataḥ
dānaśīlaṃ mṛduṃ dāntaṃ dharmakāmam anuvratam
     yat tvām upadhinā rājan dyūtenāvañcayat tadā
     na cāpatrapate pāpo nṛśaṃsas tena karmaṇā
tathāśīra samācāre rājan mā praṇayaṃ kṛthāḥ
     vadhyās te sarvalokasya kiṃ punas tava bhārata
vāgbhis tv apratirūpābhir atudat sa kanīyasam
     ślāghamānaḥ prahṛṣṭaḥ san bhāṣate bhrātṛbhiḥ saha
etāvat pāṇḍavānāṃ hi nāsti kiṃ cid iha svakam
     nāmadheyaṃ ca gotraṃ ca tad apy eṣāṃ na śiṣyate
kālena mahatā caiṣāṃ bhaviṣyati parābhavaḥ
     prakṛtiṃ te bhajiṣyanti naṣṭaprakṛtayo janāḥ
etāś cānyāś ca paruṣā vācaḥ sa samudīrayan
     ślāghate jñātimadhye sma tvayi pavrajite vanam
ye tatrāsan samānītās te dṛṣṭvā tvām anāgasam
     aśrukaṇṭhā rudantaś ca sabhāyām āsate tadā
na cainam abhyanandaṃs te rājāno brāhmaṇaiḥ saha
     sarve duryodhanaṃ tatra nindanti sma sabhāsadaḥ
kulīnasya ca yā nindā vadhaś cāmitrakarśana
     mahāguṇo vadho rājan na tu nindā kujīvikā
tadaiva nihato rājan yadaiva nirapatrapaḥ
     ninditaś ca mahārāja pṛthivyāṃ sarvarājasu
īṣatkāryo vadhas tasya yasya cāritram īdṛśam
     praskambhana pratistabdhaś chinnamūla iva drumaḥ
vadhyaḥ sarpa ivānāryaḥ sarvalokasya durmatiḥ
     jahy enaṃ tvam amitraghna mā rājan vicikitsithāḥ
sarvathā tvat kṣamaṃ caitad rocate ca mamānagha
     yat tvaṃ pitari bhīṣme ca praṇipātaṃ samācareḥ
ahaṃ tu sarvalokasya gatvā chetsyāmi saṃśayam
     yeṣām asti dvidhā bhāvo rājan duryodhanaṃ prati
madhye rājñām ahaṃ tatra prātipauruṣikān guṇān
     tava saṃkīrtayiṣyāmi ye ca tasya vyatikramāḥ
bruvatas tatra me vākyaṃ dharmārthasahitaṃ hitam
     niśamya pārthivāḥ sarve nānājanapadeśvarāḥ
tvayi saṃpratipatsyante dharmātmā satyavāg iti
     tasmiṃś cādhigamiṣyanti yathā lobhād avartata
garhayiṣyāmi caivainaṃ paurajānapadeṣv api
     vṛddhabālān upādāya cāturvarṇyasamāgame
śamaṃ ced yācamānas tvaṃ na dharmaṃ tatra lapsyase
     kurūn vigarhayiṣyanti dhṛtarāṣṭraṃ ca pārthivāḥ
tasmiṁl lokaparityakte kiṃ kāryam avaśiṣyate
     hate duryodhane rājan yad anyat kriyatām iti
yātvā cāhaṃ kurūn sarvān yuṣmadartham ahāpayan
     yatiṣye praśamaṃ kartuṃ lakṣayiṣye ca ceṣṭitam
kauravāṇāṃ pravṛttiṃ ca gatvā yuddhādhikārikām
     niśāmya vinivartiṣye jayāya tava bhārata
sarvathā yuddham evāham āśaṃsāmi paraiḥ saha
     nimittāni hi sarvāṇi tathā prādurbhavanti me
mṛgāḥ śakuntāś ca vadanti ghoraṃ; hastyaśvamukhyeṣu niśāmukheṣu
     ghorāṇi rūpāṇi tathaiva cāgnir; varṇān bahūn puṣyati ghorarūpān
     manuṣyalokakṣapaṇo 'tha ghoro; no ced anuprāpta ihāntakaḥ syāt
śastrāṇi patraṃ kavacān rathāṃś ca; nāgān dhvajāṃś ca pratipādayitvā
     yodhāś ca sarve kṛtaniśramās te; bhavantu hastyaśvaratheṣu yattāḥ
     sāṃgrāmikaṃ te yad upārjanīyaṃ; sarvaṃ samagraṃ kuru tan narendra
duryodhano na hy alam adya dātuṃ; jīvaṃs tavaitan nṛpate kathaṃ cit
     yat te purastād abhavat samṛddhaṃ; dyūte hṛtaṃ pāṇḍavamukhyarājyam
