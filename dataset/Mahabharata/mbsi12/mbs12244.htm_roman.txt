[vyāsa]
      dvandvāni mokṣajijñāsur arthadharmāv anuṣṭhitaḥ
      vaktrā guṇavatā śiṣyaḥ śrāvyaḥ pūrvam idaṃ mahat
ākāśaṃ māruto jyotir āpaḥ pṛthvī ca pañcamī
      bhāvābhāvau ca kālaś ca sarvabhūteṣu pañcasu
antarātmakam ākāśaṃ tanmayaṃ śrotram indriyam
      tasya śabdaṃ guṇaṃ vidyān mūrti śāstravidhānavit
caraṇaṃ mārutātmeti prāṇāpānau ca tanmayau
      sparśanaṃ cendriyaṃ vidyāt tathā sparśaṃ ca tanmayam
tataḥ pākaḥ prakāśaś ca jyotiś cakṣuś ca tanmayam
      tasya rūpaṃ guṇaṃ vidyāt tamo 'nvavasitātmakam
prakledaḥ kṣudratā sneha ity āpo hy upadiśyate
      rasanaṃ cendriyaṃ jihvā rasaś cāpāṃ guṇo mataḥ
saṃghātaḥ pārthivo dhātur asthi dantanakhāni ca
      śmaśruloma ca keśāś ca sirāḥ snāyu ca carma ca
indriyaṃ ghrāṇasaṃjñānaṃ nāsikety abhidhīyate
      gandhaś caivendriyāro 'yaṃ vijñeyaḥ pṛthivīmayaḥ
uttareṣu guṇāḥ santi sarve sarveṣu cottarāḥ
      pañcānāṃ bhūtasaṃghānāṃ saṃtatiṃ munayo viduḥ
mano navamam eṣāṃ tu buddhis tu daśamī smṛtā
     ekādaśo 'ntarātmā ca sarvataḥ para ucyate
vyavasāyātmikā buddhir mano vyākaraṇātmakam
     karmānumānād vijñeyaḥ sa jīvaḥ kṣetrasaṃjñakaḥ
ebhiḥ kālāstamair bhāvair yaḥ sarvaiḥ sarvam anvitam
     paśyaty akaluṣaṃ prājñaḥ sa mohaṃ nānuvartate
