[v]
      te tathā sahitā vīrā vasantas tatra tatra ha
      krameṇa pṛthivīpāla naimiṣāraṇyam āgatāḥ
tatas tīrtheṣu puṇyeṣu gomatyāḥ pāṇḍavā nṛpa
      kṛtābhiṣekāḥ pradadur gāś ca vittaṃ ca bhārata
tatra devān pitṝn viprāṃs tarpayitvā punaḥ punaḥ
      kanyā tīrthe 'śvatīrthe ca gavāṃ tīrthe ca kauravāḥ
vālakoṭyāṃ vṛṣaprasthe girāv uṣya ca pāṇḍavāḥ
      bāhudāyāṃ mahīpāla cakruḥ sarve 'bhiṣecanam
prayāge devayajane devānāṃ pṛthivīpate
      ūṣur āplutya gātrāṇi tapaś cātasthur uttamam
gaṅgāyamunayoś caiva saṃgame satyasaṃgarāḥ
      vipāpmāno mahātmāno viprebhyaḥ pradadur vasu
tapasvijanajuṣṭāṃ ca tato vedīṃ prajāpateḥ
      jagmuḥ pāṇḍusutā rājan brāhmaṇaiḥ saha bhārata
tatra te nyavasan vīrās tapaś cātasthur uttamam
      saṃtarpayantaḥ satataṃ vanyena haviṣā dvijān
tato mahīdharaṃ jagmur dharmajñenābhisatkṛtam
      rājarṣiṇā puṇyakṛtā gayenānupama dyute
saro gaya śiro yatra puṇyā caiva mahānadī
     ṛṣijuṣṭaṃ supuṇyaṃ tat tīrthaṃ brahmasarottamam
agastyo bhagavān yatra gato vaivasvataṃ prati
     uvāsa ca svayaṃ yatra dharmo rājan sanātanaḥ
sarvāsāṃ saritāṃ caiva samudbhedo viśāṃ pate
     yatra saṃnihito nityaṃ mahādevaḥ pināka dhṛk
tatra te pāṇḍavā vīrāś cāturmāsyais tadejire
     ṛṣiyajñena mahatā yatrākṣayavato mahān
brāhmaṇās tatra śataśaḥ samājagmus tapodhanāḥ
     cāturmāsyenāyajanta ārṣeṇa vidhinā tadā
tatra vidyā taponityā brāhmaṇā vedapāragāḥ
     kathāḥ pracakrire puṇyāḥ sadasi sthā mahātmanām
tatra vidyāvratasnātaḥ kaumāraṃ vratam āsthitaḥ
     śamaṭho 'kathayad rājann amūrta rayasaṃ gayam
amūrta rayasaḥ putro gayo rājarṣisattamaḥ
     puṇyāni yasya karmāṇi tāni me śṛṇu bhārata
yasya yajño babhūveha bahv anno bahu dakṣiṇaḥ
     yatrānna parvatā rājañ śataśo 'tha sahasraśaḥ
ghṛtakulyāś ca dadhnaś ca nadyo bahuśatās tathā
     vyañjanānāṃ pravāhāś ca mahārhāṇāṃ sahasraśaḥ
ahany ahani cāpy etad yācatāṃ saṃpradīyate
     anyat tu brāhmaṇā rājan bhuñjate 'nnaṃ susaṃskṛtam
tatra vai dakṣiṇā kāle brahmaghoṣo divaṃ gataḥ
     na sma prajñāyate kiṃ cid brahma śabdena bhārata
puṇyena caratā rājan bhūr diśaḥ khaṃ nabhas tathā
     āpūrṇam āsīc chabdena tad apy āsīn mahādbhutam
tatra sma gāthā gāyanti manuṣyā bharatarṣabha
     annapānaiḥ śubhais tṛptā deśe deśe suvarcasaḥ
gayasya yajñe ke tv adya prāṇino bhoktum īpsavaḥ
     yatra bhojanaśiṣṭasya parvatāḥ pañcaviṃśatiḥ
na sma pūrve janāś cakrur na kariṣyanti cāpare
     gayo yad akarod yajñe rājarṣir amitadyutiḥ
kathaṃ nu devā haviṣā gayena paritarpitāḥ
     punaḥ śakṣyanty upādātum anyair dattāni kāni cit
evaṃvidhāḥ subahavas tasya yajñe mahātmanaḥ
     babhūvur asya sarasaḥ samīpe kurunandana
