[vai]
      tataḥ śāṃtanavo bhīṣmo durādharṣaḥ pratāpavān
      vadhyamāneṣu yodheṣu dhanaṃjayam upādravat
pragṛhya kārmukaśreṣṭhaṃ jātarūpapariṣkṛtam
      śarān ādāya tīkṣṇāgnān marmabheda pramāthinaḥ
pāṇḍureṇātapatreṇa dhriyamāṇena mūrdhani
      śuśubhe sa naravyāghro giriḥ sūryodaye yathā
pradhmāya śaṅkhaṃ gāṅgeyo dhārtarāṣṭrān praharṣayan
      pradakṣiṇam upāvṛtya bībhatsuṃ samavārayat
tam udvīkṣya tathāyāntaṃ kaunteyaḥ paravīra hā
      pratyagṛhṇāt prahṛṣṭātmā dhārā dharam ivācalaḥ
tato bhīṣmaḥ śarān aṣṭau dhvaje pārthasya vīryavān
      samaparyan mahāvegāñ śvasamānān ivoragān
te dhvajaṃ pāṇḍuputrasya samāsādya patatriṇaḥ
      jvalantaḥ kapim ājaghnur dhvajāgra nilayāṃś ca tān
tato bhallena mahatā pṛthu dhāreṇa pāṇḍavaḥ
      chatraṃ ciccheda bhīṣmasya tūrṇaṃ tad apatad bhuvi
dhvajaṃ caivāsya kaunteyaḥ śarair abhyahanad dṛḍham
      śīghrakṛd rathavāhāṃś ca tathobhau pārṣṇisārathī
tayos tad abhavad yuddhaṃ tumulaṃ lomaharṣaṇam
     bhīṣmasya saha pārthena balivāsavayor iva
bhallair bhallāḥ samāgamya bhīṣma pāṇḍavayor yudhi
     antarikṣe vyarājanta khadyotāḥ prāvṛṣīva hi
agnicakram ivāviddhaṃ savyadakṣiṇam asyataḥ
     gāṇḍīvam abhavad rājan pārthasya sṛjataḥ śarān
sa taiḥ saṃchādayām āsa bhīṣmaṃ śaraśataiḥ śitaiḥ
     parvataṃ vāridhārābhiś chādayann iva toyadaḥ
tāṃ sa velām ivoddhūtāṃ śaravṛṣṭiṃ samutthitām
     vyadhamat sāyakair bhīṣmo arjunaṃ saṃnivārayat
tatas tāni nikṛttāni śarajālāni bhāgaśaḥ
     samare 'bhivyaśīryanta phalgunasya rathaṃ prati
tataḥ kanakapuṅkhānāṃ śaravṛṣṭiṃ samutthitām
     pāṇḍavasya rathāt tūrṇaṃ śalabhānāṃm ivāyatim
     vyadhamat tāṃ punas tasya bhīṣmaḥ śaraśataiḥ śitaiḥ
tatas te kuravaḥ sarve sādhu sādhv iti cābruvan
     duṣkaraṃ kṛtavān bhīṣmo yad arjunam ayodhayat
balavāṃs taruṇo dakṣaḥ kṣiprakārī ca pāṇḍavaḥ
     ko 'nyaḥ samarthaḥ pārthasya vegaṃ dhārayituṃ raṇe
ṛte śāṃtanavād bhīṣmāt kṛṣṇād vā devakī sutāt
     ācārya pravarād vāpi bhāradvājān mahābalāt
     ācārya pravarād vāpi bhāradvājān mahābalāt
astrair astrāṇi saṃvārya krīḍataḥ puruṣarṣabhau
     cakṣūṃṣi sarvabhūtānāṃ mohayantau mahābalau
prājāpatyaṃ tathaivaindram āgneyaṃ ca sudāruṇam
     vauberaṃ vāruṇaṃ caiva yāmya vāyavyam eva ca
     prayuñjānau mahātmānau samare tau viceratuḥ
vismitāny atha bhūtāni tau dṛṣṭvā saṃyuge tadā
     sādhu pārtha mahābāho sādhu bīṣmeti cābruvan
nedaṃ yuktaṃ manuṣyeṣu yo 'yaṃ saṃdṛśyate mahān
     mahāstrāṇāṃ saṃprayogaḥ samare bhīṣmapārthayoḥ
evaṃ sarvāstraviduṣor astrayuddham avartata
     atha jiṣṇur upāvṛtya pṛthu dhāreṇa kārmukam
     cakarta bhīṣmasya tadā jātarūpapariṣkṛtam
nimeṣāntaramātreṇa bhīṣmo 'nyat kārmukaṃ raṇe
     samādāya mahābāhuḥ sa jyaṃ cakre mahābalaḥ
     śarāṃś ca subahūn kruddho mumocāśu dhanaṃjaye
arjuno 'pi śarāṃś citrān bhīṣmāya niśitān bahūn
     cikṣepa sumahātejās tathā bhīṣmaś ca pāṇḍave
tayor divyāstraviduṣor asyator aniśaṃ śarān
     na viśeṣas tadā rājaṁl lakṣyate sma mahātmanoḥ
athāvṛṇod daśa diśaḥ śarair ati rathais tadā
     kirīṭamālī kaunteyaḥ śūraḥ śāṃtanavas tathā
atīva pāṇḍavo bhīṣmaṃ bhīṣmaś cātīva pāṇḍavam
     babhūva tasmin saṃgrāme rājaṁl loke tad adbhutam
pāṇḍavena hatāḥ śūrā bhīṣmasya ratharakṣiṇaḥ
     śerate sma tadā rājan kaunteyasyābhito ratham
tato gāṇḍīvanirmuktā niramitraṃ cikīrṣavaḥ
     āgacchan puṅkhasaṃśliṣṭāḥ śvetavāhana patriṇaḥ
niṣpatanto rathāt tasya dhautā hairaṇyavāsasaḥ
     ākāśe samadṛśyanta haṃsānām iva paṅktayaḥ
tasya tad divyam astraṃ hi pragāḍhaṃ citram asyataḥ
     prekṣante smāntarikṣa sthāḥ sarve devāḥ sa vāsavāḥ
tad dṛṣṭvā paramaprīto gandharvaś citram adbhutam
     śaśaṃsa devarājāya citrasenaḥ pratāpavān
paśyemān arinirdārān saṃsaktān iva gacchataḥ
     citrarūpam idaṃ jiṣṇor divyam astram udīryataḥ
nedaṃ manuṣyāḥ śraddadhyur na hīdaṃ teṣu vidyate
     paurāṇānāṃ mahāstrāṇāṃ vicitrāyaṃ samāgamaḥ
madhyaṃdinagataṃ sūryaṃ pratapantam ivāmbare
     na śaknuvanti sainyāni pāṇḍavaṃ prativīkṣitum
ubhau viśrutakarmāṇāv ubhau yuddhaviśāradau
     ubhau sadṛśakarmāṇāv ubhau yudhi durāsadau
ity ukto devarājas tu pārtha bhīṣma samāgamam
     pūjayām āsa divyena puṣpavarṣeṇa bhārata
tato bhīṣmaḥ śāṃtanavo vāme pārśve samarpayat
     asyataḥ pratisaṃdhāya vivṛtaṃ savyasācinaḥ
tataḥ prahasya bībhatsuḥ pṛthu dhāreṇa kārmukam
     nyakṛntad gārdhrapatreṇa bhīṣmasyāmitatejasaḥ
athainaṃ daśabhir bāṇair pratyavidhyat stanāntare
     yatamānaṃ parākrāntaṃ kuntīputro dhanaṃjayaḥ
sa pīḍito mahābāhur gṛhītvā rathakūbaram
     gāṅgeyo yudhi durdharṣas tasthau dīrgham ivāturaḥ
taṃ visaṃjñam apovāha saṃyantā rathavājinām
     upadeśam anusmṛtya rakṣamāṇo mahāratham
