[samjaya]
      karṇasya vacanaṃ śrutvā keśavaḥ paravīrahā
      uvāca prahasan vākyaṃ smitapūrvam idaṃ tadā
api tvāṃ na tapet karṇa rājyalābhopapādanā
      mayā dattāṃ hi pṛthivīṃ na praśāsitum icchasi
dhruvo jayaḥ pāṇḍavānām itīdaṃ; na saṃśayaḥ kaś cana vidyate 'tra
      jaya dhvajo dṛśyate pāṇḍavasya; samucchrito vānararāja ugraḥ
divyā māyāvihitā bhauvanena; samucchritā indraketuprakāśā
      divyāni bhūtāni bhayāvahāni; dṛśyanti caivātra bhayānakāni
na sajjate śailavanaspatibhya; ūrdhvaṃ tiryag yojanamātrarūpaḥ
      śrīmān dhvajaḥ karṇa dhanaṃjayasya; samucchritaḥ pāvakatulyarūpaḥ
yadā drakṣyasi saṃgrāme śvetāśvaṃ kṛṣṇasārathim
      aindram astraṃ vikurvāṇam ubhe caivāgnimārute
gāṇḍīvasya ca nirghoṣaṃ visphūrjitam ivāśaneḥ
      na tadā bhavitā tretā na kṛtaṃ dvāparaṃ na ca
yadā drakṣyasi saṃgrāme kuntīputraṃ yudhiṣṭhiram
      japahomasamāyuktaṃ svāṃ rakṣantaṃ mahācamūm
ādityam iva durdharṣaṃ tapantaṃ śatruvāhinīm
      na tadā bhavitā tretā na kṛtaṃ dvāparaṃ na ca
yadā drakṣyasi saṃgrāme bhīmasenaṃ mahābalam
     duḥśāsanasya rudhiraṃ pītvā nṛtyantam āhave
prabhinnam iva mātaṅgaṃ pratidviradaghātinam
     na tadā bhavitā tretā na kṛtaṃ dvāparaṃ na ca
yadā drakṣyasi saṃgrāme mādrīputrau mahārathau
     vāhinīṃ dhārtarāṣṭrāṇāṃ kṣobhayantau gajāv iva
vigāḍhe śastrasaṃpāte paravīra rathā rujau
     na tadā bhavitā tretā na kṛtaṃ dvāparaṃ na ca
yadā drakṣyasi saṃgrāme droṇaṃ śāṃtanavaṃ kṛpam
     suyodhanaṃ ca rājānaṃ saindhavaṃ ca jayadratham
yuddhāyāpatatas tūrṇaṃ vāritān savyasācinā
     na tadā bhavitā tretā na kṛtaṃ dvāparaṃ na ca
brūyāḥ karṇa ito gatvā droṇaṃ śāṃtanavaṃ kṛpam
     saumyo 'yaṃ vartate māsaḥ suprāpa yavasendhanaḥ
pakvauṣadhi vanasphītaḥ phalavān alpamakṣikaḥ
     niṣpaṅko rasavat toyo nātyuṣṇa śiśiraḥ sukhaḥ
saptamāc cāpi divasād amāvāsyā bhaviṣyati
     saṃgrāmaṃ yojayet tatra tāṃ hy āhuḥ śakra devatām
tathā rājño vadeḥ sarvān ye yuddhāyābhyupāgatāḥ
     yad vo manīṣitaṃ tad vai sarvaṃ saṃpādayāmi vaḥ
rājāno rājaputrāś ca duryodhana vaśānugāḥ
     prāpya śastreṇa nidhanaṃ prāpsyanti gatim uttamām
