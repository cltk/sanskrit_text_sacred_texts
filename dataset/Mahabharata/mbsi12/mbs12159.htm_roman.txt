[bh]
      kṛtārtho yakṣyamāṇaś ca sarvavedāntagaś ca yaḥ
      ācārya pitṛbhāryārthaṃ svādhyāyārtham athāpi vā
ete vai sādhavo dṛṣṭā brāhmaṇā dharmabhikṣavaḥ
      asvebhyo deyam etebhyo dānaṃ vidyā viśeṣataḥ
anyatra dakṣiṇā yātu deyā bharatasattama
      anyebhyo hi bahir vedyāṃ nākṛtānnaṃ vidhīyate
sarvaratnāni rājā ca yathārhaṃ pratipādayet
      brāhmaṇāś caiva yajñāś ca sahānnāḥ saha dakṣiṇāḥ
yasya traivārṣikaṃ bhaktaṃ paryāptaṃ bhṛtyavṛttaye
      adhikaṃ vāpi vidyeta sa somaṃ pātum arhati
yajñaś cet pratividdhaḥ syād aṅgenaikena yajvanaḥ
      brāhmaṇasya viśeṣeṇa dhārmike sati rājani
yo vaiśyaḥ syād bahu paśur hīnakratur asomapaḥ
      kuṭumbāt tasya tad dravyaṃ yajñārthaṃ pārthivo haret
āhared veśmataḥ kiṃ cit kāmaṃ śūdrasya dravyataḥ
      na hi veśmani śūdrasya kaś cid asti parigrahaḥ
yo 'nāhitāgniḥ śatagur ayajvā ca sahasraguḥ
      tayor api kuṭumbābhyām āhared avicārayan
adātṛbhyo haren nityaṃ vyākhyāpya nṛpatiḥ prabho
     tathā hy ācarato dharmo nṛpateḥ syād athākhilaḥ
tathaiva saptame bhakte bhaktāni ṣaḍ anaśnatā
     aśvastana vidhānena hartavyaṃ hīnakarmaṇaḥ
     khalāt kṣetrāt tathāgārād yato vāpy upapadyate
ākhyātavyaṃ nṛpasyaitat pṛcchato 'pṛcchato 'pi vā
     na tasmai dhārayed daṇḍaṃ rājā dharmeṇa dharmavit
kṣatriyasya hi bāliśyād brāhmaṇaḥ kliśyate kṣudhā
     śrutaśīle samājñāya vṛttim asya prakalpayet
     athainaṃ parirakṣeta pitā putram ivaurasam
iṣṭiṃ vaiśvānarīṃ nityaṃ nirvaped abda paryaye
     avikalpaḥ purā dharmo dharmavādais tu kevalam
viśvais tu devaiḥ sādhyaiś ca brāhmaṇaiś ca maharṣibhiḥ
     āpatsu maraṇād bhītair liṅgapratinidhiḥ kṛtaḥ
prabhuḥ prathamakalpasya yo 'nukalpena vartate
     na sāmparāyikaṃ tasya durmater vidyate phalam
na brāhmaṇān vedayeta kaś cid rājani mānavaḥ
     avīryo vedanād vidyāt suvīryo vīryavattaram
tasmād rājñā sadā tejo duḥsahaṃ brahmavādinām
     mantā śāstā vidhātā ca brāhmaṇo deva ucyate
     tasmin nākuśalaṃ brūyān na śuktām īrayed giram
kṣatriyo bāhuvīryeṇa taraty āpadam ātmanaḥ
     dhanena vaiśyaḥ śūdraś ca mantrair homaiś ca vai dvijaḥ
na vai kanyā na yuvatir nāmantro na ca bāliśaḥ
     pariveṣṭāgnihotrasya bhaven nāsaṃskṛtas tathā
     narake nipatanty ete juhvānāḥ sa ca yasya tat
prājāpatyam adattvāśvam agnyādheyasya dakṣiṇām
     anāhitāgnir iti sa procyate dharmadarśibhiḥ
puṇyāny anyāni kurvīta śraddadhāno jitendriyaḥ
     anāpta dakṣiṇair yajñair na yajeta kathaṃ cana
prajāḥ paśūṃś ca svargaṃ ca hanti yajño hy adakṣiṇaḥ
     indriyāṇi yaśaḥ kīrtim āyuś cāsyopakṛntati
udakyā hy āsate ye ca ye ca ke cid anagnayaḥ
     kulaṃ cāśrotriyaṃ yeṣāṃ sarve te śūdra dharmiṇaḥ
udapānodake grāme brāhmaṇo vṛṣalī patiḥ
     uṣitvā dvādaśa samāḥ śūdra karmeha gacchati
anaryāṃ śayane bibhrad ujjhan bibhrac ca yo dvijām
     abrāhmaṇo manyamānas tṛṇeṣv āsīta pṛṣṭhataḥ
     tathā sa śudhyate rājañ śṛṇu cātra vaco mama
yad ekarātreṇa karoti pāpaṃ; kṛṣṇaṃ varṇaṃ brāhmaṇaḥ sevamānaḥ
     sthānāsanābhyāṃ vicaran vratī saṃs; tribhir varṣaiḥ śamayed ātmapāpam
na narma yuktaṃ vacanaṃ hinasti; na strīṣu rājan na vivāha kāle
     na gurvarthe nātmano jīvitārthe; pañcānṛtāny āhur apātakāni
śraddadhānaḥ śubhāṃ vidyāṃ hīnād api samācaret
     suvarṇam api cāmedhyād ādadīteti dhāraṇā
strīratnaṃ duṣkulāc cāpi viṣād apy amṛtaṃ pibet
     aduṣṭā hi striyo ratnam āpa ity eva dharmataḥ
gobrāhmaṇa hitārthaṃ ca varṇānāṃ saṃkareṣu ca
     gṛhṇīyāt tu dhanur vaiśyaḥ paritrāṇāya cātmanaḥ
surā pānaṃ brahmahatyā guru talpam athāpi vā
     anirdeśyāni manyante prāṇāntānīti dhāraṇā
suvarṇaharaṇaṃ stainyaṃ viprā saṅgaś ca pātakam
     viharan madya pānaṃ cāpy agamyā gamanaṃ tathā
patitaiḥ saṃprayogāc ca brāhmaṇair yonitas tathā
     acireṇa mahārāja tādṛśo vai bhavaty uta
saṃvatsareṇa patati patitena sahācaran
     yājana dhyāpanād yaunān na tu yānāsanāśanāt
etāni ca tato 'nyāni nirdeśyānīti dhāraṇā
     nirdeśyakena vidhinā kālenāvyasanī bhavet
annaṃ tiryaṅ na hotavyaṃ pretakarmaṇy apātite
     triṣu tv eteṣu pūrveṣu na kurvīta vicāraṇām
amātyān vā gurūn vāpi jahyād dharmeṇa dhārmikaḥ
     prāyaścittam akurvāṇair naitair arhati saṃvidam
adharmakārī dharmeṇa tapasā hanti kilbiṣam
     bruvan stena iti stenaṃ tāvat prāpnoti kilbiṣam
     astenaṃ stena ity uktvā dviguṇaṃ pāpam āpnuyāt
tribhāgaṃ brahmahatyāyāḥ kanyā prāpnoti duṣyatī
     yas tu dūṣayitā tasyāḥ śeṣaṃ prāpnoti kilbiṣam
brāhmaṇāyāvagūryeha spṛṣṭvā gurutaraṃ bhavet
     varṣāṇāṃ hi śataṃ pāpaḥ pratiṣṭhāṃ nādhigacchati
sahasraṃ tv eva varṣāṇāṃ nipātya narake vaset
     tasmān naivāvagūryād dhi naiva jātu nipātayet
śoṇitaṃ yāvataḥ pāṃsūn saṃgṛhṇīyād dvija kṣatāt
     tāvatīḥ sa sabhā rājan narake parivartate
bhrūṇahāhavamadhye tu śudhyate śastrapātitaḥ
     ātmānaṃ juhuyād vahnau samiddhe tena śudhyati
surāpo vāruṇīm uṣṇāṃ pītvā pāpād vimucyate
     tayā sa kāye nirdagdhe mṛtyunā pretya śudhyati
     lokāṃś ca labhate vipro nānyathā labhate hi saḥ
guru talpam adhiṣṭhāya durātmā pāpacetanaḥ
     sūrmīṃ jvalantīm āśliṣya mṛtyunā sa viśudhyati
atha vā śiśnavṛṣaṇāv ādāyāñjalinā svayam
     nairṛtīṃ diśam āsthāya nipatet sa tv ajihmagaḥ
brāhmaṇārthe 'pi vā prāṇān saṃtyajet tena śudhyati
     aśvamedhena vāpīṣṭvā gomedhenāpi vā punaḥ
     agniṣṭomena vā samyag iha pretya ca pūyate
tathaiva dvādaśa samāḥ kapālī brahmahā bhavet
     brahma cāri cared bhaikṣaṃ svakarmodāharan muniḥ
evaṃ vā tapasā yukto brahmahā savanī bhavet
     evaṃ vā garbham ajñātā cātreyīṃ yo 'bhigacchati
     dviguṇā brahmahatyā vay ātreyī vyasane bhavet
surāpo niyatāhāro brahma cārī kṣamā caraḥ
     ūrdhvaṃ tribhyo 'tha varṣebhyo jayetāgniṣṭutā param
     ṛṣabhaika sahasraṃ gā dattvā śubham avāpnuyāt
vaiśyaṃ hatvā tu varṣe dve ṛṣabhaika śatāś ca gāḥ
     śūdraṃ hatvābdam evaikam ṛṣabhaikādaśāś ca gāḥ
śvabarbara kharān hatvā śaudram eva vrataṃ caret
     mārjāracāṣa maṇḍūkān kākaṃ bhāsaṃ ca mūṣakam
uktaḥ paśusamo dharmo rājan prāṇi nipātanāt
     prāyaścittāny athānyāni pravakṣyāmy anupūrvaśaḥ
talpe cānyasya caurye ca pṛthak saṃvatsaraṃ caret
     trīṇi śrotriya bhāryāyāṃ paradāre tu dve smṛte
kāle caturthe bhuñjāno brahma cārī vratī bhavet
     sthānāsanābhyāṃ viharet trir ahno 'bhyuditād apaḥ
     evam eva nirācānto yaś cāgnīn apavidhyati
tyajaty akāraṇe yaś ca pitaraṃ mātaraṃ tathā
     patitaḥ syāt sa kauravya tathā dharmeṣu niścayaḥ
grāsācchādanam atyarthaṃ dadyād iti nidarśanam
     bhāryāyāṃ vyabhicāriṇyāṃ niruddhāyāṃ viśeṣataḥ
     yat puṃsāṃ paradāreṣu tac caināṃ cārayed vratam
śreyāṃsaṃ śayane hitvā yā pāpīyāṃsam ṛcchati
     śvabhis tāṃ khādayed rājā saṃsthāne bahu saṃvṛte
pumāṃsaṃ bandhayet prājñaḥ śayane tapta āyase
     apy ādadhīta dārūṇi tatra dahyeta pāpakṛt
eṣa daṇḍo mahārāja strīṇāṃ bhartṛvyatikrame
     saṃvatsarābhiśastasya duṣṭasya dviguṇo bhavet
dve tasya trīṇi varṣāṇi catvāri saha sevinaḥ
     kucaraḥ pañcavarṣāṇi cared bhaikṣaṃ munivrataḥ
parivittiḥ parivettā yayā ca parividyate
     pāṇigrāhaś ca dharmeṇa sarve te patitāḥ smṛtāḥ
careyuḥ sarva evaite vīrahā yad vrataṃ caret
     cāndrāyaṇaṃ caren māsaṃ kṛcchraṃ vā pāpaśuddhaye
parivettā prayaccheta parivittāya tāṃ snuṣām
     jyeṣṭhena tv abhyanujñāto yavīyān pratyanantaram
     enaso mokṣam āpnoti sā ca tau caiva dharmataḥ
amānuṣīṣu govarjam anāvṛṣṭir na duṣyati
     adhiṣṭhātāram attāraṃ paśūnāṃ puruṣaṃ viduḥ
paridhāyordhva vālaṃ tu pātram ādāya mṛnmayam
     caret sapta gṛhān bhaikṣaṃ svakarma parikīrtayan
tatraiva labdhabhojī syād dvādaśāhāt sa śudhyati
     caret saṃvatsaraṃ cāpi tad vrataṃ yan nirākṛti
bhavet tu mānuṣeṣv evaṃ prāyaścittam anuttamam
     dānaṃ vādāna sakteṣu sarvam eva prakalpayet
     anāstikeṣu gomātraṃ prāṇam ekaṃ pracakṣate
śvavarāha manuṣyāṇāṃ kukkuṭasya kharasya ca
     māṃsaṃ mūtra purīṣaṃ ca prāśya saṃskāram arhati
brāhmaṇasya surāpasya gandham āghrāya somapaḥ
     apas tryahaṃ pibed uṣṇās tryaham uṣṇaṃ payaḥ pibet
     tryaham uṣṇaṃ ghṛtaṃ pītvā vāyubhakṣo bhavet tryaham
evam etat samuddiṣṭaṃ prāyaścittaṃ sanātanam
     brāhmaṇasya viśeṣeṇa tattvajñānena jāyate
