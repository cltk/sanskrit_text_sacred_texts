[janamejaya]
      śaratalpe śayānas tu bharatānāṃ pitāmahaḥ
      katham utsṛṣṭavān dehaṃ kaṃ ca yogam adhārayat
[vaiṣampāyana]
      śṛṇuṣvāvahito rājañ śucir bhūtvā samāhitaḥ
      bhīṣmasya kuruśārdūla dehotsargaṃ mahātmanaḥ
nivṛttamātre tv ayana uttare vai divākare
      samāveśayad ātmānam ātmany eva samāhitaḥ
vikīrṇāṃśur ivādityo bhīṣmaḥ śaraśataiś citaḥ
      śiśye paramayā lakṣmyā vṛto brāhmaṇasattamaiḥ
vyāsena veda śravasā nāradena surarṣiṇā
      devasthānena vātsyena tathāśmaka sumantunā
etaiś cānyair munigaṇair mahābhāgair mahātmabhiḥ
      śraddhā damapuraskārair vṛtaś candra iva grahaiḥ
bhīṣmas tu puruṣavyāghraḥ karmaṇā manasā girā
      śaratalpagataḥ kṛṣṇaṃ pradadhyau prāñjaliḥ sthitaḥ
svareṇa puṣṭanādena tuṣṭāva madhusūdanam
      yogeśvaraṃ padmanābhaṃ viṣṇuṃ jiṣṇuṃ jagatpatim
kṛtāñjaliḥ śucir bhūtvā vāg vidāṃ pravaraḥ prabhum
      bhīṣmaḥ paramadharmātmā vāsudevam athāstuvat
ārirādhayiṣuḥ kṛṣṇaṃ vācaṃ jigamiṣāmi yām
     tayā vyāsa samāsinyā prīyatāṃ puruṣottamaḥ
śuciḥ śuci ṣadaṃ haṃsaṃ tatparaḥ parameṣṭhinam
     yuktvā sarvātmanātmānaṃ taṃ prapadye prajāpatim
yasmin viśvāni bhūtāni tiṣṭhanti ca viśanti ca
     guṇabhūtāni bhūteśe sūtre maṇigaṇā iva
yasmin nitye tate tantau dṛḍhe srag iva tiṣṭhati
     sadasad grathitaṃ viśvaṃ viśvāṅge viśvakarmaṇi
hariṃ sahasraśirasaṃ sahasracaraṇekṣaṇam
     prāhur nārāyaṇaṃ devaṃ yaṃ viśvasya parāyaṇam
aṇīyasām aṇīyāṃsaṃ sthaviṣṭhaṃ ca sthavīyasām
     garīyasāṃ gariṣṭhaṃ ca śreṣṭhaṃ ca śreyasām api
yaṃ vākeṣv anuvākeṣu niṣatsūpaniṣatsu ca
     gṛṇanti satyakarmāṇaṃ satyaṃ satyeṣu sāmasu
caturbhiś caturātmānaṃ sattvasthaṃ sātvatāṃ patim
     yaṃ divyair devam arcanti guhyaiḥ paramanāmabhiḥ
yaṃ devaṃ devakī devī vasudevād ajījanat
     bhaumasya brahmaṇo guptyai dīptam agnim ivāraṇiḥ
yam ananyo vyapetāśīr ātmānaṃ vītakalmaṣam
     iṣṭvānantyāya govindaṃ paśyaty ātmany avasthitam
purāṇe puruṣaḥ prokto brahmā prokto yugādiṣu
     kṣaye saṃkarṣaṇaḥ proktas tam upāsyam upāsmahe
ati vāyvindra karmāṇam ati sūryāgnitejasam
     ati buddhīndriyātmānaṃ taṃ prapadye prajāpatim
yaṃ vai viśvasya kartāraṃ jagatas tasthuṣāṃ patim
     vadanti jagato 'dhyakṣam akṣaraṃ paramaṃ padam
hiraṇyavarṇaṃ yaṃ garbham aditir daitya nāśanam
     ekaṃ dvādaśadhā jajñe tasmai sūryātmane namaḥ
śukle devān pitṝn kṛṣṇe tarpayaty amṛtena yaḥ
     yaś ca rājā dvijātīnāṃ tasmai somātmane namaḥ
mahatas tamasaḥ pāre puruṣaṃ jvalanadyutim
     yaṃ jñātvā mṛtyum atyeti tasmai jñeyātmane namaḥ
yaṃ bṛhantaṃ bṛhaty ukthe yam agnau yaṃ mahādhvare
     yaṃ viprasaṃghā gāyanti tasmai vedātmane namaḥ
ṛg yajuḥ sāma dhāmānaṃ daśārdha havir ākṛtim
     yaṃ sapta tantuṃ tanvanti tasmai yajñātmane namaḥ
yaḥ suparṇo yajur nāma chando gātras trivṛc chirāḥ
     rathaṃtara bṛhaty akṣas tasmai stotrātmane namaḥ
yaḥ sahasrasave satre jajñe viśvasṛjām ṛṣiḥ
     hiraṇyavarṇaḥ śakunis tasmai haṃsātmane namaḥ
padāṅgaṃ saṃdhiparvāṇaṃ svaravyañjana lakṣaṇam
     yam āhur akṣaraṃ nityaṃ tasmai vāg ātmane namaḥ
yaś cinoti satāṃ setum ṛtenāmṛta yoninā
     dharmārthavyavahārāṅgais tasmai satyātmane namaḥ
yaṃ pṛthag dharmacaraṇāḥ pṛthag dharmaphalaiṣiṇaḥ
     pṛthag dharmaiḥ samarcanti tasmai dharmātmane namaḥ
yaṃ taṃ vyaktastham avyaktaṃ vicinvanti maharṣayaḥ
     kṣetre kṣetrajñam āsīnaṃ tasmai kṣetrātmane namaḥ
yaṃ dṛg ātmānam ātmasthaṃ vṛtaṃ ṣoḍaśabhir guṇaiḥ
     prāhuḥ sapta daśaṃ sāṃkhyās tasmai sāṃkhyātmane namaḥ
yaṃ vinidrā jitaśvāsāḥ sattvasthāḥ saṃyatendriyāḥ
     jyotiḥ paśyanti yuñjānās tasmai yogātmane namaḥ
apuṇya puṇyoparame yaṃ punar bhava nirbhayāḥ
     śāntāḥ saṃnyāsino yānti tasmai mokṣātmane namaḥ
yo 'sau yugasahasrānte pradīptārcir vibhāvasu
     saṃbhakṣayati bhūtāni tasmai ghorātmane namaḥ
saṃbhakṣya sarvabhūtāni kṛtvā caikārṇavaṃ jagat
     bālaḥ svapiti yaś caikas tasmai māyātmane namaḥ
sahasraśirase tasmai puruṣāyāmitātmane
     catuḥsamudraparyāya yoganidrātmane namaḥ
ajasya nābhāv adhyekaṃ yasmin viśvaṃ pratiṣṭhitam
     puṣkaraṃ puṣkarākṣasya tasmai padmātmane namaḥ
yasya keśeṣu jīmūtā nadyaḥ sarvāṅgasaṃdhiṣu
     kukṣau samudrāś catvāras tasmai toyātmane namaḥ
yugeṣv āvartate yo 'ṃśair dinartv anaya hāyanaiḥ
     sarga pralayayoḥ kartā tasmai kālātmane namaḥ
brahma vaktraṃ bhujau kṣatraṃ kṛtsnam ūrūdaraṃ viśaḥ
     pādau yasyāśritāḥ śūdrās tasmai varṇātmane namaḥ
yasyāgnir āsyaṃ dyaur mūrdhā khaṃ nābhiś caraṇau kṣitiḥ
     sūryaś cakṣur diśaḥ śrotre tasmai lokātmane namaḥ
viṣaye vartamānānāṃ yaṃ taṃ vaiśeṣikair guṇaiḥ
     prāhur viṣayagoptāraṃ tasmai goptr ātmane namaḥ
annapānendhana mayo rasaprāṇavivardhanaḥ
     yo dhārayati bhūtāni tasmai prāṇātmane namaḥ
paraḥ kālāt paro yajñāt paraḥ sad asatoś ca yaḥ
     anādir ādir viśvasya tasmai viśvātmane namaḥ
yo mohayati bhūtāni sneharāgānubandhanaiḥ
     sargasya rakṣaṇārthāya tasmai mohātmane namaḥ
ātmajñānam idaṃ jñānaṃ jñātvā pañcasv avasthitam
     yaṃ jñānino 'dhigacchanti tasmai jñānātmane namaḥ
aprameyaśarīrāya sarvato 'nanta cakṣuṣe
     apāraparimeyāya tasmai cintyātmane namaḥ
jaṭine daḍine nityaṃ lambodara śarīriṇe
     kamaṇḍaluniṣaṅgāya tasmai brahmātmane namaḥ
śūline tridaśeśāya tryambakāya mahātmane
     bhasma digdhordhva liṅgāya tasmai rudrātmane namaḥ
pañca bhūtātmabhūtāya bhūtādi nidhanātmane
     akrodha droha mohāya tasmai śāntātmane namaḥ
yasmin sarvaṃ yataḥ sarvaṃ yaḥ sarvaṃ sarvataś ca yaḥ
     yaś ca sarvamayo nityaṃ tasmai sarvātmane namaḥ
viśvakarman namas te 'stu viśvātman viśvasaṃbhava
     apavargo 'si bhūtānāṃ pañcānāṃ parataḥ sthitaḥ
namas te triṣu lokeṣu namas te paratastriṣu
     namas te dikṣu sarvāsu tvaṃ hi sarvaparāyaṇam
namas te bhagavan viṣṇo lokānāṃ prabhavāpyaya
     tvaṃ hi kartā hṛṣīkeśa saṃhartā cāparājitaḥ
tena paśyāmi te divyān bhāvān hi triṣu vartmasu
     tac ca paśyāmi tattvena yat te rūpaṃ sanātanam
divaṃ te śirasā vyāptaṃ padbhyāṃ devī vasuṃdharā
     vikrameṇa trayo lokāḥ puruṣo 'si sanātanaḥ
atasī puṣpasaṃkāśaṃ pītavāsasam acyutam
     ye namasyanti govindaṃ na teṣāṃ vidyate bhayam
yathā viṣṇumayaṃ satyaṃ yathā viṣṇumayaṃ haviḥ
     yathā viṣṇumayaṃ sarvaṃ pāpmā me naśyatāṃ tathā
tvāṃ prapannāya bhaktāya gatim iṣṭāṃ jigīṣave
     yac chreyaḥ puṇḍarīkākṣa tad dhyāyasva surottama
iti vidyā tapo yonir ayonir viṣṇur īḍitaḥ
     vāg yajñenārcito devaḥ prīyatāṃ mejanārdanaḥ
etāvad uktvā vacanaṃ bhīṣmastad gatamānasaḥ
     nama ity eva kṛṣṇāya praṇāmam akarot tadā
abhigamya tu yogena bhaktiṃ bhīṣmasya mādhavaḥ
     traikālya darśanaṃ jñānaṃ divyaṃ dātuṃ yayau hariḥ
tasminn uparate śabde tatas te brahmavādinaḥ
     bhīṣmaṃ vāgbhir bāṣpakaṇṭhās tam ānarcur mahāmatim
te stuvantaś ca viprāgryāḥ keśavaṃ puruṣottamam
     bhīṣmaṃ ca śanakaiḥ sarve praśaśaṃsuḥ punaḥ punaḥ
viditvā bhaktiyogaṃ tu bhīṣmasya puruṣottamaḥ
     sahasotthāya saṃhṛṣṭo yānam evānvapadyata
keśavaḥ sātyakiś caiva rathenaikena jagmatuḥ
     apareṇa mahātmānau yudhiṣṭhira dhanaṃjayau
bhīmaseno yamau cobhau ratham ekaṃ samāsthitau
     kṛpo yuyutsuḥ sūtaś ca saṃjayaś cāparaṃ ratham
te rathair nagarākāraiḥ prayātāḥ puruṣarṣabhāḥ
     nemighoṣeṇa mahatā kampayanto vasuṃdharām
tato giraḥ puruṣavaras tavānvitā; dvijeritāḥ pathi sumanāḥ sa śuśruve
     kṛtāñjaliṃ praṇatam athāparaṃ janaṃ; sa keśi hā muditamanābhyanandata
