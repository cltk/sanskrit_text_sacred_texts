tasya rākṣasarājasya niśamya paridevitam
 kumbhakarṇo babhāṣe 'tha vacanaṃ prajahāsa ca
dṛṣṭo doṣo hi yo 'smābhiḥ purā mantravinirṇaye
 hiteṣv anabhiyuktena so 'yam āsāditas tvayā
śīghraṃ khalv abhyupetaṃ tvāṃ phalaṃ pāpasya karmaṇaḥ
 nirayeṣv eva patanaṃ yathā duṣkṛtakarmaṇaḥ
prathamaṃ vai mahārāja kṛtyam etad acintitam
 kevalaṃ vīryadarpeṇa nānubandho vicāritaḥ
yaḥ paścāt pūrvakāryāṇi kuryād aiśvaryam āsthitaḥ
 pūrvaṃ cottarakāryāṇi na sa veda nayānayau
deśakālavihīnāni karmāṇi viparītavat
 kriyamāṇāni duṣyanti havīṃṣy aprayateṣv iva
trayāṇāṃ pañcadhā yogaṃ karmaṇāṃ yaḥ prapaśyati
 sacivaiḥ samayaṃ kṛtvā sa sabhye vartate pathi
yathāgamaṃ ca yo rājā samayaṃ vicikīrṣati
 budhyate sacivān buddhyā suhṛdaś cānupaśyati
dharmam arthaṃ ca kāmaṃ ca sarvān vā rakṣasāṃ pate
 bhajate puruṣaḥ kāle trīṇi dvandvāni vā punaḥ
triṣu caiteṣu yac chreṣṭhaṃ śrutvā tan nāvabudhyate
 rājā vā rājamātro vā vyarthaṃ tasya bahuśrutam
upapradānaṃ sāntvaṃ vā bhedaṃ kāle ca vikramam
 yogaṃ ca rakṣasāṃ śreṣṭha tāv ubhau ca nayānayau
kāle dharmārthakāmān yaḥ saṃmantrya sacivaiḥ saha
 niṣevetātmavāṁl loke na sa vyasanam āpnuyāt
hitānubandham ālokya kāryākāryam ihātmanaḥ
 rājā sahārthatattvajñaiḥ sacivaiḥ saha jīvati
anabhijñāya śāstrārthān puruṣāḥ paśubuddhayaḥ
 prāgalbhyād vaktum icchanti mantreṣv abhyantarīkṛtāḥ
aśāstraviduṣāṃ teṣāṃ na kāryam ahitaṃ vacaḥ
 arthaśāstrānabhijñānāṃ vipulāṃ śriyam icchatām
ahitaṃ ca hitākāraṃ dhārṣṭyāj jalpanti ye narāḥ
 avekṣya mantrabāhyās te kartavyāḥ kṛtyadūṣaṇāḥ
vināśayanto bhartāraṃ sahitāḥ śatrubhir budhaiḥ
 viparītāni kṛtyāni kārayantīha mantriṇaḥ
tān bhartā mitrasaṃkāśān amitrān mantranirṇaye
 vyavahāreṇa jānīyāt sacivān upasaṃhitān
capalasyeha kṛtyāni sahasānupradhāvataḥ
 chidram anye prapadyante krauñcasya kham iva dvijāḥ
yo hi śatrum avajñāya nātmānam abhirakṣati
 avāpnoti hi so 'narthān sthānāc ca vyavaropyate
tat tu śrutvā daśagrīvaḥ kumbhakarṇasya bhāṣitam
 bhrukuṭiṃ caiva saṃcakre kruddhaś cainam uvāca ha
mānyo gurur ivācāryaḥ kiṃ māṃ tvam anuśāsati
 kim evaṃ vākśramaṃ kṛtvā kāle yuktaṃ vidhīyatām
vibhramāc cittamohād vā balavīryāśrayeṇa vā
 nābhipannam idānīṃ yad vyarthās tasya punaḥ kṛthāḥ
asmin kāle tu yad yuktaṃ tad idānīṃ vidhīyatām
 mamāpanayajaṃ doṣaṃ vikrameṇa samīkuru
yadi khalv asti me sneho bhrātṛtvaṃ vāvagacchasi
 yadi vā kāryam etat te hṛdi kāryatamaṃ matam
sa suhṛdyo vipannārthaṃ dīnam abhyavapadyate
 sa bandhur yo 'panīteṣu sāhāyyāyopakalpate
tam athaivaṃ bruvāṇaṃ tu vacanaṃ dhīradāruṇam
 ruṣṭo 'yam iti vijñāya śanaiḥ ślakṣṇam uvāca ha
atīva hi samālakṣya bhrātaraṃ kṣubhitendriyam
 kumbhakarṇaḥ śanair vākyaṃ babhāṣe parisāntvayan
alaṃ rākṣasarājendra saṃtāpam upapadya te
 roṣaṃ ca saṃparityajya svastho bhavitum arhasi
naitan manasi kartavvyaṃ mayi jīvati pārthiva
 tam ahaṃ nāśayiṣyāmi yatkṛte paritapyase
avaśyaṃ tu hitaṃ vācyaṃ sarvāvasthaṃ mayā tava
 bandhubhāvād abhihitaṃ bhrātṛsnehāc ca pārthiva
sadṛśaṃ yat tu kāle 'smin kartuṃ snigdhena bandhunā
 śatrūṇāṃ kadanaṃ paśya kriyamāṇaṃ mayā raṇe
adya paśya mahābāho mayā samaramūrdhani
 hate rāme saha bhrātrā dravantīṃ harivāhinīm
adya rāmasya tad dṛṣṭvā mayānītaṃ raṇāc chiraḥ
 sukhībhava mahābāho sītā bhavatu duḥkhitā
adya rāmasya paśyantu nidhanaṃ sumahat priyam
 laṅkāyāṃ rākṣasāḥ sarve ye te nihatabāndhavāḥ
adya śokaparītānāṃ svabandhuvadhakāraṇāt
 śatror yudhi vināśena karomy asrapramārjanam
adya parvatasaṃkāśaṃ sasūryam iva toyadam
 vikīrṇaṃ paśya samare sugrīvaṃ plavageśvaram
na paraḥ preṣaṇīyas te yuddhāyātula vikrama
 aham utsādayiṣyāmi śatrūṃs tava mahābala
yadi śakro yadi yamo yadi pāvakamārutau
 tān ahaṃ yodhayiṣyāmi kubera varuṇāv api
girimātraśarīrasya śitaśūladharasya me
 nardatas tīkṣṇadaṃṣṭrasya bibhīyāc ca puraṃdaraḥ
atha vā tyaktaśastrasya mṛdgatas tarasā ripūn
 na me pratimukhe kaś cic chaktaḥ sthātuṃ jijīviṣuḥ
naiva śaktyā na gadayā nāsinā na śitaiḥ śaraiḥ
 hastābhyām eva saṃrabdho haniṣyāmy api vajriṇam
yadi me muṣṭivegaṃ sa rāghavo 'dya sahiṣyati
 tataḥ pāsyanti bāṇaughā rudhiraṃ rāghavasya te
cintayā bādhyase rājan kimarthaṃ mayi tiṣṭhati
 so 'haṃ śatruvināśāya tava niryātum udyataḥ
muñca rāmād bhayaṃ rājan haniṣyāmīha saṃyuge
 rāghavaṃ lakṣmaṇaṃ caiva sugrīvaṃ ca mahābalam
 asādhāraṇam icchāmi tava dātuṃ mahad yaśaḥ
vadhena te dāśaratheḥ sukhāvahaṃ; sukhaṃ samāhartum ahaṃ vrajāmi
 nihatya rāmaṃ sahalakṣmaṇena; khādāmi sarvān hariyūthamukhyān
ramasva kāmaṃ piba cāgryavāruṇīṃ; kuruṣva kṛtyāni vinīyatāṃ jvaraḥ
 mayādya rāme gamite yamakṣayaṃ; cirāya sītā vaśagā bhaviṣyati
