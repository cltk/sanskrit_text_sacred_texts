[bh]
      atrāpy udāharantīmam itihāsaṃ purātanam
      śakra śambara saṃvādaṃ tan nibodha yudhiṣṭhira
śakro hy ajñātarūpeṇa jaṭī bhūtvā rajo ruṇaḥ
      virūpaṃ rūpam āsthāya praśnaṃ papraccha śambaram
kena śambara vṛttena svajātyān adhitiṣṭhasi
      śreṣṭhaṃ tvāṃ kena manyante tan me prabrūhi pṛcchataḥ
[ṣ]
      nāsūyāmi sadā viprān brahmāṇaṃ ca pitāmaham
      śāstrāṇi vadato viprān saṃmanyāmi yathāsukham
śrutvā ca nāvajānāmi nāparādhyāmi karhi cit
      abhyarcyānanupṛcchāmi pādau gṛhṇāmi dhīmatām
te viśrabdhāḥ prabhāṣante saṃyacchanti ca māṃ sadā
      pramatteṣv apramatto 'smi sadā supteṣu jāgṛmi
te mā śāstrapathe yuktaṃ brahmaṇyam anasūyakam
      samāsiñcanti śāstāraḥ kṣaudraṃ madhv iva makṣikāḥ
yac ca bhāṣanti te tuṣṭās tat tadgṛhṇāmi medhayā
      samādhim ātmano nityam anulomam acintayan
so 'haṃ vāg agrasṛṣṭānāṃ rasānām avalehakaḥ
      svajātyān adhitiṣṭhāmi nakṣatrāṇīva candramāḥ
etat pṛthivyām amṛtam etac cakṣur anuttamam
     yad brāhmaṇaṃ mukhāc chāstram iha śrutvā pravartate
etat kāraṇam ājñāya dṛṣṭvā devāsuraṃ purā
     yuddhaṃ pitā me hṛṣṭātmā vismitaḥ pratyapadyata
dṛṣṭvā ca brāhmaṇānāṃ tu mahimānaṃ mahātmanām
     paryapṛcchat katham ime siddhā iti niśākaram
[soma]
     brāhmaṇās tapasā sarve sidhyante vāgbalāḥ sadā
     bhujavīryā hi rājāno vāg astrāś ca dvijātayaḥ
pravasan vāpy adhīyīta bahvīr durvasatīr vasan
     nirmanyur api nirmāno yatiḥ syāt samadarśanaḥ
api cej jātisaṃpannaḥ sarvān vedān pitur gṛhe
     ślāghamāna ivādhīyed grāmya ity eva taṃ viduḥ
bhūmir etau nigirati sarpo bilaśayān iva
     rājānaṃ cāpy ayoddhāraṃ brāhmaṇaṃ cāpravāsinam
atimānaḥ śriyaṃ hanti puruṣasyālpamedhasaḥ
     garbheṇa duṣyate kanyā gṛhavāsena ca dvijaḥ
ity etan me pitā śrutvā somād adbhutadarśanāt
     brāhmaṇān pūjayām āsa tathaivāhaṃ mahāvratān
[bh]
     śrutvaitad vacanaṃ śakro dānavendra mukhāc cyutam
     dvijān saṃpūjayām āsa mahendratvam avāpa ca
