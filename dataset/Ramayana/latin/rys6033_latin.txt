yudhyatāṃ tu tatas teṣāṃ vānarāṇāṃ mahātmanām
 rakṣasāṃ saṃbabhūvātha balakopaḥ sudāruṇaḥ
te hayaiḥ kāñcanāpīḍair dhvajaiś cāgniśikhopamaiḥ
 rathaiś cādityasaṃkāśaiḥ kavacaiś ca manoramaiḥ
niryayū rākṣasavyāghrā nādayanto diśo daśa
 rākṣasā bhīmakarmāṇo rāvaṇasya jayaiṣiṇaḥ
vānarāṇām api camūr mahatī jayam iccatām
 abhyadhāvata tāṃ senāṃ rakṣasāṃ kāmarūpiṇām
etasminn antare teṣām anyonyam abhidhāvatām
 rakṣasāṃ vānarāṇāṃ ca dvandvayuddham avartata
aṅgadenendrajit sārdhaṃ vāliputreṇa rākṣasaḥ
 ayudhyata mahātejās tryambakeṇa yathāndhakaḥ
prajaṅghena ca saṃpātir nityaṃ durmarṣaṇo raṇe
 jambūmālinam ārabdho hanūmān api vānaraḥ
saṃgataḥ sumahākrodho rākṣaso rāvaṇānujaḥ
 samare tīkṣṇavegena mitraghnena vibhīṣaṇaḥ
tapanena gajaḥ sārdhaṃ rākṣasena mahābalaḥ
 nikumbhena mahātejā nīlo 'pi samayudhyata
vānarendras tu sugrīvaḥ praghasena samāgataḥ
 saṃgataḥ samare śrīmān virūpākṣeṇa lakṣmaṇaḥ
agniketuś ca durdharṣo raśmiketuś ca rākṣasaḥ
 suptaghno yajñakopaś ca rāmeṇa saha saṃgatāḥ
vajramuṣṭis tu maindena dvividenāśaniprabhaḥ
 rākṣasābhyāṃ sughorābhyāṃ kapimukhyau samāgatau
vīraḥ pratapano ghoro rākṣaso raṇadurdharaḥ
 samare tīkṣṇavegena nalena samayudhyata
dharmasya putro balavān suṣeṇa iti viśrutaḥ
 sa vidyunmālinā sārdham ayudhyata mahākapiḥ
vānarāś cāpare bhīmā rākṣasair aparaiḥ saha
 dvandvaṃ samīyur bahudhā yuddhāya bahubhiḥ saha
tatrāsīt sumahad yuddhaṃ tumulaṃ lomaharṣaṇam
 rakṣasāṃ vānarāṇāṃ ca vīrāṇāṃ jayam icchatām
harirākṣasadehebhyaḥ prasṛtāḥ keśaśāḍvalāḥ
 śarīrasaṃghāṭavahāḥ prasusruḥ śoṇitāpagāḥ
ājaghānendrajit kruddho vajreṇeva śatakratuḥ
 aṅgadaṃ gadayā vīraṃ śatrusainyavidāraṇam
tasya kāñcanacitrāṅgaṃ rathaṃ sāśvaṃ sasārathim
 jaghāna samare śrīmān aṅgado vegavān kapiḥ
saṃpātis tu tribhir bāṇaiḥ prajaṅghena samāhataḥ
 nijaghānāśvakarṇena prajaṅghaṃ raṇamūrdhani
jambūmālī rathasthas tu rathaśaktyā mahābalaḥ
 bibheda samare kruddho hanūmantaṃ stanāntare
tasya taṃ ratham āsthāya hanūmān mārutātmajaḥ
 pramamātha talenāśu saha tenaiva rakṣasā
bhinnagātraḥ śarais tīkṣṇaiḥ kṣiprahastena rakṣasā
 prajaghānādriśṛṅgeṇa tapanaṃ muṣṭinā gajaḥ
grasantam iva sainyāni praghasaṃ vānarādhipaḥ
 sugrīvaḥ saptaparṇena nirbibheda jaghāna ca
prapīḍya śaravarṣeṇa rākṣasaṃ bhīmadarśanam
 nijaghāna virūpākṣaṃ śareṇaikena lakṣmaṇaḥ
agniketuś ca durdharṣo raśmiketuś ca rākṣasaḥ
 suptighno yajñakopaś ca rāmaṃ nirbibhiduḥ śaraiḥ
teṣāṃ caturṇāṃ rāmas tu śirāṃsi samare śaraiḥ
 kruddhaś caturbhiś ciccheda ghorair agniśikhopamaiḥ
vajramuṣṭis tu maindena muṣṭinā nihato raṇe
 papāta sarathaḥ sāśvaḥ purāṭṭa iva bhūtale
vajrāśanisamasparśo dvivido 'py aśaniprabham
 jaghāna giriśṛṅgeṇa miṣatāṃ sarvarakṣasām
dvividaṃ vānarendraṃ tu drumayodhinam āhave
 śarair aśanisaṃkāśaiḥ sa vivyādhāśaniprabhaḥ
sa śarair atividdhāṅgo dvividaḥ krodhamūrchitaḥ
 sālena sarathaṃ sāśvaṃ nijaghānāśaniprabham
nikumbhas tu raṇe nīlaṃ nīlāñjanacayaprabham
 nirbibheda śarais tīkṣṇaiḥ karair megham ivāṃśumān
punaḥ śaraśatenātha kṣiprahasto niśācaraḥ
 bibheda samare nīlaṃ nikumbhaḥ prajahāsa ca
tasyaiva rathacakreṇa nīlo viṣṇur ivāhave
 śiraś ciccheda samare nikumbhasya ca sāratheḥ
vidyunmālī rathasthas tu śaraiḥ kāñcanabhūṣaṇaiḥ
 suṣeṇaṃ tāḍayām āsa nanāda ca muhur muhuḥ
taṃ rathastham atho dṛṣṭvā suṣeṇo vānarottamaḥ
 giriśṛṅgeṇa mahatā ratham āśu nyapātayat
lāghavena tu saṃyukto vidyunmālī niśācaraḥ
 apakramya rathāt tūrṇaṃ gadāpāṇiḥ kṣitau sthitaḥ
tataḥ krodhasamāviṣṭaḥ suṣeṇo haripuṃgavaḥ
 śilāṃ sumahatīṃ gṛhya niśācaram abhidravat
tam āpatantaṃ gadayā vidyunmālī niśācaraḥ
 vakṣasy abhijagnānāśu suṣeṇaṃ harisattamam
gadāprahāraṃ taṃ ghoram acintyaplavagottamaḥ
 tāṃ śilāṃ pātayām āsa tasyorasi mahāmṛdhe
śilāprahārābhihato vidyunmālī niśācaraḥ
 niṣpiṣṭahṛdayo bhūmau gatāsur nipapāta ha
evaṃ tair vānaraiḥ śūraiḥ śūrās te rajanīcarāḥ
 dvandve vimṛditās tatra daityā iva divaukasaiḥ
bhallaiḥ khaḍgair gadābhiś ca śaktitomara paṭṭasaiḥ
 apaviddhaś ca bhinnaś ca rathaiḥ sāṃgrāmikair hayaiḥ
nihataiḥ kuñjarair mattais tathā vānararākṣasaiḥ
 cakrākṣayugadaṇḍaiś ca bhagnair dharaṇisaṃśritaiḥ
 babhūvāyodhanaṃ ghoraṃ gomāyugaṇasevitam
kabandhāni samutpetur dikṣu vānararakṣasām
 vimarde tumule tasmin devāsuraraṇopame
vidāryamāṇā haripuṃgavais tadā; niśācarāḥ śoṇitadigdhagātrāḥ
 punaḥ suyuddhaṃ tarasā samāśritā; divākarasyāstamayābhikāṅkṣiṇaḥ
