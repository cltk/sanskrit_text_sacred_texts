[s]
      haiḍimbaṃ nihataṃ dṛṣṭvā vikīrṇam iva parvatam
      pāṇḍavā dīnamanasaḥ sarve bāṣpākulekṣaṇāḥ
vāsudevas tu harṣeṇa mahatābhipariplutaḥ
      nanāda siṃhavan nādaṃ vyathayann iva bhārata
      vinadya ca mahānādaṃ paryaṣvajata phalgunam
sa vinadya mahānādam abhīśūn saṃniyamya ca
      nanarta harṣasaṃvīto vātoddhūta iva drumaḥ
tato vinirbhrāmya punaḥ pārtham āsphoṭya cāsakṛt
      rathopastha gato bhīmaṃ prāṇadat punar acyutaḥ
prahṛṣṭamanasaṃ jñātvā vāsudevaṃ mahābalam
      abravīd arjuno rājan nātihṛṣṭamanā iva
atiharṣo 'yam asthāne tavādya madhusūdana
      śokasthāne pare prāpte haiḍimbasya vadhena vai
vimukhāni ca sainyāni hataṃ dṛṣṭvā ghaṭotkacam
      vayaṃ ca bhṛśam āvignā haiḍimbasya nipātanāt
naitat kāraṇam alpaṃ hi bhaviṣyati janārdana
      tad adya śaṃsa me pṛṣṭaḥ satyaṃ satyavatāṃ vara
yady etan na rahasyaṃ te vaktum arhasy ariṃdama
      dhairyasya vaikṛtaṃ brūhi tvam adya madhusūdana
samudrasyeva saṃkṣobho meror iva visarpaṇam
     tathaital lāghavaṃ manye tava karma janārdana
[vāsu]
     atiharṣam imaṃ prāptaṃ śṛṇu me tvaṃ dhanaṃjaya
     atīva manasaḥ sadyaḥ prasādakaram uttamam
śaktiṃ ghaṭotkacenemāṃ vyaṃsayitvā mahādyute
     karṇaṃ nihatam evājau viddhi sadyo dhanaṃjaya
śaktihastaṃ punaḥ karṇaṃ ko loke 'sti pumān iha
     ya enam abhitas tiṣṭhet kārttikeyam ivāhave
diṣṭyāpanīta kavaco diṣṭyāpahṛta kuṇḍalaḥ
     diṣṭyā ca vyaṃsitā śaktir amoghasya ghaṭotkace
yadi hi styāt sa kavacas tathaiva ca sakuṇḍalaḥ
     sāmarān api lokāṃs trīn ekaḥ karṇo jayed balī
vāsavo vā kubero vā varuṇo vā jaleśvaraḥ
     yamo vā notsahet karṇaṃ raṇe pratisamāsitum
gāṇḍīvam āyamya bhavāṃś cakraṃ vāhaṃ sudarśanam
     na śaktau svo raṇe jetuṃ tathāyuktaṃ nararṣabham
tvaddhitārthaṃ tu śakreṇa māyayā hṛtakuṇḍalaḥ
     vihīnakavacaś cāyaṃ kṛtaḥ parapuraṃjayaḥ
utkṛtya kavacaṃ yasmāt kuṇḍale vimale ca te
     prādāc chakrāya karṇo vai tena vaikartanaḥ smṛtaḥ
āśīviṣa iva kruddhaḥ stambhito mantratejasā
     tathādya bhāti karṇo me śāntajvāla ivānalaḥ
yadā prabhṛti karṇāya śaktir dattā mahātmanā
     vāsavena mahābāho prāptā yāsau ghaṭotkace
kuṇḍalābhyāṃ nimāyātha divyena kavacena ca
     tāṃ prāpyāmanyata vṛṣā satataṃ tvāṃ hataṃ raṇe
evaṃgate 'pi śakyo 'yaṃ hantuṃ nānyena kena cit
     ṛte tvā puruṣavyāghra śape satyena cānagha
brahmaṇyaḥ satyavādī ca tapasvī niyatavrataḥ
     ripuṣv api dayāvāṃś ca tasmāt karṇo vṛṣā smṛpaḥ
yuddhaśauṇḍo mahābāhur nityodyata śarāsanaḥ
     kesarīva vane mardan mattamātaṅgayūthapān
     vimadān rathaśārdūlān kurute raṇamūrdhani
madhyaṃ gata ivādityo yo na śakyo nirīkṣitum
     tvadīyaiḥ puruṣavyāghra yodhamukhyair mahātmabhiḥ
     śarajālasahasrāṃśuḥ śaradīva divākaraḥ
tapānte toyado yadvac charadhārāḥ kṣaraty asau
     divyāstrajaladaḥ karṇaḥ parjanya iva vṛṣṭimān
     so 'dya mānuṣatāṃ prāpto vimuktaḥ śakradattayā
eko hi yogo 'sya bhaved vadhāya; chidre hy enaṃ svapramattaḥ pramattam
     kṛcchraprāptaṃ rathacakre nimagne; hanyāḥ pūrvaṃ tvaṃ tu saṃjñāṃ vicārya
jarāsaṃdhaś cedirājo mahātmā; mahābalaś caikalabyo niṣādaḥ
     ekaikaśo nihatāḥ sarva eva; yogais tais tais tvaddhitārthaṃ mayaiva
athāpare nihatā rākṣasendrā; hiḍimbakirmīrabakapradhānāḥ
     alāyudhaḥ parasainyāvamardī; ghaṭotkacaś cograkarmā tarasvī
