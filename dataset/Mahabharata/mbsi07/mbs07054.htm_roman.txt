[s]
      tāṃ niśāṃ duḥkhaśokārtau śvasantāv iva coragau
      nidrāṃ naivopalebhāte vāsudevadhanaṃjayau
naranārāyaṇau kruddhau jñātvā devāḥ savāsavāḥ
      vyathitāś cintayām āsuḥ kiṃ kvid etad bhaviṣyati
vavuś ca dāruṇā vātā rūkṣā gorābhiśaṃsinaḥ
      sa kabandhas tathāditye parighaḥ samadṛśyata
śuṣkāśanyaś ca niṣpetuḥ sa nirghātāḥ sa vidyutaḥ
      cacāla cāpi pṛthivī sa śailavanakānanā
cukṣubhuś ca mahārāja sāgarā makarālayāḥ
      pratisrotaḥ pravṛttāś ca tathā gantuṃ samudragāḥ
rathāśvanaranāgānāṃ pravṛttam adharottaram
      kravyādānāṃ pramodārthaṃ yama rāṣṭravivṛddhaye
vāhanāni śakṛn mūtre mumucū ruruduś ca ha
      tān dṛṣṭvā dāruṇān sarvān utpātāṁl lomaharṣaṇān
sarve te vyathitāḥ sainyās tvadīyā bharatarṣabha
      śrutvā mahābalasyogrāṃ pratijñāṃ savyasācinaḥ
atha kṛṣṇaṃ mahābāhur abravīt pākaśāsaniḥ
      āśvāsaya subhadrāṃ tvaṃ bhaginīṃ snuṣayā saha
snuṣā śvaśvrānaghāyaste viśoke kuru mādhava
     sāmnā satyena yuktena vacasāśvasaya prabho
tato 'rjuna gṛhaṃ gatvā vāsudevaḥ sudurmanāḥ
     bhaginīṃ putraśokārtām āśvāsayata duḥkhitām
māṃ śokaṃ kuru vārṣṇeyi kumāraṃ prati sa snuṣā
     sarveṣāṃ prāṇināṃ bhīru niṣṭhaiṣā kālanirmitā
kule jatasya vīrasya kṣatriyasya viśeṣataḥ
     sadṛśaṃ maraṇaṃ hy etat tava putrasya mā śucaḥ
diṣṭyā mahāratho vīraḥ pitus tulyaparākramaḥ
     kṣātreṇa vidhinā prāpto vīrābhilasitāṃ gatim
jitvā subahuśaḥ śatrūn preṣayitvā ca mṛtyave
     gataḥ puṇyakṛtāṃ lokān sarvakāmaduho 'kṣayān
tapasā brahmacaryeṇa śrutena prajñayāpi ca
     santo yāṃ gatim icchanti prāptas tāṃ tava putrakaḥ
vīrasūr vīra patnī tvaṃ vīra śvaśura bāndhavā
     mā śucas tanayaṃ bhadre gataḥ sa paramāṃ gatim
prāpsyate cāpy asau kṣudraḥ saindhavo bāla ghātakaḥ
     asyāvalepasya phalaṃ sasuhṛd gaṇabāndhavaḥ
vyuṣṭāyāṃ tu varārohe rajanyāṃ pāpakarmakṛt
     na hi mokṣyati pārthāt sa praviṣṭo 'py amarāvatīm
śvaḥ śiraḥ śroṣyase tasya saindhavasya raṇe hṛtam
     samantapañcakād bāhyaṃ viśokā bhava mā rudaḥ
kṣatradharmaṃ puraskṛtya gataḥ śūraḥ satāṃ gatim
     yāṃ vayaṃ prāpnuyāmeha ye cānye śastrajīvinaḥ
vyūḍhorasko mahābāhur anivartī varapraṇut
     gatas tava varārohe putraḥ svargaṃ jvaraṃ jahi
anu jātaś ca pitaraṃ mātṛpakṣaṃ ca vīryavān
     sahasraśo ripūn hatvā hataḥ śūro mahārathaḥ
āśvāsaya snuṣāṃ rājñi mā śucaḥ kṣatriye bhṛṣam
     śvaḥ priyaṃ sumahac chrutvā viśokā bhava nandini
yat pārthena pratijñātaṃ tat tathā na tad anyathā
     cikīrṣitaṃ hi te bhartur na bhavej jātu niṣphalam
yadi ca manujapannagāḥ piśācā; rajanicarāḥ patagāḥ surāsurāś ca
     raṇagatam abhiyānti sindhurājaṃ; na sa bhavitā saha tair api prabhāte
