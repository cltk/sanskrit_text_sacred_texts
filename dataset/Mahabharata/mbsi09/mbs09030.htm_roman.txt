[s]
      tatas teṣv apayāteṣu ratheṣu triṣu pāṇḍavāḥ
      taṃ hradaṃ pratyapadyanta yātra duryodhano 'bhavat
āsādya ca kuru śreṣṭha tadā dvaipāyana hradam
      stambhitaṃ dhārtarāṣṭreṇa dṛṣṭvā taṃ salilāśayam
      vāsudevam idaṃ vākyam abravīt kurunandanaḥ
paśyemāṃ dhārtarāṣṭreṇa māyām apsu prayojitām
      viṣṭabhya salilaṃ śete nāsya mānuṣato bhayam
daivīṃ māyām imāṃ kṛtvā salilāntar gato hy ayam
      nikṛtyā nikṛtiprajño na me jīvan vimokṣyate
yady asya samare sāhyaṃ kurute vajrabhṛt svayam
      tathāpy enaṃ hataṃ yuddhe loko drakṣyati mādhava
[vā]
      māyāvina imāṃ māyāṃ māyayā jahi bhārata
      māyāvī māyayā vadhyaḥ satyam etad yudhiṣṭhira
kiryābhyupāyair bahulair māyām aspu prayojya ha
      jahi tvaṃ bharataśreṣṭha pāpātmānaṃ suyodhanam
kiryābhyupāyair indreṇa nihatā daityadānavāḥ
      kriyābhyupāyair bahubhir balir baddhomahātmanā
kriyābhyupāyaiḥ pūrvaṃ hi hiraṇyākṣo mahāsuraḥ
      hiraṇyakaśipuś caiva kriyayaiva niṣūditau
      vṛtraś ca nihato rājan kriyayaiva na saṃśayaḥ
tathā paulastya tanayo rāvaṇo nāma rākṣasaḥ
     rāmeṇa nihato rājan sānubandhaḥ sahānugaḥ
     kriyayā yogam āsthāya tathā tvam api vikrama
kriyābhyupāyair nihato mayā rājan purātane
     tārakaś ca mahādaityo vipracittiś ca vīryavān
vātāpir ilvalaś caiva triśirāś ca tathā vibho
     sundopasundāv asurau kriyayaiva niṣūditau
kriyābhyupāyair indreṇa tridivaṃ bhujyate vibho
     kriyā balavatī rājan nānyat kiṃ cid yudhiṣṭhira
daityāś ca dānavāś caiva rākṣasāḥ pārthivās tathā
     kriyābhyupāyair nihatāḥ kriyāṃ tasmāt samācara
[s]
     ity ukto vāsudevena pāṇḍavaḥ saṃśitavrataḥ
     jalasthaṃ taṃ mahārāja tava putraṃ malā balam
     abhyabhāṣata kaunteyaḥ prahasann iva bhārata
suyodhana kimartho 'yam ārambho 'spu kṛtas tvayā
     sarvaṃ kṣatraṃ ghātayitvā svakulaṃ ca viśāṃ pate
jalāśayaṃ praviṣṭo 'dya vāñchañ jīvitam ātmanaḥ
     uttiṣṭha rājan yudhyasva sahāsmābhiḥ suyodhana
sa ca darpo naraśreṣṭha sa ca mānaḥ kva te gataḥ
     yas tvaṃ saṃstabhya salilaṃ bhīto rājan vyavasthitaḥ
sarve tvāṃ śūra ity eva janā jalpanti saṃsadi
     vyarthaṃ tad bhavato manye śauryaṃ salilaśāyinaḥ
uttiṣṭha rājan yudhyasva kṣatriyo 'si kulodbhavaḥ
     kauraveyo viśeṣeṇa kule janma ca saṃsmara
sa kathaṃ kaurave vaṃśe praśaṃsañ janma cātmanaḥ
     yuddhād bhītas tatas toyaṃ praviśya pratitiṣṭhasi
ayuddham avyavasthānaṃ naiṣa dharmaḥ sanātanaḥ
     anāryajuṣṭam asvargyaṃ raṇe rājan palāyanam
kathaṃ pāram agatvā hi yuddhe tvaṃ vai jijīviṣuḥ
     imān nipatitān dṛṣṭvā putrān bhrātṝn pitṝṃs tathā
saṃbandhino vayasyāṃś ca mātulān bāndhavāṃs tathā
     ghātayitvā kathaṃ tāta hrade tiṣṭhasi sāṃpratam
śūramānī na śūras tvaṃ mithyā vadasi bhārata
     śūro 'ham iti durbuddhe sarvalokasya śṛṇvataḥ
na hi śūrāḥ palāyante śatrūn dṛṣṭvā kathaṃ cana
     brūhi vā tvaṃ yayā dhṛtyā śūra tyajasi saṃgaram
sa tvam uttiṣṭha yudhyasva vinīya bhayam ātmanaḥ
     ghātayitvā sarvasainyaṃ bhrātṝṃś caiva suyodhana
nedānīṃ jīvite buddhiḥ kāryā dharmacikīrṣayā
     kṣatradharmam apāśritya tvadvidhena suyodhana
yat tat karṇam upāśritya śakuniṃ cāpi saubalam
     amartya iva saṃmohāt tvam ātmānaṃ na buddhavān
tat pāpaṃ sumahat kṛtva pratiyudhyasva bhārata
     kathaṃ hi tvadvidho mohād rocayeta palāyanam
kva te tat pauruṣaṃ yātaṃ kva ca mānaḥ suyodhana
     kva ca vikrāntatā yātā kva ca visphūrjitaṃ mahat
kva te kṛtāstratā yātā kiṃ ca śeṣe jalāśaye
     sa tvam uttiṣṭha yudhyasv akṣatra dharmeṇa bhārata
asmān vā tvaṃ parājitya praśādhi pṛthivīm imām
     atha vā nihato 'smābhir bhūmau svapsyasi bhārata
eṣa te prathamo dharmaḥ sṛṣṭo dhātrā mahātmanā
     taṃ kuruṣva yathātathyaṃ rājā bhava mahāratha
[dur]
     naitac citraṃ mahārāja yad bhīḥ prāṇinam āviśat
     na ca prāṇabhayād bhīto vyapayāto 'smi bhārata
arathaś cāniṣaṅgī ca nihataḥ pārṣṇisārathiḥ
     ekaś cāpy agaṇaḥ saṃkhye pratyāśvāsam arocayam
na prāṇahetor na bhayān na viṣādād viśāṃ pate
     idam ambhaḥ praviṣṭo 'smi śramāt tv idam anuṣṭhitam
tvaṃ cāśvasihi kaunteya ye cāpy anugatās tava
     aham utthāya vaḥ sarvān pratiyotsyāmi saṃyuge
[y]
     āśvastā eva sarve sma ciraṃ tvāṃ mṛgayāmahe
     tad idānīṃ samuttiṣṭha yudhyasveha suyodhana
hatvā vā samare pārthān sphītaṃ rājyam avāpnuhi
     nihato vā raṇe 'smābhir vīralokam avāpsyasi
[dur]
     yadarthaṃ rājyam icchāmi kurūṇāṃ kurunandana
     ta ime nihatāḥ sarve bhrātaro me janeśvara
kṣīṇaratnāṃ ca pṛthivīṃ hatakṣatriya puṃgavām
     nābhyutsahāmy ahaṃ bhoktuṃ vidhavām iva yoṣitam
adyāpi tv aham āśaṃse tvāṃ vijetuṃ yudhiṣṭhira
     bhaṅktvā pāñcāla pāṇḍūnām utsāhaṃ bharatarṣabha
na tv idānīm ahaṃ manye kāryaṃ yuddhena karhi cit
     droṇe karṇe ca saṃśānte nihate ca pitāmahe
astv idānīm iyaṃ rājan kevalā pṛthivī tava
     asahāyo hi ko rājā rājyam icchet praśāsitum
suhṛdas tādṛśān hitvā putrān bhrātṝn pitṝn api
     bhavadbhiś ca hṛte rājye ko nu jīveta mādṛśaḥ
ahaṃ vanaṃ gamiṣyāmi hy ajinaiḥ prativāsitaḥ
     ratir hi nāsti me rājye hatapakṣasya bhārata
hatabāndhava bhūyiṣṭhā hatāśvā hatakuñjarā
     eṣā te pṛthivī rājan bhuṅkṣvaināṃ vigatajvaraḥ
vanam eva gamiṣyāmi vasāmo mṛgacarmaṇī
     na hi me nirjitasyāsti jīvite 'dya spṛhā vibho
gaccha tvaṃ bhuṅkṣva rājendra pṛthivīṃ nihateśvarām
     hatayodhāṃ naṣṭaratnāṃ kṣīṇavaprāṃ yathāsukham
[y]
     ārtapralāpān mā tāta salilasthaḥ prabhāṣathāḥ
     naitan manasi me rājan vāśitaṃ śakuner iva
yadi cāpi samarthaḥ syās tvaṃ dānāya suyodhana
     nāham iccheyam avaniṃ tvayā dattāṃ praśāsitum
adharmeṇa na gṛhṇīyāṃ tvayā dattāṃ mahīm imām
     na hi dharmaḥ smṛto rājan kṣatriyasya pratigrahaḥ
tvayā dattāṃ na ceccheyaṃ pṛthivīm akhilām aham
     tvāṃ tu yuddhe vinirjitya bhoktāsmi vasudhām imām
anīśvaraś ca pṛthivīṃ kathaṃ tvaṃ dātum icchasi
     tvayeyaṃ pṛthivī rājan kiṃ na dattā tadaiva hi
dharmato yācamānānāṃ śamārthaṃ ca kulasya naḥ
     vārṣṇeyaṃ prathamaṃ rājan pratyākhyāya mahābalam
kim idānīṃ dadāsi tvaṃ ko hi te cittavibhramaḥ
     abhiyuktas tu ko rājā dātum icched dhi medinīm
na tvam adya mahīṃ dātum īśaḥ kauravanandana
     ācchettuṃ vā balād rājan sa kathaṃ dātum icchasi
     māṃ tu nirjitya saṃgrāme pālayemāṃ vasuṃdharām
sūcy agreṇāpi yad bhūmer api dhrīyeta bhārata
     tan mātram api no mahya na dadāti purā bhavān
sa kathaṃ pṛthivīm etāṃ pradadāsi viśāṃ pate
     sūcy agraṃ nātyajaḥ pūrvaṃ sa kathaṃ tyajasi kṣitim
evam aiśvaryam āsādya praśāsya pṛthivīm imām
     ko hi mūḍho vyavasyeta śatror dātuṃ vasumṃ dharām
tvaṃ tu kevalamaurkhyeṇa vimūḍho nāvabudhyase
     pṛthivīṃ dātukāmo 'pi jīvitenādya mokṣyase
asmān vā tvaṃ parājitya praśādhi pṛthivīm imām
     atha vā nihato 'smābhir vraja lokān anuttamān
āvayor jīvato rājan mayi ca tvāyi ca dhruvam
     saṃśayaḥ sarvabhūtānāṃ vijaye no bhaviṣyati
jīvitaṃ tava duṣprajña mayi saṃprati vartate
     jīvayeyaṃ tv ahaṃ kāmaṃ na tu tvaṃ jīvituṃ kṣamaḥ
dahane hi kṛto yatnas tvayāsmāsu viśeṣataḥ
     āśīviṣair viṣaiś cāpi jale cāpi praveśanaiḥ
     tvayā vinikṛtā rājan rājyasya haraṇena ca
etasmāt kāraṇāt pāpajīvitaṃ te na vidyate
     uttiṣṭhottiṣṭha yudhyasva tat te śreyo bhaviṣyati
[s]
     evaṃ tu vividhā vāco jaya yuktāḥ punaḥ punaḥ
     kīrtayanti sma te vīrās tatra tatra janādhipa
