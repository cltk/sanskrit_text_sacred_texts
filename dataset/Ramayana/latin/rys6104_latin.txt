evam uktā tu vaidehī paruṣaṃ lomaharṣaṇam
 rāghaveṇa saroṣeṇa bhṛśaṃ pravyathitābhavat
sā tad aśrutapūrvaṃ hi jane mahati maithilī
 śrutvā bhartṛvaco rūkṣaṃ lajjayā vrīḍitābhavat
praviśantīva gātrāṇi svāny eva janakātmajā
 vākśalyais taiḥ saśalyeva bhṛśam aśrūṇy avartayat
tato bāṣpaparikliṣṭaṃ pramārjantī svam ānanam
 śanair gadgadayā vācā bhartāram idam abravīt
kiṃ mām asadṛśaṃ vākyam īdṛśaṃ śrotradāruṇam
 rūkṣaṃ śrāvayase vīra prākṛtaḥ prākṛtām iva
na tathāsmi mahābāho yathā tvam avagacchasi
 pratyayaṃ gaccha me svena cāritreṇaiva te śape
pṛthak strīṇāṃ pracāreṇa jātiṃ tvaṃ pariśaṅkase
 parityajemāṃ śaṅkāṃ tu yadi te 'haṃ parīkṣitā
yady ahaṃ gātrasaṃsparśaṃ gatāsmi vivaśā prabho
 kāmakāro na me tatra daivaṃ tatrāparādhyati
madadhīnaṃ tu yat tan me hṛdayaṃ tvayi vartate
 parādhīneṣu gātreṣu kiṃ kariṣyāmy anīśvarā
sahasaṃvṛddhabhāvāc ca saṃsargeṇa ca mānada
 yady ahaṃ te na vijñātā hatā tenāsmi śāśvatam
preṣitas te yadā vīro hanūmān avalokakaḥ
 laṅkāsthāhaṃ tvayā vīra kiṃ tadā na visarjitā
pratyakṣaṃ vānarendrasya tvadvākyasamanantaram
 tvayā saṃtyaktayā vīra tyaktaṃ syāj jīvitaṃ mayā
na vṛthā te śramo 'yaṃ syāt saṃśaye nyasya jīvitam
 suhṛjjanaparikleśo na cāyaṃ niṣphalas tava
tvayā tu naraśārdūla krodham evānuvartatā
 laghuneva manuṣyeṇa strītvam eva puraskṛtam
apadeśena janakān notpattir vasudhātalāt
 mama vṛttaṃ ca vṛttajña bahu te na puraskṛtam
na pramāṇīkṛtaḥ pāṇir bālye bālena pīḍitaḥ
 mama bhaktiś ca śīlaṃ ca sarvaṃ te pṛṣṭhataḥ kṛtam
evaṃ bruvāṇā rudatī bāṣpagadgadabhāṣiṇī
 abravīl lakṣmaṇaṃ sītā dīnaṃ dhyānaparaṃ sthitam
citāṃ me kuru saumitre vyasanasyāsya bheṣajam
 mithyāpavādopahatā nāhaṃ jīvitum utsahe
aprītasya guṇair bhartus tyaktayā janasaṃsadi
 yā kṣamā me gatir gantuṃ pravekṣye havyavāhanam
evam uktas tu vaidehyā lakṣmaṇaḥ paravīrahā
 amarṣavaśam āpanno rāghavānanam aikṣata
sa vijñāya manaśchandaṃ rāmasyākārasūcitam
 citāṃ cakāra saumitrir mate rāmasya vīryavān
adhomukhaṃ tato rāmaṃ śanaiḥ kṛtvā pradakṣiṇam
 upāsarpata vaidehī dīpyamānaṃ hutāśanam
praṇamya devatābhyaś ca brāhmaṇebhyaś ca maithilī
 baddhāñjalipuṭā cedam uvācāgnisamīpataḥ
yathā me hṛdayaṃ nityaṃ nāpasarpati rāghavāt
 tathā lokasya sākṣī māṃ sarvataḥ pātu pāvakaḥ
evam uktvā tu vaidehī parikramya hutāśanam
 viveśa jvalanaṃ dīptaṃ niḥsaṅgenāntarātmanā
janaḥ sa sumahāṃs tatra bālavṛddhasamākulaḥ
 dadarśa maithilīṃ tatra praviśantīṃ hutāśanam
tasyām agniṃ viśantyāṃ tu hāheti vipulaḥ svanaḥ
 rakṣasāṃ vānarāṇāṃ ca saṃbabhūvādbhutopamaḥ
