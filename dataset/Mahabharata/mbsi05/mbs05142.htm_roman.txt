[v]
      asiddhānunaye kṛṣṇe kurubhyaḥ pāṇḍavān gate
      abhigamya pṛthāṃ kṣattā śanaiḥ śocann ivābravit
jānāsi me jīvaputre bhāvaṃ nityam anugrahe
      krośato na ca gṛhṇīte vacanaṃ me suyodhanaḥ
upapanno hy asau rājā cedipāñcālakekayaiḥ
      bhīmārjunābhyāṃ kṛṣṇena yuyudhāna yamair api
upaplavye niviṣṭo 'pi dharmam eva yudhiṣṭhiraḥ
      kāṅkṣate jñātisauhārdād balavān durbalo yathā
rājā tu dhṛtarāṣṭro 'yaṃ vayovṛddho na śāmyati
      mattaḥ putra madenaiva vidharme pathi vartate
jayadrathasya karṇasya tathā duḥśāsanasya ca
      saubalasya ca durbuddhyā mitho bhedaḥ pravartate
adharmeṇa hi dharmiṣṭhaṃ hṛtaṃ vai rājyam īdṛśam
      yeṣāṃ teṣām ayaṃ dharmaḥ sānubandho bhaviṣyati
hriyamāṇe balād dharme kurubhiḥ ko na saṃjvaret
      asāmnā keśave yāte samudyokṣyanti pāṇḍavāḥ
tataḥ kurūṇām anayo bhavitā vīra nāśanaḥ
      cintayan na labhe nidrām ahaḥsu ca niśāsu ca
śrutvā tu kuntī tad vākyam arthakāmena bhāṣitam
     aniṣṭanantī duḥkhārtā manasā vimamarśa ha
dhig astv arthaṃ yatkṛte 'yaṃ mahāñ jñātivadhe kṣayaḥ
     vartsyate suhṛdāṃ hy eṣāṃ yuddhe 'smin vai parābhavaḥ
pāṇḍavāś cedipāñcālā yādavāś ca samāgatāḥ
     bhāratair yadi yotsyanti kiṃ nu duḥkham ataḥ param
paśye doṣaṃ dhruvaṃ yuddhe tathā yuddhe parābhavam
     adhanasya mṛtaṃ śreyo na hi jñātikṣaye jayaḥ
pitāmahaḥ śāṃtanava ācāryaś ca yudhāṃ patiḥ
     karṇaś ca dhārtarāṣṭrārthaṃ vardhayanti bhayaṃ mama
nācāryaḥ kāmavāñ śiṣyair droṇo yudhyeta jātucit
     pāṇḍaveṣu kathaṃ hārdaṃ kuryān na ca pitāmahaḥ
ayaṃ tv eko vṛthā dṛṣṭir dhārtarāṣṭrasya durmateḥ
     mohānuvartī satataṃ pāpo dveṣṭi ca pāṇḍavān
mahaty anarthe nirbandhī balavāṃś ca viśeṣataḥ
     karṇaḥ sadā pāṇḍavānāṃ tan me dahati sāṃpratam
āśaṃse tv adya karṇasya mano 'haṃ pāṇḍavān prati
     prasādayitum āsādya darśayantī yathātatham
toṣito bhavagān yatra durvāsā me varaṃ dadau
     āhvānaṃ deva saṃyuktaṃ vasantyāḥ pitṛveśmani
sāham antaḥpure rājñaḥ kuntibhojapuraskṛtā
     cintayantī bahuvidhaṃ hṛdayena vidūyatā
balābalaṃ ca mantrāṇāṃ brāhmaṇasya ca vāgbalam
     strībhāvād bālabhāvāc ca nintayantī punaḥ punaḥ
dhātryā viśrabdhayā guptā sakhījanavṛtā tadā
     doṣaṃ pariharantī ca pituś cāritrarakṣiṇī
kathaṃ nu sukṛtaṃ me syān nāparādhavatī katham
     bhaveyam iti saṃcintya brāhmaṇaṃ taṃ namasya ca
kautūhalāt tu taṃ labdhvā bāliśyād ācaraṃ tadā
     kanyā satī devam arkam āsādayam ahaṃ tataḥ
yo 'sau kānīna garbho me putravat parivartitaḥ
     kasmān na kuryād vacanaṃ pathyaṃ bhrātṛhitaṃ tathā
iti kuntī viniścitya kāryaṃ niścitam uttamam
     kāryārtham abhiniryāya yayau bhāgīrathīṃ prati
ātmajasya tatas tasya ghṛṇinaḥ satyasaṅginaḥ
     gaṅgātīre pṛthāśṛṇvad upādhyayana nisvanam
prāṅmukhasyordhva bāhoḥ sā paryatiṣṭhata pṛṣṭhataḥ
     japyāvasānaṃ kāryārthaṃ pratīkṣantī tapasvinī
atiṣṭhat sūryatāpārtā karṇasyottara vāsasi
     kauravya patnī vārṣṇeyī padmamāleva śuṣyatī
ā pṛṣṭhatāpāj japtvā sa parivṛtya yatavrataḥ
     dṛṣṭvā kuntīm upātiṣṭhad abhivādya kṛtāñjaliḥ
     yathānyāyaṃ mahātejā mānī dharmabhṛtāṃ varaḥ
