[bhī]
      tataḥ sa rājā janako mantribhiḥ saha bhārata
      puraḥ purohitaṃ kṛtvā sarvāṇy antaḥpurāṇi ca
āsanaṃ ca puraskṛtya ratnāni vividhāni ca
      śirasā cārghyam ādāya puru putraṃ samabhyagāt
sa tadāsanam ādāya bahuratnavibhūṣitam
      spardhyāstaraṇa saṃstīrṇaṃ sarvatobhadram ṛcchimat
purodhasā saṃgṛhītaṃ hastenālabhya pārthivaḥ
      pradadau guruputrāya śukāya paramārcitam
tatropaviṣṭaṃ taṃ kārṣṇiṃ śāstrataḥ pratyapūjayat
      pādyaṃ nivedya prathamam arghyaṃ gāṃ ca nyavedayat
      sa ca tāṃ mantravat pūjāṃ pratyagṛhṇād yathāvidhi
pratigṛhya ca tāṃ pūjāṃ janakād dvijasattamaḥ
      gāṃ caiva samanujñāya rājānam anumānya ca
paryapṛcchan mahātejā rājñaḥ kuśalam avyayam
      anāmayaṃ ca rājendra śukaḥ sānucarasya ha
anujñātaḥ sa tenātha niṣasāda sahānugaḥ
      udārasattvābhijano bhūmau rājā kṛtāñjaliḥ
kuśalaṃ cāvyayaṃ caiva pṛṣṭvā vaiyāsakiṃ nṛpaḥ
      kim āgamanam ity eva paryapṛcchata pārthivaḥ
[ṣuka]
     pitrāham ukto bhadraṃ te mokṣadharmārthakovidaḥ
     videharājo yājyo me janako nāma viśrutaḥ
tatra gacchasva vai tūrṇaṃ yadi te hṛdi saṃśayaḥ
     pravṛttau vā nivṛttau vā sa te chetsyati saṃśayam
so 'haṃ pitur niyogāt tvām upaprastum ihāgataḥ
     tan me dharmabhṛtāṃ śreṣṭha yathāvad vaktum arhasi
kiṃ kāryaṃ brāhmaṇeneha mokṣārthaś ca kim ātmakaḥ
     kathaṃ ca mokṣaḥ kartavyo jñānena tapasāpi vā
[janaka]
     yat kāryaṃ brāhmaṇeneha janmaprabhṛti tac chṛṇu
     kṛtopanayanas tāta bhaved veda parāyanaḥ
tapasā guruvṛttyā ca brahmacaryeṇa cābhibho
     devatānāṃ pitṝṇāṃ cāpy anṛṇaś cānasūyakaḥ
vedān adhītya niyato dakṣiṇām apavarjya ca
     abhyanujñām atha prāpya samāvarteta vai dvijaḥ
samāvṛttas tu gārhasthye sadāro niyato vaset
     anasūyur yathānyāyam āhitāgnis tathaiva ca
utpādya putrapautraṃ tu vanyāśramapade vaset
     tāny evāgnīn yathāśāstram arcayann atithipriyaḥ
sa vane 'gnīn yathānyāyam ātmany āropya dharmavit
     nirdvandvo vītarāgātmā brahmāśramapade vaset
[ṣuka]
     utpanne jñānavijñāne pratyakṣe hṛdi śāśvate
     kim avaśyaṃ nivastavyam āśrameṣu vaneṣu ca
etad bhavantaṃ pṛcchāmi tad bhavān vaktum arhati
     yathā vedārtha tattvena brūhi me tvaṃ janādhipa
[janaka]
     na vinā jñānavijñānaṃ mokṣasyādhigamo bhavet
     na vinā guru saṃbandhaṃ jñānasyādhigamaḥ smṛtaḥ
ācāryaḥ plāvitā tasya jñānaṃ plava ihocyate
     vijñāya kṛtakṛtyas tu tīrṇas tad ubhayaṃ tyajet
anucchedāya lokānām anucchedāya karmaṇām
     pūrvair ācarito dharmaś cāturāśramya saṃkathaḥ
anena kramayogena bahu jātiṣu karmaṇā
     kṛtvā śubhāśubhaṃ karma mokṣo nāmeha labhyate
bhavitaiḥ kāraṇaiś cāyaṃ bahu saṃsārayoniṣu
     āsādayati śuddhātmā mokṣaṃ vai prathamāśrame
tam āsādya tu muktasya dṛṣṭārthasya vipaścitaḥ
     triṣv āśrameṣu ko nv artho bhavet paramam īpsataḥ
rājasāṃs tāmasāṃś caiva nityaṃ doṣān vivarjayet
     sāttvikaṃ mārgam āsthāya paśyed ātmānam ātmanā
sarvabhūteṣu cātmānaṃ sarvahūtāni cātmani
     saṃpaśyan nopalipyeta jale vāri caro yathā
pakṣīva plavanād ūrdhvam amutrānantyam aśnute
     vihāya dehaṃ nirmukto nirdvandvaḥ praśamaṃ gataḥ
atra gāthāḥ purā gītāḥ śṛṇu rājñā yayātinā
     dhāryante yā dvijais tāta mokṣaśāstraviśāradaiḥ
jyotir ātmani nānyatra rataṃ tatraiva caiva tat
     svayaṃ ca śakyaṃ tad draṣṭuṃ susamāhita cetasā
na bibheti paro yasmān na bibheti parāc ca yaḥ
     yaś ca necchati na dveṣṭi brahma saṃpadyate tadā
yadā bhāvaṃ na kurute sarvabhūteṣu pāpakam
     karmaṇā manasā vācā brahma saṃpadyate tadā
saṃyojya tapasātmānam īrṣyām utsṛjya mohinīm
     tyaktvā kāmaṃ ca lobhaṃ ca tato brahmatvam aśnute
yadā śravye ca dṛśye ca sarvabhūteṣu cāpyayam
     samo bhavati nirdvandvo brahma saṃpadyate tadā
yadā stutiṃ ca nindāṃ ca samatvenaiva paśyati
     kāñcanaṃ cāyasaṃ caiva sukhaduḥkhe tathaiva ca
śītam uṣṇaṃ tathaivārtham anarthaṃ priyam apriyam
     jīvitaṃ maraṇaṃ caiva brahma saṃpadyate tadā
prasāryeha yathāṅgāni kūrmaḥ saṃharate punaḥ
     tathendriyāṇi manasā saṃyantavyāni bhikṣuṇā
tamaḥ parigataṃ veśma yathā dīpena dṛśyate
     tathā buddhipradīpena śakya ātmā nirīkṣitum
etat sarvaṃ prapaśyāmi tvayi buddhimatāṃ vara
     yac cānyad api vettavyaṃ tattvato veda tad bhavān
brahmarṣe viditaś cāsi viṣayāntam upāgataḥ
     guros tava prasādena tava caivopaśikṣayā
tasyaiva ca prasādena prādurbhūtaṃ mahāmune
     jñānaṃ divyaṃ mamāpīdaṃ tenāsi vidito mama
adhikaṃ tava vijñānam adhikā ca gatis tava
     adhikaṃ ca tavaiśvaryaṃ tac ca tvaṃ nāvabudhyase
bālyād vā saṃśayād vāpi bhayād vāpy avimokṣajāt
     utpanne cāpi vijñāne nādhigacchanti tāṃ gatim
vyavasāyena śuddhena madvidhaiś chinnasaṃśayaḥ
     vimucya hṛdayagranthīn āsādayati tāṃ gatim
bhavāṃś cotpanna vijñānaḥ sthirabuddhir alolupaḥ
     vyavasāyād ṛte brahmann āsādayati tatparam
nāsti te sukhaduḥkheṣu viśeṣo nāsti lolupā
     nautsukyaṃ nṛttagīteṣu na rāga upajāyate
na bandhuṣu nibandhas te na bhayeṣv asti te bhayam
     paśyāmi tvāṃ mahābhāga tulyaloṣṭāśma kāñcanam
ahaṃ ca tvānupaśyāmi ye cāpy anye manīṣiṇaḥ
     āsthitaṃ paramaṃ mārgam akṣayaṃ tam anāmayam
yat phalaṃ brāhmaṇasyeha mokṣārthaś ca yad ātmakaḥ
     tasmin vai vartase vipra kim anyat paripṛcchasi
