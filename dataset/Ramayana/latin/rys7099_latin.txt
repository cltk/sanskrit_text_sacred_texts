prabhātāyāṃ tu śarvaryāṃ pṛthuvakṣā mahāyaśāḥ
 rāmaḥ kamalapatrākṣaḥ purodhasam athābravīt
agnihotraṃ vrajatv agre sarpir jvalitapāvakam
 vājapeyātapatraṃ ca śobhayānaṃ mahāpatham
tato vasiṣṭhas tejasvī sarvaṃ niravaśeṣataḥ
 cakāra vidhivad dharmyaṃ mahāprāsthānikaṃ vidhim
tataḥ kṣaumāmbaradharo brahma cāvartayan param
 kuśān gṛhītvā pāṇibhyāṃ prasajya prayayāv atha
avyāharan kva cit kiṃ cin niśceṣṭo niḥsukhaḥ pathi
 nirjagāma gṛhāt tasmād dīpyamāno yathāṃśumān
rāmasya pārśve savye tu padmā śrīḥ susamāhitā
 dakṣiṇe hrīr viśālākṣī vyavasāyas tathāgrataḥ
śarā nānāvidhāś cāpi dhanur āyatavigraham
 anuvrajanti kākutsthaṃ sarve puruṣavigrahāḥ
vedā brāhmaṇarūpeṇa sāvitrī sarvarakṣiṇī
 oṃkāro 'tha vaṣaṭkāraḥ sarve rāmam anuvratāḥ
ṛṣayaś ca mahātmānaḥ sarva eva mahīsurāḥ
 anvagacchanta kākutsthaṃ svargadvāram upāgatam
taṃ yāntam anuyānti sma antaḥpuracarāḥ striyaḥ
 savṛddhabāladāsīkāḥ savarṣavarakiṃkarāḥ
sāntaḥpuraś ca bharataḥ śatrughnasahito yayau
 rāmavratam upāgamya rāghavaṃ samanuvratāḥ
tato viprā mahātmānaḥ sāgnihotrāḥ samāhitāḥ
 saputradārāḥ kākutstham anvagacchan mahāmatim
mantriṇo bhṛtyavargāś ca saputrāḥ sahabāndhavāḥ
 sānugā rāghavaṃ sarve anvagacchan prahṛṣṭavat
tataḥ sarvāḥ prakṛtayo hṛṣṭapuṣṭajanāvṛtāḥ
 anujagmuḥ pragacchantaṃ rāghavaṃ guṇarañjitāḥ
snātaṃ pramuditaṃ sarvaṃ hṛṣṭapuṣpam anuttamam
 dṛptaṃ kilikilāśabdaiḥ sarvaṃ rāmam anuvratam
na tatra kaś cid dīno 'bhūd vrīḍito vāpi duḥkhitaḥ
 hṛṣṭaṃ pramuditaṃ sarvaṃ babhūva paramādbhutam
draṣṭukāmo 'tha niryāṇaṃ rājño jānapado janaḥ
 saṃprāptaḥ so 'pi dṛṣṭvaiva saha sarvair anuvrataḥ
ṛkṣavānararakṣāṃsi janāś ca puravāsinaḥ
 agachan parayā bhaktyā pṛṣṭhataḥ susamāhitāḥ
