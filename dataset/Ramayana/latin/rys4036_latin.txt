evam uktas tu sugrīvo lakṣmaṇena mahātmanā
 hanumantaṃ sthitaṃ pārśve sacivaṃ vākyam abravīt
mahendrahimavadvindhyakailāsaśikhareṣu ca
 mandare pāṇḍuśikhare pañcaśaileṣu ye sthitāḥ
taruṇādityavarṇeṣu bhrājamāneṣu sarvaśaḥ
 parvateṣu samudrānte paścimasyāṃ tu ye diśi
ādityabhavane caiva girau saṃdhyābhrasaṃnibhe
 padmatālavanaṃ bhīmaṃ saṃśritā haripuṃgavāḥ
añjanāmbudasaṃkāśāḥ kuñjarapratimaujasaḥ
 añjane parate caiva ye vasanti plavaṃgamāḥ
manaḥśilā guhāvāsā vānarāḥ kanakaprabhāḥ
 merupārśvagatāś caiva ye ca dhūmragiriṃ śritāḥ
taruṇādityavarṇāś ca parvate ye mahāruṇe
 pibanto madhumaireyaṃ bhīmavegāḥ plavaṃgamāḥ
vaneṣu ca suramyeṣu sugandhiṣu mahatsu ca
 tāpasānāṃ ca ramyeṣu vanānteṣu samantataḥ
tāṃs tāṃs tvam ānaya kṣipraṃ pṛthivyāṃ sarvavānarān
 sāmadānādibhiḥ kalpair āśu preṣaya vānarān
preṣitāḥ prathamaṃ ye ca mayā dūtā mahājavāḥ
 tvaraṇārthaṃ tu bhūyas tvaṃ harīn saṃpreṣayāparān
ye prasaktāś ca kāmeṣu dīrghasūtrāś ca vānarāḥ
 ihānayasva tān sarvāñ śīghraṃ tu mama śāsanāt
ahobhir daśabhir ye ca nāgacchanti mamājñayā
 hantavyās te durātmāno rājaśāsanadūṣakāḥ
śatāny atha sahasrāṇi koṭyaś ca mama śāsanāt
 prayāntu kapisiṃhānāṃ diśo mama mate sthitāḥ
meghaparvatasaṃkāśāś chādayanta ivāmbaram
 ghorarūpāḥ kapiśreṣṭhā yāntu macchāsanād itaḥ
te gatijñā gatiṃ gatvā pṛthivyāṃ sarvavānarāḥ
 ānayantu harīn sarvāṃs tvaritāḥ śāsanān mama
tasya vānararājasya śrutvā vāyusuto vacaḥ
 dikṣu sarvāsu vikrāntān preṣayām āsa vānarān
te padaṃ viṣṇuvikrāntaṃ patatrijyotiradhvagāḥ
 prayātāḥ prahitā rājñā harayas tatkṣaṇena vai
te samudreṣu giriṣu vaneṣu ca saritsu ca
 vānarā vānarān sarvān rāmahetor acodayan
mṛtyukālopamasyājñāṃ rājarājasya vānarāḥ
 sugrīvasyāyayuḥ śrutvā sugrīvabhayadarśinaḥ
tatas te 'ñjanasaṃkāśā gires tasmān mahājavāḥ
 tisraḥ koṭyaḥ plavaṃgānāṃ niryayur yatra rāghavaḥ
astaṃ gacchati yatrārkas tasmin girivare ratāḥ
 taptahemasamābhāsās tasmāt koṭyo daśacyutāḥ
kailāsa śikharebhyaś ca siṃhakesaravarcasām
 tataḥ koṭisahasrāṇi vānarāṇām upāgaman
phalamūlena jīvanto himavantam upāśritāḥ
 teṣāṃ koṭisahasrāṇāṃ sahasraṃ samavartata
aṅgāraka samānānāṃ bhīmānāṃ bhīmakarmaṇām
 vindhyād vānarakoṭīnāṃ sahasrāṇy apatan drutam
kṣīrodavelānilayās tamālavanavāsinaḥ
 nārikelāśanāś caiva teṣāṃ saṃkhyā na vidyate
vanebhyo gahvarebhyaś ca saridbhyaś ca mahājavāḥ
 āgacchad vānarī senā pibantīva divākaram
ye tu tvarayituṃ yātā vānarāḥ sarvavānarān
 te vīrā himavac chailaṃ dadṛśus taṃ mahādrumam
tasmin girivare ramye yajño maheśvaraḥ purā
 sarvadevamanastoṣo babhau divyo manoharaḥ
annaviṣyandajātāni mūlāni ca phalāni ca
 amṛtasvādukalpāni dadṛśus tatra vānarāḥ
tad anna saṃbhavaṃ divyaṃ phalaṃ mūlaṃ manoharam
 yaḥ kaś cit sakṛd aśnāti māsaṃ bhavati tarpitaḥ
tāni mūlāni divyāni phalāni ca phalāśanāḥ
 auṣadhāni ca divyāni jagṛhur hariyūthapāḥ
tasmāc ca yajñāyatanāt puṣpāṇi surabhīṇi ca
 āninyur vānarā gatvā sugrīvapriyakāraṇāt
te tu sarve harivarāḥ pṛthivyāṃ sarvavānarān
 saṃcodayitvā tvaritaṃ yūthānāṃ jagmur agrataḥ
te tu tena muhūrtena yūthapāḥ śīghrakāriṇaḥ
 kiṣkindhāṃ tvarayā prāptāḥ sugrīvo yatra vānaraḥ
te gṛhītvauṣadhīḥ sarvāḥ phalaṃ mūlaṃ ca vānarāḥ
 taṃ pratigrāhayām āsur vacanaṃ cedam abruvan
sarve parigatāḥ śailāḥ samudrāś ca vanāni ca
 pṛthivyāṃ vānarāḥ sarve śāsanād upayānti te
evaṃ śrutvā tato hṛṣṭaḥ sugrīvaḥ plavagādhipaḥ
 pratijagrāha ca prītas teṣāṃ sarvam upāyanam
