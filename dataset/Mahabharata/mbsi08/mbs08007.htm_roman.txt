[dhṛ]
      senāpatyaṃ tu saṃprāpya karṇo vaikartanas tadā
      tathoktaś ca svayaṃ rājñā snigdhaṃ bhrātṛsamaṃ vacaḥ
yogam ājñāpya senāyā āditye 'bhyudite tadā
      akarot kiṃ mahāprājñas tan mamācakṣva saṃjaya
[s]
      karṇasya matam ājñāya putras te bharatarṣabha
      yogam ājñāpayām āsa nāndī tūryapuraḥsaram
mahaty apararātre tu tava putrasya māriṣa
      yogo gogeti sahasā prādurāsīn mahāsvanaḥ
nāgānāṃ kalpamānānāṃ rathānāṃ ca varūthinām
      saṃnahyatāṃ padātīnāṃ vājināṃ ca viśāṃ pate
krośatāṃ cāpi yodhānāṃ tvaritānāṃ parasparam
      babhūva tumulaḥ śabdo divaspṛk sumahāṃs tadā
tataḥ śvetapatākena bālārkākāra vājinā
      hemapṛṣṭhena dhanuṣā hastikakṣyeṇa ketunā
tūṇena śarapūrṇena sāṅgadena varūthinā
      śataghnī kiṅkiṇī śaktiśūlatomara dhāriṇā
kārmukeṇopapannena vimalāditya varcasā
      rathenātipatākena sūtaputro vyadṛśyata
dhamantaṃ vārijaṃ tāta hemajālavibhūṣitam
     vidhunvānaṃ mahac cāpaṃ kārtasvaravibhūṣitam
dṛṣṭvā karṇaṃ maheṣvāsaṃ rathasthaṃ rathināṃ varam
     bhānumantam ivodyantaṃ tamo ghnantaṃ sahasraśaḥ
na bhīṣma vyasanaṃ ke cin nāpi droṇasya māriṣa
     nānyeṣāṃ puruṣavyāghra menire tatra kauravāḥ
tatas tu tvarayan yodhāñ śaṅkhaśabdena māriṣa
     karṇo niṣkāsayām āsa kauravāṇāṃ varūthinīm
vyūhaṃ vyūhya maheṣvāso mākaraṃ śatrutāpanaḥ
     pratyudyayau tadā karṇaḥ pāṇḍavān vijigīṣayā
makarasya tu tuṇḍe vai karṇo rājan vyavasthitaḥ
     netrābhyāṃ śakuniḥ śūra ulūkaś ca mahārathaḥ
droṇaputras tu śirasi grīvāyāṃ sarvasodarāḥ
     madhye duryodhano rājā balena mahatā vṛtaḥ
vāme pāde tu rājendra kṛtavarmā vyavasthitaḥ
     nārāyaṇa balair yukto gopālair yuddhadurmadaḥ
pāde tu dakṣiṇe rājan gautamaḥ satyavikramaḥ
     trigartaiś ca maheṣvāsair dākṣiṇātyaiś ca saṃvṛtaḥ
anupādas tu yo vāmas tatra śalyo vyavasthitaḥ
     mahatyā senayā sārdhaṃ madradeśasamutthayā
dakṣiṇe tu mahārāja suṣeṇaḥ satyasaṃgaraḥ
     vṛto rathasahasraiś ca dantināṃ ca śatais tathā
pucche āstāṃ mahāvīrau bhrātarau pārthivau tadā
     citrasenaś ca citraś ca mahatyā senayā vṛtau
tataḥ prayāte rājendra karṇe naravarottame
     dhanaṃjayam abhiprekṣya dharmarājo 'bravīd idam
paśya pārtha mahāsenāṃ dhārtarāṣṭrasya saṃyuge
     karṇena nirmitāṃ vīra guptāṃ vīrair mahārathaiḥ
hatavīratamā hy eṣā dhārtarāṣṭrī mahācamūḥ
     phalgu śeṣā mahābāho tṛṇais tulyā matā mama
eko hy atra maheṣvāsaḥ sūtaputro vyavasthitaḥ
     sa devāsuragandharvaiḥ sa kiṃnaramahoragaiḥ
     carācarais tribhir lokair yo 'jayyo rathināṃ varaḥ
taṃ hatvādya mahābāho vijayas tava phalgunā
     uddhṛtaś ca bhavec chalyo mama dvādaśa vārṣikaḥ
     evaṃ jñātvā mahābāho vyūhaṃ vyūha yathecchasi
bhrātus tad vacanaṃ śrutvā pāṇḍavaḥ śvetavāhanaḥ
     ardhacandreṇa vyūhena pratyavyūhata tāṃ camūm
vāmapārśve 'bhavad rājan bhīmaseno vyavasthitaḥ
     dakṣiṇe ca maheṣvāso dhṛṣṭadyumno mahābalaḥ
madhye vyūhasya sākṣāt tu pāṇḍavaḥ kṛṣṇasārathiḥ
     nakulaḥ sahadevaś ca dharmarājaś ca pṛṣṭhataḥ
cakrarakṣau tu pāñcālyau yudhāmanyūttamaujasau
     nārjunaṃ jahatur yuddhe pālyamānau kirīṭinā
śeṣā nṛpatayo vīrāḥ sthitā vyūhasya daṃśitāḥ
     yathā bhāvaṃ yathotsāhaṃ yathā sattvaṃ ca bhārata
evam etan mahāvyūhaṃ vyūhya bhārata pāṇḍavāḥ
     tāvakāś ca maheṣvāsā yuddhāyaiva mano dadhuḥ
dṛṣṭvā vyūḍhāṃ tava camūṃ sūtaputreṇa saṃyuge
     nihatān pāṇḍavān mene tava putraḥ sahānvayaḥ
tathaiva pāṇḍavīṃ senāṃ vyūḍhāṃ dṛṣṭvā yudhiṣṭhiraḥ
     dhārtarāṣṭrān hatān mene sa karṇān vai janādhipa
tataḥ śaṅkhāś ca bheryaś ca paṇavānakagomukhāḥ
     sahasaivābhyahanyanta sa śabdāś ca samantataḥ
senayor ubhayo rājan prāvādyanta mahāsvanāḥ
     siṃhanādaś ca saṃjajñe śūrāṇāṃ jaya gṛddhinām
hayaheṣita śabdāś ca vāraṇānāṃ ca bṛṃhitam
     rathanemi svanāś cogrāḥ saṃbabhūvur janādhipa
na droṇa vyasanaṃ kaś cij jānīte bharatarṣabha
     dṛṣṭvā karṇaṃ maheṣvāsaṃ mukhe vyūhasya daṃśitam
ubhe sene mahāsattve prahṛṣṭanarakuñjare
     yoddhukāme sthite rājan hantum anyonyam añjasā
tatra yattau susaṃrabdhau dṛṣṭvānyonyaṃ vyavasthitau
     anīkamadhye rājendra rejatuḥ karṇapāṇḍavau
nṛtyamāne tu te sene sameyātāṃ parasparam
     tayoḥ pakṣaiḥ prapakṣaiś ca nirjagmur vai yuyutsavaḥ
tataḥ pravavṛte yuddhaṃ naravāraṇavājinām
     rathināṃ ca mahārāja anyonyaṃ nighnatāṃ dṛḍham
