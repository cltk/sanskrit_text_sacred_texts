viśvāmitravacaḥ śrutvā rāghavaḥ sahalakṣmaṇaḥ
 vismayaṃ paramaṃ gatvā viśvāmitram athābravīt
atyadbhutam idaṃ brahman kathitaṃ paramaṃ tvayā
 gaṅgāvataraṇaṃ puṇyaṃ sāgarasya ca pūraṇam
tasya sā śarvarī sarvā saha saumitriṇā tadā
 jagāma cintayānasya viśvāmitrakathāṃ śubhām
tataḥ prabhāte vimale viśvāmitraṃ mahāmunim
 uvāca rāghavo vākyaṃ kṛtāhnikam ariṃdamaḥ
gatā bhagavatī rātriḥ śrotavyaṃ paramaṃ śrutam
 kṣaṇabhūteva sā rātriḥ saṃvṛtteyaṃ mahātapaḥ
 imāṃ cintayataḥ sarvāṃ nikhilena kathāṃ tava
tarāma saritāṃ śreṣṭhāṃ puṇyāṃ tripathagāṃ nadīm
 naur eṣā hi sukhāstīrṇā ṛṣīṇāṃ puṇyakarmaṇām
 bhagavantam iha prāptaṃ jñātvā tvaritam āgatā
tasya tad vacanaṃ śrutvā rāghavasya mahātmanaḥ
 saṃtāraṃ kārayām āsa sarṣisaṃghaḥ sarāghavaḥ
uttaraṃ tīram āsādya saṃpūjyarṣigaṇaṃ tatha
 gaṅgākūle niviṣṭās te viśālāṃ dadṛśuḥ purīm
tato munivaras tūrṇaṃ jagāma saharāghavaḥ
 viśālāṃ nagarīṃ ramyāṃ divyāṃ svargopamāṃ tadā
atha rāmo mahāprājño viśvāmitraṃ mahāmunim
 papraccha prāñjalir bhūtvā viśālām uttamāṃ purīm
kataro rājavaṃśo 'yaṃ viśālāyāṃ mahāmune
 śrotum icchāmi bhadraṃ te paraṃ kautūhalaṃ hi me
tasya tad vacanaṃ śrutvā rāmasya munipuṃgavaḥ
 ākhyātuṃ tat samārebhe viśālasya purātanam
śrūyatāṃ rāma śakrasya kathāṃ kathayataḥ śubhām
 asmin deśe hi yad vṛttaṃ śṛṇu tattvena rāghava
pūrvaṃ kṛtayuge rāma diteḥ putrā mahābalāḥ
 aditeś ca mahābhāgā vīryavantaḥ sudhārmikāḥ
tatas teṣāṃ naraśreṣṭha buddhir āsīn mahātmanām
 amarā nirjarāś caiva kathaṃ syāma nirāmayāḥ
teṣāṃ cintayatāṃ rāma buddhir āsīd vipaścitām
 kṣīrodamathanaṃ kṛtvā rasaṃ prāpsyāma tatra vai
tato niścitya mathanaṃ yoktraṃ kṛtvā ca vāsukim
 manthānaṃ mandaraṃ kṛtvā mamanthur amitaujasaḥ
atha dhanvantarir nāma apsarāś ca suvarcasaḥ
 apsu nirmathanād eva rasāt tasmād varastriyaḥ
 utpetur manujaśreṣṭha tasmād apsaraso 'bhavan
ṣaṣṭiḥ koṭyo 'bhavaṃs tāsām apsarāṇāṃ suvarcasām
 asaṃkhyeyās tu kākutstha yās tāsāṃ paricārikāḥ
na tāḥ sma pratigṛhṇanti sarve te devadānavāḥ
 apratigrahaṇāc caiva tena sādhāraṇāḥ smṛtāḥ
varuṇasya tataḥ kanyā vāruṇī raghunandana
 utpapāta mahābhāgā mārgamāṇā parigraham
diteḥ putrā na tāṃ rāma jagṛhur varuṇātmajām
 adites tu sutā vīra jagṛhus tām aninditām
asurās tena daiteyāḥ surās tenāditeḥ sutāḥ
 hṛṣṭāḥ pramuditāś cāsan vāruṇī grahaṇāt surāḥ
uccaiḥśravā hayaśreṣṭho maṇiratnaṃ ca kaustubham
 udatiṣṭhan naraśreṣṭha tathaivāmṛtam uttamam
atha tasya kṛte rāma mahān āsīt kulakṣayaḥ
 adites tu tataḥ putrā diteḥ putrāṇa sūdayan
aditer ātmajā vīrā diteḥ putrān nijaghnire
 tasmin ghore mahāyuddhe daiteyādityayor bhṛśam
nihatya ditiputrāṃs tu rājyaṃ prāpya puraṃdaraḥ
 śaśāsa mudito lokān sarṣisaṃghān sacāraṇān
