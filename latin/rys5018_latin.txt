sa tāṃ parivṛtāṃ dīnāṃ nirānandāṃ tapasvinīm
 sākārair madhurair vākyair nyadarśayata rāvaṇaḥ
māṃ dṛṣṭvā nāganāsorugūhamānā stanodaram
 adarśanam ivātmānaṃ bhayān netuṃ tvam icchasi
kāmaye tvāṃ viśālākṣi bahumanyasva māṃ priye
 sarvāṅgaguṇasaṃpanne sarvalokamanohare
neha ke cin manuṣyā vā rākṣasāḥ kāmarūpiṇaḥ
 vyapasarpatu te sīte bhayaṃ mattaḥ samutthitam
svadharme rakṣasāṃ bhīru sarvathaiṣa na saṃśayaḥ
 gamanaṃ vā parastrīṇāṃ haraṇaṃ saṃpramathya vā
evaṃ caitad akāmāṃ ca na tvāṃ sprakṣyāmi maithili
 kāmaṃ kāmaḥ śarīre me yathākāmaṃ pravartatām
devi neha bhayaṃ kāryaṃ mayi viśvasihi priye
 praṇayasva ca tattvena maivaṃ bhūḥ śokalālasā
ekaveṇī dharāśayyā dhyānaṃ malinam ambaram
 asthāne 'py upavāsaś ca naitāny aupayikāni te
vicitrāṇi ca mālyāni candanāny agarūṇi ca
 vividhāni ca vāsāṃsi divyāny ābharaṇāni ca
mahārhāṇi ca pānāni yānāni śayanāni ca
 gītaṃ nṛttaṃ ca vādyaṃ ca labha māṃ prāpya maithili
strīratnam asi maivaṃ bhūḥ kuru gātreṣu bhūṣaṇam
 māṃ prāpya tu kathaṃ hi syās tvam anarhā suvigrahe
idaṃ te cārusaṃjātaṃ yauvanaṃ vyativartate
 yad atītaṃ punar naiti srotaḥ śīghram apām iva
tvāṃ kṛtvoparato manye rūpakartā sa viśvakṛt
 na hi rūpopamā tv anyā tavāsti śubhadarśane
tvāṃ samāsādya vaidehi rūpayauvanaśālinīm
 kaḥ pumān ativarteta sākṣād api pitāmahaḥ
yad yat paśyāmi te gātraṃ śītāṃśusadṛśānane
 tasmiṃs tasmin pṛthuśroṇi cakṣur mama nibadhyate
bhava maithili bhāryā me moham enaṃ visarjaya
 bahvīnām uttamastrīṇāṃ mamāgramahiṣī bhava
lokebhyo yāni ratnāni saṃpramathyāhṛtāni me
 tāni te bhīru sarvāṇi rājyaṃ caitad ahaṃ ca te
vijitya pṛthivīṃ sarvāṃ nānānagaramālinīm
 janakāya pradāsyāmi tava hetor vilāsini
neha paśyāmi loke 'nyaṃ yo me pratibalo bhavet
 paśya me sumahad vīryam apratidvandvam āhave
asakṛt saṃyuge bhagnā mayā vimṛditadhvajāḥ
 aśaktāḥ pratyanīkeṣu sthātuṃ mama surāsurāḥ
iccha māṃ kriyatām adya pratikarma tavottamam
 saprabhāṇy avasajjantāṃ tavāṅge bhūṣaṇāni ca
 sādhu paśyāmi te rūpaṃ saṃyuktaṃ pratikarmaṇā
pratikarmābhisaṃyuktā dākṣiṇyena varānane
 bhuṅkṣva bhogān yathākāmaṃ piba bhīru ramasva ca
 yatheṣṭaṃ ca prayaccha tvaṃ pṛthivīṃ vā dhanāni ca
lalasva mayi visrabdhā dhṛṣṭam ājñāpayasva ca
 matprabhāvāl lalantyāś ca lalantāṃ bāndhavās tava
ṛddhiṃ mamānupaśya tvaṃ śriyaṃ bhadre yaśaś ca me
 kiṃ kariṣyasi rāmeṇa subhage cīravāsasā
nikṣiptavijayo rāmo gataśrīr vanagocaraḥ
 vratī sthaṇḍilaśāyī ca śaṅke jīvati vā na vā
na hi vaidehi rāmas tvāṃ draṣṭuṃ vāpy upalapsyate
 puro balākair asitair meghair jyotsnām ivāvṛtām
na cāpi mama hastāt tvāṃ prāptum arhati rāghavaḥ
 hiraṇyakaśipuḥ kīrtim indrahastagatām iva
cārusmite cārudati cārunetre vilāsini
 mano harasi me bhīru suparṇaḥ pannagaṃ yathā
kliṣṭakauśeyavasanāṃ tanvīm apy analaṃkṛtām
 tāṃ dṛṣṭvā sveṣu dāreṣu ratiṃ nopalabhāmy aham
antaḥpuranivāsinyaḥ striyaḥ sarvaguṇānvitāḥ
 yāvantyo mama sarvāsām aiśvaryaṃ kuru jānaki
mama hy asitakeśānte trailokyapravarāḥ striyaḥ
 tās tvāṃ paricariṣyanti śriyam apsaraso yathā
yāni vaiśravaṇe subhru ratnāni ca dhanāni ca
 tāni lokāṃś ca suśroṇi māṃ ca bhuṅkṣva yathāsukham
na rāmas tapasā devi na balena na vikramaiḥ
 na dhanena mayā tulyas tejasā yaśasāpi vā
piba vihara ramasva bhuṅkṣva bhogān; dhananicayaṃ pradiśāmi medinīṃ ca
 mayi lala lalane yathāsukhaṃ tvaṃ; tvayi ca sametya lalantu bāndhavās te
kusumitatarujālasaṃtatāni; bhramarayutāni samudratīrajāni
 kanakavimalahārabhūṣitāṅgī; vihara mayā saha bhīru kānanāni
