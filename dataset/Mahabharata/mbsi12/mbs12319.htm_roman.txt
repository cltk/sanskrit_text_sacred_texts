[bhī]
      giripṛṣṭhaṃ samāruhya suto vyāsasya bhārata
      same deśe vivikte ca niḥśalāka upāviśat
dhārayām āsa cātmānaṃ yathāśāstraṃ mahāmuniḥ
      pādāt prabhṛti gātreṣu krameṇa kramayogavit
tataḥ sa prāṅmukho vidvān āditye nacirodite
      pāni pādaṃ samādhāya vinītavad upāviśat
na tatra pakṣisaṃghāto na śabdo nāpi darśanam
      yatra vaiyāsakir dhīmān yoktuṃ samupacakrame
sa dadarśa tadātmānaṃ sava saṅgaviniḥsṛtam
      prajahāsa tato hāsaṃ śukaḥ saṃprekṣya bhāskaram
sa punar yogam āsthāya mokṣamārgopalabdhaye
      mahāyogīśvaro bhūtvā so 'tyakrāmad vihāyasam
tataḥ pradakṣiṇaṃ kṛtvā devarṣiṃ nāradaṃ tadā
      nivedayām āsa tadā svaṃ yogaṃ paramarṣaye
dṛṣṭo mārgaḥ pravṛtto 'smi svasti te 'stu tapodhana
      tvatprasādād gamiṣyāmi gatim iṣṭāṃ mahādyute
nāradenābhyanujñātas tato dvaipāyanātmajaḥ
      abhivādya punar yogam āsthāyākāśam āviśat
kailāsapṛṣṭhād utpatya sa papāta divaṃ tadā
     antarikṣacaraḥ śrīmān vyāsa putraḥ suniścitaḥ
tam udyantaṃ dvijaśreṣṭhaṃ vainateya samadyutim
     dadṛśuḥ sava bhūtāni manomāruta ranhasam
vyavasāyena lokāṃs trīn sarvān so 'tha vicintayan
     āsthito divyam adhvānaṃ pāvakārka samaprabhaḥ
tam ekamanasaṃ yāntam avyagram akutobhayam
     dadṛśuḥ sarvabhūtāni jaṅgamānītarāṇi ca
yathāśakti yathānyāyaṃ pūjayāmṃ cakrire tadā
     puṣpavarṣaiś ca divyais tam avacakrur divaukasaḥ
taṃ dṛṣṭvā vismitāḥ sarve gandharvāpsarasāṃ gaṇāḥ
     ṛṣayaś caiva saṃsiddhāḥ paraṃ vismayam āgatāḥ
antarikṣacaraḥ ko 'yaṃ tapasā siddhim āgataḥ
     adhaḥ kāyordhva vaktraś ca netraiḥ samabhivāhyate
tataḥ paramadhīrātmā triṣu lokeṣu viśrutaḥ
     bhāskaraṃ samud īkṣan sa prāṅmukho vāgyato 'gamat
     śabdenākāśam akhilaṃ pūrayann iva sarvataḥ
tam āpatantaṃ sahasā dṛṣṭvā sarvāpsaro gaṇāḥ
     saṃbhrāntamanaso rājann āsan paramavismitāḥ
     pañca cūdāprabhṛtayo bhṛśam utphullalocanāḥ
daivataṃ katamaṃ hy etad uttamāṃ gatim āsthitam
     suniścitam ihāyāti vimuktam iva niḥspṛham
tataḥ samaticakrāma malayaṃ nāma parvatam
     urvaśī pūrvacittiś ca yaṃ nityam upasevate
     te sma brahmarṣiputrasya vismayaṃ yayatuḥ param
aho buddhisamādhānaṃ vedābhyāsa rate dvije
     acireṇaiva kālena nabhaścarati candravat
     pitṛśuśrūsayā siddhiṃ saṃprāpto 'yam anuttamām
pitṛbhakto dṛdha tapāḥ pituḥ sudayitaḥ sutaḥ
     ananyamanasā tena kathaṃ pitrā vivarjitaḥ
urvasyā vacanaṃ śrutvā śukaḥ paramadharmavit
     udaikṣata diśaḥ sarvā vacane gatamānasaḥ
so 'ntarikṣaṃ mahīṃ caiva saśailavanakānanām
     ālokayām āsa tadā sarāṃsi saritas tathā
tato dvaipāyana sutaṃ bahumāna puraḥsaram
     kṛtāñjaliputāḥ sarvā nirīkṣante sma devatāḥ
abravīt tās tadā vākyaṃ śukaḥ paramadharmavit
     pitā yady anugacchen māṃ krośamānaḥ śuketi vai
tataḥ prati vaco deyaṃ sarvair eva samāhitaiḥ
     etan me snehataḥ sarve vacanaṃ kartum arhatha
śukasya vacanaṃ śrutvā diśaḥ savanakānanāḥ
     samudrāḥ saritaḥ śailāḥ pratyūcus taṃ samantataḥ
yathājñāpayase vipra bādham evaṃ bhaviṣyati
     ṛṣer vyāharato vākyaṃ prativakṣyāmahe vayam
