[y]
      asmān abhigatāṃs tāta bhayārtāñ śaraṇaiṣiṇaḥ
      kauravān viṣamaprāptān kathaṃ brūyās tam īdṛśam
bhavanti bhedā jñātīnāṃ kalahāś ca vṛkodara
      prasaktāni ca vairāṇi jñātidharmo na naśyati
yadā tu kaś cij jñātīnāṃ bāhyaḥ prārthayate kulam
      na marṣayanti tat santo bāhyenābhipramarṣaṇam
jānāti hy eṣa durbuddhir asmān iha ciroṣitān
      sa eṣa paribhūyāsmān akārṣīd idam apriyam
duryodhanasya grahaṇād gandharveṇa balād raṇe
      strīṇāṃ bāhyābhimarśāc ca hataṃ bhavati naḥ kulam
śaraṇaṃ ca prapannānāṃ trāṇārthaṃ ca kulasya naḥ
      uttiṣṭhadhvaṃ naravyāghrāḥ sajjībhavata māciram
arjunaś ca yamau caiva tvaṃ ca bhīmāparājitaḥ
      mokṣayadhvaṃ dhārtarāṣṭraṃ hriyamāṇaṃ suyodhanam
ete rathā naravyāghrāḥ sarvaśastrasamanvitāḥ
      indrasenādibhiḥ sūtaiḥ saṃyatāḥ kanakadhvajāḥ
etān āsthāya vai tāta gandharvān yoddhum āhave
      suyodhanasya mokṣāya prayatadhvam atandritāḥ
ya eva kaś cid rājanyaḥ śaraṇārtham ihāgatam
     paraṃ śaktyābhirakṣeta kiṃ punas tvaṃ vṛkodara
ka ihānyo bhavet trāṇam abhidhāveti coditaḥ
     prāñjaliṃ śaraṇāpannaṃ dṛṣṭvā śatrum api dhruvam
varapradānaṃ rājyaṃ ca putra janma ca pāṇḍava
     śatroś ca mokṣaṇaṃ kleśāt trīṇi caikaṃ ca tat samam
kiṃ hy abhyadhikam etasmād yad āpannaḥ suyodhanaḥ
     tvad bāhubalam āśritya jīvitaṃ parimārgati
svayam eva pradhāveyaṃ yadi na syād vṛkodara
     vitato 'yaṃ kratur vīra na hi me 'tra vicāraṇā
sāmnaiva tu yathā bhīma mokṣayethāḥ suyodhanam
     tathā sarvair upāyais tvaṃ yatethāḥ kurunandana
na sāmnā pratipadyeta yadi gandharvarāḍ asau
     parākrameṇa mṛdunā mokṣayethāḥ suyodhanam
athāsau mṛdu yuddhena na muñced bhīmakauravān
     sarvopāyair vimocyās te nigṛhya paripanthinaḥ
etāvad dhi mayā śakyaṃ saṃdeṣṭuṃ vai vṛkodara
     vaitāne karmaṇi tate vartamāne ca bhārata
[vai]
     ajātaśatror vacanaṃ tac chrutvā tu dhanaṃjayaḥ
     pratijajñe guror vākyaṃ kauravāṇāṃ vimokṣaṇam
[arj]
     yadi sāmnā na mokṣyanti gandhavā dhṛtarāṣṭrajān
     adya gandharvarājasya bhūmiḥ pāsyati śoṇitam
[vai]
     arjunasya tu tāṃ śrutvā pratijñāṃ satyavādinaḥ
     kauravāṇāṃ tadā rājan punaḥ pratyāgataṃ manaḥ
