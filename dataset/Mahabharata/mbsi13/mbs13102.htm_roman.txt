[y]
      śrutaṃ me bharataśreṣṭha puṣpadhūpa pradāyinām
      phalaṃ balividhāne ca tad bhūyo vaktum arhasi
dhūpapradānasya phalaṃ pradīpasya tathaiva ca
      balayaś ca kimarthaṃ vai kṣipyante gṛhamedhibhiḥ
[bh]
      atrāpy udāharantīmam itihāsaṃ purātanam
      nahuṣaṃ prati saṃvādam agastyasya bhṛgos tathā
nahuṣo hi mahārāja rājarṣiḥ sumahātapāḥ
      devarājyam anuprāptaḥ sukṛteneha karmaṇā
tatrāpi prayato rājan nahuṣas tridive vasan
      mānuṣīś caiva divyāś ca kurvāṇo vividhāḥ kriyāḥ
mānuṣyas tatra sarvāḥ sma kriyās tasya mahātmanaḥ
      pravṛttās tridive rājan divyāś caiva sanātanāḥ
agnikāryāṇi samidhaḥ kuśāḥ sumanasas tathā
      balayaś cāna lājābhir dhūpanaṃ dīpakarma ca
sarvaṃ tasya gṛhe rājñaḥ prāvartata mahātmanaḥ
      japayajñān mano yajñāṃs tridive 'pi cakāra saḥ
daivatāny arcayaṃś cāpi vidhivat sa sureśvaraḥ
      sarvāṇy eva yathānyāyaṃ yathāpūrvam ariṃdama
athendrasya bhaviṣyatvād ahaṃkāras tam āviśat
     sarvāś caiva kriyās tasya paryahīyanta bhūpate
sa ṛṣīn vāhayām āsa varadānāmadānvitaḥ
     parihīnakriyaś cāpi durbalatvam upeyivān
tasya vāhayataḥ kālo munimukhyāṃs tapodhanān
     ahaṃkārābhibhūtasya sumahān atyavartata
atha paryāyaśa ṛṣīn vāhanāyopacakrame
     paryāyaś cāpy agastyasya samapadyata bhārata
athāgamya mahātejā bhṛgur brahma vidāṃ varaḥ
     agastyam āśramasthaṃ vai samupetyedam abravīt
evaṃ vayam asatkāraṃ devendrasyāsya durmateḥ
     nahuṣasya kimarthaṃ vai marṣayāma mahāmune
[agastya]
     katham eṣa mayā śakyaḥ śaptuṃ yasya mahāmune
     varadena varo datto bhavato viditaś ca saḥ
yo me dṛṣṭipathaṃ gacchet sa me vaśyo bhaved iti
     ity anena varo devād yācito gacchatā divam
evaṃ na dagdhaḥ sa mayā bhavatā ca na saṃśayaḥ
     anyenāpy ṛṣimukhyena na śapto na ca pātitaḥ
amṛtaṃ caiva pānāya dattam asmai purā vibho
     mahātmane tadarthaṃ ca nāsmābhir vinipātyate
prāyacchata varaṃ devaḥ prajānāṃ duḥkhakārakam
     dvijeṣv adharmayuktāni sa karoti narādhamaḥ
atra yat prāptakālaṃ nas tad brūhi vadatāṃ vara
     bhavāṃś cāpi yathā brūyāt kurvīmahi tathā vayam
[bhṛgu]
     pitāmaha niyogena bhavantam aham āgataḥ
     pratikartuṃ balavati nahuṣe darpam āsthite
adya hi tvā sudurbuddhī rathe yokṣyati devarāṭ
     adyainam aham udvṛttaṃ kariṣye 'nindram ojasā
adyendraṃ sthāpayiṣyāmi paśyatas te śatakratum
     saṃcālya pāpakarmāṇam indra sthānāt sudurmatim
adya cāsau ku devendras tvāṃ padā dharṣayiṣyati
     daivopahatacittatvād ātmanāśāya mandadhīḥ
vyutkrānta dharmaṃ tam ahaṃ dharṣaṇāmarṣito bhṛśam
     ahir bhavasveti ruṣā śapsye pāpaṃ dvija druham
tata enaṃ sudurbuddhiṃ dhik śabdābhihata tviṣam
     dharaṇyāṃ pātayiṣyāmi prekṣatas te mahāmune
nahuṣaṃ pāpakarmāṇam aiśvaryabalamohitam
     yathā ca rocate tubhyaṃ tathā kartāsmy ahaṃ mune
evam uktas tu bhṛguṇā maitrā varuṇir avyayaḥ
     agastyaḥ paramaprīto babhūva vigara jvaraḥ
