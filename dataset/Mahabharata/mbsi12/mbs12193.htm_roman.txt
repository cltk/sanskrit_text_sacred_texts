[y]
      kim uttaraṃ tadā tau sma cakratus tena bhāsite
      brāhmaṇo vātha vā rājā tan me brūhi pitāmaha
atha vā tau gatau tatra yad etat kīrtitaṃ tvayā
      saṃvādo vā tayoḥ ko 'bhūt kiṃ vā tau tatra cakratuḥ
[bhī]
      tathety evaṃ pratiśrutya dharmaṃ saṃpūjya cābhibho
      yamaṃ kālaṃ ca mṛtyuṃ ca svargaṃ saṃpūjya cārhataḥ
pūrvaṃ ye cāpare tatra sametā brāhmaṇarṣabhāḥ
      sarvān saṃpūjya śirasā rājānaṃ so 'bravīd vacaḥ
phalenānena saṃyukto rājarṣe gaccha puṇyatām
      bhavatā cābhyanujñāto japeyaṃ bhūya eva hi
varaś ca mama pūrvaṃ hi devyā datto mahābala
      śraddhā te japato nityaṃ bhaviteti viśāṃ pate
[rā]
      yady evam aphalā siddhiḥ śraddhā ca japituṃ tava
      gaccha vipra mayā sārdhaṃ jāpakaṃ phalam āpnuhi
[brā]
      kṛtaḥ prayatnaḥ sumahān sarveṣāṃ saṃnidhāv iha
      saha tulyaphalau cāvāṃ gacchāvo yatra nau gatiḥ
[bhī]
      vyavasāyaṃ tayos tatra viditvā tridaśeśvaraḥ
      saha devair upayayau lokapālais tathaiva ca
sādhyā viśve 'tha maruto jyotīṃsi sumahānti ca
     nadyaḥ śailāḥ samudrāś ca tīrthāni vividhāni ca
tapāṃsi saṃyogavidhir vedāḥ stobhāḥ sarasvatī
     nāradaḥ parvataś caiva viśvāvasur hahāhuhūḥ
gandharvaś citrasenaś ca parivāra gaṇair yutaḥ
     nāgāḥ siddhāś ca munayo devadevaḥ prajāpatiḥ
     viṣṇuḥ sahasraśīrṣaś ca devo 'cintyaḥ samāgamat
avādyantāntarikṣe ca bheryas tūryāni cābhibho
     puṣpa varṣāṇi divyāni tatra teṣāṃ mahātmanām
     nanṛtuś cāpsaraḥsaṃghās tatra tatra samantataḥ
atha svargas tathārūpī brāhmaṇaṃ vākyam abravīt
     saṃsiddhas tvaṃ mahābhāga tvaṃ ca siddhas tathā nṛpa
atha tau sahitau rājann anyonyena vidhānataḥ
     viṣayapratisaṃhāram ubhāv eva pracakratuḥ
prāṇāpānau tathodānaṃ samānaṃ vyānam eva ca
     evaṃ tān manasi sthāpya dadhatuḥ prāṇayor manaḥ
upasthita kṛtau tatra nāsikāgram adho bhruvau
     kuṅkunyāṃ caiva manasā śanair dhārayataḥ sma tau
niśceṣṭābhyāṃ śarīrābhyāṃ sthiradṛṣṭī samāhitau
     jitāsanau tathādhāya mūrdhany ātmānam eva ca
tālu deśam athoddālya brāhmaṇasya mahātmanaḥ
     jyotir jvālā sumahatī jagāma tridivaṃ tadā
hāhākāras tato dikṣu sarvāsu sumahān abhūt
     taj jyotiḥ stūyamānaṃ sma brahmāṇaṃ prāviśat tadā
tataḥ svāgatam ity āha tat tejaḥ sa pitāmahaḥ
     prādeśa mātraṃ puruṣaṃ pratyudgamya viśāṃ pate
bhūyaś caivāparaṃ prāha vacanaṃ madhuraṃ sma saḥ
     jāpakais tulyaphalatā yogānāṃ nātra saṃśayaḥ
yogasya tāvad etebhyaḥ phalaṃ pratyakṣadarśanam
     jāpakānāṃ viśiṣṭaṃ tu pratyutthānaṃ samādhikam
uṣyatāṃ mayi ced yuktvācetayat sa tataḥ punaḥ
     athāsya praviveśāsyaṃ brāhmaṇo vigatajvaraḥ
rājāpy etena vidhinā bhagavantaṃ pitāmaham
     yathaiva dvija śārdūlas tathaiva prāviśat tadā
svayambhuvam atho devā abhivādya tato 'bruvan
     jāpakārtham ayaṃ yatnas tadarthaṃ vayam āgatāḥ
kṛtapūjāv imau tulyaṃ tvayā tulyaphalāv imau
     yogajāpalayor dṛṣṭaṃ phalaṃ sumahad adya vai
     sarvāṁl lokān atītyaitau gacchetāṃ yatra vāñchitam
[brahmā]
     mahāsmṛtiṃ pathed yas tu tathaivānusmṛtiṃ śubhām
     tāv apy etena vidhinā gacchetāṃ mat salokatām
yaś ca yoge bhaved bhaktaḥ so 'pi nāsty atra saṃśayaḥ
     vidhinānena dehānte mama lokān avāpnuyāt
     gamyatāṃ sādhayiṣyāmi yathāsthānāni siddhaye
[bhī]
     ity uktvā sa tadā devas tatraivāntaradhīyata
     āmantrya taṃ tato devā yayuḥ svaṃ svaṃ niveśanam
te ca sarve mahātmāno dharmaṃ satkṛtya tatra vai
     pṛṣṭhato 'nuyayū rājan sarve suprītamānasāḥ
etat phalaṃ jāpakānāṃ gatiś caiva prakīrtitā
     yathā śrutaṃ mahārāja kiṃ bhūyaḥ śrotum icchasi
