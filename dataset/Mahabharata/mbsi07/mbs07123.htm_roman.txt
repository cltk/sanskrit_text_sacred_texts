[dhṛ]
      tathāgateṣu śūreṣu teṣāṃ mama ca saṃjaya
      kiṃ vai bhīmas tadākārṣīt tan mamācakṣva saṃjaya
[s]
      viratho bhīmaseno vai karṇa vākśalya pīḍitaḥ
      amarṣavaśam āpannaḥ phalgunaṃ vākyam abravīt
punaḥ punas tūbaraka mūḍha audariketi ca
      akṛtāstraka mā yodhīr bāla saṃgrāmakātara
iti mām abravīt karṇaḥ paśyatas te dhanaṃjaya
      evaṃ vaktā ca me vadhyas tena cokto 'smi bhārata
etad vrataṃ mahābāho tvayā saha kṛtaṃ mayā
      yathaitan mama kauneya tathā tava na saṃśayaḥ
tad vadhāya naraśreṣṭha smaraitad vacanaṃ mama
      yathā bhavati tat satyaṃ tathā kuru dhanaṃjaya
tac chrutvā vacanaṃ tasya bhīmasyāmita vikramaḥ
      tato 'rjuno 'bravīt karṇaṃ kiṃ cid abhyetya saṃyuge
karṇa karṇa vṛthā dṛṣṭe sūtaputrātma saṃstuta
      adharmabuddhe śṛṇu me yat tvā vakṣyāmi sāṃpratam
dvividhaṃ karma śūrāṇāṃ yuddhe jayaparājayau
      tau cāpy anityau rādheya vāsavasyāpi yudhyataḥ
mumūrṣur yuyudhānena viratho 'si visarjitaḥ
     yadṛcchayā bhīmasenaṃ virathaṃ kṛtavān asi
adharmas tv eṣa rādheya yat tvaṃ bhīmam avocathāḥ
     yuddhadharmaṃ vijānan vai yudhyantam apalāyinam
     pūrayantaṃ yathāśakti śūra karmāhave tathā
paśyatāṃ sarvasainyānāṃ keśavasya mamaiva ca
     viratho bhīmasenena kṛto 'si bahuśo raṇe
     na ca tvāṃ paruṣaṃ kiṃ cid uktavān paṇḍunandanaḥ
yasmāt tu bahu rūkṣaṃ ca śrāvitas te vṛkodaraḥ
     parokṣaṃ yac ca saubhadro yuṣmābhir nihato mama
tasmād asyāvalepasya sadyaḥ phalam avāpnuhi
     tvayā tasya dhanuś chinnam ātmanāśāya durmate
tasmād vadhyo 'si me mūḍha sa bhṛtyabalavāhanaḥ
     kuru tvaṃ sarvakṛtyāni mahat te bhayam āgatam
hantāsmi vṛṣasenaṃ te prekṣamāṇasya saṃyuge
     ye cānye 'py upayāsyanti buddhimohena māṃ nṛpāḥ
     tāṃś ca sarvān haniṣyāmi satyenāyudham ālabhe
tvāṃ ca mūḍhākṛta prajñam atimāninam āhave
     dṛṣṭvā duryodhano mando bhṛśaṃ tapsyati pātitam
arjunena pratijñāte vadhe karṇasutasya tu
     mahān sutumulaḥ śabdo babhūva rathināṃ tadā
tasminn ākulasaṃgrāme vartamāne mahābhaye
     mandaraśmiḥ sahasrāṃśur astaṃ girim upāgamat
tato rājan hṛṣīkeśaḥ saṃgrāmaśirasi sthitam
     tīrṇapratijñaṃ bībhatsuṃ pariṣvajyedam abravīt
diṣṭyā saṃpāditā jiṣṇo pratijñā mahatī tvayā
     diṣṭyā ca nihataḥ pāpo vṛddhakṣatraḥ sahātmajaḥ
dhārtarāṣṭra balaṃ prāpya deva senāpi bhārata
     sīdeta samare jiṣṇo nātra kāryā vicāraṇā
na taṃ paśyāmi lokeṣu cintayan puruṣaṃ kva cit
     tvadṛte puruṣavyāghra ya etad yodhayed balam
mahāprabhāva bahavas tvayā tulyādhikāpi vā
     sametāḥ pṛthivīpālā dhārtarāṣṭrasya kāraṇāt
     te tvāṃ prāpya raṇe kruddhaṃ nābhyavartanta daṃśitāḥ
tava vīryaṃ balaṃ caiva rudra śakrāntakopamam
     nedṛśaṃ śaknuyat kaś cid raṇe kartuṃ parākramam
     yādṛśaṃ kṛtavān adya tvam ekaḥ śatrutāpanaḥ
evam eva hate karṇe sānubandhe durātmani
     vardhayiṣyāmi bhūyas tvāṃ vijitāriṃ hatadviṣam
tam arjunaḥ pratyuvāca prasādāt tava mādhava
     pratijñeyaṃ mayottīrṇā vibudhair api dustarā
anāścaryo jayas teṣāṃ yeṣāṃ nātho 'si mādhava
     tvatprasādān mahīṃ kṛtsnāṃ saṃprāpsyati yudhiṣṭhiraḥ
tavaiva bhāro vārṣṇeya tavaiva vijayaḥ prabho
     vardhanīyās tava vayaṃ preṣyāś ca madhusūdana
evam uktaḥ smayan kṛṣṇaḥ śanakair vāhayan hayān
     darśayām āsa pārthāya krūram āyodhanaṃ mahat
[k]
     prārthayanto jayaṃ yuddhe pratitaṃ ca mahad yaśaḥ
     pṛthivyāṃ śerate śūrāḥ parthivās tvac charair hatāḥ
vikīrṇaśastrābharaṇā vipannāśvarathadvipāḥ
     saṃchinnabhinna varmāṇo vaiklavyaṃ paramaṃ gatāḥ
sa sattvagatasattvāś ca prabhayā parayā yutāḥ
     sa jīvā iva lakṣyante gatasattvā narādhipāḥ
teṣāṃ śaraiḥ svarṇapuṅkhaiḥ śastraiś ca vividhaiḥ śitaiḥ
     vāhanair āyudhaiś caiva saṃpūrṇāṃ paśya medinīm
varmabhiś carmabhir hāraiḥ śirobhiś ca sakuṇḍalaiḥ
     uṣṇīṣair mukuṭaiḥ sragbhiś cūḍāmaṇibhir ambaraiḥ
kaṇṭhasūtrair aṅgadaiś ca niṣkair api ca suprabhaiḥ
     anyaiś cābrahaṇaiś citrair bhāti bhārata medinī
cāmarair vyajanaiś citrair dhvajaiś cāśvarathadvipaiḥ
     vividhaiś ca paristomair aśvānāṃ ca prakīrṇakaiḥ
kuthābhiś ca vicitrābhir varūthaiś ca mahādhanaiḥ
     saṃstīrṇāṃ vasudhāṃ paśya citrapaṭṭair ivāvṛtām
nāgebhyaḥ patitān anyān kalpitebhyo dvipaiḥ saha
     siṃhān vajrapraṇunnebhyo giryagrebhya iva cyutān
saṃsyūtān vājibhiḥ sārdhaṃ dharaṇyāṃ paśya cāparān
     padātisādi saṃghāṃś ca kṣatajaughapariplutān
[s]
     evaṃ saṃdarśayan kṛṣṇo raṇabhūmiṃ kirīṭinaḥ
     svaiḥ sametaḥ sa muditaḥ pāñcajanyaṃ vyanādayat
