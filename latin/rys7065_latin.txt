tathā tu karuṇaṃ tasya dvijasya paridevitam
 śuśrāva rāghavaḥ sarvaṃ duḥkhaśokasamanvitam
sa duḥkhena susaṃtapto mantriṇaḥ samupāhvayat
 vasiṣṭhaṃ vāmadevaṃ ca bhrātṝṃś ca sahanaigamān
tato dvijā vasiṣṭhena sārdham aṣṭau praveśitāḥ
 rājānaṃ devasaṃkāśaṃ vardhasveti tato 'bruvan
mārkaṇḍeyo 'tha maudgalyo vāmadevaś ca kāśyapaḥ
 kātyāyano 'tha jābālir gautamo nāradas tathā
ete dvijarṣabhāḥ sarve āganeṣūpaveśitāḥ
 mantriṇo naigamāś caiva yathārham anukūlataḥ
teṣāṃ samupaviṣṭānāṃ sarveṣāṃ dīptatejasām
 raghavaḥ sarvam ācaṣṭe dvijo yasmāt praroditi
tasya tadvacanaṃ śrutvā rājño dīnasya nāradaḥ
 pratyuvāca śubhaṃ vākyam ṛṣīṇāṃ saṃnidhau nṛpam
śṛṇu rājan yathākāle prāpto 'yaṃ bālasaṃkṣayaḥ
 śrutvā kartavyatāṃ vīra kuruṣva raghunandana
purā kṛtayuge rāma brāhmaṇā vai tapasvinaḥ
 abrāhmaṇas tadā rājan na tapasvī kathaṃ cana
tasmin yuge prajvalite brahmabhūte anāvṛte
 amṛtyavas tadā sarve jajñire dīrghadarśinaḥ
tatas tretāyugaṃ nāma mānavānāṃ vapuṣmatām
 kṣatriyā yatra jāyante pūrveṇa tapasānvitāḥ
vīryeṇa tapasā caiva te 'dhikāḥ pūrvajanmani
 mānavā ye mahātmānas tasmiṃs tretāyuge yuge
brahmakṣatraṃ tu tat sarvaṃ yat pūrvam aparaṃ ca yat
 yugayor ubhayor āsīt samavīryasamanvitam
apaśyantas tu te sarve viśeṣam adhikaṃ tataḥ
 sthāpanaṃ cakrire tatra cāturvarṇyasya sarvataḥ
adharmaḥ pādam ekaṃ tu pātayat pṛthivītale
 adharmeṇa hi saṃyuktās tena mandābhavan dvijāḥ
tataḥ prāduṣkṛtaṃ pūrvam āyuṣaḥ pariniṣṭhitam
 śubhāny evācaraṁl lokāḥ satyadharmaparāyaṇāḥ
tretāyuge tv avartanta brāhmaṇāḥ kṣatriyaś ca ye
 tapo 'tapyanta te sarve śuśrūṣām apare janāḥ
sa dharmaḥ paramas teṣāṃ vaiśyaśūdram athāgamat
 pūjāṃ ca sarvavarṇānāṃ śūdrāś cakrur viśeṣataḥ
tataḥ pādam adharmasya dvitīyam avatārayat
 tato dvāparasaṃkhyā sā yugasya samajāyata
tasmin dvāparasaṃkhye tu vartamāne yugakṣaye
 adharmaś cānṛtaṃ caiva vavṛdhe puruṣarṣabha
tasmin dvāparasaṃkhyāte tapo vaiśyān samāviśat
 na śūdro labhate dharmam ugraṃ taptaṃ nararṣabha
hīnavarṇo naraśreṣṭha tapyate sumahat tapaḥ
 bhaviṣyā śūdrayonyāṃ hi tapaścaryā kalau yuge
adharmaḥ paramo rāma dvāpare śūdradhāritaḥ
 sa vai viṣayaparyante tava rājan mahātapāḥ
 śūdras tapyati durbuddhis tena bālavadho hy ayam
yo hy adharmam akāryaṃ vā viṣaye pārthivasya hi
 karoti rājaśārdūla pure vā durmatir naraḥ
 kṣipraṃ hi narakaṃ yāti sa ca rājā na saṃśayaḥ
sa tvaṃ puruṣaśārdūla mārgasva viṣayaṃ svakam
 duṣkṛtaṃ yatra paśyethās tatra yatnaṃ samācara
evaṃ te dharmavṛddhiś ca nṛṇāṃ cāyurvivardhanam
 bhaviṣyati naraśreṣṭha bālasyāsya ca jīvitam
