atha nāvaṃ suvistīrṇāṃ naiṣādīṃ rāghavānujaḥ
 āruroha samāyuktāṃ pūrvam āropya maithilīm
sumantraṃ caiva sarathaṃ sthīyatām iti lakṣmaṇaḥ
 uvāca śokasaṃtaptaḥ prayāhīti ca nāvikam
tatas tīram upāgamya bhāgīrathyāḥ sa lakṣmaṇaḥ
 uvāca maithilīṃ vākyaṃ prāñjalir bāṣpagadgadaḥ
hṛdgataṃ me mahac chalyaṃ yad asmy āryeṇa dhīmatā
 asmin nimitte vaidehi lokasya vacanīkṛtaḥ
śreyo hi maraṇaṃ me 'dya mṛtyor vā yat paraṃ bhavet
 na cāsminn īdṛśe kārye niyojyo lokanindite
prasīda na ca me roṣaṃ kartum arhasi suvrate
 ity añjalikṛto bhūmau nipapāta sa lakṣmaṇaḥ
rudantaṃ prāñjaliṃ dṛṣṭvā kāṅkṣantaṃ mṛtyum ātmanaḥ
 maithilī bhṛśasaṃvignā lakṣmaṇaṃ vākyam abravīt
kim idaṃ nāvagacchāmi brūhi tattvena lakṣmaṇa
 paśyāmi tvāṃ ca na svatham api kṣemaṃ mahīpateḥ
śāpito 'si narendreṇa yat tvaṃ saṃtāpam ātmanaḥ
 tad brūyāḥ saṃnidhau mahyam aham ājñāpayāmi te
vaidehyā codyamānas tu lakṣmaṇo dīnacetanaḥ
 avāṅmukho bāṣpagalo vākyam etad uvāca ha
śrutvā pariṣado madhye apavādaṃ sudāruṇam
 pure janapade caiva tvatkṛte janakātmaje
na tāni vacanīyāni mayā devi tavāgrataḥ
 yāni rājñā hṛdi nyastāny amarṣaḥ pṛṣṭhataḥ kṛtaḥ
sā tvāṃ tyaktā nṛpatinā nirdoṣā mama saṃnidhau
 paurāpavāda bhītena grāhyaṃ devi na te 'nyathā
āśramānteṣu ca mayā tyaktavyā tvaṃ bhaviṣyasi
 rājñaḥ śāsanam ājñāya tavaivaṃ kila daurhṛdam
tad etaj jāhnavītīre brahmarṣīṇāṃ tapovanam
 puṇyaṃ ca ramaṇīyaṃ ca mā viṣādaṃ kṛthāḥ śubhe
rājño daśarathasyaiṣa pitur me munipuṃgavaḥ
 sakhā paramako vipro vālmīkiḥ sumahāyaśāḥ
pādacchāyām upāgamya sukham asya mahātmanaḥ
 upavāsaparaikāgrā vasa tvaṃ janakātmaje
pativratātvam āsthāya rāmaṃ kṛtvā sadā hṛdi
 śreyas te paramaṃ devi tathā kṛtvā bhaviṣyati
