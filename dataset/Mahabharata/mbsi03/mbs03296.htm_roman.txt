[y]
      nāpadām asti maryādā na nimittaṃ na kāraṇam
      dharmas tu vibhajaty atra ubhayoḥ puṇyapāpayoḥ
[bhīma]
      prātikāmy anayat kṛṣṇāṃ sabhāyāṃ preṣyavat tadā
      na mayā nihatas tatra tena prāptāḥ sma saṃśayam
[arj]
      vācas tīkṣṇāsthi bhedinyaḥ sūtaputreṇa bhāṣitāḥ
      atitīkṣṇā mayā kṣāntās tena prāptaḥ sma saṃśayam
[sahadeva]
      śakunis tvāṃ yadājaiṣīd akṣadyūtena bhārata
      sa mayā na hatas tatra tena prāptāḥ sma saṃśayam
[vai]
      tato yudhiṣṭhiro rājā nakulaṃ vākyam abravīt
      āruhya vṛkṣaṃ mādreya nirīkṣasva diśo daśa
pānīyam antike paśya vṛkṣān vāpy udakāśrayān
      ime hi bhrātaraḥ śrāntās tava tāta pipāsitāḥ
nakulas tu tathety uktvā śīghram āruhya pādamam
      abravīd bhrātaraṃ jyeṣṭham abhivīkṣya samantataḥ
paśyāmi bahulān rājan vṛkṣān udakasaṃśrayān
      sārasānāṃ ca nirhrādam atrodakam asaṃśayam
tato 'bravīt satyadhṛtiḥ kuntīputro yudhiṣṭhiraḥ
      gaccha saumya tataḥ śīghraṃ tūrṇaṃ pānīyam ānaya
nakulas tu tathety uktvā bhrātur jyeṣṭhasya śāsanāt
     prādravad yatra pānīyaṃ śīghraṃ caivānvapadyata
sa dṛṣṭvā vimalaṃ toyaṃ sārasaiḥ parivāritam
     pātu kākas tato vācam antarikṣāt sa śuśruve
mā tāta sāhasaṃ kārṣīr mama pūrvaparigrahaḥ
     praśnān uktvā tu mādreya tataḥ piba harasva ca
anādṛtya tu tad vākyaṃ nakulaḥ supipāsitaḥ
     apibac chītalaṃ toyaṃ pītvā ca nipapāta ha
cirāyamāṇe nakule kuntīputro yudhiṣṭhiraḥ
     abravīd bhrātaraṃ vīraṃ sahadevam ariṃdamam
bhrātā cirāyate tāta sahadeva tavāgrajaḥ
     taṃ caivānaya sodaryaṃ pānīyaṃ ca tvam ānaya
sahadevas tathety uktvā tāṃ diśaṃ pratyapadyata
     dadarśa ca hataṃ bhūmau bhrātaraṃ nakulaṃ tadā
bhrātṛśokābhisaṃtaptas tṛṣayā ca prapīḍitaḥ
     abhidudrāva pānīyaṃ tato vāg abhyabhāṣata
mā tāta sāhasaṃ kārṣīr mama pūrvaparigrahaḥ
     praśnān uktvā yathākāmaṃ tataḥ piba harasva ca
anādṛtya tu tad vākyaṃ sahadevaḥ pipāsitaḥ
     apibac chītalaṃ toyaṃ pītvā ca nipapāta ha
athābravīt sa vijayaṃ kuntīputro yudhiṣṭhiraḥ
     bhrātarau te ciragatau bībhatso śatrukarśana
     tau caivānaya bhadraṃ te pānīyaṃ ca tvam ānaya
evam ukto guḍākeśaḥ pragṛhya saśaraṃ dhanuḥ
     āmuktakhaḍgo medhāvī tat saro pratyapadyata
yataḥ puruṣaśārdūlau pānīya haraṇe gatu
     tau dadarśa hatau tatra bhrātarau śvetavāhanaḥ
prasuptāv iva tau dṛṣṭvā narasiṃhaḥ suduḥkhitaḥ
     dhanur udyamya kaunteyo vyalokayata tad vanam
nāpaśyat tatra kiṃ cit sa bhūtaṃ tasmin mahāvane
     savyasācī tataḥ śrāntaḥ pānīyaṃ so 'bhyadhāvata
abhidhāvaṃs tato vācam antarikṣāt sa śuśruve
     kim āsīd asi pānīyaṃ naitac chakyaṃ balāt tvayā
kaunteya yadi vai praśnān mayoktān pratipatsyase
     tataḥ pāsyasi pānīyaṃ hariṣyasi ca bhārata
vāritas tv abravīt pārtho dṛśyamāno nivāraya
     yāvad bāṇair vinirbhinnaḥ punar naivaṃ vadiṣyasi
evam uktvā tataḥ pārthaḥ śarair astrānumantritaiḥ
     vavarṣa tāṃ diśaṃ kṛtsnāṃ śabdavedhaṃ ca darśayan
karṇinālīkanārācān utsṛjan bharatarṣabha
     anekair iṣusaṃghātair antarikṣaṃ vavarṣa ha
[yaksa]
     kiṃ vighātena te pārtha praśnān uktvā tataḥ piba
     anuktvā tu tataḥ praśnān pītvaiva na bhaviṣyasi
[vai]
     sa tv amoghān iṣūn muktvā tṛṣṇayābhiprapīḍitaḥ
     avijñāyaiva tān praśnān pītvaiva nipapāta ha
athābravīd bhīmasenaṃ kuntīputro yudhiṣṭhiraḥ
     nakulaḥ sahadevaś ca bībhatsuś cāparājitaḥ
ciraṃ gatās toyahetor na cāgacchanti bhārata
     tāṃś caivānaya bhadraṃ te pānīyaṃ ca tvam ānaya
bhīmasenas tathety uktvā tāṃ diśaṃ patyapadyata
     yatra te puruṣavyāghrā bhrātaro 'sya nipātitāḥ
tān dṛṣṭvā duḥkhito bhīmas tṛṣayā ca prapīḍitaḥ
     amanyata mahābāhuḥ karma tad yakṣarakṣasām
     sa cintayām āsa tadā yoddhavyaṃ dhruvam adya me
pāsyāmi tāvat pānīyam iti pārtho vṛkodaraḥ
     tato 'bhyadhāvat pānīyaṃ pipāsuḥ puruṣarṣabhaḥ
[yaksa]
     mā tāta sāhasaṃ kārṣīr mama pūrvaparigrahaḥ
     praśnān uktvā tu kaunteya tataḥ piba harasva ca
[vai]
     evam uktas tato bhīmo yakṣeṇāmita tejasā
     avijñāyaiva tān praśnān pītvaiva nipapāta ha
tataḥ kuntīsuto rājā vicintya puruṣarṣabhaḥ
     samutthāya mahābāhur dahyamānena cetasā
apetajananirghoṣaṃ praviveśa mahāvanam
     rurubhiś ca varāhaiś ca pakṣibhiś ca niṣevitam
nīlabhāsvaravarṇaiś ca pādapair upaśobhitam
     bhramarair upagītaṃ ca pakṣibhiś ca mahāyaśaḥ
sa gacchan kānane tasmin hemajālapariṣkṛtam
     dadarśa tat saro śrīmān viśvakarma kṛtaṃ yathā
upetaṃ nalinī jālaiḥ sindhuvāraiś ca vetasaiḥ
     ketakaiḥ karavīraiś ca pippalaiś caiva saṃvṛtam
     śramārtas tad upāgamya saro dṛṣṭvātha vismitaḥ
