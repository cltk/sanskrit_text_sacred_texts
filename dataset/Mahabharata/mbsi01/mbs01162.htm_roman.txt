[g]
      evam uktvā tatas tūrṇaṃ jagāmordhvam aninditā
      sa tu rājā punar bhūmau tatraiva nipapāta ha
amātyaḥ sānuyātras tu taṃ dadarśa mahāvane
      kṣitau nipatitaṃ kāle śakradhvajam ivocchritam
taṃ hi dṛṣṭvā maheṣvāsaṃ niraśvaṃ patitaṃ kṣitau
      babhūva so 'sya sacivaḥ saṃpradīpta ivāgninā
tvarayā copasaṃgamya snehād āgatasaṃbhramaḥ
      taṃ samutthāpayām āsa nṛpatiṃ kāmamohitam
bhūtalād bhūmipāleśaṃ piteva patitaṃ sutam
      prajñayā vayasā caiva vṛddhaḥ kīrtyā damena ca
amātyas taṃ samutthāpya babhūva vigatajvaraḥ
      uvāca cainaṃ kalyāṇyā vācā madhurayotthitam
      mā bhair manujaśārdūla bhadraṃ cāstu tavānagha
kṣutpipāsāpariśrāntaṃ tarkayām āsa taṃ nṛpam
      patitaṃ pātanaṃ saṃkhye śātravāṇāṃ mahītale
vāriṇātha suśītena śiras tasyābhyaṣecayat
      aspṛśan mukuṭaṃ rājñaḥ puṇḍarīkasugandhinā
tataḥ pratyāgataprāṇas tad balaṃ balavān nṛpaḥ
      sarvaṃ visarjayām āsa tam ekaṃ sacivaṃ vinā
tatas tasyājñayā rājño vipratasthe mahad balam
     sa tu rājā giriprasthe tasmin punar upāviśat
tatas tasmin girivare śucir bhūtvā kṛtāñjaliḥ
     ārirādhayiṣuḥ sūryaṃ tasthāv ūrdhvabhujaḥ kṣitau
jagāma manasā caiva vasiṣṭham ṛṣisattamam
     purohitam amitraghnas tadā saṃvaraṇo nṛpaḥ
naktaṃ dinam athaikasthe sthite tasmiñ janādhipe
     athājagāma viprarṣis tadā dvādaśame 'hani
sa viditvaiva nṛpatiṃ tapatyā hṛtamānasam
     divyena vidhinā jñātvā bhāvitātmā mahān ṛṣiḥ
tathā tu niyatātmānaṃ sa taṃ nṛpatisattamam
     ābabhāṣe sa dharmātmā tasyaivārtha cikīrṣayā
sa tasya manujendrasya paśyato bhagavān ṛṣiḥ
     ūrdhvam ācakrame draṣṭuṃ bhāskaraṃ bhāskaradyutiḥ
sahasrāṃśuṃ tato vipraḥ kṛtāñjalir upasthitaḥ
     vasiṣṭho 'ham iti prītyā sa cātmānaṃ nyavedayat
tam uvāca mahātejā vivasvān munisattamam
     maharṣe svāgataṃ te 'stu kathayasva yathecchasi
