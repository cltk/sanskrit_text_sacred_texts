[dhṛ]
      bhagavann evam evaitad yathā vadasi nārada
      icchāmi cāham apy evaṃ na tv īśo bhagavann aham
evam uktvā tataḥ kṛṣṇam abhyabhāṣata bhārata
      svargyaṃ lokyaṃ ca mām āttha dharmyaṃ nyāyyaṃ ca keśava
na tv ahaṃ svavaśas tāta kriyamāṇaṃ na me priyam
      aṅgaduryodhanaṃ kṛṣṇa mandaṃ śāstrātigaṃ mama
anunetuṃ mahābāho yatasva puruṣottama
      suhṛt kāryaṃ tu sumahat kṛtaṃ te syāj janārdana
tato 'bhyāvṛtya vārṣṇeyo duryodhanam amarṣaṇam
      abravīn madhurāṃ vācaṃ sarvadharmārthatattvavit
duryodhana nibodhedaṃ madvākyaṃ kurusattama
      samarthaṃ te viśeṣeṇa sānubandhasya bhārata
mahāprājña kule jātaḥ sādhv etat kartum arhasi
      śrutavṛttopasaṃpannaḥ sarvaiḥ samudito guṇaiḥ
dauṣkuleyā durātmāno nṛṣaṃśā nirapatrapāḥ
      ta etad īdṛśaṃ kuryur yathā tvaṃ tāta manyase
dharmārthayuktā loke 'smin pravṛttir lakṣyate satām
      asatāṃ viparītā tu lakṣyate bharatarṣabha
viparītā tv iyaṃ vṛttir asakṛl lakṣyate tvayi
     adharmaś cānubandho 'tra ghoraḥ prāṇaharo mahān
anekaśas tvannimittam ayaśasyaṃ ca bhārata
     tam anarthaṃ pariharann ātmaśreyaḥ kariṣyasi
bhrātṝṇām atha bhṛtyānāṃ mitrāṇāṃ ca paraṃtapa
     adharmyād ayaśasyāc ca karmaṇas tvaṃ pramokṣyase
prājñaiḥ śūrair mahotsāhair ātmavadbhir bahuśrutaiḥ
     saṃdhatsva puruṣavyāghra pāṇḍavair bharatarṣabha
tad dhitaṃ ca priyaṃ caiva dhṛtarāṣṭrasya dhīmataḥ
     pitāmahasya droṇasya vidurasya mahāmateḥ
kṛpasya somadattasya bāhlīkasya ca dhīmataḥ
     aśvatthāmno vikarṇasya saṃjayasya viśāṃ pate
jñātīnāṃ caiva bhūyiṣṭhaṃ mitrāṇāṃ ca paraṃtapa
     śame śarma bhavet tāta sarvasya jagatas tathā
hrīmān asi kule jātaḥ śrutavān anṛśaṃsavān
     tiṣṭha tāta pituḥ śāstre mātuś ca bharatarṣabha
etac chreyo hi manyante pitā yac chāsti bhārata
     uttamāpad gataḥ sarvaḥ pituḥ smarati śāsanam
rocate te pitus tāta pāṇḍavaiḥ saha saṃgamaḥ
     sāmātyasya kuruśreṣṭha tat tubhyaṃ tāta rocatām
śrutvā yaḥ suhṛdāṃ śāstraṃ martyo na pratipadyate
     vipākānte dahaty enaṃ kiṃ pākam iva bhakṣitam
yas tu niḥśreyasaṃ vākyaṃ mohān na pratipadyate
     sa dīrghasūtro hīnārthaḥ paścāt tāpena yujyate
yas tu niḥśreyasaṃ śrutvā prāptam evābhipadyate
     ātmano matam utsṛjya sa loke sukham edhate
yo 'rthakāmasya vacanaṃ prātikūlyān na mṛṣyate
     śṛṇoti pratikūlāni dviṣatāṃ vaśam eti saḥ
satāṃ matam atikramya yo 'satāṃ vartate mate
     śocante vyasane tasya suhṛdo nacirād iva
mukhyān amātyān utsṛjya yo nihīnān niṣevate
     sa ghorām āpadaṃ prāpya nottāram adhigacchati
yo 'sat sevī vṛthācāro na śrotā suhṛdāṃ sadā
     parān vṛṇīte svān dveṣṭi taṃ gauḥ śapati bhārata
sa tvaṃ virudhya tair vīrair anyebhyas trāṇam icchasi
     aśiṣṭebhyo 'samarthebhyo mūḍhebhyo bharatarṣabha
ko hi śakraṃ samāñ jñātīn atikramya mahārathān
     anyebhyas trāṇam āśaṃset tvadanyo bhuvi mānavaḥ
janmaprabhṛti kaunteyā nityaṃ vinikṛtās tvayā
     na ca te jātu kupyanti dharmātmāno hi pāṇḍavāḥ
mithyā pracaritās tāta janmaprabhṛti pāṇḍavāḥ
     tvayi samyaṅ mahābāho pratipannā yaśasvinaḥ
tvayāpi pratipattavyaṃ tathaiva bharatarṣabha
     sveṣu bandhuṣu mukhyeṣu mā manyuvaśam anvagāḥ
trivargayuktā prājñānām ārambhā bharatarṣabha
     dharmārthāv anurudhyante trivargāsaṃbhave narāḥ
pṛthak tu viniviṣṭānāṃ dharmaṃ dhīro 'nurudhyate
     madhyamo 'rthaṃ kaliṃ bālaḥ kāmam evānurudhyate
indriyaiḥ prasṛto lobhād dharmaṃ viprajahāti yaḥ
     kāmārthāv anupāyena lipsamāno vinaśyati
kāmārthau lipsamānas tu dharmam evāditaś caret
     na hi dharmād apaity arthaḥ kāmo vāpi kadā cana
upāyaṃ dharmam evāhus trivargasya viśāṃ pate
     lipsamāno hi tenāśu kakṣe 'gnir iva vardhate
sa tvaṃ tātānupāyena lipsase bharatarṣabha
     ādhirājyaṃ mahad dīptaṃ prathitaṃ sarvarājasu
ātmānaṃ takṣati hy eṣa vanaṃ paraśunā yathā
     yaḥ samyag vartamāneṣu mithyā rājan pravartate
na tasya hi matiṃ chindyād yasya necchet parābhavam
     avicchinnasya dhīrasya kalyāṇe dhīyate matiḥ
tyaktātmānaṃ na bādheta triṣu lokeṣu bhārata
     apy anyaṃ prākṛtaṃ kiṃ cit kim u tān pāṇḍavarṣabhān
amarṣavaśam āpanno na kiṃ cid budhyate naraḥ
     chidyate hy ātataṃ sarvaṃ pramāṇaṃ paśya bhārata
śreyas te durjanāt tāta pāṇḍavaiḥ saha saṃgamaḥ
     tair hi saṃprīyamāṇas tvaṃ sarvān kāmān avāpsyasi
pāṇḍavair nirjitāṃ bhūmiṃ bhuñjāno rājasattama
     pāṇḍavān pṛṣṭhataḥ kṛtvā trāṇam āśaṃsase 'nyatha
duḥśāsane durviṣahe karṇe cāpi sasaubale
     eteṣv aiśvaryam ādhāya bhūtim icchasi bhārata
na caite tava paryāptā jñāne dharmārdhayos tathā
     vikrame cāpy aparyāptāḥ pāṇḍavān prati bhārata
na hīme sarvarājānaḥ paryāptāḥ sahitās tvayā
     kruddhasya bhīmasenasya prekṣituṃ mukham āhave
idaṃ saṃnihitaṃ tāta samagraṃ pārthivaṃ balam
     ayaṃ bhīṣmas tathā droṇaḥ karṇaś cāyaṃ tathā kṛpaḥ
bhūriśravāḥ saumadattir aśvatthāmā jayadrathaḥ
     aśaktāḥ sarva evaite pratiyoddhuṃ dhanaṃjayam
ajeyo hy arjunaḥ kruddhaḥ sarvair api surāsuraiḥ
     mānuṣair api gandharvair mā yuddhe ceta ādhithāḥ
dṛśyatāṃ vā pumān kaś cit samagre pārthive bale
     yo 'rjunaṃ samare prāpya svastimān āvrajed gṛhān
kiṃ te janakṣayeṇeha kṛtena bharatarṣabha
     yasmiñ jite jitaṃ te syāt pumān ekaḥ sa dṛśyatām
yaḥ sa devān sagandharvān sayakṣāsurapannagān
     ajayat khāṇḍava prasthe kas taṃ yudhyeta mānavaḥ
tathā virāṭanagare śrūyate mahad adbhutam
     ekasya ca bahūnāṃ ca paryāptaṃ tannidarśanam
tam ajeyam anādhṛṣyaṃ vijetuṃ jiṣṇum acyutam
     āśaṃsasīha samare vīram arjunam ūrjitam
maddvitīyaṃ punaḥ pārthaṃ kaḥ prārthayitum arhati
     yuddhe pratīpam āyāntam api sākṣāt puraṃdaraḥ
bāhubhyām uddhared bhūmiṃ dahet kruddha imāḥ prajāḥ
     pātayet tridivād devān yo 'rjunaṃ samare jayet
paśya putrāṃs tathā bhrātṝñ jñātīn saṃbandhinas tathā
     tvatkṛte na vinaśyeyur ete bharatasattama
astu śeṣaṃ kauravāṇāṃ mā parābhūd idaṃ kulam
     kulaghna iti nocyethā naṣṭakīrtir narādhipa
tvām eva sthāpayiṣyanti yauvarājye mahārathāḥ
     mahārājye ca pitaraṃ dhṛtarāṣṭraṃ janeśvaram
mā tāta śriyam āyāntīm avamaṃsthāḥ samudyatām
     ardhaṃ pradāya pārthebhyo mahatīṃ śriyam āpsyasi
pāṇḍavaiḥ saṃśamaṃ kṛtvā kṛtvā ca suhṛdāṃ vacaḥ
     saṃprīyamāṇo mitraiś ca ciraṃ bhadrāṇy avāpsyasi
