[vai]
      gateṣu lokapāleṣu pārthaḥ śatrunibarhaṇaḥ
      cintayām āsa rājendra devarājarathāgamam
tataś cintayamānasya guḍā keśasya dhīmataḥ
      ratho mātalisaṃyukta ājagāma mahāprabhaḥ
nabho vitimiraṃ kurvañ jaladān pāṭayann iva
      diśaḥ saṃpūrayan nādair mahāmegharavopamaiḥ
asayaḥ śaktayo bhīmā gadāś cograpradarśanāḥ
      divyaprabhāvā prāsāś ca vidyutaś ca mahāprabhāḥ
tathaivāśanayas tatra cakrayuktā huḍā guḍāḥ
      vāyusphoṭāḥ sanirghātā barhi meghanibha svanāḥ
tatra nāgā mahākāyā jvalitāsyāḥ sudāruṇāḥ
      sitābhrakūṭapratimāḥ saṃhatāś ca yathopalāḥ
daśavājisahasrāṇi harīṇāṃ vātaraṃhasām
      vahanti yaṃ netramuṣaṃ divyaṃ māyāmayaṃ ratham
tatrāpaśyan mahānīlaṃ vaijayantaṃ mahāprabham
      dhvajam indī varaśyāmaṃ vaṃśaṃ kanakabhūṣaṇam
tasmin rathe sthitaṃ sūtaṃ taptahemavibhūṣitam
      dṛṣṭvā pārtho mahābāhur devam evānvatarkayat
tathā tarkayatas tasya phalgunasyātha mātaliḥ
     saṃnataḥ praśrito bhūtvā vākyam arjunam abravīt
bho bho śakrātmaja śrīmāñ śakras tvāṃ draṣṭum icchati
     ārohatu bhavāñ śīghraṃ ratham indrasya saṃmatam
āha mām amara śreṣṭhaḥ pitā tava śatakratuḥ
     kuntīsutam iha prāptaṃ paśyantu tridaśālayāḥ
eṣa śakraḥ parivṛto devair ṛṣigaṇais tathā
     gandharvair apsarobhiś ca tvāṃ didṛkṣuḥ pratīkṣate
asmāl lokād devalokaṃ pākaśāsana śāsanāt
     āroha tvaṃ mayā sārdhaṃ labdhāstraḥ punar eṣyasi
[arj]
     mātale gaccha śīghraṃ tvam ārohasva rathottamam
     rājasūyāśvamedhānāṃ śatair api sudurlabham
pārthivaiḥ sumahābhāgair yajvabhir bhūridakṣiṇaiḥ
     daivatair vā samāroḍhuṃ dānavair vā rathottamam
nātapta tapasā śakya eṣa divyo mahārathaḥ
     draṣṭuṃ vāpy atha vā spraṣṭum āroḍhuṃ kuta eva tu
tvayi pratiṣṭhite sādho rathasthe sthiravājini
     paścād aham athārokṣye sukṛtī satpathaṃ yathā
[vai]
     tasya tad vacanaṃ śrutvā mātaliḥ śakrasārathiḥ
     āruroha rathaṃ śīghraṃ hayān yeme ca raśmibhiḥ
tato 'rjuno hṛṣṭamanā gaṅgāyām āplutaḥ śuciḥ
     jajāpa japyaṃ kaunteyo vidhivat kurunandanaḥ
tataḥ pitṝn yathānyāyaṃ tarpayitvā yathāvidhi
     mandaraṃ śailarājaṃ tam āpraṣṭum upacakrame
sādhūnāṃ dharmaśīlānāṃ munīnāṃ puṇyakarmaṇām
     tvaṃ sadā saṃśrayaḥ śailasvargamārgābhikāṅkṣiṇām
tvatprasādāt sadā śailabrāhmaṇāḥ kṣatriyā viśaḥ
     svagaṃ prāptāś caranti sma devaiḥ saha gatavyathāḥ
adrirājamahāśailamuni saṃśrayatīrthavan
     gacchāmy āmantrayāmi tvāṃ sukham asmy uṣitas tvayi
tava sānūni kuñjāś ca nadyaḥ prasravaṇāni ca
     tīrthāni ca supuṇyāni mayā dṛṣṭāny anekaśaḥ
evam uktvārjunaḥ śailam āmantrya paravīrahā
     āruroha rathaṃ divyaṃ dyotayann iva bhāsvakaḥ
sa tenāditya rūpeṇa divyenādbhuta karmaṇā
     ūrdhvam ācakrame dhīmān prahṛṣṭaḥ kurunandanaḥ
so 'darśana pathaṃ yātvā martyānāṃ bhūmicāriṇām
     dadarśādbhutarūpāṇi vimānāni sahasraśaḥ
na tatra sūryaḥ somo vā dyotate na ca pāvakaḥ
     svayaiva prabhayā tatra dyotante puṇyalabdhayā
tārā rūpāṇi yānīha dṛśyante dyutimanti vai
     dīpavad viprakṛṣṭatvād aṇūni sumahānty api
tāni tatra prabhāsvanti rūpavanti ca pāṇḍavaḥ
     dadarśa sveṣu dhiṣṇyeṣu dīptimanti svayārciṣā
tatra rājarṣayaḥ siddhā vīrāś ca nihatā yudhi
     tapasā ca jitasvargāḥ saṃpetuḥ śatasaṃghaśaḥ
gandharvāṇāṃ sahasrāṇi sūryajvalana tejasām
     guhyakānām ṛṣīṇāṃ ca tathaivāpsarasāṃ gaṇāḥ
lokān ātmaprabhān paśyan phalguno vismayānvitaḥ
     papraccha mātaliṃ prītyā sa cāpy enam uvāca ha
ete sukṛtinaḥ pārtha sveṣu dhiṣṇyeṣvv avasthitāḥ
     yān dṛṣṭavān asi vibho tārā rūpāṇi bhūtale
tato 'paśyat sthitaṃ dvāri sitaṃ vaijayinaṃ gajam
     airāvataṃ caturdantaṃ kailāsam iva śṛṅgiṇam
sa siddhamārgam ākramya kurupāṇḍavasattamaḥ
     vyarocata yathāpūrvaṃ māndhātā pārthivottamaḥ
aticakrāma lokān sa rājñāṃ rājīvalocanaḥ
     tato dadarśa śakrasya purīṃ tām amarāvatīm
