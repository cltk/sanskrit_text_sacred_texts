[mārk]
      evam etan mahābāho rāmeṇāmitatejasā
      prāptaṃ vyasanam atyugraṃ vanavāsa kṛtaṃ purā
mā śucaḥ puruṣavyāghra kṣatriyo 'si paraṃtapa
      bāhuvīryāśraye mārge vartase dīptanirṇaye
na hi te vṛjinaṃ kiṃ cid dṛśyate param aṇv api
      asmin mārge viṣīdeyuḥ sendrā api surāsurāḥ
saṃhatya nihato vṛtro marudbhir vajrapāṇinā
      namuciś caiva durdharṣo dīrghajihvā ca rākṣasī
sahāyavati sarvārthāḥ saṃtiṣṭhantīha sarvaśaḥ
      kiṃ nu tasyājitaṃ saṃkhye bhrātā yasya dhanaṃjayaḥ
ayaṃ ca balināṃ śreṣṭho bhīmo bhīmaparākramaḥ
      yuvānau ca maheṣvāsau yamau mādravatīsutau
      ebhiḥ sahāyaiḥ kasmāt tvaṃ viṣīdasi paraṃtapa
ya ime vajriṇaḥ senāṃ jayeyuḥ samarudgaṇām
      tvam apy ebhir maheṣvāsaiḥ sahāyair devarūpibhiḥ
      vijeṣyasi raṇe sarvān amitrān bharatarṣabha
itaś ca tvam imāṃ paśya saindhavena durātmanā
      balinā vīryamattena hṛtām ebhir mahātmabhiḥ
ānītāṃ draupadīṃ kṛṣṇāṃ kṛtvā karma suduṣkaram
      jayadrathaṃ ca rājānaṃ vijitaṃ vaśam āgatam
asahāyena rāmeṇa vaidehī punar āhṛtā
     hatvā saṃkhe daśagrīvaṃ rākṣasaṃ bhīmavikramam
yasya śākhāmṛgā mitrā ṛkṣāḥ kālamukhās tathā
     jātyantaragatā rājann etad buddhyānucintaya
tasmāt tvaṃ kuruśārdūla māśuco bharatarṣabha
     tvadvidhā hi mahātmāno na śocanti paraṃtapa
[vai]
     evam āśvāsito rājā mārkaṇḍeyena dhīmatā
     tyaktvā duḥkham adīnātmā punar evedam abravīt
