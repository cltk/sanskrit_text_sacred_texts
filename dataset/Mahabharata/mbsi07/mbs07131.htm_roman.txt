[s]
      prāyopaviṣṭe tu hate putre sātyakinā tataḥ
      somadatto bhṛśaṃ kruddhaḥ sātyaktiṃ vākyam abravīt
kṣatradharmaḥ purā dṛṣṭo yas tu devair mahātmabhiḥ
      taṃ tvaṃ sātvata saṃtyajya dasyu dharme kathaṃ rataḥ
parāṅmukhāya dīnāya nyastaśastrāya yācate
      kṣatradharmarataḥ prājñaḥ kathaṃ nu prahared raṇe
dvāv eva kila vṛṣṇīnāṃ tatra khyātau mahārathau
      pradyumnaś ca mahābāhus tvaṃ caiva yudhi sātvata
kathaṃ prāyopaviṣṭāya pārthena chinnabāhave
      nṛśaṃsaṃ patanīyaṃ ca tādṛśaṃ kṛtavān asi
śape sātvata putrābhyām iṣṭena sukṛtena ca
      anatītām imāṃ rātriṃ yadi tvāṃ vīra māninam
arakṣyamāṇaṃ pārthena jiṣṇunā sa sutānujam
      na hanyāṃ niraye ghore pateyaṃ vṛṣṇipāṃsana
evam uktvā susaṃkruddhaḥ somadatto mahābalaḥ
      dadhmau śaṅkhaṃ ca tāreṇa siṃhanādaṃ nanāda ca
tataḥ kamalapatrākṣaḥ siṃhadaṃṣṭro mahābalaḥ
      sātvato bhṛśasaṃkruddhaḥ somadattam athābravīt
hato bhūriśravā vīras tava putro mahārathaḥ
     śaraś caiva tathā rājan bhrātṛvyasanakarśitaḥ
tvāṃ cāpy adya vadhiṣyāmi saputrapaśubāndhavam
     tiṣṭhedānīṃ raṇe yattaḥ kauravo 'si viśeṣataḥ
yasmindānaṃ damaḥ śaucam ahiṃsā hrīr dhṛtiḥ kṣamā
     anapāyīni sarvāṇi nityaṃ rājñi yudhiṣṭhire
mṛdaṅgaketos tasya tvaṃ tejasā nihataḥ purā
     sa karṇa saubalaḥ saṃkhye vināśaṃ samupeṣyasi
śape 'haṃ kṛṣṇa caraṇair iṣṭāpūrtena caiva ha
     yadi tvāṃ sasutaṃ pāpaṃ na hanyāṃ yudhi roṣitaḥ
     apayāsyasi cet tyaktvā tato mukto bhaviṣyasi
evam ābhāṣya cānyonyaṃ krodhasaṃraktalocanau
     pravṛttau śarasaṃpātaṃ kartuṃ puruṣasattamau
tato gajasahasreṇa rathānām ayutena ca
     duryodhanaḥ somadattaṃ parivārya vyavasthitaḥ
śakuniś ca susaṃkruddhaḥ sarvaśastrabhṛtāṃ varaḥ
     putrapautraiḥ parivṛto bhrātṛbhiś cendra vikramaiḥ
     syālas tava mahābāhur vajrasaṃhanano yuvā
sāgraṃ śatasahasraṃ tu hayānāṃ tasya dhīmataḥ
     somadattaṃ maheṣvāsaṃ samantāt paryarakṣata
rakṣyamāṇaś ca balibhiś chādayām āsa sātyakim
     taṃ chādyamānaṃ viśikhair dṛṣṭvā saṃnataparvabhiḥ
     dhṛṣṭadyumno 'bhyayāt kruddhaḥ pragṛhya mahatīṃ camūm
caṇḍavātābhisṛṣṭānām udadhīnām iva svanaḥ
     āsīd rājan balaughānām anyonyam abhinighnatām
vivyādha somadattas tu sātvataṃ navabhiḥ śaraiḥ
     sātyakir daśabhiś cainam avadhīt kurupuṃgavam
so 'tividdho balavatā samare dṛḍhadhanvinā
     rathopasthaṃ samāsādya mumoha gatacetanaḥ
taṃ vimūḍhaṃ samālakṣya sārathis tvarayānvitaḥ
     apovāha raṇād vīraṃ somadattaṃ mahāratham
taṃ visaṃjñaṃ samālokya yuyudhāna śarārditam
     drauṇir abhyadravat kruddhaḥ sātvataṃ raṇamūrdhani
tam āpatantaṃ saṃprekṣya śaineyasya rathaṃ prati
     bhaimaseniḥ susaṃkruddhaḥ pratyamitram avārayat
kārṣṇāyasamayaṃ ghoram ṛkṣacarmāvṛtaṃ mahat
     yuktaṃ gajanibhair vāhair na hayair nāpi vā gajaiḥ
vikṣiptam aṣṭacakreṇa vivṛtākṣeṇa kūjatā
     dhvajenocchritatuṇḍena gṛdhrarājena rājatā
lohitārdra patākaṃ tam antra mālā vibhūṣitam
     aṣṭacakrasamāyuktam āsthāya vipulaṃ ratham
śūlamudgara dhāriṇyā śailapādapa hastayā
     rakṣasāṃ ghorarūpāṇām akṣaihiṇyā samāvṛtaḥ
tam udyatamahācāpaṃ niśāmya vyathitā nṛpāḥ
     yugāntakālasamaye daṇḍahastam ivāntakam
bhayārditā pacukṣobha putrasya tava vāhinī
     vāyunā kṣobhitāvartā gaṅgevordhva taraṅgiṇī
gaṭotkaca prayuktena siṃhanādena bhīṣitāḥ
     prasusruvur gajā mūtraṃ vivyathuś ca narā bhṛśam
tato 'śmavṛṣṭir atyartham āsīt tatra samantataḥ
     saṃdhyākālādhika balaiḥ pramuktā rākṣasaiḥ kṣitau
āyasāni ca cakrāṇi bhuśuṇḍyaḥ prāsatomarāḥ
     patanty aviralāḥ śūlāḥ śataghnyaḥ paṭṭiśās tathā
tad ugram atiraudraṃ ca dṛṣṭvā yuddhaṃ narādhipāḥ
     tanayās tava karṇaś ca vyathitāḥ prādravan diśaḥ
tatraiko 'strabalaślāghī drauṇir mānī na vivyathe
     vyadhamac ca śarair māyāṃ ghaṭotkaca vinirmitām
nihatāyāṃ tu māyāyām amarṣī sa ghaṭotkacaḥ
     visasarja śarān ghorāṃs te 'śvatthāmānam āviśan
bhujagā iva vegena valmīkaṃ krodhamūrchitāḥ
     te śarā rudhirābhyaktā bhittvā śāradvatī sutam
     viviśur dharaṇīṃ śīghrā rukmapuṅkhāḥ śilāśitāḥ
aśvatthāmā tu saṃkruddho laghuhastaḥ pratāpavān
     ghaṭotkacam abhikruddhaṃ bibheda daśabhiḥ śaraiḥ
ghaṭotkaco 'tividdhas tu droṇaputreṇa marmasu
     cakraṃ śatasahasrāram agṛhṇād vyathito bhṛśam
kṣurāntaṃ bālasūryābhaṃ maṇivajra vibhūṣitam
     aśvatthāmnas tu cikṣepa bhaimasenir jighāṃsayā
vegena mahatā gacchad vikṣiptaṃ drauṇinā śaraiḥ
     abhāgyasyeva saṃkalpas tan moghaṃ nyapatad bhuvi
ghaṭotkacas tatas tūrṇaṃ dṛṣṭvā cakraṃ nipātitam
     drauṇiṃ prācchādayad bāṇaiḥ svarbhānur iva bhāskaram
ghaṭotkaca sutaḥ śrīmān bhinnāñ janacayopamaḥ
     rurodha drauṇim āyāntaṃ prabhañjanam ivādrirāṭ
pautreṇa bhīmasenasya śaraiḥ so 'ñjana parvaṇā
     babhau meghena dhārābhir ghirir merur ivārditaḥ
aśvatthāmā tv asaṃbhrānto rudropendrendra vikramaḥ
     dhvajam ekena bāṇena cicchedāñjanaparvaṇaḥ
dvābhyāṃ tu rathayantāraṃ tribhiś cāsya triveṇukam
     dhanur ekena ciccheda caturbhiś caturo hayān
virathasyodyataṃ hastād dhemabindubhir ācitam
     viśikhena sutīkṣṇena khaḍgam asya dvidhākarot
gadā hemāṅgadā rājaṃs tūrṇaṃ haiḍimba sūnunā
     bhrāmyotkṣiptā śaraiḥ sāpi drauṇinābhyāhatāpatat
tato 'ntarikṣam utpatya kālamegha ivonnadan
     vavarṣāñjana parvā sa drumavarṣaṃ nabhastalāt
tato māyādharaṃ drauṇir ghaṭotkaca sutaṃ divi
     mārgaṇair abhivivyādha dhanaṃ sūrya ivāṃśubhiḥ
so 'vatīrya punas tasthau rathe hemapariṣkṛte
     mahīdhara ivātyuccaḥ śrīmān añjana parvataḥ
tam ayasmaya varmāṇaṃ drauṇir bhīmātmajātmajam
     jaghānāñjana parvāṇaṃ maheśvara ivāndhakam
atha dṛṣṭvā hataṃ putram aśvatthāmnā mahābalam
     drauṇeḥ sakāśam abhyetya roṣāt pacalitāṅgadaḥ
prāha vākyam asaṃbhrānto vīraṃ śāradvatī sutam
     dahantaṃ pāṇḍavānīkaṃ vanam agnim ivoddhatam
tiṣṭha tiṣṭha na me jīvan droṇaputra gamiṣyasi
     tvām adya nihaniṣyāmi krauñcam agnisuto yathā
[aṣv]
     gaccha vatsa sahānyais tvaṃ yudhyasvāmara vikrama
     na hi putreṇa haiḍimbe pitā nyāyyaṃ prabādhitum
kāmaṃ khalu na me roṣo haiḍimbe vidyate tvayi
     kiṃ tu roṣānvito jantur hanyād ātmānam apy uta
[s]
     śrutvaitat krudha tāmrākṣaḥ putraśokasamanvitaḥ
     aśvatthāmānam āyasto bhaimasenir abhāṣata
kim ahaṃ kātaro drauṇe pṛthagjana ivāhave
     bhīmāt khalv aham utpannaḥ kurūṇāṃ vipule kule
pāṇḍavānām ahaṃ putraḥ samareṣv anivartinām
     rakṣasām adhirājo 'haṃ daśagrīva samo bale
tiṣṭha tiṣṭha na me jīvan droṇaputra gamiṣyasi
     yuddhaśraddhām ahaṃ te 'dya vineṣyāmi raṇājire
ity uktvā roṣatāmrākṣo rākṣasaḥ sumahābalaḥ
     drauṇim abhyadravat kruddho gajendram iva kesarī
rathākṣamātrair iṣubhir abhyavarṣad ghaṭotkacaḥ
     rathinām ṛṣabhaṃ drauṇiṃ dhārābhir iva toyadaḥ
śaravṛṣṭiṃ śarair drauṇir aprāptāṃ tāṃ vyaśātayat
     tato 'ntarikṣe bāṇānāṃ saṃgrāmo 'nya ivābhavat
athāstra saṃgharṣakṛtair visphuliṅgaiḥ samābabhau
     vibhāvarī mukhe vyoma khadyotair iva citritam
niśāmya nihataṃ māyāṃ drauṇinā raṇamāninā
     ghaṭotkacas tato māyāṃ sasarjāntarhitaḥ punaḥ
so 'bhavad girir ity uccaḥ śikharais tarusaṃkaṭaiḥ
     śūlaprāsāsi musalajalaprasravaṇo mahān
tam añjana cayaprakhyaṃ drauṇir dṛṣṭvā mahīdharam
     prapatadbhiś ca bahubhiḥ śastrasaṃghair na cukṣubhe
tataḥ smayann iva drauṇir vajram astram udīrayat
     sa tenāstreṇa śailendraḥ kṣiptaḥ kṣipram anaśyata
tataḥ sa toyado bhūtvā nīlaḥ sendrāyudho divi
     aśmavṛṣṭibhir atyugro drauṇim ācchādayad raṇe
atha saṃdhāya vāyavyam astram astravidāṃ varaḥ
     vyadhamad droṇa tanayo nīlameghaṃ samutthitam
sa mārgaṇagaṇair drauṇir diśaḥ pracchādya sarvataḥ
     śataṃ rathasahasrāṇāṃ jaghāna dvipadāṃ varaḥ
sa dṛṣṭvā punar āyāntaṃ rathenāyata kārmukam
     ghaṭotkacam asaṃbhrāntaṃ rākṣasair bahubhir vṛtam
siṃhaśārdūlasadṛśair mattadviradavikramaiḥ
     gajasthaiś ca rathasthaiś ca vājipṛṣṭha gatair api
vivṛtāsya śirogrīvair haiḍimbānucaraiḥ saha
     paulastyair yātudhānaiś ca tāmasaiś cogravikramaiḥ
nānāśastradharair vīrair nānā kavacabhūṣaṇaiḥ
     mahābalair bhīmaravaiḥ saṃrambhodvṛtta locanaiḥ
upasthitais tato yuddhe rākṣasair yuddhadurmadaiḥ
     viṣaṇṇam abhisaṃprekṣya putraṃ te drauṇir abravīt
tiṣṭha duryodhanādya tvaṃ na kāryaḥ saṃbhramas tvayā
     sahaibhir bhrātṛbhir vīraiḥ pārthivaiś cendra vikramaiḥ
nihaniṣyāmy amitrāṃs te na tavāsti parājayaḥ
     satyaṃ te pratijānāmi paryāśvāsaya vāhinīm
[dur]
     na tv etad adbhutaṃ manye yat te mahad idaṃ manaḥ
     asmāsu ca parā bhaktis tava gautaminandana
[s]
     aśvatthāmānam uktvaivaṃ tataḥ saubalam abravīt
     vṛtaḥ śatasahasreṇa rathānāṃ raṇaśobhinām
ṣaṣṭyā gajasahasraiś ca prayāhi tvaṃ dhanaṃjayam
     karṇaś ca vṛṣasenaś ca kṛpo nīlas tathaiva ca
udīcyāḥ kṛtavarmā ca purumitraḥ śrutārpaṇaḥ
     duḥśāsano nikumbhaś ca kuṇḍa bhedī uru kramaḥ
puraṃjayo dṛḍharathaḥ patākī hemapaṅkajaḥ
     śalyāruṇīndra senāś ca saṃjayo vijayo jayaḥ
kamalākṣaḥ puruḥ krāthī jaya varmā sudarśanaḥ
     ete tvām anuyāsyanti pattīnām ayutāni ṣaṭ
jahi bhīmaṃ yamau cobhau dharmarājaṃ ca mātula
     asurān iva devendro jayāśā me tvayi sthitā
dāritān drauṇinā bāṇair bhṛśaṃ vikṣata vigrahān
     ajhi mātulakaunteyān asurān iva pāvakiḥ
evam ukto yayau śīghraṃ putreṇa tava saubalaḥ
     piprīṣus te sutān rājan didhakṣuś caiva pāṇḍavān
atha pravavṛte yuddhaṃ drauṇirākṣasayor mṛdhe
     vibhāvaryāṃ sutumulaṃ śakra prahrādayor iva
tato ghaṭotkaco bāṇair daśabhir gautamī sutam
     jaghānorasi saṃkruddho viṣāgnipratimair dṛḍhaiḥ
sa tair abhyāhato gāḍhaṃ śarair bhīmasuteritaiḥ
     cacāla rathamadhyastho vātoddhūta iva drumaḥ
bhūyaś cāñjalikenāsya mārgaṇena mahāprabham
     drauṇihastasthitaṃ cāpaṃ cicchedāśu ghaṭotkacaḥ
tato 'nyad drauṇir ādāya dhanur bhārasahaṃ mahat
     vavarṣa viśikhāṃs tīkṣṇān vāridhārā ivāmbudaḥ
tataḥ śāradvatī putraḥ preṣayām āsa bhārata
     suvarṇapuṅkhāñ śatrughnān khacarān khacarān prati
tad bāṇair arditaṃ yūthaṃ rakṣasāṃ pīnavakṣasām
     siṃhair iva babhau mattaṃ gajānām ākulaṃ kulam
vidhamya rākṣasān bāṇaiḥ sāśvasūta rathān vibhuḥ
     dadāha bhagavān vahnir bhūtānīva yugakṣaye
sa dagdhvākṣauhiṇīṃ bāṇair nairṛtān ruruce bhṛśam
     pureva tripuraṃ dagdhvā divi devo maheśvaraḥ
yugānte sarvabhūtāni dagdhveva vasur ulbaṇaḥ
     rarāja jayatāṃ śreṣṭho droṇaputras tavāhitān
teṣu rājasahasreṣu pāṇḍaveyeṣu bhārata
    nainaṃ nirīkṣituṃ kaś cic chaknoti drauṇim āhave
    ṛte ghaṭotkacād vīrād rākṣasendrān mahābalāt
sa punar bharataśreṣṭha krodhād raktāntalocanaḥ
    talaṃ talena saṃhatya saṃdaśya daśanac chadam
    svasūtam abravīt kruddho droṇaputrāya māṃ vaha
sa yayau ghorarūpeṇa tena jaitra patākinā
    dvairathaṃ droṇa rūpeṇa punar apy arisūdanaḥ
sa cikṣepa tataḥ kruddho droṇaputrāya rākṣasaḥ
    aṣṭacakrāṃ mahāraudrām aśanīṃ rudra nirmitām
tām avaplutya jagrāha drauṇir nyasya rathe dhanuḥ
    cikṣepa caināṃ tasyaiva syandanāt so 'vapupluve
sāśvasūta dhvajaṃ vāhaṃ bhasmakṛtvā mahāprabhā
    viveśa vasudhaṃ bhittvā sāśanir bhṛśadāruṇā
drauṇes tat karma dṛṣṭvā tu sarvabhūtāny apūjayan
    yad avaplutya jagrāha ghorāṃ śaṃkara nirmitām
dhṛṣṭadyumna rathaṃ gatvā bhaimasenis tato nṛpa
    mumoca niśitān bāṇān punar drauṇer mahorasi
dhṛṣṭadyumno 'py asaṃbhrānto mumocāśīviṣopamān
    suvarṇapuṅkhān viśikhān droṇaputrasya vakṣasi
tato mumoca nārācān drauṇis tābhyāṃ sahasraśaḥ
    tāv apy agniśikhā prakhyair jaghnatus tasya mārgaṇān
atitīvram abhūd yuddhaṃ tayoḥ puruṣasiṃhayoḥ
    yodhānāṃ prītijananaṃ drauṇeś ca bharatarṣabha
tato rathasahasreṇa dviradānāṃ śatais tribhiḥ
    ṣaḍbhir vājisahasraiś ca bhīmas taṃ deśam āvrajat
tato bhīmātmajaṃ rakṣo dhṛṣṭadyumnaṃ ca sānugam
    ayodhayata dharmātmā drauṇir akliṣṭakarmakṛt
tatrādbhutatamaṃ drauṇir darśayām āsa vikramam
    aśakyaṃ kartum anyena sarvabhūteṣu bhārata
nimeṣāntaramātreṇa sāśvasūta rathadvipām
    akṣauhiṇīṃ rākṣasānāṃ śitair bāṇair aśātayat
miṣato bhīmasenasya haiḍimbeḥ pārṣatasya ca
    yamayor dharmaputrasya vijayasyācyutasya ca
pragāḍham añjo gatibhir nārācair abhitāḍitāḥ
    nipetur dviradā bhūmau dviśṛṅgā iva parvatāḥ
nikṛttair hastihastaiś ca vicaladbhir itas tataḥ
    rarāja vasudhā kīrṇā visarpadbhir ivoragaiḥ
kṣiptaiḥ kāñcanadaṇḍaiś ca nṛpac chatraiḥ kṣitir babhau
    dyaur ivodita candrārkā grahākīrṇā yugakṣaye
pravṛddhadhvajamaṇḍūkāṃ bherī vistīrṇakaccapām
    chatrahaṃsāvalī juṣṭāṃ phenacāmaramālinīm
kaṅkagṛdhramahāgrāhāṃ naikāyudha jhaṣākulām
    rathakṣipta mahāvaprāṃ patākā ruciradrumām
śaramīnāṃ mahāraudrāṃ prāsaśaktyugraḍuṇḍubhām
    majjā māṃsamahāpaṅkāṃ kabandhāvarjitoḍupām
keśaśaivalakalmāṣāṃ bhīrūṇāṃ kaśmalāvahām
    nāgendra hayayodhānāṃ śarīravyaya saṃbhavām
śoṇitaughamahāvegāṃ drauṇiḥ prāvartayan nadīm
    yodhārtarava nirghoṣāṃ kṣatajormi samākulām
prāyād atimahāghoraṃ yamakṣayamahodadhim
    nihatya rākṣasān bāṇair drauṇir haiḍimbam ārdayat
punar apy atisaṃkruddhaḥ sa vṛkodara pārṣatān
    sa nārācagaṇaiḥ pārthān drauṇir viddhvā mahābalaḥ
jaghāna surathaṃ nāma drupadasya sutaṃ vibhuḥ
    punaḥ śrutaṃjayaṃ nāma surathasyānujaṃ raṇe
balānīkaṃ jayānīkaṃ jayāśvaṃ cābhijaghnivān
    śrutāhvayaṃ ca rājendra drauṇir ninye yamakṣayam
tribhiś cānyaiḥ śarais tīkṣṇaiḥ supuṅkhai rukmamālinām
    śatruṃjayaṃ ca balinaṃ śakra lokaṃ nināya ha
jaghāna sa pṛṣadhraṃ ca candra devaṃ ca māninam
    kuntibhojasutāṃś cājau daśabhir daśa jaghnivān
aśvatthāmā susaṃkruddhaḥ saṃdhāyogram ajihmagam
    mumocākarṇa pūrṇena dhanuṣā śaram uttamam
    yamadaṇḍopamaṃ goram uddiśyāśu ghaṭotkacam
sa bhittvā hṛdayaṃ tasya rākṣasasya mahāśaraḥ
    viveśa vasudhāṃ śīghraṃ sa puṅkhaḥ pṛthivīpate
taṃ hataṃ patitaṃ jñātvā dhṛṣṭadyumno mahārathaḥ
    drauṇeḥ sakāśād rājendra apaninye rathāntaram
tathā parāṅmukha rathaṃ sainyaṃ yaudhiṣṭhiraṃ nṛpa
    parājitya raṇe vīro droṇaputro nanāda ha
    pūjitaḥ sarvabhūtaiś ca tava putraiś ca bhārata
atha śaraśatabhinnakṛttadehair; hatapatitaiḥ kṣaṇadācaraiḥ samantāt
    nidhanam upagatair mahīkṛtābhūd; giriśikharair iva durgamātiraudrā
taṃ siddhagandharvapiśācasaṃghā; nāgāḥ suparṇāḥ pitaro vayāṃsi
    rakṣogaṇā bhūtagaṇāś ca drauṇim; apūjayann apsarasaḥ surāś ca
