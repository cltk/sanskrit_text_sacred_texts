[s]
      athātmajaṃ tava punar gāṅgeyo dhyānam āsthitam
      abravīd bharataśreṣṭhaḥ saṃpraharṣakaraṃ vacaḥ
ahaṃ droṇaś ca śalyaś ca kṛtavarmā ca sātvataḥ
      aśvatthāmā vikarṇaś ca somadatto 'tha saindhavaḥ
vindānuvindāv āvantyau bāhlikaḥ saha bāhlikaiḥ
      trigartarājaś ca balī māgadhaś ca sudurjayaḥ
bṛhadbalaś ca kausalyaś citraseno viviṃśatiḥ
      rathāś ca bahusāhasrāḥ śobhamānā mahādhvajāḥ
devajāś ca hayā rājan svārūḍhā hayasādibhiḥ
      gajendrāś ca mahodvṛttāḥ prabhinnakaraṭā mukhāḥ
padātāś ca tathā śūrā nānāpraharaṇāyudhāḥ
      nānādeśasamutpannās tvadarthe yoddhum udyatāḥ
ete cānye ca bahavas tvadarthe tyaktajīvitāḥ
      devān api raṇe jetuṃ samarthā iti me matiḥ
avaśyaṃ tu mayā rājaṃs tava vācyaṃ hitaṃ sadā
      aśakyāḥ pāṇḍavā jetuṃ devair api sa vāsavaiḥ
      vāsudevasahāyāś ca mahendrasamavikramāḥ
sarvathāhaṃ tu rājendra kariṣye vacanaṃ tava
      pāṇḍavān vā raṇe jeṣye māṃ vā jeṣyanti pāṇḍavāḥ
evam uktvā dadau cāsmai viśalyakaraṇīṃ śubhām
     oṣadhīṃ vīryasaṃpannāṃ viśalyaś cābhavat tadā
tataḥ prabhāte vimale svenānīkena vīryavān
     avyūhata svayaṃ vyūhaṃ bhīṣmo vyūha viśāradaḥ
maṇḍalaṃ manujaśreṣṭha nānāśastrasamākulam
     saṃpūrṇaṃ yodhamukhyaiś ca tathā danti padātibhiḥ
rathair anekasāhasraiḥ samantāt parivāritam
     aśvabṛndair mahadbhiś ca ṛṣṭitomaradhāribhiḥ
nāge nāge rathā sapta sapta cāśvā rathe rathe
     anv aśvaṃ daśa dhānuṣkā dhānuṣke sapta carmiṇaḥ
evaṃ vyūhaṃ mahārāja tava sainyaṃ mahārathaiḥ
     sthitaṃ raṇāya mahate bhīṣmeṇa yudhi pālitam
daśāśvānāṃ sahasrāṇi dantināṃ ca tathaiva ca
     rathānām ayutaṃ cāpi putrāś ca tava daṃśitāḥ
     citrasenādayaḥ śūrā abhyarakṣan pitāmaham
rakṣyamāṇaś ca taiḥ śūrair gopyamānāś ca tena te
     saṃnaddhāḥ samadṛśyanta rājānaś ca mahābalāḥ
duryodhanas tu samare daṃśito ratham āsthitaḥ
     vyabhrājata śriyā juṣṭo yathā śakras triviṣṭape
tataḥ śabdo mahān āsīt putrāṇāṃ tava bhārata
     rathagoṣaś ca tumulo vāditrāṇāṃ ca nisvanaḥ
bhīṣmeṇa dhārtarāṣṭrāṇāṃ vyūḍhaḥ pratyaṅmukho yudhi
     maṇḍalaḥ sumahāvyūho durbhedyo 'mitraghātinam
     sarvataḥ śuśubhe rājan raṇe 'rīṇāṃ durāsadaḥ
maṇḍalaṃ tu samālokya vyūhaṃ paramadāruṇam
     svayaṃ yudhiṣṭhiro rājā vyūhaṃ vajram athākarot
tathā vyūḍheṣv anīkeṣu yathāsthānam avasthitāḥ
     rathinaḥ sādinaś caiva siṃhanādam athānadan
bibhitsavas tato vyūhaṃ niryayur yuddhakāṅkṣiṇaḥ
     itaretarataḥ śūrāḥ saha sainyāḥ prahāriṇaḥ
bhāradvājo yayau matsyaṃ drauṇiś cāpi śikhaṇḍinam
     svayaṃ duryodhano rājā pārṣataṃ samupādravat
nakulaḥ sahadevaś ca rājan madreśam īyatuḥ
     vindānuvindāv āvantyāv irāvantam abhidrutau
sarve nṛpās tu samare dhanaṃjayam ayodhayan
     bhīmaseno raṇe yatto hārdikyaṃ samavārayat
citrasenaṃ vikarṇaṃ ca tathā durmarṣaṇaṃ vibho
     ārjuniḥ samare rājaṃs tava putrān ayodhayat
prāgjyotiṣaṃ maheṣvāsaṃ haiḍimbo rākṣasottamaḥ
     abhidudrāva vegena matto mattam iva dvipam
alambusas tato rājan sātyakiṃ yuddhadurmadam
     sa sainyaṃ samare kruddho rākṣasaḥ samabhidravat
bhūriśravā raṇe yatto dhṛṣṭaketum ayodhayat
     śrutāyuṣaṃ tu rājānaṃ dharmaputro yudhiṣṭhiraḥ
cekitānas tu samare kṛpam evānyvayodhayat
     śeṣāḥ pratiyayur yattā bhīmam eva mahāratham
tato rājasahasrāṇi parivavrur dhanaṃjayam
     śaktitomaranārācagadāparighapāṇayaḥ
arjuno 'tha bhṛśaṃ kruddho vārṣṇeyam idam abravīt
     paśya mādhava sainyāni dhārtarāṣṭrasya saṃyuge
     vyūḍhāni vyūha viduṣā gāṅgeyena mahātmanā
yuddhābhikāmāñ śūrāṃś ca paśya mādhava daṃśitān
     trigartarājaṃ sahitaṃ bhrātṛbhiḥ paśya keśava
adyaitān pātayiṣyāmi paśyatas te janārdana
     ya ime māṃ yaduśreṣṭha yoddhukāmā raṇājire
evam uktvā tu kaunteyo dhanurjyām avamṛjya ca
     vavarṣa śaravarṣāṇi narādhipa gaṇān prati
te 'pi taṃ parameṣvāsāḥ śaravarṣair apūrayan
     taḍāgam iva dhārābhir yathā prāvṛṣi toyadā
hāhākāro mahān āsīt tava sainyaviśāṃ pate
     chādyamānau bhṛśaṃ kṛṣṇau śarair dṛṣṭvā mahāraṇe
devā devarṣayaś caiva gandharvāś ca mahoragāḥ
     vismayaṃ paramaṃ jagmur dṛṭvā kṛṣṇau tathāgatau
tataḥ kruddho 'rjuno rājann aindram astram udīrayat
     tatrādbhutam apaśyāma vijayasya parākramam
śastravṛṣṭiṃ parair muktāṃ śaraughair yad avārayat
     na ca tatrāpy anirbhinnaḥ kaś cid āsīd viśāṃ pate
teṣāṃ rājasahasrāṇāṃ hayānāṃ dantināṃ tathā
     dvābhyāṃ tribhiḥ śaraiś cānyān pārtho vivyādha māriṣa
te hanyamānāḥ pārthena bhīṣmaṃ śāṃtanavaṃ yayuḥ
     agādhe majjamānānāṃ bhīṣmas trātābhavat tadā
āpatadbhis tu tais tatra prabhagnaṃ tāvakaṃ balam
     saṃcukṣubhe mahārāja vātair iva mahārṇavaḥ
