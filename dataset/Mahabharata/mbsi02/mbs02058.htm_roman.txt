[ṣ]
      bahu vittaṃ parājaiṣīḥ pāṇḍavānāṃ yudhiṣṭhira
      ācakṣva vittaṃ kaunteya yadi te 'sty aparājitam
[y]
      mama vittam asaṃkhyeyaṃ yad ahaṃ veda saubala
      atha tvaṃ śakune kasmād vittaṃ samanupṛcchasi
ayutaṃ prayutaṃ caiva kharvaṃ padmaṃ tathārbudam
      śaṅkhaṃ caiva nikharvaṃ ca samudraṃ cātra paṇyatām
      etan mama dhanaṃ rājaṃs tena dīvyāmy ahaṃ tvayā
[v]
      etac chrutvā vyavasito nikṛtiṃ samupāśritaḥ
      jitam ity eva śakunir yudhiṣṭhiram abhāṣata
[y]
      gavāśvaṃ bahudhenūkam asaṃkhyeyam ajāvikam
      yat kiṃ cid anuvarṇānāṃ prāk sindhor api saubala
      etan mama dhanaṃ rājaṃs tena dīvyāmy ahaṃ tvayā
[v]
      etac chrutvā vyavasito nikṛtiṃ samupāśritaḥ
      jitam ity eva śakunir yudhiṣṭhiram abhāṣata
[y]
      puraṃ janapado bhūmir abrāhmaṇa dhanaiḥ saha
      abrāhmaṇāś ca puruṣā rājañ śiṣṭaṃ dhanaṃ mama
      etad rājan dhanaṃ mahyaṃ tena dīvyāmy ahaṃ tvayā
[v]
      etac chrutvā vyavasito nikṛtiṃ samupāśritaḥ
      jitam ity eva śakunir yudhiṣṭhiram abhāṣata
[y]
      rājaputrā ime rājañ śobhante yena bhūṣitāḥ
      kuṇḍalāni ca niṣkāś ca sarvaṃ cāṅgavibhūṣaṇam
      etaṃ mama dhanaṃ rājaṃs tena dīvyāmy ahaṃ tvayā
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[y]
     śyāmo yuvā lohitākṣaḥ siṃhaskandho mahābhujaḥ
     nakulo glaha eko me yac caitat svagataṃ dhanam
[ṣ]
     priyas te nakulo rājan rājaputro yudhiṣṭhira
     asmākaṃ dhanatāṃ prāpto bhūyas tvaṃ kena dīvyasi
[v]
     evam uktvā tu śakunis tān akṣān pratyapadyata
     jitam ity eva śakunir yudhiṣṭhiram abhāṣata
[y]
     ayaṃ dharmān sahadevo 'nuśāsti; loke hy asmin paṇḍitākhyāṃ gataś ca
     anarhatā rājaputreṇa tena; tvayā dīvyāmy apriyavat priyeṇa
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[ṣ]
     mādrīputrau priyau rājaṃs tavemau vijitau mayā
     garīyāṃsau tu te manye bhīmasenadhanaṃjayau
[y]
     adharmaṃ carase nūnaṃ yo nāvekṣasi vai nayam
     yo naḥ sumanasāṃ mūḍha vibhedaṃ kartum icchasi
[ṣ]
     garte mattaḥ prapatati pramattaḥ sthāṇum ṛcchati
     jyeṣṭho rājan variṣṭho 'si namas te bharatarṣabha
svapne na tāni paśyanti jāgrato vā yudhiṣṭhira
     kitavā yāni dīvyantaḥ pralapanty utkaṭā iva
[y]
     yo naḥ saṃkhye naur iva pāranetā; jetā ripūṇāṃ rājaputras tarasvī
     anarhatā lokavīreṇa tena; dīvyāmy ahaṃ śakune phalgunena
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[ṣ]
     ayaṃ mayā pāṇḍavānāṃ dhanurdharaḥ; parājitaḥ pāṇḍavaḥ savyasācī
     bhīmena rājan dayitena dīvya; yat kaivavyaṃ pāṇḍava te 'vaśiṣṭam
[y]
     yo no netā yo yudhāṃ naḥ praṇetā; yathā vajrī dānava śatrur ekaḥ
     tiryak prekṣī saṃhatabhrūr mahātmā; siṃhaskandho yaś ca sadātyamarṣī
balena tulyo yasya pumān na vidyate; gadā bhṛtām agrya ihāri mardanaḥ
     anarhatā rājaputreṇa tena; dīvyāmy ahaṃ bhīmasenena rājan
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[ṣ]
     bahu vittaṃ parājaiṣīr bhrātṝṃś ca sahayadvipān
     ācakṣva vittaṃ kaunteya yadi te 'sty aparājitam
[y]
     ahaṃ viśiṣṭaḥ sarveṣāṃ bhrātṝṇāṃ dayitas tathā
     kuryāmas te jitāḥ karma svayam ātmany upaplave
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[ṣ]
     etat pāpiṣṭham akaror yad ātmānaṃ parājitaḥ
     śiṣṭe sati dhane rājan pāpa ātmaparājayaḥ
[v]
     evam uktvā matākṣas tān glahe sarvān avasthitān
     parājayal lokavīrān ākṣepeṇa pṛthak pṛthak
[ṣ]
     asti vai te priyā devī glaha eko 'parājitaḥ
     paṇasva kṛṣṇāṃ pāñcālīṃ tayātmānaṃ punar jaya
[y]
     naiva hrasvā na mahatī nātikṛṣṇā na rohiṇī
     sarāga raktanetrā ca tayā dīvyāmy ahaṃ tvayā
śāradotpala patrākṣyā śāradotpala gandhayā
     śāradotpala sevinyā rūpeṇa śrīsamānayā
tathaiva syād ānṛśaṃsyāt tathā syād rūpasaṃpadā
     tathā syāc chīla saṃpattyā yām icchet puruṣaḥ striyam
caramaṃ saṃviśati yā prathamaṃ pratibudhyate
     ā gopālāvi pālebhyaḥ sarvaṃ veda kṛtākṛtam
ābhāti padmavad vaktraṃ sasvedaṃ mallikeva ca
     vedīmadhyā dīrghakeśī tāmrākṣī nātiromaśā
tayaivaṃ vidhayā rājan pāñcālyāhaṃ sumadhyayā
     glahaṃ dīvyāmi cārv aṅgyā draupadyā hanta saubala
[v]
     evam ukte tu vacane dharmarājena bhārata
     dhig dhig ity eva vṛddhānāṃ sabhyānāṃ niḥsṛtā giraḥ
cukṣubhe sā sabhā rājan rājñāṃ saṃjajñire kathāḥ
     bhīṣmadroṇakṛpādīnāṃ svedaś ca samajāyata
śiro gṛhītvā viduro gatasattva ivābhavat
     āste dhyāyann adho vaktro niḥśvasan pannago yathā
dhṛtarāṣṭras tu saṃhṛṣṭaḥ paryapṛcchat punaḥ punaḥ
     kiṃ jitaṃ kiṃ jitam iti hy ākāraṃ nābhyalakṣata
jaharṣa karṇo 'tibhṛśaṃ saha duḥśāsanādibhiḥ
     itareṣāṃ tu sabhyānāṃ netrebhyaḥ prāpataj jalam
saubalas tv avicāryaiva jitakāśī madotkaṭaḥ
     jitam ity eva tān akṣān punar evānvapadyata
