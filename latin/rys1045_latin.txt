hateṣu teṣu putreṣu ditiḥ paramaduḥkhitā
 mārīcaṃ kāśyapaṃ rāma bhartāram idam abravīt
hataputrāsmi bhagavaṃs tava putrair mahābalaiḥ
 śakrahantāram icchāmi putraṃ dīrghatapo'rjitam
sāhaṃ tapaś cariṣyāmi garbhaṃ me dātum arhasi
 īdṛśaṃ śakrahantāraṃ tvam anujñātum arhasi
tasyās tadvacanaṃ śrutvā mārīcaḥ kāśyapas tadā
 pratyuvāca mahātejā ditiṃ paramaduḥkhitām
evaṃ bhavatu bhadraṃ te śucir bhava tapodhane
 janayiṣyasi putraṃ tvaṃ śakra hantāram āhave
pūrṇe varṣasahasre tu śucir yadi bhaviṣyasi
 putraṃ trailokya hantāraṃ mattas tvaṃ janayiṣyasi
evam uktvā mahātejāḥ pāṇinā sa mamārja tām
 samālabhya tataḥ svastīty uktvā sa tapase yayau
gate tasmin naraśreṣṭha ditiḥ paramaharṣitā
 kuśaplavanam āsādya tapas tepe sudāruṇam
tapas tasyāṃ hi kurvatyāṃ paricaryāṃ cakāra ha
 sahasrākṣo naraśreṣṭha parayā guṇasaṃpadā
agniṃ kuśān kāṣṭham apaḥ phalaṃ mūlaṃ tathaiva ca
 nyavedayat sahasrākṣo yac cānyad api kāṅkṣitam
gātrasaṃvāhanaiś caiva śramāpanayanais tathā
 śakraḥ sarveṣu kāleṣu ditiṃ paricacāra ha
atha varṣasahasretu daśone raghu nandana
 ditiḥ paramasaṃprītā sahasrākṣam athābravīt
tapaś carantyā varṣāṇi daśa vīryavatāṃ vara
 avaśiṣṭāni bhadraṃ te bhrātaraṃ drakṣyase tataḥ
tam ahaṃ tvatkṛte putra samādhāsye jayotsukam
 trailokyavijayaṃ putra saha bhokṣyasi vijvaraḥ
evam uktvā ditiḥ śakraṃ prāpte madhyaṃ divākare
 nidrayāpahṛtā devī pādau kṛtvātha śīrṣataḥ
dṛṣṭvā tām aśuciṃ śakraḥ pādataḥ kṛtamūrdhajām
 śiraḥsthāne kṛtau pādau jahāsa ca mumoda ca
tasyāḥ śarīravivaraṃ viveśa ca puraṃdaraḥ
 garbhaṃ ca saptadhā rāma bibheda paramātmavān
bidhyamānas tato garbho vajreṇa śataparvaṇā
 ruroda susvaraṃ rāma tato ditir abudhyata
mā rudo mā rudaś ceti garbhaṃ śakro 'bhyabhāṣata
 bibheda ca mahātejā rudantam api vāsavaḥ
na hantavyo na hantavya ity evaṃ ditir abravīt
 niṣpapāta tataḥ śakro mātur vacanagauravāt
prāñjalir vajrasahito ditiṃ śakro 'bhyabhāṣata
 aśucir devi suptāsi pādayoḥ kṛtamūrdhajā
tadantaram ahaṃ labdhvā śakrahantāram āhave
 abhindaṃ saptadhā devi tan me tvaṃ kṣantum arhasi
