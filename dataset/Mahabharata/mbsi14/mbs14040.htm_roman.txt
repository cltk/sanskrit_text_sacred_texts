[br]
      avyaktāt pūrvam utpanno mahān ātmā mahāmatiḥ
      ādir guṇānāṃ sarveṣāṃ prathamaḥ sarga ucyate
mahān ātmā matir viṣṇur viśvaḥ śambhuś ca vīryavān
      buddhiḥ prajñopalabdhiś ca tathā khyātir dhṛtiḥ smṛtiḥ
paryāya vācakaiḥ śabdair mahān ātmā vibhāvyate
      taṃ jānan brāhmaṇo vidvān na pramohaṃ nigacchati
sarvataḥ pāṇipādaś ca sarvato 'kṣiśiromukhaḥ
      sarvataḥ śrutimāṁl loke sarvaṃ vyāpya sa tiṣṭhati
mahāprabhārciḥ puruṣaḥ sarvasya hṛdi niśritaḥ
      aṇimā laghimā prāptir īśāno jyotir avyayaḥ
tatra buddhimatāṃ lokāḥ saṃnyāsaniratāś ca ye
      dhyānino nityayogāś ca satyasaṃdhā jitendriyāḥ
jñānavantaś ca ye ke cid alubdhā jitamanyavaḥ
      prasannamanaso dhīrā nirmamā nirahaṃkṛtāḥ
      vimuktāḥ sarva evaite mahattvam upayānti vai
ātmano mahato veda yaḥ puṇyāṃ gatim uttamām
      sa dhīraḥ sarvalokeṣu na moham adhigacchati
      viṣṇur evādi sargeṣu svayambhūr bhavati prabhuḥ
evaṃ hi yo veda guhā śayaṃ prabhuṃ; naraḥ purāṇaṃ puruṣaṃ viśvarūpam
      hiraṇmayaṃ buddhimatāṃ parāṃ gatiṃ; sa buddhimān buddhim atītya tiṣṭhati
