[ṣ]
      ṛṣayo 'thābruvan sarve devāś ca tridaśeśvarāḥ
      ayaṃ vai nahuṣaḥ śrīmān devarājye 'bhiṣicyatām
      te gatvāthābruvan sarve rājā no bhava pārthiva
sa tān uvāca nahuṣo devān ṛṣigaṇāṃs tathā
      pitṛbhiḥ sahitān rājan parīpsan hitam ātmanaḥ
durbalo 'haṃ na me śaktir bhavatāṃ paripālane
      balavāñ jāyate rājā balaṃ śakre hi nityadā
tam abruvan punaḥ sarve devāḥ sarṣipurogamāḥ
      asmākaṃ tapasā yuktaḥ pāhi rājyaṃ triviṣṭape
parasparabhayaṃ ghoram asmākaṃ hi na saṃśayaḥ
      abhiṣicyasva rājendra bhava rājā triviṣṭape
devadānava yakṣāṇām ṛṣīṇāṃ rakṣasāṃ tathā
      pitṛgandharvabhūtānāṃ cakṣurviṣayavartinām
      teja ādāsyase paśyan balavāṃś ca bhaviṣyasi
dharmaṃ puraskṛtya sadā sarvalokādhipo bhava
      brahmarṣīṃś cāpi devāṃś ca gopāyasva triviṣṭape
sudurlabhaṃ varaṃ labdhvā prāpya rājyaṃ triviṣṭape
      dharmātmā satataṃ bhūtvā kāmātmā samapadyata
devodyāneṣu sarveṣu nandanopavaneṣu ca
      kailāse himavatpṛṣṭhe mandare śvetaparvate
      sahye mahendre malaye samudreṣu saritsu ca
apsarobhiḥ parivṛto devakanyā samāvṛtaḥ
     nahuṣo devarājaḥ san krīḍan bahuvidhaṃ tadā
śṛṇvan divyā bahuvidhāḥ kathāḥ śrutimanoharāḥ
     vāditrāṇi ca sarvāṇi gītaṃ ca madhurasvaram
viśvāvasur nāradaś ca gandharvāpsarasāṃ gaṇāḥ
     ṛtavaḥ ṣaṭ ca devendraṃ mūrtimanta upasthitāḥ
     mārutaḥ surabhir vāti manojñaḥ sukhaśītalaḥ
evaṃ hi krīḍatas tasya nahuṣasya mahātmanaḥ
     saṃprāptā darśanaṃ devī śakrasya mahiṣī priyā
sa tāṃ saṃdṛśya duṣṭātmā prāha sarvān sabhāsadaḥ
     indrasya mahiṣī devī kasmān māṃ nopatiṣṭhati
aham indro 'smi devānāṃ lokānāṃ ca tatheśvaraḥ
     āgacchatu śacī mahyaṃ kṣipram adya niveśanam
tac chrutvā durmanā devī bṛhaspatim uvāca ha
     rakṣa māṃ nahuṣād brahmaṃs tavāsmi śaraṇaṃ gatā
sarvalakṣaṇasaṃpannāṃ brahmas tvaṃ māṃ prabhāṣase
     devarājasya dayitām atyantasukhabhāginīm
avaidhavyena saṃyuktām ekapatnīṃ pativratām
     uktavān asi māṃ pūrvam ṛtāṃ tāṃ kuru vai giram
noktapūrvaṃ ca bhagavan mṛṣā te kiṃ cid īśvara
     tasmād etad bhavet satyaṃ tvayoktaṃ dvijasattama
bṛhaspatir athovāca indrāṇīṃ bhayamohitām
     yad uktāsi mayā devi satyaṃ tad bhavitā dhruvam
drakṣyase devarājānam indraṃ śīghram ihāgatam
     na bhetavyaṃ ca nahuṣāt satyam etad bravīmi te
     samānayiṣye śakreṇa nacirād bhavatīm aham
atha śuśrāva nahuṣa indrāṇīṃ śaraṇaṃ gatām
     bṛhaspater aṅgirasaś cukrodha sa nṛpas tadā
