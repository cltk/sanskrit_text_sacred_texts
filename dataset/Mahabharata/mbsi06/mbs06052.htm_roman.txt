[s]
      prabhātāyāṃ tu śarvaryāṃ bhīṣmaḥ śāṃtanavas tataḥ
      anīkānyānusaṃyāne vyādideśātha bhārata
gāruḍaṃ ca mahāvyūhaṃ cakre śāṃtanavas tadā
      putrāṇāṃ te jayākāṅkṣī bhīṣmaḥ kurupitāmahaḥ
garuḍasya svayaṃ tuṇḍe pitā devavratas tava
      cakṣuṣī ca bharadvājaḥ kṛtavarmā ca sātvataḥ
aśvatthāmā kṛpaś caiva śīrṣam āstāṃ yaśasvinau
      trigartair matsyakaikeyair vāṭadhānaiś ca saṃyutau
bhūriśravāḥ śalaḥ śalyo bhagadattaś ca māriṣa
      madrakāḥ sindhusauvīrās tathā pañca nadāś ca ye
jayadrathena sahitā grīvāyāṃ saṃniveśitāḥ
      pṛṣṭhe duryodhano rājā sodaraiḥ sānugair vṛtaḥ
vindānuvindāv āvantyau kāmbojaś ca śakaiḥ saha
      puccham āsan mahārāja śūrasenāś ca sarvaśaḥ
māgadhāś ca kaliṅgāś ca dāśeraka gaṇaiḥ saha
      dakṣiṇaṃ pakṣam āsādya sthitā vyūhasya daṃśitāḥ
kānanāś ca vikuñjāś ca muktāḥ puṇḍrāviṣas tathā
      bṛhadbalena sahitā vāmaṃ pakṣam upāśritāḥ
vyūḍhaṃ dṛṣṭvā tu tat sainyaṃ savyasācī paraṃtapaḥ
     dhṛṣṭadyumnena sahitaḥ pratyavyūhata saṃyuge
     ardhacandreṇa vyūhena vyūhaṃ tam atidāruṇam
dakṣiṇaṃ śṛṅgam āsthāya bhīmaseno vyarocata
     nānāśastraughasaṃpannair nānādeśyair nṛpair vṛtaḥ
tad anv eva virāṭaś ca drupadaś ca mahārathaḥ
     tadanantaram evāsīn nīlo līlāyudhaiḥ saha
nīlād anantaraṃ caiva dhṛṣṭaketur mahārathaḥ
     cedikāśikarūṣaiś ca pauravaiś cābhisaṃvṛtaḥ
dhṛṣṭadyumnaḥ śikhaṇḍī ca pāñcālāś ca prabhadrakāḥ
     madhye sainyasya mahataḥ sthitā yuddhāya bhārata
tathaiva dharmarājo 'pi gajānīkena saṃvṛtaḥ
     tatas tu sātyakī rājan draupadyāḥ pañca cātmajāḥ
abhimanyus tatas tūrṇam irāvāṃś ca tataḥ param
     bhaimasenis tato rājan kekayāś ca mahārathāḥ
tato 'bhūd dvipadāṃ śreṣṭho vāmaṃ pārśvam upāśritaḥ
     sarvasya jagato goptā goptā yasya janārdanaḥ
evam etan mahāvyūhaṃ pratyavyūhanta pāṇḍavāḥ
     vadhārthaṃ tava putrāṇāṃ tatpakṣaṃ ye ca saṃgatāḥ
tataḥ pravavṛte yuddhaṃ vyatiṣakta rathadvipam
     tāvakānāṃ pareṣāṃ ca nighnatām itaretaram
hayaughāś ca rathaughāś ca tatra tatra viśāṃ pate
     saṃpatantaḥ sma dṛśyante nighnamānāḥ parasparam
dhāvatāṃ ca rathaughānāṃ nighnatāṃ ca pṛthak pṛthak
     babhūva tumulaḥ śabdo vimiśro dundubhisvanaiḥ
divaspṛn naravīrāṇāṃ nighnatām itaretaram
     saṃprahāre sutumule tava teṣāṃ ca bhārata
