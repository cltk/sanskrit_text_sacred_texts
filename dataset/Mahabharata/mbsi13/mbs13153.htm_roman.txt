[v]
      tataḥ kuntīsuto rājā paurajānapadaṃ janam
      pūjayitvā yathānyāyam anujajñe gṛhān prati
sāntvayām āsa nārīś ca hatavīrā hateśvarāḥ
      vipulai rathadānaiś ca tadā pāṇḍusuto nṛpaḥ
so 'bhiṣikto mahāprājñaḥ prāpya rājyaṃ yudhiṣṭhiraḥ
      avasthāpya naraśreṣṭhaḥ sarvāḥ svaprakṛtīs tadā
dvijebhyo balamukhyebhyo naigamebhyaś ca sarvaśaḥ
      pratigṛhyāśiṣo mukhyās tadā dharmabhṛtāṃ varaḥ
uṣitvā śarvarīḥ śrīmān pañcāśan nagarottame
      samayaṃ kauravāgryasya sasmāra puruṣarṣabhaḥ
sa niryayau gajapurād yājakaiḥ parivāritaḥ
      dṛṣṭvā nivṛttam ādityaṃ pravṛttaṃ cottarāyaṇam
ghṛtaṃ mālyaṃ ca gandhāṃś ca kṣaumāṇi ca yudhiṣṭhiraḥ
      candanāgarumukhyāni tathā kālāgarūṇi ca
prasthāpya pūrvaṃ kaunteyo bhīṣma saṃsādhanāya vai
      mālyāni ca mahārhāṇi ratnāni vividhāni ca
dhṛtarāṣṭraṃ puraskṛtya gāndhārīṃ ca yaśasvinīm
      mātaraṃ ca pṛthāṃ dhīmān bhrātṝṃś ca puruṣarṣabhaḥ
janārdanenānugato vidureṇa ca dhīmatā
     yuyutsunā ca kauravyo yuyudhānena cābhibho
mahatā rājabhogyena paribarheṇa saṃvṛtaḥ
     stūyamāno mahārāja bhīṣmasyāgnīn anuvrajan
niścakrāma purāt tasmād yathā devapatis tathā
     āsasāda kurukṣetre tataḥ śāṃtanavaṃ nṛpam
upāsyamānaṃ vyāsena pārāśaryeṇa dhīmatā
     nāradena ca rājarṣe devalenāsitena ca
hataśiṣṭair nṛpaiś cānyair nānādeśasamāgataiḥ
     rakṣibhiś ca mahātmānaṃ rakṣyamāṇaṃ samantataḥ
śayānaṃ vīraśayane dadarśa nṛpatis tataḥ
     tato rathād avārohad bhrātṛbhiḥ sahadharmarāṭ
abhivādyātha kaunteyaḥ pitāmaham ariṃdamam
     dvaipāyanādīn viprāṃś ca taiś ca pratyabhinanditaḥ
ṛtvigbhir brahmakalpaiś ca bhrātṛbhiś ca sahācyutaḥ
     āsādya śaratalpastham ṛṣibhiḥ parivāritam
abravīd bharataśreṣṭhaṃ dharmarājo yudhiṣṭhiraḥ
     bhrātṛbhiḥ saha kauravya śayānaṃ nimnagā sutam
yudhiṣṭhiro 'haṃ nṛpate namas te jāhnavīsuta
     śṛṇoṣi cen mahābāho brūhi kiṃ karavāṇi te
prāpto 'smi samaye rājann agnīn ādāya te vibho
     ācāryā brāhmaṇāś caiva ṛtvijo bhrātaraś ca me
putraś ca te mahātejā dhṛtarāṣṭro janeśvaraḥ
     upasthitaḥ sahāmātyo vāsudevaś ca vīryavān
hataśiṣṭāś ca rājānaḥ sarve ca kurujāṅgalāḥ
     tān paśya kuruśārdūla samunmīlaya locane
yac ceha kiṃ cit kartavyaṃ tat sarvaṃ prāpitaṃ mayā
     yathoktaṃ bhavatā kāle sarvam eva ca tat kṛtam
evam uktas tu gāṅgeyaḥ kuntīputreṇa dhīmatā
     dadarśa bhāratān sarvān sthitān saṃparivārya tam
tataś cala valir bhīṣmaḥ pragṛhya vipulaṃ bhujam
     oghameghasvano vāgmī kāle vacanam abravīt
diṣṭyā prāpto 'si kaunteya sahāmātyo yudhiṣṭhira
     parivṛtto hi bhagavān sahasrāṃśur divākaraḥ
aṣṭa pañcāśataṃ rātryaḥ śayānasyādya me gatāḥ
     śareṣu niśitāgreṣu yathā varṣaśataṃ tathā
māgho 'yaṃ samanuprāpto māsaḥ puṇyo yudhiṣṭhira
     tribhāgaśeṣaḥ pakṣo 'yaṃ śuklo bhavitum arhati
evam uktvā tu gāṅgeyo dharmaputraṃ yudhiṣṭhiram
     dhṛtarāṣṭram athāmantrya kāle vacanam abravīt
rājan viditadharmo 'si sunirṇītārtha saṃśayaḥ
     bahuśrutā hi te viprā bahavaḥ paryupāsitāḥ
veda śāstrāṇi sarvāṇi dharmāṃś ca manujeśvara
     vedāṃś ca caturaḥ sāṅgān nikhilenāvabudhyase
na śocitavyaṃ kauravya bhavitavyaṃ hi tat tathā
     śrutaṃ deva rahasyaṃ te kṛṣṇadvaipāyanād api
yathā pāṇḍoḥ sutā rājaṃs tathaiva tava dharmataḥ
     tān pālaya sthito dharme guruśuśrūṣaṇe ratān
dharmarājo hi śuddhātmā nideśe sthāsyate tava
     ānṛśaṃsya paraṃ hy enaṃ jānāmi guruvatsalam
tava putrā durātmānaḥ krodhalobha parāyaṇāḥ
     īrṣyābhibhūtā durvṛttās tān na śocitum arhasi
[v]
     etāvad uktvā vacanaṃ dhṛtarāṣṭraṃ manīṣiṇam
     vāsudevaṃ mahābāhum abhyabhāṣata kauravaḥ
bhagavan devadeveśa surāsuranamaskṛta
     trivikrama namas te 'stu śaṅkhacakragadādhara
anujānīhi māṃ kṛṣṇa vaikuṇṭha puruṣottama
     rakṣyāś ca te pāṇḍaveyā bhavān hy eṣāṃ parāyaṇam
uktavān asmi durbuddhiṃ mandaṃ duryodhanaṃ purā
     yataḥ kṛṣṇas tato dharmo yato dharmas tato jayaḥ
vāsudevena tīrthena putra saṃśāmya pāṇḍavaiḥ
     saṃdhānasya paraḥ kālas taveti ca punaḥ punaḥ
na ca me tad vaco mūḍhaḥ kṛtavān sa sumandadhīḥ
     ghātayitveha pṛthivīṃ tataḥ sa nidhanaṃ gataḥ
tvāṃ ca jānāmy ahaṃ vīra purāṇam ṛṣisattamam
     nareṇa sahitaṃ devaṃ badaryāṃ suciroṣitam
tathā me nāradaḥ prāha vyāsaś ca sumahātapāḥ
     naranārāyaṇāv etau saṃbhūtau manujeṣv iti
[vā]
     ānujānāmi bhīṣma tvāṃ vasūn āpnuhi pārthiva
     na te 'sti vṛjinaṃ kiṃ cin mayā dṛṣṭaṃ mahādyute
pitṛbhakto 'si rājarṣe mārkaṇḍeya ivāparaḥ
     tena mṛtyus tava vaśe sthito bhṛtya ivānataḥ
[v]
     evam uktas tu gāṅgeyaḥ pāṇḍavān idam abravīt
     dhṛtarāṣṭra mukhāṃś cāpi sarvān sasuhṛdas tathā
prāṇān utsraṣṭum icchāmi tan mānujñātum arhatha
     satye prayatitavyaṃ vaḥ satyaṃ hi paramaṃ balam
ānṛśaṃsya parair bhāvyaṃ sadaiva niyatātmabhiḥ
     brahmaṇyair dharmaśīlaiś ca tapo nītyaiś ca bhārata
ity uktvā suhṛdaḥ sarvān saṃpariṣvajya caiva ha
     punar evābravīd dhīmān yudhiṣṭhiram idaṃ vacaḥ
brāhmaṇāś caiva te nityaṃ prājñāś caiva viśeṣataḥ
     ācāryā ṛtvijaś caiva pūjanīyā narādhipa
