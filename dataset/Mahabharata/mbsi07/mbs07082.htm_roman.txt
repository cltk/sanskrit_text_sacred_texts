[s]
      bṛhat kṣatram athāyāntaṃ kekayaṃ dṛḍhavikramam
      kṣemadhūrtir mahārāja vivyādhorasi mārgaṇaiḥ
bṛhat kṣatras tu taṃ rājā navatyā nataparvaṇām
      ājaghne tvarito yuddhe droṇānīka bibhitsayā
kṣemadhūrtis tu saṃkruddhaḥ kekayasya mahātmanaḥ
      dhanuś ciccheda bhallena pītena niśitena ca
athainaṃ chinnadhanvānaṃ śareṇa nataparvaṇā
      vivyādha hṛdaye tūrṇaṃ pravaraṃ sarvadhanvinām
athānyad dhanur ādāya bṛhat kṣatro hasann iva
      vyaśva sūta dhvajaṃ cakre kṣemadhūrtiṃ mahāratham
tato 'pareṇa bhallena pītena niśitena ca
      jahāra nṛpateḥ kāyāc chiro jvalitakuṇḍalam
ta chinnaṃ sahasā tasya śiraḥ kuñcitamūrdhajam
      sa kirīṭaṃ mahīṃ prāpya babhau jyotir ivāmbarāt
taṃ nihatya raṇe hṛṣṭo bṛhat kṣatro mahārathaḥ
      sahasābhyapatat sainyaṃ tāvakaṃ pārtha kāraṇāt
dhṛṣṭaketum athāyāntaṃ droṇa hetoḥ parākramī
      vīra dhanvā maheṣvāso vārayām āsa bhārata
tau parasparam āsādya śaradaṃṣṭrau tarasvinau
     śarair anekasāhasrair anyonyam abhijaghnatuḥ
tāv ubhau naraśārdūlau yuyudhāte parasparam
     mahāvane tīvramadau vāraṇāv iva yūthapau
girigahvaram āsādya śārdūlāv iva roṣitau
     yuyudhāte mahāvīryau parasparajighāṃsayā
tad yuddham āsīt tumulaṃ prekṣaṇīyaṃ viśāṃ pate
     siddhacāraṇasaṃghānāṃ vismayādbhuta darśanam
vīra dhanvā tataḥ kruddho dhṛṣṭaketoḥ śarāsanam
     dvidhā ciccheda bhallena prahasann iva bhārata
tad utsṛjya dhanuś chinnaṃ cedirājo mahārathaḥ
     śaktiṃ jagrāha vipulāṃ rukmadaṇḍām ayasmayīm
tāṃ tu śaktiṃ mahāvīryāṃ dorbhyām āyamya bhārata
     cikṣepa sahasā yatto vīra dhanva rathaṃ prati
sa tayā vīra ghātinyā śaktyā tv abhihato bhṛśam
     nirbhinnahṛdayas tūrṇaṃ nipapāta rathān mahīm
tasmin vinihate śūre trigartānāṃ mahārathe
     balaṃ te 'bhajyata vibho pāṇḍaveyaiḥ samantataḥ
sahadeve tataḥ ṣaṣṭiṃ sāyakān durmukho 'kṣipat
     nanāda ca mahānādaṃ tarjayan pāṇḍavaṃ raṇe
madreyas tu tataḥ kruddho durmukhaṃ daśabhiḥ śaraiḥ
     bhrātā bhrātaram āyāntaṃ vivyādha prahasann iva
taṃ raṇe rabhasaṃ dṛṣṭvā sahadevaṃ mahābalam
     durmukho navabhir bāṇais tāḍayām āsa bhārata
durmukhasya tu bhallena chitvā ketuṃ mahābalaḥ
     jaghāna caturo vāhāṃś caturbhir niśitaiḥ śaraiḥ
athāpareṇa bhallena pītena niśitena ca
     ciccheda sāratheḥ kāyāc chiro jvalitakuṇḍalam
kṣurapreṇa ca tīkṣṇena kauravyasya mahad dhanuḥ
     sahadevo raṇe chittvā taṃ ca vivyādha pañcabhiḥ
hatāśvaṃ tu rathaṃ tyaktvā durmukho vimanās tadā
     āruroha rathaṃ rājan niramitrasya bhārata
sahadevas tataḥ kruddho niramitraṃ mahāhave
     jaghāna pṛtanā madhye bhallena paravīrahā
sa papāta rathopasthan niramitro janeśvaraḥ
     trigartarājasya suto vyathayaṃs tava vāhinīm
taṃ tu hatvā mahābāhuḥ sahadevo vyarocata
     yathā dāśarathī rāmaḥ kharaṃ hatvā mahābalam
hāhākāro mahān āsīt trigartānāṃ janeśvara
     rājaputraṃ hataṃ dṛṣṭvā niramitraṃ mahābalam
nakulas te sutaṃ rājan vikarṇaṃ pṛthulocanam
     muhūrtāj jitavān saṃkhye tad adbhutam ivābhavat
sātyakiṃ vyāghradattas tu śaraiḥ saṃnataparvabhiḥ
     cakre 'dṛśyaṃ sāśvasūtaṃ sa dhvajaṃ pṛtanāntare
tān nivārya śarāñ śūraḥ śaineyaḥ kṛtahastavat
     sāśvasūta dhvajaṃ bāṇair vyāghradattam apātayat
kumāre nihate tasmin magadhasya sute prabho
     māgadhāḥ sarvato yattā yuyudhānam upādravan
visṛjantaḥ śarāṃś caiva tomarāṃś ca sahasraśaḥ
     bhiṇḍipālāṃs tathā prāsān mudgarān musalān api
ayodhayan raṇe śūrāḥ sātvataṃ yuddhadurmadam
     tāṃs tu sarvān sabalavān sātyaktir yuddhadurmadaḥ
     nātikṛcchrād dhasann eva vijigye puruṣarṣabha
māgadhan dravato dṛṣṭvā hataśeṣān samantataḥ
     balaṃ te 'bhajyata vibho yuyudhāna śarārditam
nāśayitvā raṇe sainyaṃ tvadīyaṃ mādhavottamaḥ
     vidhunvāno dhanuḥśreṣṭhaṃ vyabhrājata mahāyaśāḥ
bhajyamānaṃ balaṃ rājan sātvatena mahātmanā
     nābhyavartata yuddhāya trāsitaṃ dīrghabāhunā
tato droṇo bhṛśaṃ kruddhaḥ sahasodvṛtya cakṣuṣī
     sātyakiṃ satyakarmāṇaṃ svayam evābhidudruve
