[y]
      muhyāmīva niśamyādya cintayānaḥ punaḥ punaḥ
      hīnāṃ pārthiva saṃghātaiḥ śrīmadbhiḥ pṛthivīm imām
prāpya rājyāni śataśo mahīṃ jitvāpi bhārata
      koṭiśaḥ puruṣān hatvā paritapye pitāmaha
kā nu tāsāṃ varastrīṇām avasthādya bhaviṣyati
      yā hīnāḥ patibhiḥ putrair mātulair bhrātṛbhis tathā
vayaṃ hi tān gurun hatvā jñātīṃś ca suhṛdo 'pi ca
      avā kśīrṣāḥ patiṣyāmo narake nātra saṃśayaḥ
śarīraṃ yoktum icchāmi tapasogreṇa bhārata
      upadiṣṭam ihecchāmi tattvato 'haṃ viśāṃ pate
[v]
      yudhiṣṭhirasya tad vākyaṃ śrutvā bhīṣmo mahāmanāḥ
      parīkṣya nipuṇaṃ buddhyā yudhiṣṭhiram abhāṣata
rahasyam adbhutaṃ caiva śṛṇu vakṣyāmiyat tvayi
      yā gatiḥ prāpyate yena pretya bhāveṣu bhārata
tapasā prāpyate svargas tapasā prāpyate yaśaḥ
      āyuḥ prakarṣo bhogāś ca labhyante tapasā vibho
jñānaṃ vijñānam ārogyaṃ rūpaṃ saṃpat tathaiva ca
      saubhāgyaṃ caiva tapasā prāpyate bharatarṣabha
dhanaṃ prāpnoti tapasā maunaṃ jñānaṃ prayacchati
     upabhogāṃs tu dānena brahmacaryeṇa jīvitam
ahiṃsāyāḥ phalaṃ rūpaṃ dīkṣāyā janma vai kule
     phalamūlāśināṃ rājyaṃ svargaṃ parṇāśināṃ bhavet
payo bhakṣo divaṃ yāti snānena draviṇādhikaḥ
     guruśuśrūṣayā vidyā nityaśrāddhena saṃtatiḥ
gavāḍhyaḥ śākadīkṣābhiḥ svargam āhus tṛṇāśanāt
     striyas triṣavaṇa snānād vāyuṃ pītvā kratuṃ labhet
nityasnāyī bhaved dakṣaḥ saṃdhye tu dve japan dvijaḥ
     maruṃ sādhayato rājyaṃ nākapṛṣṭham anāśake
sthaṇḍile śayamānānāṃ gṛhāṇi śayanāni ca
     cīravalkala vāsobhir vāsāṃsy ābharaṇāni ca
śayyāsanāni yānāni yogayukte tapodhane
     agnipraveśe niyataṃ brahmaloko vidhīyate
rasānāṃ pratisaṃhārāt saubhāgyam iha vindati
     āmiṣa pratisaṃhārāt prajāsyāyuṣ matī bhavet
udavāsaṃ vased yas tu sa narādhipatir bhavet
     satyavādī naraśreṣṭha daivataiḥ saha modate
kīrtir bhavati dānena tathārogyam ahiṃsayā
     dvija śuśrūṣayā rājyaṃ dvijatvaṃ vāpu puṣkalam
pānīyasya pradānena kīrtir bhavati śāśvatī
     annapānapradānena tṛpyate kāmabhogataḥ
sāntvadaḥ sarvabhūtānāṃ sarvaśokair vimucyate
     deva śuśrūṣayā rājyaṃ divyaṃ rūpaṃ niyacchati
dīpāloka pradānena cakṣuṣmān bhavate naraḥ
     prekṣaṇīya pradānena smṛtiṃ medhāṃ ca vindati
gandhamālyanivṛttyā tu kīrtir bhavati puṣkalā
     keśaśmaśrūn dhārayatām agryā bhavati saṃtatiḥ
upavāsaṃ ca dīkṣāṃ ca abhiṣekaṃ ca pārthiva
     kṛtvā dvādaśa varṣāṇi vīra sthānād viśiṣyate
dāsīdāsam alaṃkārān kṣetrāṇi ca gṛhāṇi ca
     brahma deyāṃ sutāṃ dattvā prāpnoti manujarṣabha
kratubhiś copavāsaiś ca tridivaṃ yāti bhārata
     labhate ca ciraṃ sthānaṃ balipuṣpaprado naraḥ
suvarṇaśṛṅgais tu vibhūṣitānāṃ; gavāṃ sahasrasya naraḥ pradātā
     prāpnoti puṇyaṃ divi devalokam; ity evam āhur munideva saṃghāḥ
prayacchate yaḥ kapilāṃ sa cailāṃ; kāṃsyopadohāṃ kanakāgra śṛṅgīm
     tais tair guṇaiḥ kāmadughāsya bhūtvā; naraṃ pradātāram upaiti sā gauḥ
yāvanti lomāni bhavanti dhenvās; tāvat phalaṃ prāpnute gopradātā
     putrāṃś ca pautrāṃś ca kulaṃ ca sarvam; ā saptamaṃ tārayate paratra
sa dakṣiṇāṃ kāñcanacāru śṛṅgīṃ; kāṃsyopadohāṃ draviṇottarīyām
     dhenuṃ tilānāṃ dadato dvijāya; lokā vasūnāṃ sulabhā bhavanti
svakarmabhir mānavaṃ saṃnibaddhaṃ; tīvrāndha kare narake patantam
     mahārṇave naur iva vāyuyuktā; dānaṃ gavāṃ tārayate paratra
yo brahma deyāṃ tu dadāti kanyāṃ; bhūmipradānaṃ ca karoti vipre
     dadāti cānnaṃ vidhivac ca yaś ca; sa lokam āpnoti puraṃdarasya
naiveśikaṃ sarvaguṇopapannaṃ; dadāti vai yas tu naro dvijāya
     svādhyāyacāritraguṇānvitāya; tasyāpi lokāḥ kuruṣūttareṣu
dhuryapradānena gavāṃ tathāśvair; lokān avāpnoti naro vasūnām
     svargāya cāhur hi hiraṇyadānaṃ; tato viśiṣṭaṃ kanakapradānam
chatrapradānena gṛhaṃ variṣṭhaṃ; yānaṃ tathopānaha saṃpradāne
     vastrapradānena phalaṃ surūpaṃ; gandhapradāne surabhir naraḥ syāt
puṣpopagaṃ vātha phalopagaṃ vā; yaḥ pādapaṃ sparśayate dvijāya
     sa strī samṛddhāṃ bahuratnapūrṇaṃ; labhaty ayatropagataṃ gṛhaṃ vai
bhakṣānna pānīya rasapradātā; sarvān avāpnoti rasān prakāmam
     pratiśrayācchādana saṃpradātā; prāpnoti tān eva na saṃśayo 'tra
srag dhūpagandhāny anulepanāni; snānāni mālyāni ca mānavo yaḥ
     dadyād dvijebhyaḥ sa bhaved arogas; tathābhirūpaś ca narendra loke
bījair aśūnyaṃ śayanair upetaṃ; dadyād gṛhaṃ yaḥ puruṣo dvijāya
     puṇyābhirāmaṃ bahuratnapūrṇaṃ; labhaty adhiṣṭhāna varaṃ sa rājan
sugandhacitrāstraraṇopapannaṃ; dadyān naro yaḥ śayanaṃ dvijāya
     rūpānvitāṃ pakṣavatīṃ manojñāṃ; bhāryām ayatnopagatāṃ labhet saḥ
pitāmahasyānucaro vīra śāyī bhaven naraḥ
     nādhikaṃ vidyate tasmād ity āhuḥ paramarṣayaḥ
[v]
     tasya tad vacanaṃ śrutvā prītātmā kurunandanaḥ
     nāśrame 'rocayad vāsaṃ vīramārgābhikāṅkṣayā
tato yudhiṣṭhiraḥ prāha pāṇḍavān bharatarṣabha
     pitāmahasya yad vākyaṃ tad vo rocatv iti prabhuḥ
tatas tu pāṇḍavāḥ sarve draupadī ca yaśasvinī
     yudhiṣṭhirasya tad vākyaṃ bāḍham ity abhyapūjayan
