[sthāṇu]
      prajā sarga nimittaṃ me kāryavattām imāṃ prabho
      viddhi sṛṣṭās tvayā hīmā mā kupyāsāṃ pitāmaha
tava tejo 'gninā deva prajā dahyanti sarvaśaḥ
      tā dṛṣṭvā mama kāruṇyaṃ mā kupyāsāṃ jagat prabho
[prajāpati]
      na kupye na ca me kāmo na bhaveran prajā iti
      lāghavārthaṃ dharaṇyās tu tataḥ saṃhāra iṣyate
iyaṃ hi māṃ sadā devī bhārārtā samacodayat
      saṃhārārthaṃ mahādeva bhāreṇāpsu nimajjati
yadāhaṃ nādhigacchāmi buddhyā bahu vicārayan
      saṃhāram āsāṃ vṛddhānāṃ tato māṃ krodha āviśat
[sthāṇu]
      saṃhārāntaṃ prasīdasva mā krudhas tridaśeśvara
      mā prajāḥ sthāvaraṃ vaica jaṅgamaṃ ca vinīnaśaḥ
palvalāni ca sarvāṇi sarvaṃ caiva tṛṇolapam
      sthāvaraṃ jaṅgamaṃ caiva bhūtagrāmaṃ caturvidham
tad etad bhasmasād bhūtaṃ jagat sarvam upaplutam
      prasīda bhagavan sādho vara eṣa vṛto mayā
naṣṭā na punar eṣyanti prajā hy etāḥ kathaṃ cana
      tasmān nivartyatām etat tejaḥ svenaiva tejasā
upāyam anyaṃ saṃpaśya prajānāṃ hitakāmyayā
     yatheme jantavaḥ sarve nivarteran paraṃtapa
abhāvam abhigaccheyur utsannaprajanā prajāḥ
     adhidaiva niyukto 'smi tvayā lokeṣv iheśvara
tvad bhavaṃ hi jagan nātha jagat sthāvarajaṅgamam
     prasādya tvāṃ mahādeva yācāmy āvṛttijāḥ prajāḥ
[nārada]
     śrutvā tu vacanaṃ devaḥ sthānor niyatavāṅmanaḥ
     tejas tat svaṃ nijagrāha punar evāntar ātmanā
tato 'gnim upasaṃgṛhya bhagavāṁl lokapūjitaḥ
     pravṛttiṃ ca nivṛttiṃ ca kalpayām āsa vai prabhuḥ
upasaṃharatas tasya tam agniṃ roṣajaṃ tadā
     prādurbabhūva viśvebhyaḥ khebhyo nārī mahātmanaḥ
kṛṣṇā raktāmbaradharā raktanetra talāntarā
     divyakundala saṃpannā divyābharaṇabhīsitā
sā viniḥsṛtya vai khebhyo dakṣiṇām āśritā diśam
     dadṛśāte 'tha tau kanyādevau viśveśvarāv ubhau
tām āhūya tadā devo lokānām ādir īśvaraḥ
     mṛtyo iti mahīpāla jahi cemāḥ prajā iti
tvaṃ hi saṃhāra buddhyā me cintitā ruṣitena ca
     tasmāt saṃhara sarvās tvaṃ prajāḥ sajada paṇḍitāḥ
aviśeṣeṇa caiva tvaṃ prajāḥ saṃhara bhāmini
     mama tvaṃ hi niyogena śreyaḥ param avāpsyasi
evam uktā tu sā devī mṛtyuḥ kamalamālinī
     pradadhyau duḥkhitā bālā sāśrupātam atīva hi
pānibhyāṃ caiva jagrāha tāny aśrūṇi janeśvaraḥ
     mānavānāṃ hitārthāya yayāce punar eva ca
