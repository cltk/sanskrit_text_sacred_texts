[vi]
      saptadaśemān rājendra manuḥ svāyambhuvo 'bravīt
      vaicitravīrya puruṣān ākāśaṃ muṣṭibhir ghnataḥ
tān ev indrasya hi dhanur anāmyaṃ namato 'bravīt
      atho marīcinaḥ pādān anāmyān namatas tathā
yaś cāśiṣyaṃ śāsati yaś ca kupyate; yaś cātivelaṃ bhajate dviṣantam
      striyaś ca yo 'rakṣati bhadram astu te; yaś cāyācyaṃ yācati yaś ca katthate
yaś cābhijātaḥ prakaroty akāryaṃ; yaś cābalo balinā nityavairī
      aśraddadhānāya ca yo bravīti; yaś cākāmyaṃ kāmayate narendra
vadhvā hāsaṃ śvaśuro yaś ca manyate; vadhvā vasann uta yo mānakāmaḥ
      parakṣetre nirvapati yaś ca bījaṃ; striyaṃ ca yaḥ parivadate 'tivelam
yaś caiva labdhvā na smarāmīty uvāca; dattvā ca yaḥ katthati yācyamānaḥ
      yaś cāsataḥ sāntvam upāsatīha; ete 'nuyānty anilaṃ pāśahastāḥ
yasmin yathā vartate yo manuṣyas; tasmiṃs tathā vartitavyaṃ sa dharmaḥ
      māyācāro māyayā vartitavyaḥ; sādhv ācāraḥ sādhunā pratyudeyaḥ
śatāyur uktaḥ puruṣaḥ sarvavedeṣu vai yadā
      nāpnoty atha ca tat sarvam āyuḥ keneha hetunā
ativādo 'timānaś ca tathātyāgo narādhipaḥ
      krodhaś cātivivitsā ca mitradrohaś ca tāni ṣaṭ
eta evāsayas tīkṣṇāḥ kṛntanty āyūṃṣi dehinām
     etāni mānavān ghnanti na mṛtyur bhadram astu te
viśvastasyaiti yo dārān yaś cāpi guru takpagaḥ
     vṛṣalī patir dvijo yaś ca pānapaś caiva bhārata
śaraṇāgatahā caiva sarve brahmahaṇaiḥ samāḥ
     etaiḥ sametya kartavyaṃ prāyaścittam iti śrutiḥ
gṛhī vadānyo 'napaviddha vākyaḥ; śeṣānna bhokāpy avihiṃsakaś ca
     nānarthakṛt tyaktakaliḥ kṛtajñaḥ; satyo mṛduḥ svargam upaiti vidvān
sulabhāḥ puruṣā rājan satataṃ priyavādinaḥ
     apriyasya tu pathyasya vaktā śrotā ca durlabhaḥ
yo hi dharmaṃ vyapāśritya hitvā bhartuḥ priyāpriye
     apriyāṇy āha pathyāni tena rājā sahāyavān
tyajet kulārthe puruṣaṃ grāmasyārthe kulaṃ tyajet
     grāmaṃ janapadasyārthe ātmārthe pṛthivīṃ tyajet
āpad arthaṃ dhanaṃ rakṣed dārān rakṣed dhanair api
     ātmānaṃ satataṃ rakṣed dārair api dhanair api
uktaṃ mayā dyūtakāle 'pi rājan; naivaṃ yuktaṃ vacanaṃ prātipīya
     tadauṣadhaṃ pathyam ivāturasya; na rocate tava vaicitra vīrya
kākair imāṃś citrabarhān mayūrān; parājaiṣṭhāḥ pāṇḍavān dhārtarāṣṭraiḥ
     hitvā siṃhān kroṣṭu kān gūhamānaḥ; prāpte kāle śocitā tvaṃ narendra
yas tāta na krudhyati sarvakālaṃ; bhṛtyasya bhaktasya hite ratasya
     tasmin bhṛtyā bhartari viśvasanti; na cainam āpatsu parityajanti
na bhṛtyānāṃ vṛtti saṃrodhanena; bāhyaṃ janaṃ saṃjighṛkṣed apūrvam
     tyajanti hy enam ucitāvaruddhāḥ; snigdhā hy amātyāḥ parihīnabhogāḥ
kṛtyāni pūrvaṃ parisaṃkhyāya sarvāṇy; āyavyayāv anurūpāṃ ca vṛttim
     saṃgṛhṇīyād anurūpān sahāyān; sahāyasādhyāni hi duṣkarāṇi
abhiprāyaṃ yo viditvā tu bhartuḥ; sarvāṇi kāryāṇi karoty atandrīḥ
     vaktā hitānām anurakta āryaḥ; śaktijña ātmeva hi so 'nukampyaḥ
vākyaṃ tu yo nādriyate 'nuśiṣṭaḥ; pratyāha yaś cāpi niyujyamānaḥ
     prajñābhimānī pratikūlavādī; tyājyaḥ sa tādṛk tvarayaiva bhṛtyaḥ
astabdham aklībam adīrghasūtraṃ; sānukrośaṃ ślakṣṇam ahāryam anyaiḥ
     aroga jātīyam udāravākyaṃ; dūtaṃ vadanty aṣṭa guṇopapannam
na viśvāsāj jātu parasya gehaṃ; gacchen naraś cetayāno vikāle
     na catvare niśi tiṣṭhen nigūḍho; na rājanyāṃ yoṣitaṃ prārthayīta
na nihnavaṃ satra gatasya gacchet; saṃsṛṣṭa mantrasya kusaṃgatasya
     na ca brūyān nāśvasāmi tvayīti; sa kāraṇaṃ vyapadeśaṃ tu kuryāt
ghṛṇī rājā puṃścalī rājabhṛtyaḥ; putro bhrātā vidhavā bāla putrā
     senā jīvī coddhṛta bhakta eva; vyavahāre vai varjanīyāḥ syur ete
guṇā daśa snānaśīlaṃ bhajante; balaṃ rūpaṃ svaravarṇapraśuddhiḥ
     sparśaś ca gandhaś ca viśuddhatā ca; śrīḥ saukumāryaṃ pravarāś ca nāryaḥ
guṇāś ca ṣaṇmitabhuktaṃ bhajante; ārogyam āyuś ca sukhaṃ balaṃ ca
     anāvilaṃ cāsya bhaved apatyaṃ; na cainam ādyūna iti kṣipanti
akarma śīlaṃ ca mahāśanaṃ ca; lokadviṣṭaṃ bahu māyaṃ nṛśaṃsam
     adeśakālajñam aniṣṭa veṣam; etān gṛhe na prativāsayīta
kadaryam ākrośakam aśrutaṃ ca; varāka saṃbhūtam amānya māninam
     niṣṭhūriṇaṃ kṛtavairaṃ kṛtaghnam; etān bhṛtārto 'pi na jātu yācet
saṃkliṣṭakarmāṇam atipravādaṃ; nityānṛtaṃ cādṛḍha bhaktikaṃ ca
     vikṛṣṭarāgaṃ bahumāninaṃ cāpy; etān na seveta narādhamān ṣaṭ
sahāyabandhanā hy arthāḥ sahāyāś cārthabandhanāḥ
     anyonyabandhanāv etau vinānyonyaṃ na sidhyataḥ
utpādya putrān anṛṇāṃś ca kṛtvā; vṛttiṃ ca tebhyo 'nuvidhāya kāṃ cit
     sthāne kumārīḥ pratipādya sarvā; araṇyasaṃstho munivad bubhūṣet
hitaṃ yat sarvabhūtānām ātmanaś ca sukhāvaham
     tat kuryād īśvaro hy etan mūlaṃ dharmārthasiddhaye
buddhiḥ prabhāvas tejaś ca sattvam utthānam eva ca
     vyavasāyaś ca yasya syāt tasyāvṛtti bhayaṃ kutaḥ
paśya doṣān pāṇḍavair vigrahe tvaṃ; yatra vyatherann api devāḥ sa śakrāḥ
     putrair vairaṃ nityam udvignavāso; yaśaḥ praṇāśo dviṣatāṃ ca harṣaḥ
bhīṣmasya kopas tava cendra kalpa; droṇasya rājñaś ca yudhiṣṭhirasya
     utsādayel lokam imaṃ pravṛddhaḥ; śveto grahas tiryag ivāpatan khe
tava putraśataṃ caiva karṇaḥ pañca ca pāṇḍavāḥ
     pṛthivīm anuśāseyur akhilāṃ sāgarāmbarām
dhārtarāṣṭrā vanaṃ rājan vyāghrāḥ pāṇḍusutā matāḥ
     mā vanaṃ chindhi sa vyāghraṃ mā vyāghrān nīnaśo vanāt
na syād vanam ṛte vyāghrān vyāghrā na syur ṛte vanam
     vanaṃ hi rakṣyate vyāghrair vyāghrān rakṣati kānanam
na tathecchanty akalyāṇāḥ pareṣāṃ vedituṃ guṇān
     yathaiṣāṃ jñātum icchanti nairguṇyaṃ pāpacetasaḥ
arthasiddhiṃ parām icchan dharmam evāditaś caret
     na hi dharmād apaity arthaḥ svargalokād ivāmṛtam
yasyātmā virataḥ pāpāt kalyāṇe ca niveśitaḥ
     tena sarvam idaṃ buddhaṃ prakṛtir vikṛtirś ca yā
yo dharmam arthaṃ kāmaṃ ca yathākālaṃ niṣevate
     dharmārthakāmasaṃyogaṃ yo 'mutreha ca vindati
saṃniyacchati yo vegam utthitaṃ krodhaharṣayoḥ
     sa śriyo bhājanaṃ rājanyaś cāpatsu na muhyati
balaṃ pañca vidhaṃ nityaṃ puruṣāṇāṃ nibodha me
     yat tu bāhubalaṃ nāma kaniṣṭhaṃ balam ucyate
amātyalābho bhadraṃ te dvitīyaṃ balam ucyate
     dhanalābhas tṛtīyaṃ tu balam āhur jigīṣavaḥ
yat tv asya sahajaṃ rājan pitṛpaitāmahaṃ balam
     abhijāta balaṃ nāma tac caturthaṃ balaṃ smṛtam
yena tv etāni sarvāṇi saṃgṛhītāni bhārata
     yad balānāṃ balaṃ śreṣṭhaṃ tat prajñā balam ucyate
mahate yo 'pakārāya narasya prabhaven naraḥ
     tena vairaṃ samāsajya dūrastho 'smīti nāśvaset
strīṣu rājasu sarpeṣu svādhyāye śatruseviṣu
     bhoge cāyuṣi viśvāsaṃ kaḥ prājñaḥ kartum arhati
prajñā śareṇābhihatasya jantoś; cikitsakāḥ santi na cauṣadhāni
     na homamantrā na ca maṅgalāni; nātharvaṇā nāpy agadāḥ susiddhāḥ
sarpaś cāgniś ca siṃhaś ca kulaputraś ca bhārata
     nāvajñeyā manuṣyeṇa sarve te hy atitejasaḥ
agnis tejo mahal loke gūḍhas tiṣṭhati dāruṣu
     na copayuṅkte tad dāru yāvan no dīpyate paraiḥ
sa eva khalu dārubhyo yadā nirmathya dīpyate
     tadā tac ca vanaṃ cānyan nirdahaty āśu tejasā
evam eva kule jātāḥ pāvakopama tejasaḥ
     kṣamāvanto nirākārāḥ kāṣṭhe 'gnir iva śerate
latā dharmā tvaṃ saputraḥ śālāḥ pāṇḍusutā matāḥ
     na latā vardhate jātu mahādrumam anāśritā
vanaṃ rājaṃs tvaṃ saputro 'mbikeya; siṃhān vane pāṇḍavāṃs tāta viddhi
     siṃhair vihīnaṃ hi vanaṃ vinaśyet; siṃhā vinaśyeyur ṛte vanena
