[vai]
      dhṛtarāṣṭrasya tad vākyaṃ niśamya saha saubalaḥ
      duryodhanam idaṃ kāle karṇo vacanam abravīt
pravrājya pāṇḍavān vīrān svena vīryeṇa bhārata
      bhuṅkṣvemāṃ pṛthivīm eko divaṃ śambarahā yathā
prācyāś ca dākṣiṇātyāś ca pratīcyodīcyavāsinaḥ
      kṛtāḥ karapradāḥ sarve rājānas te narādhipa
yā hi sā dīpyamāneva pāṇḍavān bhajate purā
      sādya lakṣmīs tvayā rājann avāptā bhrātṛbhiḥ saha
indraprastha gate yāṃ tāṃ dīpyamānāṃ yudhiṣṭhire
      apaśyāma śriyaṃ rājann aciraṃ śokakarśitāḥ
sā tu buddhibaleneyaṃ rājñas tasmād yudhiṣṭhirāt
      tvayākṣiptā mahābāho dīpyamāneva dṛśyate
tathaiva tava rājendra rājānaḥ paravīrahan
      śāsane 'dhiṣṭhitāḥ sarve kiṃ kurma iti vādinaḥ
tavādya pṛthivī rājan nikhilā sāgarāmbarā
      saparvatavanā devī sagrāma nagarākarā
      nānā vanoddeśavatī pattanair upaśobhitā
vandyamāno dvijai rājan pūjyamānaś ca rājabhiḥ
      pauruṣād divi deveṣu bhrājase raśmivān iva
rudrair iva yamo rājā marudbhir iva vāsavaḥ
     kurubhis tvaṃ vṛto rājan bhāsi nakṣatrarāḍ iva
ye sma te nādriyante ''jñāṃ nodvijante kadā ca na
     paśyāmas tāñ śriyā hīnān pāṇḍavān vanavāsinaḥ
śrūyante hi mahārāja saro dvaitavanaṃ prati
     vasantaḥ pāṇḍavāḥ sārdhaṃ brāhmaṇair vanavāsibhiḥ
sa prayāhi mahārāja śriyā paramayā yutaḥ
     pratapan pāṇḍuputrāṃs tvaṃ raśmivān iva tejasā
sthito rājye cyutān rājyāc chriyā hīnāñ śriyā vṛtaḥ
     asamṛddhān samṛddhārthaḥ paśya pāṇḍusutān nṛpa
mahābhijana saṃpannaṃ bhadre mahati saṃsthitam
     pāṇḍavās tvābhivīkṣantāṃ yayātim iva nāhuṣam
yāṃ śriyaṃ suhṛdaś caiva durhṛdaś ca viśāṃ pate
     paśyanti puruṣe dīptāṃ sā samarthā bhavaty uta
samastho viṣamasthān hi durhṛdo yo 'bhivīkṣate
     jagatīsthān ivādristhaḥ kiṃ tataḥ paramaṃ sukham
na putra dhanalābhena na rājyenāpi vindati
     prītiṃ nṛpatiśārdūla yām amitrāgha darśanāt
kiṃ nu tasya sukhaṃ na syād āśrame yo dhanaṃjayam
     abhivīkṣeta siddhārtho vakalājina vāsasam
suvāsaso hi te bhāryā vakalājina vāsasam
     paśyantv asukhitāṃ kṛṣṇāṃ sā ca nirvidyatāṃ punaḥ
     vinindatāṃ tathātmānaṃ jīvitaṃ ca dhanacyutā
na tathā hi sabhāmadhye tasyā bhavitum arhati
     vaimanasya yathādṛṣṭvā tava bhāryāḥ svalaṃkṛtāḥ
evam uktvā tu rājānaṃ karṇaḥ śakuninā saha
     tūṣṇīṃ babhūvatur ubhau vākyānte janamejaya
