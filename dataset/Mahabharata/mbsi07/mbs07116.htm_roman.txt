[s]
      tad udyataṃ mahābāhuṃ duḥśāsana rathaṃ prati
      tvaritaṃ tvaraṇīyeṣu dhanaṃjaya hitaiṣiṇam
trigartānāṃ maheṣvāsāḥ suvarṇavikṛtadhvajāḥ
      senā samudram āviṣṭam ānartaṃ paryavārayan
athainaṃ rathavaṃśena sarvataḥ saṃnivārya te
      avākirañ śaravrātaiḥ kruddhāḥ paramadhanvinaḥ
ajayad rājaputrāṃs tān yatamānān mahāraṇe
      ekaḥ pañcāśataṃ śatrūn sātyakiḥ satyavikramaḥ
saṃprāpya bhāratīmadhyaṃ talaghoṣasamākulam
      asi śaktigadā pūrṇam aplavaṃ salilaṃ yathā
tatrādbhutam apaśyāma śaineya caritaṃ raṇe
      pratīcyāṃ diśi taṃ dṛṣṭvā prācyāṃ paśyāma lāghavāt
udīcīṃ dakṣiṇāṃ prācīṃ pratīcīṃ prasṛtas tathā
      nṛtyann ivācarac chūro yathā rathaśataṃ tathā
tad dṛṣṭvā caritaṃ tasya siṃhavikrānta gāminaḥ
      trigartāḥ saṃnyavartanta saṃtaptāḥ svajanaṃ prati
tam anye śūrasenānāṃ śūrāḥ saṃkhye nyavārayan
      niyacchantaḥ śaravrātair mattaṃ dvipam ivāṅkuśaiḥ
tan nyavārayad āyastān muhūrtam iva sātyakiḥ
     tataḥ kaliṅgair yuyudhe so 'cintyabalavikramaḥ
tāṃ ca senām atikramya kaliṅgānāṃ duratyayām
     atha pārthaṃ mahābāhur dhanaṃjayam upāsadat
tarann iva jale śrānto yathā sthalam upeyivān
     taṃ dṛṣṭvā puruṣavyāghraṃ yuyudhānaḥ samāśvasat
tam āyāntam abhiprekṣya keśavo 'rjunam abravīt
     asāv āyāti śaineyas tava pārtha padānugaḥ
eṣa śiṣyaḥ sakhā caiva tava satyaparākramaḥ
     sarvān yodhāṃs tṛṇī kṛtyavijigye puruṣarṣabhaḥ
eṣa kaurava yodhānāṃ kṛtvā ghoram upadravam
     tava prāṇaiḥ priyataraḥ kirīṭin neti sātyakiḥ
eṣa droṇaṃ tathā bhojaṃ kṛtavarmāṇam eva ca
     kadarthī kṛtyaviśikaiḥ phalgunābhyeti sātyakiḥ
dharmarāja priyānveṣī hatvā yodhān varān varān
     śūraś caiva kṛtāstraś ca phalgunābhyeti sātyakiḥ
kṛtvā suduṣkaraṃ karma sainyamadhye mahābalaḥ
     tava darśanam anvicchan pāṇḍavābhyeti sātyakiḥ
bahūn ekarathenājau yodhayitvā mahārathān
     ācārya pramukhān pārtha āyāty eṣa hi sātyakiḥ
svabāhubalam āśritya vidārya ca varūthinīm
     preṣito dharmaputreṇa parthaiṣo 'bhyeti sātyakiḥ
yasya nāsit samo yodhaḥ kauraveṣu kathaṃcanan
     so 'yam āyāti kaunteya sātyakiḥ satyavikramaḥ
kurusainyād vimukto vai siṃho madhyād gavām iva
     nihatya bahulāḥ senāḥ pārthaiṣo 'bhyeti sātyakiḥ
eṣa rājasahasrāṇāṃ vaktraiḥ paṅkaja saṃnibhaiḥ
     āstīrya vasudhāṃ pārtha kṣipram āyāti sātyakiḥ
eṣa duryodhanaṃ jitvā bhrātṛbhiḥ sahitaṃ raṇe
     nihatya jalasaṃdhaṃ ca kṣipram āyāti sātyakiḥ
rudhiraughavatīṃ kṛtvā nadīṃ śoṇitakardamām
     tṛṇavan nyasya kauravyān eṣa ādāti sātyakiḥ
tato 'prahṛṣṭaḥ kaunteyaḥ keśavaṃ vākyam abravīt
     na me priyaṃ mahābāho yan mām abhyeti sātyakiḥ
na hi jānāmi vṛttāntaṃ dharmarājasya keśava
     sātvatena vihīnaḥ sa yadi jīvati vāna vā
etena hi mahābāho rakṣitavyaḥ sa pārthivaḥ
     tam eṣa katham utsṛjya mama kṛṣṇa padānugaḥ
rājā droṇāya cotsṛṣṭaḥ saindhavaś cānipātitaḥ
     pratyudyātaś ca śaineyam eṣa bhūriśravā raṇe
so 'yaṃ gurutaro bhāraḥ saindhavān me samāhitaḥ
     jñātavyaś ca hi me rājā rakṣitavyaś ca sātyakiḥ
jayadrathaś ca hantavyo lambate ca divākaraḥ
     śrāntaś caiṣa mahābāhur alpaprāṇaś ca sāṃpratam
pariśrāntā hayāś cāsya hayayantā ca mādhava
     na ca bhūriśravāḥ śrāntaḥ sa sahāyaś ca keśava
apīdānīṃ bhaved asya kṣemam asmin samāgame
     kac cin na sāgaraṃ tīrtvā sātyakiḥ satyavikramaḥ
     goṣpadaṃ prāpya sīdeta mahaujāḥ śinipuṃgavaḥ
api kaurava mukhyena kṛtāstreṇa mahātmanā
     sametya bhūriśravasā svastimān sātyakir bhavet
vyatikramam imaṃ manye dharmarājasya keśava
     ācāryād bhayam utsṛjya yaḥ preṣayati sātyakim
grahaṇaṃ dharmarājasya khagaḥ śyena ivāmiṣam
     nityam āśaṃsate droṇaḥ kac cit syāt kuśalī nṛpaḥ
