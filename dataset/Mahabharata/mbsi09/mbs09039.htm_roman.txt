[j]
      katham ārṣṭiṣeṇo bhagavān vipulaṃ taptavāṃs tapaḥ
      sindhudvīpaḥ kathaṃ cāpi brāhmaṇyaṃ labdhavāṃs tadā
devāpiś ca kathaṃ brahman viśvāmitraś ca sattama
      tan mamācakṣva bhagavan paraṃ kautūhalaṃ hi me
[vai]
      purā kṛtayuge rājann ārṣṭiṣeṇo dvijottamaḥ
      vasan guru kule nityaṃ nityam adhyayane rataḥ
tasya rājan guru kule vasato nityam eva ha
      samāptiṃ nāgamad vidyā nāpi vedā viśāṃ pate
sa nirviṇṇas tato rājaṃs tapas tepe mahātapāḥ
      tato vai tapasā tena prāpya vedān anuttamān
sa vidvān veda yuktaś ca siddhaś cāpy ṛṣisattamaḥ
      tatra tīrthe varān prādāt trīn eva sumahātapāḥ
asmiṃs tīrthe mahānadyā adya prabhṛti mānavaḥ
      āpluto vājimedhasya phalaṃ prāpnoti puṣkalam
adya prabhṛti naivātra bhayaṃ vyālād bhaviṣyati
      api cālpena yatnena phalaṃ prāpsyati puṣkalam
evam uktvā mahātejā jagāma tridivaṃ muniḥ
      evaṃ siddhaḥ sa bhagavān ārṣṭiṣeṇaḥ pratāpavān
tasminn eva tadā tīrthe sindhudvīpaḥ pratāpavān
     devāpiś ca mahārāja brāhmaṇyaṃ prāpatur mahat
tathā ca kauśikas tāta taponityo jitendriyaḥ
     tapasā vai sutaptena brāhmaṇatvam avāptavān
gādhir nāma mahān āsīt kṣatriyaḥ prathito bhuvi
     tasya putro 'bhavad rājan viśvāmitraḥ pratāpavān
sa rājā kauśikas tāta mahāyogy abhavat kila
     saputram abhiṣicyātha viśvāmitraṃ mahātapāḥ
dehanyāse manaś cakre tam ūcuḥ praṇatāḥ prajāḥ
     na gantavyaṃ mahāprājña trāhi cāsmān mahābhayāt
evam uktaḥ pratyuvāca tato gādhiḥ prajās tadā
     viśvasya jagato goptā bhaviṣyati suto mama
ity uktvā tu tato gādhir viśvāmitraṃ niveśya ca
     jagāma tridivaṃ rājan viśvāmitro 'bhavan nṛpaḥ
     na ca śaknoti pṛthivīṃ yatnavān api rakṣitum
tataḥ śuśrāva rājā sa rākṣasebhyo mahābhayam
     niryayau nagarāc cāpi caturaṅga balānvitaḥ
sa gatvā dūram adhvānaṃ vasiṣṭhāśramam abhyayāt
     tasya te sainikā rājaṃś cakrus tatrānayān bahūn
tatas tu bhagavān vipro vasiṣṭho ''śramam abhyayāt
     dadṛśe ca tataḥ sarvaṃ bhajyamānaṃ mahāvanam
tasya kruddho mahārāja vasiṣṭho munisattamaḥ
     sṛjasva śabarān ghorān iti svāṃ gām uvāca ha
tathoktā sāsṛjad dhenuḥ puruṣān ghoradarśanān
     te ca tad balam āsādya babhañjuḥ sarvatodiśam
tad dṛṣṭvā vidrutaṃ sainyamṃ viśvāmitras tu gādhijaḥ
     tapaḥ paraṃ manyamānas tapasy eva mano dadhe
so 'smiṃs tīrthavare rājan sarasvatyāḥ samāhitaḥ
     niyamaiś copavāsaiś ca karśayan deham ātmanaḥ
jalāhāro vāyubhakṣaḥ parṇāhāraś ca so 'bhavat
     tathā sthaṇḍilaśāyī ca ye cānye niyamāḥ pṛthak
asakṛt tasya devās tu vratavighnaṃ pracakrire
     na cāsya niyamād buddhir apayātimahātmanaḥ
tataḥ pareṇa yatnena taptvā bahuvidhaṃ tapaḥ
     tejasā bhāskarākāro gādhijaḥ samapadyata
tapasā tu tathāyuktaṃ viśvāmitraṃ pitāmahaḥ
     amanyata mahātejā varado varam asya tat
sa tu vavre varaṃ rājan syām ahaṃ brāhmaṇas tv iti
     tatheti cābravīd brahmā sarva lokapitāmahaḥ
sa labdhvā tapasogreṇa brāhmaṇatvaṃ mahāyaśāḥ
     vicacāra mahīṃ kṛtsnāṃ kṛtakāmaḥ suropamaḥ
tasmiṃs tīrthavare rāmaḥ pradāya vividhaṃ vasu
     payasvinīs tathā dhenūr yānāni śayanāni ca
tathā vastrāṇy alaṃkāraṃ bhakṣyaṃ peyaṃ ca śobhanam
     adadān mudito rājan pūjayitvā dvijottamān
yayau rājaṃs tato rāmo bakasyāśramam antikāt
     yatra tepe tapas tīvraṃ dālbhyo baka iti śrutiḥ
