[vai]
      tena śabdena vitrasto janas tasyātha rakṣasaḥ
      niṣpapāta gṛhād rājan sahaiva paricāribhiḥ
tān bhītān vigatajñānān bhīmaḥ praharatāṃ varaḥ
      sāntvayām āsa balavān samaye ca nyaveśayat
na hiṃsyā mānuṣā bhūyo yuṣmābhir iha karhi cit
      hiṃsatāṃ hi vadhaḥ śīghram evam eva bhaved iti
tasya tad vacanaṃ śrutvā tāni rakṣāṃsi bhārata
      evam astv iti taṃ prāhur jagṛhuḥ samayaṃ ca tam
tataḥ prabhṛti rakṣāṃsi tatra saumyāni bhārata
      nagare pratyadṛśyanta narair nagaravāsibhiḥ
tato bhimas tam ādāya gatāsuṃ puruṣādakam
      dvāradeśe vinikṣipya jagāmānupalakṣitaḥ
tataḥ sa bhīmas taṃ hatvā gatvā brāhmaṇa veśma tat
      ācacakṣe yathāvṛttaṃ rājñaḥ sarvam aśeṣataḥ
tato narā viniṣkrāntā nagarāt kālyam eva tu
      dadṛśur nihataṃ bhūmau rākṣasaṃ rudhirokṣitam
tam adrikūṭasadṛśaṃ vinikīrṇaṃ bhayāvaham
      ekacakrāṃ tato gatvā pravṛttiṃ pradaduḥ pare
tataḥ sahasraśo rājan narā nagaravāsinaḥ
     tatrājagmur bakaṃ draṣṭuṃ sastrī vṛddhakumārakāḥ
tatas te vismitāḥ sarve karma dṛṣṭvātimānuṣam
     daivatāny arcayāṃ cakruḥ sarva eva viśāṃ pate
tataḥ pragaṇayām āsuḥ kasya vāro 'dya bhojane
     jñātvā cāgamya taṃ vipraṃ papracchuḥ sarva eta tat
evaṃ pṛṣṭas tu bahuśo rakṣamāṇaś ca pāṇḍavān
     uvāca nāgarān sarvān idaṃ viprarṣabhas tadā
ājñāpitaṃ mām aśane rudantaṃ saha bandhubhiḥ
     dadarśa brāhmaṇaḥ kaś cin mantrasiddho mahābalaḥ
paripṛcchya sa māṃ pūrvaṃ parikleśaṃ purasya ca
     abravīd brāhmaṇaśreṣṭha āśvāsya prahasann iva
prāpayiṣyāmy ahaṃ tasmai idam annaṃ durātmane
     mannimittaṃ bhayaṃ cāpi na kāryam iti vīryavān
sa tadannam upādāya gato bakavanaṃ prati
     tena nūnaṃ bhaved etat karma lokahitaṃ kṛtam
tatas te brāhmaṇāḥ sarve kṣatriyāś ca suvismitāḥ
     vaiśyāḥ śūdrāś ca muditāś cakrur brahma mahaṃ tadā
tato jānapadāḥ sarve ājagmur nagaraṃ prati
     tad adbhutatamaṃ draṣṭuṃ pārthās tatraiva cāvasan
