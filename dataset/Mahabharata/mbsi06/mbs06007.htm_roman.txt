[dhṛ]
      ukto dvīpasya saṃkṣepo vistaraṃ brūhi saṃjaya
      yāvad bhūmyavakāśo 'yaṃ dṛśyate śaśalakṣaṇe
      tasya pramāṇaṃ prabrūhi tato vakṣyasi pippalam
[v]
      evam uktaḥ sa rājñā tu saṃjayo vākyam abravīt
      prāg āyatā mahārāja ṣaḍ ete ratnaparvatāḥ
      avagāḍhā hy ubhayataḥ samudrau pūrvapaścimau
himavān hemakūṭaś ca niṣadhaś ca nagottamaḥ
      nīlaś ca vaiḍūryamayaḥ śvetaś ca rajataprabhaḥ
      sarvadhātuvinaddhaś ca śṛṅgavān nāma parvataḥ
ete vai parvatā rājan siddhacāraṇasevitāḥ
      teṣām antaraviṣkambho yojanāni sahasraśaḥ
tatra puṇyā janapadās tāni varṣāṇi bhārata
      vasanti teṣu sattvāni nānā jātīni sarvaśaḥ
idaṃ tu bhārataṃ varṣaṃ tato haimavataṃ param
      hemakūṭāt paraṃ caiva harivarṣaṃ pracakṣate
dakṣiṇena tu nīlasya niṣadhasyottareṇa ca
      prāg āyato mahārāja mālyavān nāma parvataḥ
tataḥ paraṃ mālyavataḥ parvato gandhamādanaḥ
      parimaṇḍalas tayor madhye meruḥ kanakaparvataḥ
ādityataruṇābhāso vidhūma iva pāvakaḥ
      yojanānāṃ sahasrāṇi ṣoḍaśādhaḥ kila smṛtaḥ
uccaiś ca caturāśītir yojanānāṃ mahīpate
     ūrdhvam antaś ca tiryak ca lokān āvṛtya tiṣṭhati
tasya pārśve tv ime dvīpāś catvāraḥ saṃsthitāḥ prabho
     bhadrāśvaḥ ketumālaś ca jambūdvīpaś ca bhārata
     uttarāś caiva kuravaḥ kṛtapuṇyapratiśrayāḥ
vihagaḥ sumukho yatra suparṇasyātmajaḥ kila
     sa vai vicintayām āsa sauvarṇān prekṣya vāyasān
merur uttamamadhyānām adhamānāṃ ca pakṣiṇām
     aviśeṣa karo yasmāt tasmād enaṃ tyajāmy aham
tam ādityo 'nuparyeti satataṃ jyotiṣāṃ patiḥ
     candramāś ca sa nakṣatro vāyuś caiva pradakṣiṇam
sa parvato mahārāja divyapuṣpaphalānvitaḥ
     bhavanair āvṛtaḥ sarvair jāmbūnadamayaiḥ śubhaiḥ
tatra devagaṇā rājan gandharvāsurarākṣasāḥ
     apsarogaṇasaṃyuktāḥ śaile krīḍanti nityaśaḥ
tatra brahmā ca rudraś ca śakraś cāpi sureśvaraḥ
     sametya vividhair yajñair yajante 'nekadakṣiṇaiḥ
tumburur nāradaś caiva viśvāvasur hahāhuhūḥ
     abhigamyāmara śreṣṭhāḥ stavai stunvanti cābhibho
saptarṣayo mahātmānaḥ kaśyapaś ca prajāpatiḥ
     tatra gacchanti bhadraṃ te sadā parvaṇi parvaṇi
tasyaiva mūrdhany uśanāḥ kāvyo daityair mahīpate
     tasya hīmāni ratnāni tasyeme ratnaparvatāḥ
tasmāt kubero bhagavāṃś caturthaṃ bhāgam aśnute
     tataḥ kalāṃśaṃ vittasya manuṣyebhyaḥ prayacchati
pārśve tasyottare divyaṃ sarvartukusumaṃ śivam
     karṇikāravanaṃ ramyaṃ śilā jālasamudgatam
tatra sākṣāt paśupatir divyair bhūtaiḥ samāvṛtaḥ
     umā sahāyo bhagavān ramate bhūtabhāvanaḥ
karṇikāramayīṃ mālāṃ bibhrat pādāvalambinīm
     tribhir netraiḥ kṛtoddyotas tribhiḥ sūryair ivoditaiḥ
tam ugratapasaḥ siddhāḥ suvratāḥ satyavādinaḥ
     paśyanti na hi durvṛttaiḥ śakyo draṣṭuṃ maheśvaraḥ
tasya śailasya śikharāt kṣīradhārā nareśvara
     triṃśad bāhuparigrāhyā bhīma nirghata nisvanā
puṇyā puṇyatamair juṣṭā gaṅgā bhāgīrathī śubhā
     pataty ajasra vegena hrade cāndramase śubhe
     tayā hy utpāditaḥ puṇyaḥ sa hradaḥ sāgaropamaḥ
tāṃ dhārayām āsa purā durdharāṃ parvatair api
     śataṃ varṣasahasrāṇāṃ śirasā vai maheśvaraḥ
meros tu paścime pārśve ketumālo mahīpate
     jambū ṣaṇḍaś ca tatraiva sumahān nandanopamaḥ
āyur daśasahasrāṇi varṣāṇāṃ tatra bhārata
     suvarṇavarṇāś ca narāḥ striyaś cāpsarasopamāḥ
anāmayā vītaśokā nityaṃ muditamānasāḥ
     jāyante mānavās tatra niṣṭapta kanakaprabhāḥ
gandhamādana śṛṅgeṣu kuberaḥ saha rākṣasaiḥ
     saṃvṛto 'psarasāṃ saṃghair modate guhyakādhipaḥ
gandhamādana pādeṣu pareṣv aparagaṇḍikāḥ
     ekādaśa sahasrāṇi varṣāṇāṃ paramāyuṣaḥ
tatra kṛṣṇā narā rājaṃs tejoyuktā mahābalāḥ
     striyaś cotpalapatrābhāḥ sarvāḥ supriyadarśanāḥ
nīlotparataraṃ śvetaṃ śvetād dhairaṇyakaṃ param
     varṣam airāvataṃ nāma tataḥ śṛṅgavataḥ param
dhanuḥsaṃsthe mahārāja dve varṣe dakṣiṇottare
     ilā vṛtaṃ madhyamaṃ tu pañcavarṣāṇi caiva ha
uttarottaram etebhyo varṣam udricyate guṇaiḥ
     āyuṣ pramāṇam ārogyaṃ dharmataḥ kāmato 'rthataḥ
samanvitāni bhūtāni teṣu varṣeṣu bhārata
     evam eṣā mahārāja parvataiḥ pṛthivī citā
hemakūṭas tu sumahān kailāso nāma parvataḥ
     yatra vaiśravaṇo rājā guhyakaiḥ saha modate
asty uttareṇa kailāsaṃ mainākaṃ parvataṃ prati
     hiraṇyaśṛṅgaḥ sumahān divyo maṇimayo giriḥ
tasya pārśve mahad divyaṃ śubhaṃ kāñcanavālukam
     ramyaṃ bindusaro nāma yatra rājā bhagīrathaḥ
     dṛṣṭvā bhāgīrathīṃ gaṅgām uvāsa bahulāḥ samāḥ
yūpā maṇimayās tatra cityāś cāpi hiraṇmayāḥ
     tatreṣṭvā tu gataḥ siddhiṃ sahasrākṣo mahāyaśāḥ
sṛṣṭvā bhūtapatir yatra sarvalokān sanātanaḥ
     upāsyate tigmatejā vṛto bhūtaiḥ samāgataiḥ
     naranārāyaṇau brahmā manuḥ sthāṇuś ca pañcamaḥ
tatra tripathagā devī prathamaṃ tu pratiṣṭhitā
     brahmalokād apakrāntā saptadhā pratipadyate
vasv oka sārā nalinī pāvanā ca sarasvatī
     jambūnadī ca sītā ca gaṅgā sindhuś ca saptamī
acintyā divyasaṃkalpā prabhor eṣaiva saṃvidhiḥ
     upāsate yatra satraṃ sahasrayugaparyaye
dṛśyādṛśyā ca bhavati tatra tatra sarasvatī
     etā divyāḥ sapta gaṅgās triṣu lokeṣu viśrutāḥ
rakṣāṃsi vai himavati hemakūṭe tu guhyakāḥ
     sarpā nāgāś ca niṣadhe gokarṇe ca tapodhanāḥ
devāsurāṇāṃ ca gṛhaṃ śvetaḥ parvata ucyate
     gandharvā niṣadhe śaile nīle brahmarṣayo nṛpa
     śṛṅgavāṃs tu mahārāja pitṝṇāṃ pratisaṃcaraḥ
ity etāni mahārāja sapta varṣāṇi bhāgaśaḥ
     bhūtāny upaniviṣṭāni gatimanti dhruvāṇi ca
teṣām ṛddhir bahuvidhā dṛśyate daivamānuṣī
     aśakyā parisaṃkhyātuṃ śraddheyā tu bubhūṣatā
yāṃ tu pṛcchasi mā rājan divyām etāṃ śaśākṛtim
     pārśve śaśasya dve varṣe ubhaye dakṣiṇottare
     karṇau tu nāgadvīpaṃ ca kaśyapa dvīpam eva ca
tāmravarṇaḥ śiro rājañ śrīmān malayaparvataḥ
     etad dvitīyaṃ dvīpasya dṛśyate śaśasaṃsthitam
