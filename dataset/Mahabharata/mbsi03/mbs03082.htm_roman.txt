[pulastya]
      tato gaccheta dharmajña dharmatīrthaṃ purātanam
      tatra snātvā naro rājan dharmaśīlaḥ samāhitaḥ
      ā saptamaṃ kulaṃ rājan punīte nātra saṃśayaḥ
tato gaccheta dharmajña kārā patanam uttamam
      agniṣṭomam avāpnoti munilokaṃ ca gacchati
saugandhikaṃ vanaṃ rājaṃs tato gaccheta mānavaḥ
      yatra brahmādayo devā ṛṣayaś ca tapodhanāḥ
siddhacāraṇagandharvāḥ kiṃnarāḥ sa mahoragāḥ
      tad vanaṃ praviśann eva sarvapāpaiḥ pramucyate
tato hi sā saricchreṣṭhā nadīnām uttamā nadī
      plakṣād devī srutā rājan mahāpuṇyā sarasvatī
tatrābhiṣekaṃ kurvīta valmīkān niḥsṛte jale
      arcayitvā pitṝn devān aśvamedha phalaṃ labhet
īśānādhyuṣitaṃ nāma tatra tīrthaṃ sudurlabham
      ṣaṭsu śamyā nipāteṣu valmīkād iti niścayaḥ
kapilānāṃ sahasraṃ ca vājimedhaṃ ca vindati
      tatra snātvā naravyāghra dṛṣṭam etat purātane
sugandhāṃ śatakumbhāṃ ca pañca yajñāṃ ca bhārata
      abhigamya naraśreṣṭha svargaloke mahīyate
triśūlakhātaṃ tatraiva tīrtham āsādya bhārata
     tatrābhiṣekaṃ kurvīta pitṛdevārcane rataḥ
     gāṇapatyaṃ sa labhate dehaṃ tyaktvā na saṃśayaḥ
tato gaccheta rājendra devyāḥ sthānaṃ sudurlabham
     śākambharīti vikhyātā triṣu lokeṣu viśrutā
divyaṃ varṣasahasraṃ hi śākena kila suvrata
     āhāraṃ sā kṛtavatī māsi māsi narādhipa
ṛṣayo 'bhyāgatās tatra devyā bhaktyā tapodhanāḥ
     ātithyaṃ ca kṛtaṃ teṣāṃ śākena kila bhārata
     tataḥ śākambharīty eva nāma tasyāḥ pratiṣṭhitam
śākambharīṃ samāsādya brahma cārī samāhitaḥ
     trirātram uṣitaḥ śākaṃ bhakṣayen niyataḥ śuciḥ
śākāhārasya yat samyag varṣair dvādaśabhiḥ phalam
     tat phalaṃ tasya bhavati devyāś chandena bhārata
tato gacchet suvarṇākṣaṃ triṣu lokeṣu viśrutam
     yatra viṣṇuḥ prasādārthaṃ rudram ārādhayat purā
varāṃś ca subahūṁl lebhe daivateṣu sudurlabhān
     uktaś ca tripuraghnena parituṣṭena bhārata
api cāsmat priyataro loke kṛṣṇa bhaviṣyasi
     tvan mukhaṃ ca jagat kṛtsnaṃ bhaviṣyati na saṃśayaḥ
tatrābhigamya rājendra pūjayitvā vṛṣadhvajam
     aśvamedham avāpnoti gāṇapatyaṃ ca vindati
dhūmāvatīṃ tato gacchet triratropoṣito naraḥ
     manasā prārthitān kāmāṁl labhate nātra saṃśayaḥ
devyās tu dakṣiṇārdhena rathāvarto narādhipa
     tatrāroheta dharmajña śradadhāno jitendriyaḥ
     mahādeva prasādād dhi gaccheta paramaṃ gatim
pradakṣiṇam upāvṛtya gaccheta bharatarṣabha
     dhārāṃ nāma mahāprājña sarvapāpapraṇāśinīm
     tatra snātvā naravyāghra na śocati narādhipa
tato gaccheta dharmajña namaskṛtya mahāgirim
     svargadvāreṇa yat tulyaṃ gaṅgā dvāraṃ na saṃśayaḥ
tatrābhiṣekaṃ kurvīta koṭitīrthe samāhitaḥ
     puṇḍarīkam avāpnoti kulaṃ caiva samuddharet
sapta gaṅge trigaṅge ca śakrāvarte ca tarpayan
     devān pitṝṃś ca vidhivat puṇyaloke mahīyate
tataḥ kanakhale snātvā trirātropoṣito naraḥ
     aśvamedham avāpnoti svargalokaṃ ca gacchati
kapilā vaṭaṃ ca gaccheta tīrthasevī narādhipa
     uṣyaikāṃ rajanīṃ tatra gosahasraphalaṃ labhet
nāgarājasya rājendra kapilasya mahātmanāḥ
     tīrthaṃ kuru varaśreṣṭha sarvalokeṣu viśrutam
tatrābhiṣekaṃ kurvīta nāgatīrthe narādhipa
     kapilānāṃ sahasrasya phalaṃ prāpnoti mānavaḥ
tato lalitikāṃ gacchec chaṃtanor tīrtham uttamam
     tatra snātvā naro rājan na durgatim avāpnuyāt
gaṅgā saṃgamayoś caiva snāti yaḥ saṃgame naraḥ
     daśāśvamedhān āpnoti kulaṃ caiva samuddharet
tato gaccheta rājendra sugandhāṃ lokaviśrutām
     sarvapāpaviśuddhātmā brahmaloke mahīyate
rudrāvartaṃ tato gacchet tīrthasevī narādhipa
     tatra snātvā naro rājan svargaloke mahīyate
gaṅgāyāś ca naraśreṣṭha sarasvatyāś ca saṃgame
     snāto 'śvamedham āpnoti svargalokaṃ ca gacchati
bhadra karṇeśvaraṃ gatvā devam arcya yathāvidhi
     na durgatim avāpnoti svargalokaṃ ca gacchati
tataḥ kubjāmrakaṃ gacchet tīrthasevī yathākramam
     gosahasram avāpnoti svargalokaṃ ca gacchati
arundhatī vaṭaṃ gacchet tīrthasevī narādhipa
     sāmudrakam upaspṛśya trirātropoṣito naraḥ
     gosahasraphalaṃ vindet kulaṃ caiva samuddharet
brahmāvartaṃ tato gacched brahma cārī samāhitaḥ
     aśvamedham avāpnoti svargalokaṃ ca gacchati
yamunā prabhavaṃ gatvā upaspṛśya ca yāmune
     aśvamedha phalaṃ labdhvā svargaloke mahīyate
darvī saṃkramaṇaṃ prāpya tīrthaṃ trailokyaviśrutam
     aśvamedham avāpnoti svargalokaṃ ca gacchati
sindhor ca prabhavaṃ gatvā siddhagandharvasevitam
     tatroṣya rajanīḥ pañca vindyād bahusuvarṇakam
atha vedīṃ samāsādya naraḥ paramadurgamām
     aśvamedham avāpnoti gacchec cauśanasīṃ gatim
ṛṣikulyāṃ samāsādya vāsiṣṭhaṃ caiva bhārata
     vāsiṣṭhaṃ samatikramya sarve varṇā dvijātayaḥ
ṛṣikulyāṃ naraḥ snātvā ṛṣilokaṃ prapadyate
     yadi tatra vasen māsaṃ śākāhāro narādhipa
bhṛgutuṅgaṃ samāsādya vājimedhaphalaṃ labhet
     gatvā vīra pramokṣaṃ ca sarvapāpaiḥ pramucyate
kṛttikā maghayoś caiva tīrtham āsādya bhārata
     agniṣṭomātirātrābhyāṃ phalaṃ prāpnoti puṇyakṛt
tataḥ saṃdhyāṃ samāsādya vidyā tīrtham anuttamam
     upaspṛśya ca vidyānāṃ sarvāsāṃ pārago bhavet
mahāśrame vased rātriṃ sarvapāpapramocane
     ekakālaṃ nirāhāro lokān āvasate śubhān
ṣaṣṭha kālopavāsena māsam uṣya mahālaye
     sarvapāpaviśuddhātmā vindyād bahusuvarṇakam
atha vetasikāṃ gatvā pitā maha niṣevitām
     aśvamedham avāpnoti gacchec cauśanasīṃ gatim
atha sundarikā tīrthaṃ prāpya siddhaniṣevitam
     rūpasya bhāgī bhavati dṛṣṭam etat purātane
tato vai brāhmaṇīṃ gatvā brahma cārī jitendriyaḥ
     padmavarṇena yānena brahmalokaṃ prapadyate
tataś ca naimiṣaṃ gacchet puṇyaṃ siddhaniṣevitam
     tatra nityaṃ nivasati brahmā devagaṇair vṛtaḥ
naimiṣaṃ prārthayānasya pāpasyārdhaṃ praṇaśyati
     praviṣṭamātras tu naraḥ sarvapāpaiḥ pramucyate
tatra māsaṃ vased dhīro naimiṣe tīrthatatparaḥ
     pṛthivyāṃ yāni tīrthāni naimiṣe tāni bhārata
abhiṣekakṛtas tatra niyato niyatāśanaḥ
     gavāmayasya yajñasya phalaṃ prāpnoti bhārata
     punāty ā saptamaṃ caiva kulaṃ bharatasattama
yas tyajen naimiṣe prāṇān upavāsaparāyaṇaḥ
     sa modet svargalokastha evam āhur manīṣiṇaḥ
     nityaṃ puṇyaṃ ca medhyaṃ ca naimiṣaṃ nṛpasattama
gaṅgodbhedaṃ samāsādya trirātropoṣito naraḥ
     vājapeyam avāpnoti brahmabhūtaś ca jāyate
sarasvatīṃ samāsādya tarpayet pitṛdevatāḥ
     sārasvateṣu lokeṣu modate nātra saṃśayaḥ
tataś ca bāhudāṃ gacched brahma cārī samāhitaḥ
     deva satrasya yajñasya phalaṃ prāpnoti mānavaḥ
tataś cīravatīṃ gacchet puṇyāṃ puṇyatamair vṛtām
     pitṛdevārcana rato vājapeyam avāpnuyāt
vimalāśokam āsādya virājati yathā śaśī
     tatroṣya rajanīm ekāṃ svargaloke mahīyate
gopratāraṃ tato gacchet sarayvās tīrtham uttamam
     yatra rāmo gataḥ svargaṃ sa bhṛtyabalavāhanaḥ
dehaṃ tyaktvā divaṃ yātas tasya tīrthasya tejasā
     rāmasya ca prasādena vyavasāyāc ca bhārata
tasmiṃs tīrthe naraḥ snātvā gomatyāṃ kurunandana
     sarvapāpaviśuddhātmā svargaloke mahīyate
rāma tīrthe naraḥ snātvā gomatyāṃ kurunandana
     aśvamedham avāpnoti punāti ca kulaṃ naraḥ
śatasāhasrikaṃ tatra tīrthaṃ bharatasattama
     tatropasparśanaṃ kṛtvā niyato niyatāśanaḥ
     gosahasraphalaṃ puṇyaṃ prāpnoti bharatarṣabha
tato gaccheta rājendra bhartṛsthānam anuttamam
     koṭitīrthe naraḥ snātvā arcayitvā guhaṃ nṛpa
     gosahasraphalaṃ vindet tejasvī ca bhaven naraḥ
tato vārāṇasīṃ gatvā arcayitvā vṛṣadhvajam
     kapilā hrade naraḥ snātvā rājasūya phalaṃ labhet
mārkaṇḍeyasya rājendra tīrtham āsādya durlabham
     gomatī gaṅgayoś caiva saṃgame lokaviśrute
     agniṣṭomam avāpnoti kulaṃ caiva samuddharet
tato gayāṃ samāsādya brahma cārī jitendriyaḥ
     aśvamedham avāpnoti gamanād eva bhārata
tatrākṣayavato nāma triṣu lokeṣu viśrutaḥ
     pitṝṇāṃ tatra vai dattam akṣayaṃ bhavati prabho
mahānadyām upaspṛśya tarpayet pitṛdevatāḥ
     akṣayān prāpnuyāl lokān kulaṃ caiva samuddharet
tato brahmasaro gacched dharmāraṇyopaśobhitam
     pauṇḍarīkam avāpnoti prabhātām eva śarvarīm
tasmin sarasi rājendra brahmaṇo yūpa ucchritaḥ
     yūpaṃ pradakṣiṇaṃ kṛtvā vājapeyaphalaṃ labhet
tato gaccheta rājendra dhenukāṃ lokaviśrutām
     ekaratroṣito rājan prayacchet tiladhenukām
     sarvapāpaviśuddhātmā somalokaṃ vrajed dhruvam
tatra cihnaṃ mahārāja adyāpi hi na saṃśayaḥ
     kapilā saha vatsena parvate vicaraty uta
     sa vatsāyāḥ padāni sma dṛśyante 'dyāpi bhārata
teṣūpaspṛśya rājendra padeṣu nṛpasattama
     yat kiṃ cid aśubhaṃ karma tat praṇaśyati bhārata
tato gṛdhravaṭaṃ gacchet sthānaṃ devasya dhīmataḥ
     snāyīta bhasmanā tatra abhigamya vṛṣadhvajam
brāhmaṇena bhavec cīrṇaṃ vrataṃ dvādaśa vārṣikam
     itareṣāṃ tu varṇānāṃ sarvapāpaṃ praṇaśyati
gaccheta tata udyantaṃ parvataṃ gītanāditam
     sāvitraṃ tu padaṃ tatra dṛśyate bharatarṣabha
tatra saṃdhyām upāsīta brāhmaṇaḥ saṃśitavrataḥ
     upāstā ca bhavet saṃdhyā tena dvādaśa vārṣikī
yonidvāraṃ ca tatraiva viśrutaṃ bharatarṣabha
     tatrābhigamya mucyeta puruṣo yonisaṃkarāt
kṛṣṇa śuklāv ubhau pakṣau gayāyāṃ yo vasen naraḥ
     punāty ā saptamaṃ rājan kulaṃ nāsty atra saṃśayaḥ
eṣṭavyā bahavaḥ putrā yady eko 'pi gayāṃ vrajet
     yajeta vāśvamedhena nīlaṃ vā vṛṣam utsṛjet
tataḥ phalguṃ vrajed rājaṃs tīrthasevī narādhipa
     aśvamedham avāpnoti siddhiṃ ca mahatīṃ vrajet
tato gaccheta rājendra dharmapṛṣṭhaṃ samāhitaḥ
     yatra dharmo mahārāja nityam āste yudhiṣṭhira
     abhigamya tatas tatra vājimedhaphalaṃ labhet
tato gaccheta rājendra brahmaṇas tīrtham uttamam
     tatrārcayitvā rājendra brahmāṇam amitaujasam
     rājasūyāśvamedhābhyāṃ phalaṃ prāpnoti mānavaḥ
tato rājagṛhaṃ gacchet tīrthasevī narādhipa
     upaspṛśya tapodeṣu kākṣīvān iva modate
yakṣiṇyā naityakaṃ tatra prāśnīta puruṣaḥ śuciḥ
     yakṣiṇyās tu prasādena mucyate bhrūṇa hatyayā
maṇināgaṃ tato gatvā gosahasraphalaṃ labhet
     naityakaṃ bhuñjate yas tu maṇināgasya mānavaḥ
daṣṭasyāśīviṣeṇāpi na tasya kramate viṣam
     tatroṣya rajanīm ekāṃ sarvapāpaiḥ pramucyate
tato gaccheta brahmarṣer gautamasya vanaṃ nṛpa
     ahalyāyā hlade snātvā vrajeta paramāṃ gatim
     abhigamya śriyaṃ rājan vindate śriyam uttamām
tatroda pāno dharmajña triṣu lokeṣu viśrutaḥ
     tatrābhiṣekaṃ kṛtvā tu vājimedham avāpnuyāt
janakasya tu rājarṣeḥ kūpas tridaśapūjitaḥ
     tatrābhiṣekaṃ kṛtvā tu viṣṇulokam avāpnuyāt
tato vinaśanaṃ gacchet sarvapāpapramocanam
     vājapeyam avāpnoti somalokaṃ ca gacchati
gaṇḍakīṃ tu samāsādya sarvatīrthajalodbhavām
     vājapeyam avāpnoti sūryalokaṃ ca gacchati
tato 'dhivaṃśyaṃ dharmajña samāviśya tapovanam
     guhyakeṣu mahārāja modate nātra saṃśayaḥ
kampanāṃ tu samāsādya nadīṃ siddhaniṣevitām
     puṇḍarīkam avāpnoti sūryalokaṃ ca gacchati
tato viśālām āsādya nadīṃ trailokyaviśrutām
    agniṣṭomam avāpnoti svargalokaṃ ca gacchati
atha māheśvarīṃ dhārāṃ samāsādya narādhipa
    aśvamedham avāpnoti kulaṃ caiva samuddharet
divaukasāṃ puṣkariṇīṃ samāsādya naraḥ śuciḥ
    na durgatim avāpnoti vājapeyaṃ ca vindati
maheśvara padaṃ gacched brahma cārī samāhitaḥ
    maheśvara pade snātvā vājimedhaphalaṃ labhet
tatra koṭis tu tīrthānāṃ viśrutā bharatarṣabha
    kūrmarūpeṇa rājendra asureṇa durātmanā
    hriyamāṇāhṛtā rājan viṣṇunā prabha viṣṇunā
tatrābhiṣekaṃ kurvāṇas tīrthakoṭyāṃ yudhiṣṭhira
    puṇḍarīkam avāpnoti viṣṇulokaṃ ca gacchati
tato gaccheta rājendra sthānaṃ nārāyaṇasya tu
    sadā saṃnihito yatra harir vasati bhārata
    śālagrāma iti khyāto viṣṇor adbhutakarmaṇaḥ
abhigamya trilokeśaṃ varadaṃ viṣṇum avyayam
    aśvamedham avāpnoti viṣṇulokaṃ ca gacchati
tatroda pāno dharmajña sarvapāpapramocanaḥ
    samudrās tatra catvāraḥ kūpe saṃnihitāḥ sadā
    tatropaspṛśya rājendra na durgatim avāpnuyāt
abhigamya mahādevaṃ varadaṃ viṣṇum avyayam
    virājati yathā soma ṛṇair mukto yudhiṣṭhira
jātismara upaspṛśya śuciḥ prayata mānasaḥ
    jātismaratvaṃ prāpnoti snātvā tatra na saṃśayaḥ
vaṭeśvara puraṃ gatvā arcayitvā tu keśavam
    īpsitāṁl labhate kāmān upavāsān na saṃśayaḥ
tatas tu vāmanaṃ gatvā sarvapāpapramocanam
    abhivādya hariṃ devaṃ na durgatim avāpnuyāt
bharatasyāśramaṃ gatvā sarvapāpapramocanam
    kauśikīṃ tatra seveta mahāpātaka nāśinīm
    rājasūyasya yajñasya phalaṃ prāpnoti mānavaḥ
tato gaccheta dharmajña campakāraṇyam uttamam
    tatroṣya rajanīm ekāṃ gosahasraphalaṃ labhet
atha jyeṣṭhilam āsādya tīrthaṃ paramasaṃmatam
    upoṣya rajanīm ekām agniṣṭoma phalaṃ labhet
tatra viśveśvaraṃ dṛṣṭvā devyā saha mahādyutim
    mitrā varuṇayor lokān āpnoti puruṣarṣabha
kanyā saṃvedyam āsādya niyato niyatāśanaḥ
    manoḥ prajāpater lokān āpnoti bharatarṣabha
kanyāyāṃ ye prayacchanti pānam annaṃ ca bhārata
    tad akṣayam iti prāhur ṛṣayaḥ saṃśitavratāḥ
niścīrāṃ ca samāsādya triṣu lokeṣu viśrutām
    aśvamedham avāpnoti viṣṇulokaṃ ca gacchati
ye tu dānaṃ prayacchanti niścīrā saṃgame narāḥ
    te yānti naraśārdūla brahmalokaṃ na saṃśayaḥ
tatrāśramo vasiṣṭhasya triṣu lokeṣu viśrutaḥ
    tatrābhiṣekaṃ kurvāṇo vājapeyam avāpnuyāt
devakūṭaṃ samāsādya brahmarṣigaṇasevitam
    aśvamedham avāpnoti kulaṃ caiva samuddharet
tato gaccheta rājendra kauśikasya muner hradam
    yatra siddhiṃ parāṃ prāpto viśvā mitro 'tha kauśikaḥ
tatra māsaṃ vased vīra kauśikyāṃ bharatarṣabha
    aśvamedhasya yat puṇyaṃ tan māsenādhigacchati
sarvatīrthavare caiva yo vaseta mahāhrade
    na durgatim avāpnoti vinded bahusuvarṇakam
kumāram abhigatvā ca vīrāśramanivāsinam
    aśvamedham avāpnoti naro nāsty atra saṃśayaḥ
agnidhārāṃ samāsādya triṣu lokeṣu viśrutām
    agniṣṭomam avāpnoti na ca svargān nivartate
pitā maha saro gatvā śailarājapratiṣṭhitam
    tatrābhiṣekaṃ kurvāṇo agniṣṭoma phalaṃ labhet
pitā mahasya sarasaḥ prasrutā lokapāvanī
    kumāra dhārā tatraiva triṣu lokeṣu viśrutā
yatra snātvā kṛtārtho 'smīty ātmānam avagacchati
    ṣaṣṭha kālopavāsena mucyate brahmahatyayā
śikharaṃ vai mahādevyā gauryās trailokyaviśrutam
    samāruhya naraḥ śrāddhaḥ stanakuṇḍeṣu saṃviśet
tatrābhiṣekaṃ kurvāṇaḥ pitṛdevārcane rataḥ
    hayamedham avāpnoti śakra lokaṃ ca gacchati
tāmrāruṇaṃ samāsādya brahma cārī samāhitaḥ
    aśvamedham avāpnoti śakra lokaṃ ca gacchati
nandinyāṃ ca samāsādya kūpaṃ tridaśasevitam
    naramedhasya yat puṇyaṃ tat prāpnoti kurūdvaha
kālikā saṃgame snātvā kauśikyāruṇayor yataḥ
    trirātropoṣito vidvān sarvapāpaiḥ pramucyate
urvaśī tīrtham āsādya tataḥ somāśramaṃ budhaḥ
    kumbhakarṇāśrame snātvā pūjyate bhuvi mānavaḥ
snātvā kokā mukhe puṇye brahma cārī yatavrataḥ
    jātismaratvaṃ prāpnoti dṛṣṭam etat purātane
sakṛn nandāṃ samāsādya kṛtātmā bhavati dvijaḥ
    sarvapāpaviśuddhātmā śakra lokaṃ ca gacchati
ṛṣabhadvīpam āsādya sevyaṃ krauñcaniṣūdanam
    sarasvatyām upaspṛśya vimānastho virājate
auddālakaṃ mahārāja tīrthaṃ muniniṣevitam
    tatrābhiṣekaṃ kurvīta sarvapāpaiḥ pramucyate
dharmatīrthaṃ samāsādya puṇyaṃ brahmarṣisevitam
    vājapeyam avāpnoti naro nāsty atra saṃśayaḥ
tathā campāṃ samāsādya bhāgīrathyāṃ kṛtodakaḥ
    daṇḍārkam abhigamyaiva gosahasraphalaṃ labhet
laveḍikāṃ tato gacchet puṇyāṃ puṇyopasevitām
    vājapeyam avāpnoti vimānasthaś ca pūjyate
