tad vacaḥ pathyam aklībaṃ sāraṇenābhibhāṣitam
 niśamya rāvaṇo rājā pratyabhāṣata sāraṇam
yadi mām abhiyuñjīran devagandharvadānavāḥ
 naiva sītāṃ pradāsyāmi sarvalokabhayād api
tvaṃ tu saumya paritrasto haribhir nirjito bhṛśam
 pratipradānam adyaiva sītāyāḥ sādhu manyase
 ko hi nāma sapatno māṃ samare jetum arhati
ity uktvā paruṣaṃ vākyaṃ rāvaṇo rākṣasādhipaḥ
 āruroha tataḥ śrīmān prāsādaṃ himapāṇḍuram
 bahutālasamutsedhaṃ rāvaṇo 'tha didṛkṣayā
tābhyāṃ carābhyāṃ sahito rāvaṇaḥ krodhamūrchitaḥ
 paśyamānaḥ samudraṃ ca parvatāṃś ca vanāni ca
 dadarśa pṛthivīdeśaṃ susaṃpūrṇaṃ plavaṃgamaiḥ
tad apāram asaṃkhyeyaṃ vānarāṇāṃ mahad balam
 ālokya rāvaṇo rājā paripapraccha sāraṇam
eṣāṃ vānaramukhyānāṃ ke śūrāḥ ke mahābalāḥ
 ke pūrvam abhivartante mahotsāhāḥ samantataḥ
keṣāṃ śṛṇoti sugrīvaḥ ke vā yūthapayūthapāḥ
 sāraṇācakṣva me sarvaṃ ke pradhānāḥ plavaṃgamāḥ
sāraṇo rākṣasendrasya vacanaṃ paripṛcchataḥ
 ācacakṣe 'tha mukhyajño mukhyāṃs tāṃs tu vanaukasaḥ
eṣa yo 'bhimukho laṅkāṃ nardaṃs tiṣṭhati vānaraḥ
 yūthapānāṃ sahasrāṇāṃ śatena parivāritaḥ
yasya ghoṣeṇa mahatā saprākārā satoraṇā
 laṅkā pravepate sarvā saśailavanakānanā
sarvaśākhāmṛgendrasya sugrīvasya mahātmanaḥ
 balāgre tiṣṭhate vīro nīlo nāmaiṣa yūthapaḥ
bāhū pragṛhya yaḥ padbhyāṃ mahīṃ gacchati vīryavān
 laṅkām abhimukhaḥ kopād abhīkṣṇaṃ ca vijṛmbhate
giriśṛṅgapratīkāśaḥ padmakiñjalkasaṃnibhaḥ
 sphoṭayaty abhisaṃrabdho lāṅgūlaṃ ca punaḥ punaḥ
yasya lāṅgūlaśabdena svanantīva diśo daśa
 eṣa vānararājena surgrīveṇābhiṣecitaḥ
 yauvarājye 'ṅgado nāma tvām āhvayati saṃyuge
ye tu viṣṭabhya gātrāṇi kṣveḍayanti nadanti ca
 utthāya ca vijṛmbhante krodhena haripuṃgavāḥ
ete duṣprasahā ghorāś caṇḍāś caṇḍaparākramāḥ
 aṣṭau śatasahasrāṇi daśakoṭiśatāni ca
ya enam anugacchanti vīrāś candanavāsinaḥ
 eṣa āśaṃsate laṅkāṃ svenānīkena marditum
śveto rajatasaṃkāśaḥ sabalo bhīmavikramaḥ
 buddhimān vānaraḥ śūras triṣu lokeṣu viśrutaḥ
tūrṇaṃ sugrīvam āgamya punar gacchati vānaraḥ
 vibhajan vānarīṃ senām anīkāni praharṣayan
yaḥ purā gomatītīre ramyaṃ paryeti parvatam
 nāmnā saṃkocano nāma nānānagayuto giriḥ
tatra rājyaṃ praśāsty eṣa kumudo nāma yūthapaḥ
 yo 'sau śatasahasrāṇāṃ sahasraṃ parikarṣati
yasya vālā bahuvyāmā dīrghalāṅgūlam āśritāḥ
 tāmrāḥ pītāḥ sitāḥ śvetāḥ prakīrṇā ghorakarmaṇaḥ
adīno roṣaṇaś caṇḍaḥ saṃgrāmam abhikāṅkṣati
 eṣaivāśaṃsate laṅkāṃ svenānīkena marditum
yas tv eṣa siṃhasaṃkāśaḥ kapilo dīrghakesaraḥ
 nibhṛtaḥ prekṣate laṅkāṃ didhakṣann iva cakṣuṣā
vindhyaṃ kṛṣṇagiriṃ sahyaṃ parvataṃ ca sudarśanam
 rājan satatam adhyāste rambho nāmaiṣa yūthapaḥ
śataṃ śatasahasrāṇāṃ triṃśac ca hariyūthapāḥ
 parivāryānugacchanti laṅkāṃ marditum ojasā
yas tu karṇau vivṛṇute jṛmbhate ca punaḥ punaḥ
 na ca saṃvijate mṛtyor na ca yūthād vidhāvati
mahābalo vītabhayo ramyaṃ sālveya parvatam
 rājan satatam adhyāste śarabho nāma yūthapaḥ
etasya balinaḥ sarve vihārā nāma yūthapāḥ
 rājañ śatasahasrāṇi catvāriṃśat tathaiva ca
yas tu megha ivākāśaṃ mahān āvṛtya tiṣṭhati
 madhye vānaravīrāṇāṃ surāṇām iva vāsavaḥ
bherīṇām iva saṃnādo yasyaiṣa śrūyate mahān
 ghoraḥ śākhāmṛgendrāṇāṃ saṃgrāmam abhikāṅkṣatām
eṣa parvatam adhyāste pāriyātram anuttamam
 yuddhe duṣprasaho nityaṃ panaso nāma yūthapaḥ
enaṃ śatasahasrāṇāṃ śatārdhaṃ paryupāsate
 yūthapā yūthapaśreṣṭhaṃ yeṣāṃ yūthāni bhāgaśaḥ
yas tu bhīmāṃ pravalgantīṃ camūṃ tiṣṭhati śobhayan
 sthitāṃ tīre samudrasya dvitīya iva sāgaraḥ
eṣa dardarasaṃkāśo vinato nāma yūthapaḥ
 pibaṃś carati parṇāśāṃ nadīnām uttamāṃ nadīm
ṣaṣṭiḥ śatasahasrāṇi balam asya plavaṃgamāḥ
 tvām āhvayati yuddhāya krathano nāma yūthapaḥ
yas tu gairikavarṇābhaṃ vapuḥ puṣyati vānaraḥ
 gavayo nāma tejasvī tvāṃ krodhād abhivartate
enaṃ śatasahasrāṇi saptatiḥ paryupāsate
 eṣa āśaṃsate laṅkāṃ svenānīkena marditum
ete duṣprasahā ghorā balinaḥ kāmarūpiṇaḥ
 yūthapā yūthapaśreṣṭhā yeṣāṃ saṃkhyā na vidyate
