[vai]
      mārkaṇḍeyaṃ mahātmānam ūcuḥ pāṇḍusutās tadā
      māhātmyaṃ dvijamukhyānāṃ śrotum icchāma kathyatām
evam uktaḥ sa bhagavān mārkaṇḍeyo mahātapaḥ
      uvāca sumahātejā sarvaśāstraviśāradaḥ
haihayānāṃ kulakaro rājā parapuraṃjayaḥ
      kumāro rūpasaṃpanno mṛgayām acarad balī
caramāṇas tu so 'raṇye tṛṇavīrut samāvṛte
      kṛṣṇājinottarāsaṅgaṃ dadarśa munim antike
      sa tena nihato 'raṇye manyamānena vai mṛgam
vyathitaḥ karma tat kṛtvā śokopahatacetanaḥ
      jagāma haihayānāṃ vai sakāśaṃ prathitātmanām
rājñāṃ rājīvanetrāsau kumāraḥ pṛthivīpate
      teṣāṃ ca tad yathāvṛttaṃ kathayām āsa vai tadā
taṃ cāpi hiṃsitaṃ tāta muniṃ mūlaphalāśinam
      śrutvā dṛṣṭvāca te tatra babhūvur dīnamānasāḥ
kasyāyam iti te sarve mārgamāṇās tatas tataḥ
      jagmuś cāriṣṭanemes te tārkṣyasyāśramam añjasā
te 'bhivādya mahātmānaṃ taṃ muniṃ saṃśitavratam
      tasthuḥ sarve satu munis teṣāṃ pūjām athāharat
te tam ūcur mahātmānaṃ na vayaṃ satkriyāṃ mune
     tvatto 'rhāḥ karma doṣeṇa brāhmaṇo hiṃsito hi naḥ
tān abravīt sa viprarṣiḥ kathaṃ vo brāhmaṇo hataḥ
     kva cāsau brūta sahitāḥ paśyadhvaṃ me tapobalam
te tu tat sarvam akhilam ākhyāyāsmai yathātatham
     nāpaśyaṃs tam ṛṣiṃ tatra gatāsuṃ te samāgatāḥ
     anveṣamāṇāḥ savrīḍāḥ svapnavad gatamānasāḥ
tān abravīt tatra munis tārkṣyaḥ parapuraṃjayaḥ
     syād ayaṃ brāhmaṇaḥ so 'tha yo yuṣmābhir nivāśitaḥ
     putro hy ayaṃ mama nṛpās tapobalasamanvitaḥ
te tu dṛṣṭvaiva tam ṛṣiṃ vismayaṃ paramaṃ gatāḥ
     mahad āścaryam iti vai vibruvāṇā mahīpate
mṛto hy ayam ato dṛṣṭaḥ kathaṃ jīvitam āptavān
     kim etat tapaso vīryaṃ yanāyaṃ jīvitaḥ punaḥ
     śrotum icchāma viprarṣe yadi śrotavyam ity uta
sa tān uvāca nāsmākaṃ mṛtyuḥ prabhavate nṛpāḥ
     kāraṇaṃ vaḥ pravakṣyāmi hetuyogaṃ samāsataḥ
satyam evābhijānīmo nānṛte kurmahe manaḥ
     svadharmam anutiṣṭhāmas tasmān mṛtyubhayaṃ na naḥ
yad brāhmaṇānāṃ kuśalaṃ tad eṣāṃ kathayāmahe
     naiṣāṃ duścaritaṃ brūmas tasmān mṛtyubhayaṃ na naḥ
atithīn annapānena bhṛtyān atyaśanena ca
     tejasvi deśavāsāc ca tasmān mṛtyubhayaṃ na naḥ
etad vai leśa mātraṃ vaḥ samākhyātaṃ vimatsarāḥ
     gacchadhvaṃ sahitāḥ sarve na pāpād bhayam asti vaḥ
evam astv iti te sarve pratipūjya mahāmunim
     svadeśam agaman hṛṣṭā rājāno bharatarṣabha
