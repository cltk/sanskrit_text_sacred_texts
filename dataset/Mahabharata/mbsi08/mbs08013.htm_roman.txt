[s]
      athottareṇa pāṇḍūnāṃ senāyāṃ dhvanir utthitaḥ
      rathanāgāśvapattīnāṃ daṇḍadhāreṇa vadhyatām
nivartayitvā tu rathaṃ keśavo 'rjunam abravīt
      vāhayann eva turagān garuḍānilaraṃhasaḥ
māgadho 'thāpy atikrānto dviradena pramāthinā
      bhagadattād anavaraḥ śikṣayā ca balena ca
enaṃ hatvā nihantāsi punaḥ saṃśaptakān iti
      vākyānte prāpayat pārthaṃ daṇḍadhārāntikaṃ prati
sa māgadhānāṃ pravaro 'ṅkuśa graho; graheṣv asahyo vikaco yathā grahaḥ
      sapatnasenāṃ pramamātha dāruṇo; mahīṃ samagrāṃ vikaco yathā grahaḥ
sukalpitaṃ dānava nāgasaṃnibhaṃ; mahābhrasaṃhrādam amitramardanam
      rathāśvamātaṅgagaṇān sahasraśaḥ; samāsthito hanti śarair dvipān api
rathān adhiṣṭhāya sa vājisārathīn; rathāṃś ca padbhis tvarito vyapothayat
      dvipāṃś ca padbhyāṃ caraṇaiḥ kareṇa ca; dvipāsthito hanti sa kālacakravat
narāṃś ca kārṣṇāyasa varma bhūṣaṇān; nipātya sāśvān api pattibhiḥ saha
      vyapothayad danti vareṇa śuṣmiṇā; sa śabdavat sthūlanaḍān yathātathā
athārjuno jyātalanemi nisvane; mṛdaṅgabherībahu śaṅkhanādite
      narāśvamātaṅgasahasranāditai; rathottamenābhyapatad dvipottamam
tato 'rjunaṃ dvādaśabhiḥ śarottamair; janārdanaṃ ṣoḍaśabhiḥ samārdayat
     sa daṇḍadhāras turagāṃs tribhis tribhis; tato nanāda prajahāsa cāsakṛt
tato 'sya pārthaḥ sa guṇeṣu kārmukaṃ; cakarta bhallair dhvajam apy alaṃkṛtam
     punar niyantṝn saha pādagoptṛbhis; tatas tu cukrodha girivrajeśvaraḥ
tato 'rjunaṃ bhinnakaṭena dantinā; ghanāghanena anilatulyaraṃhasā
     atīva cukṣobhayiṣur janārdanaṃ; dhanaṃjayaṃ cābhijaghāna tomaraiḥ
athāsya bāhū dvipahastasaṃnibhau; śiraś ca pūrṇendunibhānanaṃ tribhiḥ
     kṣuraiḥ praciccheda sahaiva pāṇḍavas; tato dvipaṃ bāṇaśataiḥ samārdayat
sa pārtha bāṇais tapanīyabhūṣaṇaiḥ; samārucat kāñcanavarma bhṛd dvipaḥ
     tathā cakāśe niśi parvato yathā; davāgninā prajvalitauṣadhi drumaḥ
sa vedanārto 'mbudanisvano nadaṃś; calan bhraman praskhalito ''turo dravan
     papāta rugṇaḥ saniyantṛkas tathā; yathā girir vajranipāta cūrṇitaḥ
himāvadātena suvarṇamālinā; himādrikūṭapratimena dantinā
     hate raṇe bhrātari daṇḍa āvrajaj; jighāṃsur indrāvarajaṃ dhanaṃjayam
sa tomarair arkakaraprabhais tribhir; janārdanaṃ pañcabhir eva cārjunam
     samarpayitvā vinanāda cārdaryas; tato 'sya bāhū vicakarta pāṇḍavaḥ
kṣura prakṛttau subhṛśaṃ sa tomarau; cyutāṅgadau candanarūṣitau bhujau
     gajāt patantau yugapad virejatur; yathādriśṛṅgāt patitau mahoragau
athārdhacandreṇa hṛtaṃ kirīṭinā; papāta daṇḍasya śiraḥ kṣitiṃ dvipāt
     tac choṇitābhaṃ nipatad vireje; divākaro 'stād iva paścimāṃ diśam
atha dvipaṃ śvetanagāgra saṃnibhaṃ; divākarāṃśu pratimaiḥ śarottamaiḥ
     bibheda pārtaḥ sa papāta nānadan; himādrikūṭaḥ kuliśāhato yathā
tato 'pare tatp pratimā jagottamā; jigīṣavaḥ saṃyati savyasācinam
     tathā kṛtās tena yathaiva tau dvipau; tataḥ prabhagnaṃ sumahad ripor balam
gajā rathāśvāḥ puruṣāś ca saṃghaśaḥ; parasparaghnāḥ paripetur āhave
     parasparapraskhalitāḥ samāhatā; bhṛśaṃ ca tat tat kulabhāṣiṇo hatāḥ
athārjunaṃ sve parivārya sainikāḥ; puraṃdaraṃ devagaṇā ivābruvan
     abhaiṣma yasmān maraṇād iva prajāḥ; sa vīra diṣṭyā nihatas tvayā ripuḥ
na cet paritrāsya imāñ janān bhayād; dviṣadbhir evaṃ balibhiḥ prapīḍitān
     tathābhaviṣyad dviṣatāṃ pramodanaṃ; yathā hateṣv eṣv iha no 'riṣu tvayā
itīva bhūyaś ca suhṛdbhir īritā; niśamya vācaḥ sumanās tato 'rjunaḥ
     yathānurūpaṃ pratipūjya taṃ janaṃ; jagāma saṃśaptaka saṃghahā punaḥ
