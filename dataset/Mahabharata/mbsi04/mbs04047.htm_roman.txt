[bhīsma]
      kalāṃśās tāta yujyante muhūrtāś ca dināni ca
      ardhamāsāś ca māsāś ca nakṣatrāṇi grahās tathā
ṛtavaś cāpi yujyante tathā saṃvatsarā api
      evaṃ kālavibhāgena kālacakraṃ pravartate
teṣāṃ kālātirekeṇa jyotiṣāṃ ca vyatikramāt
      pañcame pañcame varṣe dvau māsāv upajāyataḥ
teṣām abhyadhikā māsāḥ pañca dvādaśa ca kṣapāḥ
      trayodaśānāṃ varṣāṇām iti me vartate matiḥ
sarvaṃ yathāvac caritaṃ yad yad ebhiḥ pariśrutam
      evam etad dhruvaṃ jñātvā tato bībhatsur āgataḥ
sarve caiva mahātmānaḥ sarve dharmārthakovidāḥ
      yeṣāṃ yudhiṣṭhiro rājā kasmād dharme 'parādhnuyuḥ
alubdhāś caiva kaunteyāḥ kṛtavantaś ca duṣkaram
      na cāpi kevalaṃ rājyam iccheyus te 'nupāyataḥ
tadaiva te hi vikrāntum īṣuḥ kauravanandanāḥ
      dharmapāśanibaddhās tu na celuḥ kṣatriya vratāt
yac cānṛta iti khyāyed yac ca gacchet parābhavam
      vṛṇuyur maraṇaṃ pārthā nānṛtatvaṃ kathaṃ cana
prāpte tu kāle prāptavyaṃ notsṛjeyur nararṣabhāḥ
     api vajrabhṛtā guptaṃ tathā vīryā hi pāṇḍavāḥ
pratiyudhyāma samare sarvaśastrabhṛtāṃ varam
     tasmād yad atra kalyāṇaṃ loke sad bhir anuṣṭhitam
     tat saṃvidhīyatāṃ kṣipraṃ mā no hy artho 'tigāt parān
na hi paśyāmi saṃgrāme kadā cid api kaurava
     ekāntasiddhiṃ rājendra saṃprāptaś ca dhanaṃjayaḥ
saṃpravṛtte tu saṃgrāme bhāvābhāvau jayājayau
     avaśyam ekaṃ spṛśato dṛṣṭam etad asaṃśayam
tasmād yuddhāvacarikaṃ karma vā dharmasaṃhitam
     kriyatām āśu rājendra saṃprāpto hi dhanaṃjayaḥ
[dur]
     nāhaṃ rājyaṃ pradāsyāmi pāṇḍavānāṃ pitāmaha
     yuddhāvacārikaṃ yat tu tac chīghraṃ saṃvidhīyatām
[bhīsma]
     atra yā māmakī buddhiḥ śrūyatāṃ yadi rocate
     kṣipraṃ balacaturbhāgaṃ gṛhya gaccha puraṃ prati
     tato 'paraś caturbhāgo gāḥ samādāya gacchatu
vayaṃ tv ardhena sainyena pratiyotsyāma pāṇḍavam
     matsyaṃ vā punar āyātam atha vāpi śatakratum
ācāryo madhyatas tiṣṭhatv aśvatthāmā tu savyataḥ
     kṛpaḥ śāradvato dhīmān pārśvaṃ rakṣatu dakṣiṇam
agrataḥ sūtaputras tu karṇas tiṣṭhatu daṃśitaḥ
     ahaṃ sarvasya sainasya paścāt sthāsyāmi pālayan
