[vai]
      tathā samupaviṣṭeṣu pāṇḍaveṣu mahātmasu
      vyāsaḥ satyavatī putraḥ provācāmantrya pārthivam
dhṛtarāṣṭra mahābāho kac cit te vardhate tapaḥ
      kac cin manas te prīṇāni vanavāse narādhipa
kaccid dhṛdi na te śoko rājān putra vināśajaḥ
      kacc cij jñānāni sarvāṇi prasannāni tavānagha
kac cid buddhiṃ dṛḍhāṃ kṛtvā carasyāraṇyakaṃ vidhim
      kacc cid vadhūś ca gāndhārī na śokenābhibhūyate
mahāprajñā buddhimatī devī dharmārthadarśinī
      āgamāpāya tattvajñā kac cid eṣā na śocati
kac cit kuntī ca rājaṃs tvāṃ śuśrūṣur anahaṃkṛtā
      yā parityajya rājyaṃ svaṃ guruśuśrūṣaṇe ratā
kac cid dharmasuto rājā tvayā prītyābhinanditaḥ
      bhīmārjunayamāś caiva kac cid ete 'pi sāntvitāḥ
kac cin nandasi dṛṣṭvaitān kac cit te nirmalaṃ manaḥ
      kac cid viśuddhabhāvo 'si jātajñāno narādhipa
etad dhi tritayaṃ śreṣṭhaṃ sarvabhūteṣu bhārata
      nirvairatā mahārāja satyam adroha eva ca
kac cit te nānutāpo 'sti vanavāsena bhārata
     svadate vanyam annaṃ vā munivāsāṃsi vā vibho
viditaṃ cāpi me rājan vidurasya mahātmanaḥ
     gamanaṃ vidhinā yena dharmasya sumahātmanaḥ
māṇḍavya śāpād dhi sa vai dharmo viduratāṃ gataḥ
     mahābuddhir mahāyogī mahātmā sumahāmanāḥ
bṛhaspatir vā deveṣu śukro vāpy asureṣu yaḥ
     na tathā buddhisaṃpanno yathā sa puruṣarṣabhaḥ
tapobalavyayaṃ kṛtvā sumahac cirasaṃbhṛtam
     māṇḍavyenarṣiṇā dharmo hy abhibhūtaḥ sanātanaḥ
niyogād brahmaṇaḥ pūrvaṃ mayā svena balena ca
     vaicitra vīryake kṣetre jātaḥ sa sumahāmatiḥ
bhrātā tava mahārāja devadevaḥ sanātanaḥ
     dhāraṇāc chreyaso dhyānād yaṃ dharmaṃ kavayo viduḥ
satyena saṃvardhayati damena niyamena ca
     ahiṃsayā ca dānena tapasā ca sanātanaḥ
yena yogabalāj jātaḥ kururājo yudhiṣṭhiraḥ
     dharma ity eṣa nṛpate prājñenāmita buddhinā
yathā hy agnir yathā vāyur yathāpaḥ pṛthivī yathā
     yathākāśaṃ tathā dharma iha cāmutra ca sthitaḥ
sarvagaś caiva kauravya sarvaṃ vyāpya carācaram
     dṛśyate devadevaḥ sa siddhair nirdagdhakilbiṣaiḥ
yo hi dharmaḥ sa viduro viduro yaḥ sa pāṇḍavaḥ
     sa eṣa rājan vaśyas te pāṇḍavaḥ preṣyavat sthitaḥ
praviṣṭaḥ sa svam ātmānaṃ bhrātā te buddhisattamaḥ
     diṣṭyā mahātmā kaunteyaṃ mahāyogabalānvitaḥ
tvāṃ cāpi śreyasā yokṣye nacirād bharatarṣabha
     saṃśayac chedanārthaṃ hi prāptaṃ māṃ viddhi putraka
na kṛtaṃ yat purā kaiś cit karma loke maharṣibhiḥ
     āścaryabhūtaṃ tapasaḥ phalaṃ saṃdarśayāmi vaḥ
kim icchasi mahīpāla mattaḥ prāptum amānuṣam
     draṣṭuṃ spraṣṭum atha śrotuṃ vada kartāsmi tat tathā
