[dhṛ]
      ekavīra vadhe moghā śaktiḥ sūtātmaje yadā
      kasmāt sarvān samutsṛjya sa tāṃ pārthe na muktavān
tasmin hate hatā hi syuḥ sarve pāṇḍava sṛñjayāḥ
      ekavīra vadhe kasmān na yuddhe jayam ādadhat
āhūto na nivarteyam iti tasya mahāvratam
      svayam āhvayitavyaḥ sasūtaputreṇa phalgunaḥ
tato dvairatham ānīya phalgunaṃ śakradattayā
      na jaghāna vṛṣā kasmāt tan mamācakṣva saṃjaya
nūnaṃ buddhivihīnaś cāpy asahāyaś ca me sutaḥ
      śatrubhir vyasitopāyaḥ kathaṃ nu sa jayed arīn
yā hy asya paramā śaktir jayasya ca parāyaṇam
      sā śaktir vāsudevena vyaṃsitāsya ghaṭotkace
kuṇer yathā hastagataṃ hriyed bilvaṃ balīyasā
      tathā śaktir amoghā sā moghī bhūtā ghaṭotkace
yathā varāhasya śunaś ca yudhyatos; tayor abhāve śvapacasya lābhaḥ
      manye vidvan vāsudevasya tadvad; yuddhe lābhaḥ karṇa haiḍimbayor vai
ghaṭotkaco yadi hanyād dhi karṇaṃ; paro lābhaḥ sa bhavet pāṇḍavānām
      vaikartano vā yadi taṃ nihanyāt; tathāpi kṛtyaṃ śaktināśāt kṛtaṃ syāt
iti prājñaḥ prajñayaitad vicārya; ghaṭotkacaṃ sūtaputreṇa yuddhe
     ayodhayad vāsudevo nṛsiṃhaḥ; priyaṃ kurvan pāṇḍavānāṃ hitaṃ ca
etac cikīrṣitaṃ jñātvā karṇe madhunihā nṛpa
     niyojayām āsa tadā dvairathe rākṣaseśvaram
ghaṭotkacaṃ mahāvīryaṃ mahābuddhir janārdanaḥ
     amoghāyā vighātārthaṃ rājan durmantrite tava
tadaiva kṛtakāryā hi vayaṃ syāma kurūdvaha
     na rakṣed yadi kṛṣṇas taṃ pārthaṃ karṇān mahārathāt
sāśvadhvajarathaḥ saṃkhye dhṛtarāṣṭra pated bhuvi
     vinā janārdanaṃ pārtho yogānām īśvaraṃ prabhum
tais tair upāyair bahubhī rakṣyamāṇaḥ sa pārthiva
     jayaty abhimukhaḥ śatrūn pārthaḥ kṛṣṇena pālitaḥ
sa viśeṣaṃ tv amoghāyāḥ kṛṣṇo 'rakṣata pāṇḍavam
     hanyāt kṣiptā hi kaunteyaṃ śaktir vṛkṣam ivāśaniḥ
[dhṛ]
     virodhī ca kumantrī ca prājñamānī mamātmajaḥ
     yasyaiṣa samatikrānto vadhopāyo jayaṃ prati
tavāpi samatikrāntam etad gāvalgaṇe katham
     etam arthaṃ mahābuddhe yat tvayā nāvabodhitaḥ
[s]
     duryodhanasya śakuner mama duḥśāsanasya ca
     rātrau rātrau bhavaty eṣā nityam eva samarthanā
śvaḥ sarvasainyān utsṛjya jahi karṇa dhanaṃjayam
     preṣyavat pāṇḍupāñcālān upabhokṣyāmahe tataḥ
atha vā nihate pārthe pāṇḍuṣv anyatamaṃ tataḥ
     sthāpayed yudhi vārṣṇeyas tasmāt kṛṣṇo nipātyatām
kṛṣṇo hi mūlaṃ pāṇḍūnāṃ pārthaḥ skandha ivodgataḥ
     śākhā ivetare pārthāḥ pāñcālāḥ patrasaṃjñitāḥ
kṛṣṇāśrayāḥ kṛṣṇa balāḥ kṛṣṇa nāthāś ca pāṇḍavāḥ
     kṛṣṇaḥ parāyaṇaṃ caiṣāṃ jyotiṣām iva candramāḥ
tasmāt parṇāni śākhāś ca skandhaṃ cotsṛjya sūtaja
     kṛṣṇaṃ nikṛndhi pāṇḍūnāṃ mūlaṃ sarvatra sarvadā
hanyād yadi hi dāśārhaṃ karṇo yādavanandanam
     kṛtsnā vasumatī rājan vaśe te syān na saṃśayaḥ
yadi hi sa nihataḥ śayīta bhūmau; yadukulapāṇḍavanandano mahātmā
     nanu tava vasudhā narendra sarvā; sa girisamudra vanā vaśaṃ vrajeta
sā tu buddhiḥ kṛtāpy evaṃ jāgrati tridaśeśvare
     aprameye hṛṣīkeśe yuddhakāle vyamuhyata
arjunaṃ cāpi kaunteyaṃ sadā rakṣati keśavaḥ
     na hy enam aicchat pramukhe sauteḥ sthāpayituṃ raṇe
anyāṃś cāsmai rathodārān upasthāpayad acyutaḥ
     amoghāṃ tāṃ kathaṃ śaktiṃ moghāṃ kuryām iti prabho
tataḥ kṛṣṇaṃ mahābāhuḥ sātyakiḥ satyavikramaḥ
     papraccha rathaśārdūla karṇaṃ prati mahāratham
ayaṃ ca pratyayaḥ karṇe śaktyā cāmitavikrama
     kimarthaṃ sūtaputreṇa na muktā phalgune tu sā
[vāsu]
     duḥṣāsanaś ca karṇaś ca śakuniś ca sa saindhavaḥ
     satataṃ mantrayanti sma duryodhana purogamāḥ
karṇa karṇa maheṣvāsa raṇe 'mitaparākrama
     nānyasya śaktir eṣā te moktavyā jayatāṃ vara
ṛte mahārathāt pārthāt kuntīputrād dhanaṃjayāt
     sa hi teṣām atiyaśā devānām iva vāsavaḥ
tasmin vinihate sarve pāṇḍavāḥ sṛñjayaiḥ saha
     bhaviṣyanti gatātmānaḥ surā iva niragnayaḥ
tatheti ca pratijñātaṃ karṇena śinipuṃgava
     hṛdi nityaṃ tu karṇasya vadho gāṇḍīvadhanvanaḥ
aham eva tu rādheyaṃ mohayāmi yudhāṃ vara
     yato nāvasṛjac chaktiṃ pāṇḍave śvetavāhane
phalgunasya hi tāṃ mṛtyum avagamya yuyutsataḥ
     na nidrā na ca me harṣo manaso 'sti yudhāṃ vara
ghaṭotkace vyaṃsitāṃ tu dṛṣṭvā tāṃ śinipuṃgava
     mṛtyor āsyāntarān muktaṃ paśyāmy adya dhanaṃjayam
na pitā na ca me mātā na yūyaṃ bhrātaras tathā
     na ca prāṇās tathā rakṣyā yathā bībhatsur āhave
trailokyarājyād yat kiṃ cid bhaved anyat sudurlabham
     neccheyaṃ sātvatāhaṃ tad vinā pārthaṃ dhanaṃjayam
ataḥ praharṣaḥ sumahān yuyudhānādya me 'bhavat
     mṛtaṃ pratyāgatam iva dṛṣṭvā pārthaṃ dhanaṃjayam
ataś ca prahito yuddhe mayā karṇāya rākṣasaḥ
     na hy anyaḥ samare rātrau śaktaḥ karṇaṃ prabādhitum
[s]
     iti sātyakaye prāha tadā devakinandanaḥ
     dhanaṃjaya hite yuktas tatpriye satataṃ rataḥ
