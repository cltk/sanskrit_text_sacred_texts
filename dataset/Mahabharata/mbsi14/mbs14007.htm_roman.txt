[s]
      katham asmi tvayā jñātaḥ kena vā kathito 'smi te
      etad ācakṣva me tattvam icchase cet priyaṃ mama
satyaṃ te bruvataḥ sarve saṃpatsyante manorathāḥ
      mithyā tu bruvato mūrdhā saptadhā te phaliṣyati
[m]
      nāradena bhavān mahyam ākhyāto hy aṭatā pathi
      guruputro mameti tvaṃ tato me prītir uttamā
[s]
      satyam etad bhavān āha sa māṃ jānāti satriṇam
      kathayasvaitad ekaṃ me kva nu saṃprati nāradaḥ
[m]
      bhavantaṃ kathayitvā tu mama devarṣisattamaḥ
      tato mām abhyanujñāya praviṣṭo havyavāhanam
śrutvā tu pārthivasyaitat saṃvartaḥ parayā mudā
      etāvad aham apy enaṃ kuryām iti tadābravīt
tato maruttam unmatto vācā nirbhartsayann iva
      rūkṣayā brāhmaṇo rājan punaḥ punar athābravīt
vātapradhānena mayā svacittavaśavartinā
      evaṃ vikṛtarūpeṇa kathaṃ yājitum icchasi
bhrātā mama samarthaś ca vāsavena ca satkṛtaḥ
      vartate yājane caiva tena karmāṇi kāraya
gṛhaṃ svaṃ caiva yājyāś ca sarvā guhyāś ca devatāḥ
     pūrvajena mamākṣiptaṃ śarīraṃ varjitaṃ tv idam
nāhaṃ tenānanujñātas tvām āvikṣita karhi cit
     yājayeyaṃ kathaṃ cid vai sa hi pūjyatamo mama
sa tvaṃ bṛhaspatiṃ gaccha tam anujñāpya cāvraja
     tato 'haṃ yājayiṣye tvāṃ yadi yaṣṭum ihecchasi
[m]
     bṛhaspatiṃ gataḥ pūrvam ahaṃ saṃvartatac chṛṇu
     na māṃ kāmayate yājyam asau vāsava vāritaḥ
amaraṃ yājyam āsādya mām ṛṣe mā sma mānuṣam
     yājayethā maruttaṃ tvaṃ martyadharmāṇam āturam
spardhate ca mayā vipra sadā vai sa hi pārthivaḥ
     evam astv iti cāpy ukto bhrātrā te balavṛtrahā
sa mām abhigataṃ premṇā yājyavan na bubhūṣati
     devarājam upāśritya tad viddhi munipuṃgava
so 'ham icchāmi bhavatā sarvasvenāpi yājitum
     kāmaye samatikrāntuṃ vāsavaṃ tvatkṛtair guṇaiḥ
na hi me vartate buddhir gantuṃ brahman bṛhaspatim
     pratyākhyāto hi tenāsmi tathānapakṛte sati
[s]
     cikīrṣasi yathākāmaṃ sarvam etat tvayi dhruvam
     yadi sarvān abhiprāyān kartāsi mama pārthiva
yājyamānaṃ mayā hi tvāṃ bṛhaspatipuraṃdarau
     dviṣetāṃ samabhikruddhāv etad ekaṃ samarthaya
sthairyam atra kathaṃ te syāt sa tvaṃ niḥsaṃśayaṃ kuru
     kupitas tvāṃ na hīdānīṃ bhasma kuryāṃ sa bāndhavam
[m]
     yāvat tapet sahasrāṃśus tiṣṭheraṃś cāpi parvatāḥ
     tāval lokān na labheyaṃ tyajeyaṃ saṃgataṃ yadi
mā cāpi śubhabuddhitvaṃ labheyam iha karhi cit
     samyag jñāne vaiṣaye vā tyajeyaṃ saṃgataṃ yadi
[s]
     āvikṣita śubhā buddhir dhīyatāṃ tava karmasu
     yājanaṃ hi mamāpy evaṃ vartate tvayi pārthiva
saṃvidhāsye ca te rājann akṣayaṃ dravyam uttamam
     yena devān sa gandharvāñ śakraṃ cābhibhaviṣyasi
na tu me vartate buddhir dhane yājyeṣu vā punaḥ
     vipriyaṃ tu cikīrṣāmi bhrātuś cendrasya cobhayoḥ
gamayiṣyāmi cendreṇa samatām api te dhruvam
     priyaṃ ca te kariṣyāmi satyam etad bravīmi te
