tad adbhutatamaṃ vākyaṃ śrutvāgastyasya rāghavaḥ
 gauravād vismayāc caiva bhūyaḥ praṣṭuṃ pracakrame
bhagavaṃs tad vanaṃ ghoraṃ tapas tapyati yatra saḥ
 śveto vaidarbhako rājā kathaṃ tad amṛgadvijam
niḥsattvaṃ ca vanaṃ jātaṃ śūnyaṃ manujavarjitam
 tapaś cartuṃ praviṣṭaḥ sa śrotum icchāmi tattvataḥ
rāmasya bhāṣitaṃ śrutvā kautūhalasamanvitam
 vākyaṃ paramatejasvī vaktum evopacakrame
purā kṛtayuge rāma manur daṇḍadharaḥ prabhuḥ
 tasya putro mahān āsīd ikṣvākuḥ kulavardhanaḥ
taṃ putraṃ pūrvake rājye nikṣipya bhuvi durjayam
 pṛthivyāṃ rājavaṃśānāṃ bhava kartety uvāca ha
tatheti ca pratijñātaṃ pituḥ putreṇa rāghava
 tataḥ paramasaṃhṛṣṭo manuḥ punar uvāca ha
prīto 'smi paramodārakartā cāsi na saṃśayaḥ
 daṇḍena ca prajā rakṣa mā ca daṇḍam akāraṇe
aparādhiṣu yo daṇḍaḥ pātyate mānaveṣu vai
 sa daṇḍo vidhivan muktaḥ svargaṃ nayati pārthivam
tasmād daṇḍe mahābāho yatnavān bhava putraka
 dharmo hi paramo loke kurvatas te bhaviṣyati
iti taṃ bahu saṃdiśya manuḥ putraṃ samādhinā
 jagāma tridivaṃ hṛṣṭo brahmalokam anuttamam
prayāte tridive tasminn ikṣvākur amitaprabhaḥ
 janayiṣye kathaṃ putrān iti cintāparo 'bhavat
karmabhir bahurūpaiś ca tais tair manusutaḥ sutān
 janayām āsa dharmātmā śataṃ devasutopamān
teṣām avarajas tāta sarveṣāṃ raghunandana
 mūḍhaś cākṛtividyaś ca na śuśrūṣati pūrvajān
nāma tasya ca daṇḍeti pitā cakre 'lpatejasaḥ
 avaśyaṃ daṇḍapatanaṃ śarīre 'sya bhaviṣyati
sa paśyamānas taṃ doṣaṃ ghoraṃ putrasya rāghava
 vindhhhya śaivalayor madhye rājyaṃ prādād ariṃdama
sa daṇḍas tatra rājābhūd ramye parvatarodhasi
 puraṃ cāpratimaṃ rāma nyaveśayad anuttamam
purasya cākaron nāma madhumantam iti prabho
 purohitaṃ cośanasaṃ varayām āsa suvratam
evaṃ sa rājā tad rājyaṃ kārayat sapurohitaḥ
 prahṛṣṭamanujākīrṇaṃ devarājyaṃ yathā divi
