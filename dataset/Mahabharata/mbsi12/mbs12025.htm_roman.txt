[vaiṣampāyana]
      punar eva maharṣis taṃ kṛṣṇadvaipāyano 'bravīt
      ajātaśatruṃ kaunteyam idaṃ vacanam arthavat
araṇye vasatāṃ tāta bhrātṝṇāṃ te tapasvinām
      manorathā mahārāja ye tatrāsan yudhiṣṭhira
tān ime bharataśreṣṭha prāpnuvantu mahārathāḥ
      praśādhi pṛthivīṃ pārtha yayātir iva nāhuṣaḥ
araṇye duḥkhavasatir anubhūtā tapasvibhiḥ
      duḥkhasyānte naravyāghrāḥ sukhaṃ tv anubhavantv ime
dharmam arthaṃ ca kāmaṃ ca bhrātṛbhiḥ saha bhārata
      anubhūya tataḥ paścāt prasthātāsi viśāṃ pate
atithīnāṃ ca pitṝṇāṃ devatānāṃ ca bhārata
      ānṛṇyaṃ gaccha kaunteya tataḥ svargaṃ gamiṣyasi
sarvamedhāśvamedhābhyāṃ yajasva kurunandana
      tataḥ paścān mahārāja gamiṣyasi parāṃ gatim
bhrātṝṃś ca sarvān kratubhiḥ saṃyojya bahu dakṣiṇaiḥ
      saṃprāptaḥ kīrtim atulāṃ pāṇḍaveya bhaviṣyasi
vidma te puruṣavyāghra vacanaṃ kurunandana
      śṛṇu mac ca yathā kurvan dharmān na cyavate nṛpaḥ
ādadānasya ca dhanaṃ nigrahaṃ ca yudhiṣṭhira
     samānaṃ dharmakuśalāḥ sthāpayanti nareśvara
deśakālapratīkṣe yo dasyor darśayate nṛpaḥ
     śāstrajāṃ buddhim āsthāya nainasā sa hi yujyate
ādāya baliṣaḍ bhāgaṃ yo rāṣṭraṃ nābhirakṣati
     pratigṛhṇāti tat pāpaṃ caturthāṃśena pārthivaḥ
nibodha ca yathātiṣṭhan dharmān na cyavate nṛpaḥ
     nigrahād dharmaśāstrāṇām anurudhyann apetabhīḥ
     kāmakrodhāv anādṛtya piteva samadarśanaḥ
daivenopahate rājā karmakāle mahādyute
     pramādayati tat karma na tatrāhur ati kramam
tarasā buddhipūrvaṃ vā nigrāhyā eva śatravaḥ
     pāpaiḥ saha na saṃdadhyād rāṣṭraṃ paṇyaṃ na kārayet
śūrāś cāryāś ca satkāryā vidvāṃsaś ca yudhiṣṭhira
     gomato dhaninaś caiva paripālyā viśeṣataḥ
vyavahāreṣu dharmyeṣu niyojyāś ca bahuśrutāḥ
     guṇayukte 'pi naikasmin viśvasyāc ca vicakṣaṇaḥ
arakṣitā durvinīto mānī stabdho 'bhyasūyakaḥ
     enasā yujyate rājā durdānta iti cocyate
ye 'rakṣyamāṇā hīyante daivenopahate nṛpe
     taskaraiś cāpi hanyante sarvaṃ tad rājakilbiṣam
sumantrite sunīte ca vidhivac copapādite
     pauruṣe karmaṇi kṛte nāsty adharmo yudhiṣṭhira
vipadyante samārambhāḥ sidhyanty api ca daivataḥ
     kṛte puruṣakāre tu naino spṛśati pārthivam
atra te rājaśārdūla vartayiṣye kathām imām
     yadvṛttaṃ pūrvarājarṣer hayagrīvasya pārthiva
śatrūn hatvā hatasyājau śūrasyākliṣṭa karmaṇaḥ
     asahāyasya dhīrasya nirjitasya yudhiṣṭhira
yat karma vai nigrahe śātravāṇāṃ; yogaś cāgryaḥ pālane mānavānām
     kṛtvā karma prāpya kīrtiṃ suyuddhe; vājigrīvo modate devaloke
saṃtyaktātmā samareṣv ātatāyī; śastraiś chinno dasyubhir ardyamānaḥ
     aśvagrīvaḥ karma śīlo mahātmā; saṃsiddhātmā modate devaloke
dhanur yūpo raśanā jyā śaraḥ sruk; sruvaḥ khaṅgo rudhiraṃ yatra cājyam
     ratho vedī kāmago yuddham agniś; cāturhotraṃ caturo vājimukhyāḥ
hutvā tasmin yajñavahnāv athārīn; pāpān mukto rājasiṃhas tarasvī
     prāṇān hutvā cāvabhṛthe raṇe sa; vājigrīvo modate devaloke
rāṣṭraṃ rakṣan buddhipūrvaṃ nayena; saṃtyaktātmā yajñaśīlo mahātmā
     sarvāṁl lokān vyāpya kīrtyā manasvī; vājigrīvo modate devaloke
daivīṃ siddhiṃ mānuṣīṃ daṇḍanītiṃ; yoganyāyaiḥ pālayitvā mahīṃ ca
     tasmād rājā dharmaśīlo mahātmā; hayagrīvo modate svargaloke
vidvāṃs tyāgī śraddadhānaḥ kṛtajñas; tyaktvā lokaṃ mānuṣaṃ karmakṛtvā
     medhāvināṃ viduṣāṃ saṃmatānāṃ; tanutyajāṃ lokam ākramya rājā
samyag vedān prāpya śāstrāṇy adhītya; samyag rāṣṭraṃ pālayitvā mahātmā
     cāturvarṇyaṃ sthāpayitvā svadharme; vājigrīvo modate devaloke
jitvā saṃgrāmān pālayitvā prajāś ca; somaṃ pītvā tarpayitvā dvijāgryān
     yuktyā daṇḍaṃ dhārayitvā prajānāṃ; yuddhe kṣīṇo modate devaloke
vṛttaṃ yasya ślāghanīyaṃ manuṣyāḥ; santo vidvāṃsaś cārhayanty arhaṇīyāḥ
     svargaṃ jitvā vīralokāṃś ca gatvā; siddhiṃ prāptaḥ puṇyakīrtir mahātmā
