[s]
      putras tu te mahārāja rathastho rathināṃ varaḥ
      durutsaho babhau yuddhe yathā rudraḥ pratāpavān
tasya bāṇasahasrais tu pracchannā hy abhavan mahī
      parāṃś ca siṣice bāṇair dhārābhir iva parvatān
na ca so 'sti pumān kaśc cin pāṇḍavānāṃ mahāhave
      hayo gajo ratho vāpi yo 'sya bāṇair avikṣataḥ
yaṃ yaṃ hi samare yodhaṃ prapaśyāmi viśāṃ pate
      sa sa bāṇaiś cito 'bhūd vai putreṇa tava bhārata
yathā sainyena rajasā samuddhūtena vāhinī
      pratyadṛśyata saṃchannā tathā bāṇair mahātmanaḥ
bāṇabhūtām apaśyāma pṛthivīṃ pṛthivīpate
      duryodhanena prakṛtāṃ kṣiprahastena dhanvinā
teṣu yodhasahasreṣu tāvakeṣu pareṣu ca
      eko duryodhano hy āsīt pumān iti matir mama
tatrādbhutam apaśyāma tava putrasya vikramam
      yad ekaṃ sahitāḥ pārthā nātyavartanta bhārata
yudhiṣṭhiraṃ śatenājau vivyādha bharatarṣabha
      bhīmasenaṃ ca saptatyā sahadevaṃ ca saptabhiḥ
nakulaṃ ca catuḥṣaṣṭyā dhṛṣṭadyumnaṃ ca pañcabhiḥ
     saptabhir draupadeyāṃś ca tribhir vivyādha sātyakim
     dhanuś ciccheda bhallena sahadevasya māriṣa
tad apāsya dhanuś chinnaṃ mādrīputraḥ pratāpavān
     abhyadhāvata rājānaṃ pragṛhyānyān mahad dhanuḥ
     tato duryodhanaṃ saṃkhye vivyādha daśabhiḥ śaraiḥ
nakulaś ca tato vīro rājānaṃ navabhiḥ śaraiḥ
     ghorarūpair maheṣvāso vivyādha ca nanāda ca
sātyakiś cāpi rājānaṃ śareṇānataparvaṇā
     draupadeyās trisaptatyā dharmarājaś ca saptabhiḥ
     aśītyā bhīmasenaś ca śarai rājānam ārdayat
samantāt kīryamāṇas tu bāṇasaṃghair mahātmabhiḥ
     na cacāla mahārāja sarvasainyasya paśyataḥ
lāghavaṃ sauṣṭhavaṃ cāpi vīryaṃ caiva mahātmanaḥ
     ati sarvāṇi bhūtāni dadṛśuḥ sarvamānavāḥ
dhārtarāṣṭrās tu rājendra yātvā tu svalpam antaram
     apaśyamānā rājānaṃ paryavartanta daṃśitāḥ
teṣām āpatatāṃ ghoras tumulaḥ samajāyata
     kṣubdhasya hi samudrasya prāvṛṭkāle yathā niśi
samāsādya raṇe te tu rājānam aparājitam
     pratyudyayur maheṣvāsāḥ pāṇḍavān ātatāyinaḥ
bhīmasenaṃ raṇe kruddhaṃ droṇaputro nyavārayat
     tato bāṇair mahārāja pramuktaiḥ sarvatodiśam
     nājñāyanta raṇe vīrā na diśaḥ pradiśas tathā
tāv ubhau krūrakarmāṇāv ubhau bhārata duḥsahau
     ghorarūpam ayudhyetāṃ kṛtapratikṛtaiṣiṇau
     trāsayantau jagat sarvaṃ jyā kṣepa vihatatvacau
śakunis tu raṇe vīro yudhiṣṭhiram apīḍayat
     tasyāśvāṃś caturo hatvā subalasya suto vibhuḥ
     nādaṃ cakāra balavān sarvasainyāni kampayan
etasminn antare vīraṃ rājānam aparājitam
     apovāha rathenājau sahadevaḥ pratāpavān
athānyaṃ ratham āsthāya dharmarājo yudhiṣṭhiraḥ
     śakuniṃ navabhir viddhvā punar vivyādha pañcabhiḥ
     nanāda ca mahānādaṃ pravaraḥ sarvadhanvinām
tad yuddham abhavac citraṃ ghorarūpaṃ ca māriṣa
     īkṣitṛprītijananaṃ siddhacāraṇasevitam
ulūkas tu maheṣvāsaṃ nakulaṃ yuddhadurmadam
     abhyadravad ameyātmā śaravarṣaiḥ samantataḥ
tathaiva nakulaḥ śūraḥ saubalasya sutaṃ raṇe
     śaravarṣeṇa mahatā samantāt paryavārayat
tau tatra samare vīrau kulaputrau mahārathau
     yodhayantāv apaśyetāṃ parasparakṛtāgasau
tathaiva kṛtavarmā tu śaineyaṃ śatrutāpanam
     yodhayañ śuśubhe rājan balaṃ śakra ivāhave
duryodhano dhanuś chittvā dhṛṣṭadyumnasya saṃyuge
     athainaṃ chinnadhanvānaṃ vivyādha niśitaiḥ śaraiḥ
dhṛṣṭadyumno 'pi samare pragṛhya paramāyudham
     rājānaṃ yodhayām āsa paśyatāṃ sarvadhanvinām
tayor yuddhaṃ mahac cāsīt saṃgrāme bharatarṣabha
     prabhinnayor yathā saktaṃ mattayor varahastinoḥ
gautamas tu raṇe kruddho draupadeyān mahābalān
     vivyādha bahubhiḥ śūraḥ śaraiḥ saṃnataparvabhiḥ
tasya tair abhavad yuddham indriyair iva dehinaḥ
     ghora rūpam asaṃvāryaṃ nirmaryādam atīva ca
te ca taṃ pīḍayām āsur indriyāṇīva bāliśam
     sa ca tān pratisaṃrabdhaḥ pratyayodhayad āhave
evaṃ citram abhūd yuddhaṃ tasya taiḥ saha bhārata
     utthāyotthāya hi yathā dehinām indriyair vibho
narāś caiva naraiḥ sārdhaṃ dantino dantibhis tathā
     hayā hayaiḥ samāsaktā rathino rathibhis tathā
     saṃkulaṃ cābhavad bhūyo ghorarūpaṃ viśāṃ pate
idaṃ citram idaṃ ghoram idaṃ raudram iti prabho
     yuddhāny āsna mahārāja ghorāṇi ca bahūni ca
te samāsādya samare parasparam ariṃdamāḥ
     vivyadhuś caiva jaghnuś ca samāsādya mahāhave
teṣāṃ śatra samudbhūtaṃ rajas tīvram adṛśyata
     pravātenoddhataṃ rājan dhāvadbhiś cāśvasādibhiḥ
rathanemi samudbhūtaṃ niḥśvāsaiś cāpidantinām
     rajaḥ saṃdhyābhrakapilaṃ divākarapathaṃ yayau
rajasā tena saṃpṛkte bhāskare niṣprabhī kṛte
     saṃchāditābhavad bhūmiste ca śūrā mahārathāḥ
muhūrtād iva saṃvṛttaṃ nīrajaskaṃ samantatha
     vīra śoṇitasiktāyāṃ bhūmau bharatasattama
     upāśāmyat tatas tīvraṃ tad rajo ghoradarśanam
tato 'paśyaṃ mahārāja dvaṃdva yuddhāni bhārata
     yathā pragryaṃ yathā jyeṣṭhaṃ madhyāhne vai sudāruṇe
     varmaṇāṃ tatra rājendra vyadṛśyantojjvalāḥ prabhāḥ
śabdaḥ sutumulaḥ saṃkhye śarāṇāṃ patatām abhūt
     mahāveṇuvanasyeva dahyamānasya sarvataḥ
