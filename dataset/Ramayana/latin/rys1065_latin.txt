tataḥ prabhāte vimale kṛtakarmā narādhipaḥ
 viśvāmitraṃ mahātmānam ājuhāva sarāghavam
tam arcayitvā dharmātmā śāstradṛṣṭtena karmaṇā
 rāghavau ca mahātmānau tadā vākyam uvāca ha
bhagavan svāgataṃ te 'stu kiṃ karomi tavānagha
 bhavān ājñāpayatu mām ājñāpyo bhavatā hy aham
evam uktaḥ sa dharmātmā janakena mahātmanā
 pratyuvāca munir vīraṃ vākyaṃ vākyaviśāradaḥ
putrau daśarathasyemau kṣatriyau lokaviśrutau
 draṣṭukāmau dhanuḥ śreṣṭhaṃ yad etat tvayi tiṣṭhati
etad darśaya bhadraṃ te kṛtakāmau nṛpātmajau
 darśanād asya dhanuṣo yatheṣṭaṃ pratiyāsyataḥ
evam uktas tu janakaḥ pratyuvāca mahāmunim
 śrūyatām asya dhanuṣo yad artham iha tiṣṭhati
devarāta iti khyāto nimeḥ ṣaṣṭho mahīpatiḥ
 nyāso 'yaṃ tasya bhagavan haste datto mahātmanā
dakṣayajñavadhe pūrvaṃ dhanur āyamya vīryavān
 rudras tu tridaśān roṣāt salilam idam abravīt
yasmād bhāgārthino bhāgān nākalpayata me surāḥ
 varāṅgāni mahārhāṇi dhanuṣā śātayāmi vaḥ
tato vimanasaḥ sarve devā vai munipuṃgava
 prasādayanti deveśaṃ teṣāṃ prīto 'bhavad bhavaḥ
prītiyuktaḥ sa sarveṣāṃ dadau teṣāṃ mahātmanām
tad etad devadevasya dhanūratnaṃ mahātmanaḥ
 nyāsabhūtaṃ tadā nyastam asmākaṃ pūrvake vibho
atha me kṛṣataḥ kṣetraṃ lāṅgalād utthitā mama
 kṣetraṃ śodhayatā labdhvā nāmnā sīteti viśrutā
bhūtalād utthitā sā tu vyavardhata mamātmajā
 vīryaśulketi me kanyā sthāpiteyam ayonijā
bhūtalād utthitāṃ tāṃ tu vardhamānāṃ mamātmajām
 varayām āsur āgamya rājāno munipuṃgava
teṣāṃ varayatāṃ kanyāṃ sarveṣāṃ pṛthivīkṣitām
 vīryaśulketi bhagavan na dadāmi sutām aham
tataḥ sarve nṛpatayaḥ sametya munipuṃgava
 mithilām abhyupāgamya vīryaṃ jijñāsavas tadā
teṣāṃ jijñāsamānānāṃ vīryaṃ dhanur upāhṛtam
 na śekur grahaṇe tasya dhanuṣas tolane 'pi vā
teṣāṃ vīryavatāṃ vīryam alpaṃ jñātvā mahāmune
 pratyākhyātā nṛpatayas tan nibodha tapodhana
tataḥ paramakopena rājāno munipuṃgava
 arundhan mithilāṃ sarve vīryasaṃdeham āgatāḥ
ātmānam avadhūtaṃ te vijñāya munipuṃgava
 roṣeṇa mahatāviṣṭāḥ pīḍayan mithilāṃ purīm
tataḥ saṃvatsare pūrṇe kṣayaṃ yātāni sarvaśaḥ
 sādhanāni munireṣṭha tato 'haṃ bhṛśaduḥkhitaḥ
tato devagaṇān sarvāṃs tapasāhaṃ prasādayam
 daduś ca paramaprītāś caturaṅgabalaṃ surāḥ
tato bhagnā nṛpatayo hanyamānā diśo yayuḥ
 avīryā vīryasaṃdigdhā sāmātyāḥ pāpakāriṇaḥ
tad etan muniśārdūla dhanuḥ paramabhāsvaram
 rāmalakṣmaṇayoś cāpi darśayiṣyāmi suvrata
yady asya dhanuṣo rāmaḥ kuryād āropaṇaṃ mune
 sutām ayonijāṃ sītāṃ dadyāṃ dāśarather aham
