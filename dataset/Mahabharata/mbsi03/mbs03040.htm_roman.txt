[vai]
      gateṣu teṣu sarveṣu tapasviṣu mahātmasu
      pināka pāṇir bhagavān sarvapāpaharo haraḥ
kairātaṃ veṣam āsthāya kāñcanadruma saṃnibham
      vibhrājamāno vapuṣā girir merur ivāparaḥ
śrīmad dhanur upādāya śarāṃś cāśīviṣopamān
      niṣpapāta mahārciṣmān dahan kakṣam ivānalaḥ
devyā sahomayā śrīmān samānavrataveṣayā
      nānāveṣadharair hṛṣṭair bhūtair anugatas tadā
kirāta veṣapracchannaḥ strībhiś cānu sahasraśaḥ
      aśobhata tadā rājan sa devo 'tīva bhārata
kṣaṇena tad vanaṃ sarvaṃ niḥśabdam abhavat tadā
      nādaḥ prasravaṇānāṃ ca pakṣiṇāṃ cāpy upāramat
sa saṃnikarṇam āgamya pārthasyākliṣṭa karmaṇaḥ
      mūkaṃ nāma diteḥ putraṃ dadarśādbhutadarśanam
vārāhaṃ rūpam āsthāya tarkayantam ivārjunam
      hantuṃ paramaduṣṭātmā tam uvācātha phalgunaḥ
gāṇḍīvaṃ dhanur ādāya śarāṃś cāśīviṣopamān
      sajyaṃ dhanurvaraṃ kṛtvā jyāghoṣeṇa ninādayan
yan māṃ prārthayase hantum anāgasam ihāgatam
     tasmāt tvāṃ pūrvam evāhaṃ neṣyāmi yamasādanam
taṃ dṛṣṭvā prahariṣyantaṃ phalgunaṃ dṛṣṭha dhanvvinam
     kirāta rūpī sahasā vārayām āsa śaṃkaraḥ
mayaiṣa prārthitaḥ pūrvaṃ nīlameghasamaprabhaḥ
     anādṛtyaiva tad vākyaṃ prajahārātha phalgunaḥ
kirātaś ca samaṃ tasminn ekalakṣye mahādyutiḥ
     pramumocāśani prakhyaṃ śaram agniśikhopamam
tau muktau sāyakau tābhyāṃ samaṃ tatra nipetatuḥ
     mūkasya gātre vistīrṇe śailasaṃhanane tadā
yathāśaniviniṣpeṣo vajrasyeva ca parvate
     tathā tayoḥ saṃnipātaḥ śarayor abhavat tadā
sa viddho bahubhir bāṇair dīptāsyaiḥ pannagair iva
     mamāra rākṣasaṃ rūpaṃ bhūyaḥ kṛtvā vibhīṣaṇam
dadarśātha tato jiṣṇuḥ puruṣaṃ kāñcanaprabham
     kirāta veṣapracchannaṃ strī sahāyam amitrahā
tam abravīt prītamanāḥ kaunteyaḥ prahasann iva
     ko bhavān aṭate ghore vibheṣi kanakaprabha
kimarthaṃ ca tvayā viddho mṛgo 'yaṃ matparigrahaḥ
     mayābhipannaḥ pūrvaṃ hi rākṣaso 'yam ihāgataḥ
kāmāt paribhavād vāpi na me jīvan vimokṣyase
     na hy eṣa mṛgayā dharmo yas tvayādya kṛto mayi
     tena tvāṃ bhraṃśayiṣyāmi jīvitāt parvatāśraya
ity uktaḥ pāṇḍaveyena kirātaḥ prahasann iva
     uvāca ślakṣṇayā vācā pāṇḍavaṃ savyasācinam
mamaivāyaṃ lakṣyabhūtaḥ pūrvam eva parigrahaḥ
     mamaiva ca prahāreṇa jīvitād vyavaropitaḥ
doṣān svān nārhase 'nyasmai vaktuṃ svabaladarpitaḥ
     abhiṣakto 'smi mandātman na me jīvan vimokṣyase
sthiro bhavasva mokṣyāmi sāyakān aśanīn iva
     ghaṭasva parayā śaktyā muñca tvam api sāyakān
tatas tau tatra saṃrabdhau garjamānau muhur muhuḥ
     śarair āśīviṣākārais tatakṣāte parasparam
tato 'rjunaḥ śaravarṣaṃ kirāte samavāsṛjat
     tat prasannena manasā pratijagrāha śaṃkaraḥ
muhūrtaṃ śaravarṣaṃ tat pratigṛhya pinākadhṛk
     akṣatena śarīreṇa tasthau girir ivācalaḥ
sa dṛṣṭvā bāṇavarṣaṃ tan moghī bhūtaṃ dhanaṃjayaḥ
     paramaṃ vismayaṃ cakre sādhu sādhv iti cābravīt
aho 'yaṃ sukumārāṅgo himavacchikharālayaḥ
     gāṇḍīvamuktān nārācān pratigṛhṇāty avihvalaḥ
ko 'yaṃ devo bhavet sākṣād rudro yakṣaḥ sureśvaraḥ
     vidyate hi giriśreṣṭhe tridaśānāṃ samāgamaḥ
na hi madbāṇajālānām utsṛṣṭānāṃ sahasraśaḥ
     śakto 'nyaḥ sahituṃ vegam ṛte devaṃ pinākinam
devo vā yadi vā yakṣo rudrād anyo vyavasthitaḥ
     aham enaṃ śarais tīkṣṇair nayāmi yamasādanam
tato hṛṣṭamanā jiṣṇur nārācān marmabhedinaḥ
     vyasṛjac chatadhā rājan mayūkhān iva bhāskaraḥ
tān prasannena manasā bhagavāṁl lokabhāvanaḥ
     śūlapāṇiḥ pratyagṛhṇāc chilā varṣam ivācalaḥ
kṣaṇena kṣīṇabāṇo 'tha saṃvṛttaḥ phalgunas tadā
     vitrāsaṃ ca jagāmātha taṃ dṛṣṭvā śarasaṃkṣayam
cintayām āsa jiṣṇus tu bhagavantaṃ hutāśanam
     purastād akṣayau dattau tūṇau yenāsya khāṇḍave
kiṃ nu mokṣyāmi dhanuṣā yan me bāṇāḥ kṣayaṃ gatāḥ
     ayaṃ ca puruṣaḥ ko 'pi bāṇān grasati sarvaśaḥ
aham enaṃ dhanuṣkoṭyā śūlāgreṇeva kuñjaram
     nayāmi daṇḍadhārasya yamasya sadanaṃ prati
saṃprāyudhyad dhanuṣkoṭyā kaunteyaḥ paravīrahā
     tad apy asya dhanur divyaṃ jagrāsa girigocaraḥ
tato 'rjuno grastadhanuḥ khaḍgapāṇir atiṣṭhata
     yuddhasyāntam abhīpsan vai vegenābhijagāma tam
tasya mūrdhni śitaṃ khaḍgam asaktaṃ parvateṣv api
     mumoca bhujavīryeṇa paphālāsi varo hi saḥ
     tasya mūrdhānam āsādya paphālāsi varo hi saḥ
tato vṛkṣaiḥ śilābhiś ca yodhayām āsa phalgunaḥ
     yathā vṛkṣān mahākāyaḥ pratyagṛhṇād atho śilāḥ
kirāta rūpī bhagavāṃs tataḥ pārtho mahābalaḥ
     muṣṭibhir vajrasaṃsparśair dhūmam utpādayan mukhe
     prajahāra durādharṣe kirāta samarūpiṇi
tataḥ śakrāśanisamair muṣṭibhir bhṛśadāruṇaiḥ
     kirāta rūpī bhagavān ardayām āsa phalgunam
tataś caṭacaṭā śabdaḥ sughoraḥ samajāyata
     pāṇḍāvasya ca muṣṭīnāṃ kirātasya ca yudhyataḥ
sumuhūrtaṃ mahad yuddham āsīt tal lomaharṣaṇam
     bhujaprahāra saṃyuktaṃ vṛtravāsavayor iva
jahārātha tato jiṣṇuḥ kirātam urasā balī
     pāṇḍavaṃ ca viceṣṭantaṃ kirāto 'py ahanad balāt
tayor bhujaviniṣpeṣāt saṃgharṣeṇorasos tathā
     samajāyata gātreṣu pāvako 'ṅgāradhūmavān
tata enaṃ mahādevaḥ pīḍya gātraiḥ supīḍitam
     tejasā vyākramad roṣāc cetas tasya vimohayan
tato nipīḍitair gātraiḥ piṇḍī kṛta ivābabhau
     phalguno gātrasaṃruddho devadevena bhārata
niruccvāso 'bhavac caiva saṃniruddho mahātmanā
     tataḥ papāta saṃmūḍhas tataḥ prīto 'bhavad bhavaḥ
[bhagavān]
     bho bho phalguna tuṣṭo 'smi karmaṇāpratimena te
     śauryeṇānena dhṛtyā ca kṣatriyo nāsti te samaḥ
samaṃ tejaś ca vīryaṃ ca mamādya tava cānagha
     prītas te 'haṃ mahābāho paśya māṃ puruṣarṣabha
dadāni te viśālākṣa cakṣuḥ pūrva ṛṣir bhavān
     vijeṣyasi raṇe śatrūn api sarvān divaukasaḥ
[vai]
     tato devaṃ mahādevaṃ giriśaṃ śūlapāṇinam
     dadarśa phalgunas tatra sahadevyā mahādyutim
sa jānubhyāṃ mahīṃ gatvā śirasā praṇipatya ca
     prasādayām āsa haraṃ pārthaḥ parapuraṃjayaḥ
[arj]
     kapardin sarvabhūteśa bhaga netranipātana
     vyatikramaṃ me bhagavan kṣantum arhasi śaṃkara
bhavagad darśanākāṅkṣī prāpto 'smīmaṃ mahāgirim
     dayitaṃ tava deveśa tāpasālayam uttamam
prasādaye tvāṃ bhagavan sarvabhūtanamaskṛta
     na me syād aparādho 'yaṃ mahādevātisāhasāt
kṛto mayā yad ajñānād vimardo 'yaṃ tvayā saha
     śaraṇaṃ saṃprapannāya tatkṣamasvādya śaṃkara
[vai]
     tam uvāca mahātejāḥ prahasya vṛṣabhadhvajaḥ
     pragṛhya ruciraṃ bāhuṃ kṣāntam ity eva phalgunam
