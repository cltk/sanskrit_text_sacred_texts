[vyāsa]
      bhadre drakṣyasi gāndhāri putrān bhrātṝn sakhīṃs tathā
      vadhūś ca patibhiḥ sārdhaṃ niśi suptotthitā iva
karṇaṃ drakṣyati kuntī ca saubhadraṃ cāpi yādavī
      draupadī pañca putrāṃś ca pitṝn bhrātṝṃs tathaiva ca
pūrvam evaiṣa hṛdaye vyavasāyo 'bhavan mama
      yathāsmi codito rājñā bhavatyā pṛthayaiva ca
na te śocyā mahātmānaḥ sarva eva nararṣabhāḥ
      kṣatradharmaparāḥ santas tathā hi nidhanaṃ gatāḥ
bhavitavyam avaśyaṃ tat surakāryam anindite
      avaterur tataḥ sarve deva bhāgair mahītalam
gandharvāpsarasaś caiva piśācā guhya rākṣasāḥ
      tathā puṇyajanāś caiva siddhā devarṣayo 'pi ca
devāś ca dānavāś caiva tathā brahmarṣayo 'malāḥ
      ta ete nidhanaṃ prāptāḥ kurukṣetre raṇājire
gandharvarājo yo dhīmān dhṛtarāṣṭra iti śrutaḥ
      sa eva mānuṣe loke dhṛtarāṣṭraḥ patis tava
pāṇḍuṃ marudgaṇaṃ viddhi viśiṣṭatamam acyutam
      dharmasyāṃśo 'bhavat kṣattā rājā cāyaṃ yudhiṣṭhiraḥ
kaliṃ duryodhanaṃ viddhi śakuniṃ dvāparaṃ tathā
     duḥśāsanādīn viddhi tvaṃ rākṣasāñ śubhadarśane
marudgaṇād bhīmasenaṃ balavantam ariṃdamam
     viddhi ca tvvaṃ naram ṛṣim imaṃ pārthaṃ dhanaṃjayam
     nārāyaṇaṃ hṛṣīkeśam aśvinau yamajāv ubhau
dvidhākṛtvātmano deham ādityaṃ tapasā varam
     lokāṃś ca tāpayānaṃ vai viddhi karṇaṃ ca śobhane
     yaś ca vairārtham udbhūtaḥ saṃgharṣajananas tathā
yaś ca pāṇḍava dāyādo hataḥ ṣaḍbhir mahārathaiḥ
     sa soma iha saubhadro yogād evābhavad dvidhā
draupadyā saha saṃbhūtaṃ dhṛṣṭadyumnaṃ ca pāvakāt
     agner bhāgaṃ śubhaṃ viddhi rākṣasaṃ tu śikhaṇḍinam
droṇaṃ bṛhaspater bhāgaṃ viddhi drauṇiṃ ca rudrajam
     bhīṣmaṃ ca viddhi gāṅgeyaṃ vasuṃ mānuṣatāṃ gatam
evam ete mahāprājñe devā mānuṣyam etya hi
     tataḥ punar gatāḥ svargaṃ kṛte karmaṇi śobhane
yac ca vo hṛdi sarveṣāṃ duḥkham enac ciraṃ sthitam
     tad adya vyapaneṣyāmi paralokakṛtād bhayāt
sarve bhavanto gacchantu nadīṃ bhāgīrathīṃ prathi
     tatra drakṣyatha tān sarvān ye hatāsmin raṇājire
[vai]
     iti vyāsasya vacanaṃ śrutvā sarve janas tadā
     mahatā siṃhanādena gaṅgām abhimukho yayau
dhṛtarāṣṭraś ca sāmātyaḥ prayayau saha pāṇḍavaiḥ
     sahito muniśārdūlair gandharvaiś ca samāgataiḥ
tato gaṅgāṃ samāsādya krameṇa sajanārṇavaḥ
     nivāsam akarot sārvo yathāprīti yathāsukham
rājā ca pāṇḍavaiḥ sārdham iṣṭe deśe sahānugaḥ
     nivāsam akarod dhīmān sastrī vṛddhapuraḥsaraḥ
jagāma tad ahaś cāpi teṣāṃ varṣaśataṃ yathā
     niśāṃ pratīkṣamāṇānāṃ didṛkṣūṇāṃ mṛtān nṛpān
atha puṇyaṃ girivaram astam abhyagamad raviḥ
     tataḥ kṛtābhiṣekās te naiśaṃ karma samācaran
