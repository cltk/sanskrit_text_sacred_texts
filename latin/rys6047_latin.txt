tasmin hate rākṣasasainyapāle; plavaṃgamānām ṛṣabheṇa yuddhe
 bhīmāyudhaṃ sāgaratulyavegaṃ; pradudruve rākṣasarājasainyam
gatvā tu rakṣo'dhipateḥ śaśaṃsuḥ; senāpatiṃ pāvakasūnuśastam
 tac cāpi teṣāṃ vacanaṃ niśamya; rakṣo'dhipaḥ krodhavaśaṃ jagāma
saṃkhye prahastaṃ nihataṃ niśamya; śokārditaḥ krodhaparītacetāḥ
 uvāca tān nairṛtayodhamukhyān; indro yathā cāmarayodhamukhyān
nāvajñā ripave kāryā yair indrabalasūdanaḥ
 sūditaḥ sainyapālo me sānuyātraḥ sakuñjaraḥ
so 'haṃ ripuvināśāya vijayāyāvicārayan
 svayam eva gamiṣyāmi raṇaśīrṣaṃ tad adbhutam
adya tad vānarānīkaṃ rāmaṃ ca sahalakṣmaṇam
 nirdahiṣyāmi bāṇaughair vanaṃ dīptair ivāgnibhiḥ
sa evam uktvā jvalanaprakāśaṃ; rathaṃ turaṃgottamarājiyuktam
 prakāśamānaṃ vapuṣā jvalantaṃ; samārurohāmararājaśatruḥ
sa śaṅkhabherīpaṭaha praṇādair; āsphoṭitakṣveḍitasiṃhanādaiḥ
 puṇyaiḥ stavaiś cāpy abhipūjyamānas; tadā yayau rākṣasarājamukhyaḥ
sa śailajīmūtanikāśa rūpair; māṃsāśanaiḥ pāvakadīptanetraiḥ
 babhau vṛto rākṣasarājamukhyair; bhūtair vṛto rudra ivāmareśaḥ
tato nagaryāḥ sahasā mahaujā; niṣkramya tad vānarasainyam ugram
 mahārṇavābhrastanitaṃ dadarśa; samudyataṃ pādapaśailahastam
tad rākṣasānīkam atipracaṇḍam; ālokya rāmo bhujagendrabāhuḥ
 vibhīṣaṇaṃ śastrabhṛtāṃ variṣṭham; uvāca senānugataḥ pṛthuśrīḥ
nānāpatākādhvajaśastrajuṣṭaṃ; prāsāsiśūlāyudhacakrajuṣṭam
 sainyaṃ nagendropamanāgajuṣṭaṃ; kasyedam akṣobhyam abhīrujuṣṭam
tatas tu rāmasya niśamya vākyaṃ; vibhīṣaṇaḥ śakrasamānavīryaḥ
 śaśaṃsa rāmasya balapravekaṃ; mahātmanāṃ rākṣasapuṃgavānām
yo 'sau gajaskandhagato mahātmā; navoditārkopamatāmravaktraḥ
 prakampayan nāgaśiro 'bhyupaiti hy; akampanaṃ tv enam avehi rājan
yo 'sau rathastho mṛgarājaketur; dhūnvan dhanuḥ śakradhanuḥprakāśam
 karīva bhāty ugravivṛttadaṃṣṭraḥ; sa indrajin nāma varapradhānaḥ
yaś caiṣa vindhyāstamahendrakalpo; dhanvī rathastho 'tiratho 'tivīryaḥ
 visphārayaṃś cāpam atulyamānaṃ; nāmnātikāyo 'tivivṛddhakāyaḥ
yo 'sau navārkoditatāmracakṣur; āruhya ghaṇṭāninadapraṇādam
 gajaṃ kharaṃ garjati vai mahātmā; mahodaro nāma sa eṣa vīraḥ
yo 'sau hayaṃ kāñcanacitrabhāṇḍam; āruhya saṃdhyābhragiriprakāśam
 prāsaṃ samudyamya marīcinaddhaṃ; piśāca eṣāśanitulyavegaḥ
yaś caiṣa śūlaṃ niśitaṃ pragṛhya; vidyutprabhaṃ kiṃkaravajravegam
 vṛṣendram āsthāya giriprakāśam; āyāti so 'sau triśirā yaśasvī
asau ca jīmūtanikāśa rūpaḥ; kumbhaḥ pṛthuvyūḍhasujātavakṣāḥ
 samāhitaḥ pannagarājaketur; visphārayan bhāti dhanur vidhūnvan
yaś caiṣa jāmbūnadavajrajuṣṭaṃ; dīptaṃ sadhūmaṃ parighaṃ pragṛhya
 āyāti rakṣobalaketubhūtaḥ; so 'sau nikumbho 'dbhutaghorakarmā
yaś caiṣa cāpāsiśaraughajuṣṭaṃ; patākinaṃ pāvakadīptarūpam
 rathaṃ samāsthāya vibhāty udagro; narāntako 'sau nagaśṛṅgayodhī
yaś caiṣa nānāvidhaghorarūpair; vyāghroṣṭranāgendramṛgendravaktraiḥ
 bhūtair vṛto bhāti vivṛttanetraiḥ; so 'sau surāṇām api darpahantā
yatraitad indupratimaṃ vibhātic; chattraṃ sitaṃ sūkṣmaśalākam agryam
 atraiṣa rakṣo'dhipatir mahātmā; bhūtair vṛto rudra ivāvabhāti
asau kirīṭī calakuṇḍalāsyo; nāgendravindhyopamabhīmakāyaḥ
 mahendravaivasvatadarpahantā; rakṣo'dhipaḥ sūrya ivāvabhāti
pratyuvāca tato rāmo vibhīṣaṇam ariṃdamam
 aho dīpto mahātejā rāvaṇo rākṣaseśvaraḥ
āditya iva duṣprekṣyo raśmibhir bhāti rāvaṇaḥ
 suvyaktaṃ lakṣaye hy asya rūpaṃ tejaḥsamāvṛtam
devadānavavīrāṇāṃ vapur naivaṃvidhaṃ bhavet
 yādṛśaṃ rākṣasendrasya vapur etat prakāśate
sarve parvatasaṃkāśāḥ sarve parvatayodhinaḥ
 sarve dīptāyudhadharā yodhaś cāsya mahaujasaḥ
bhāti rākṣasarājo 'sau pradīptair bhīmavikramaiḥ
 bhūtaiḥ parivṛtas tīkṣṇair dehavadbhir ivāntakaḥ
evam uktvā tato rāmo dhanur ādāya vīryavān
 lakṣmaṇānucaras tasthau samuddhṛtya śarottamam
tataḥ sa rakṣo'dhipatir mahātmā; rakṣāṃsi tāny āha mahābalāni
 dvāreṣu caryāgṛhagopureṣu; sunirvṛtās tiṣṭhata nirviśaṅkāḥ
visarjayitvā sahasā tatas tān; gateṣu rakṣaḥsu yathāniyogam
 vyadārayad vānarasāgaraughaṃ; mahājhaṣaḥ pūrmam ivārṇavaugham
tam āpatantaṃ sahasā samīkṣya; dīpteṣucāpaṃ yudhi rākṣasendram
 mahat samutpāṭya mahīdharāgraṃ; dudrāva rakṣo'dhipatiṃ harīśaḥ
tac chailaśṛṅgaṃ bahuvṛkṣasānuṃ; pragṛhya cikṣepa niśācarāya
 tam āpatantaṃ sahasā samīkṣya; bibheda bāṇais tapanīyapuṅkhaiḥ
tasmin pravṛddhottamasānuvṛkṣe; śṛṅge vikīrṇe patite pṛthivyām
 mahāhikalpaṃ śaram antakābhaṃ; samādade rākṣasalokanāthaḥ
sa taṃ gṛhītvānilatulyavegaṃ; savisphuliṅgajvalanaprakāśam
 bāṇaṃ mahendrāśanitulyavegaṃ; cikṣepa sugrīvavadhāya ruṣṭaḥ
sa sāyako rāvaṇabāhumuktaḥ; śakrāśaniprakhyavapuḥ śitāgraḥ
 sugrīvam āsādya bibheda vegād; guheritā kraucam ivograśaktiḥ
sa sāyakārto viparītacetāḥ; kūjan pṛthivyāṃ nipapāta vīraḥ
 taṃ prekṣya bhūmau patitaṃ visaṃjmaṃ; neduḥ prahṛṣṭā yudhi yātudhānāḥ
tato gavākṣo gavayaḥ sudaṃṣṭras; tatharṣabho jyotimukho nalaś ca
 śailān samudyamya vivṛddhakāyāḥ; pradudruvus taṃ prati rākṣasendram
teṣāṃ prahārān sa cakāra meghān; rakṣo'dhipo bāṇagaṇaiḥ śitāgraiḥ
 tān vānarendrān api bāṇajālair; bibheda jāmbūnadacitrapuṅkhaiḥ
te vānarendrās tridaśāribāṇair; bhinnā nipetur bhuvi bhīmarūpāḥ
 tatas tu tad vānarasainyam ugraṃ; pracchādayām āsa sa bāṇajālaiḥ
te vadhyamānāḥ patitāgryavīrā; nānadyamānā bhayaśalyaviddhāḥ
 śākhāmṛgā rāvaṇasāyakārtā; jagmuḥ śaraṇyaṃ śaraṇaṃ sma rāmam
tato mahātmā sa dhanur dhanuṣmān; ādāya rāmaḥ saharā jagāma
 taṃ lakṣmaṇaḥ prāñjalir abhyupetya; uvāca vākyaṃ paramārthayuktam
kāmam āryaḥ suparyāpto vadhāyāsya durātmanaḥ
 vidhamiṣyāmy ahaṃ nīcam anujānīhi māṃ vibho
tam abravīn mahātejā rāmaḥ satyaparākramaḥ
 gaccha yatnaparaś cāpi bhava lakṣmaṇa saṃyuge
rāvaṇo hi mahāvīryo raṇe 'dbhutaparākramaḥ
 trailokyenāpi saṃkruddho duṣprasahyo na saṃśayaḥ
tasya cchidrāṇi mārgasva svacchidrāṇi ca gopaya
 cakṣuṣā dhanuṣā yatnād rakṣātmānaṃ samāhitaḥ
rāghavasya vacaḥ śrutvā saṃpariṣvajya pūjya ca
 abhivādya tato rāmaṃ yayau saumitrir āhavam
sa rāvaṇaṃ vāraṇahastabāhur; dadarśa dīptodyatabhīmacāpam
 pracchādayantaṃ śaravṛṣṭijālais; tān vānarān bhinnavikīrṇadehān
tam ālokya mahātejā hanūmān mārutātmajā
 nivārya śarajālāni pradudrāva sa rāvaṇam
rathaṃ tasya samāsādya bhujam udyamya dakṣiṇam
 trāsayan rāvaṇaṃ dhīmān hanūmān vākyam abravīt
devadānavagandharvā yakṣāś ca saha rākṣasaiḥ
 avadhyatvāt tvayā bhagnā vānarebhyas tu te bhayam
eṣa me dakṣiṇo bāhuḥ pañcaśākhaḥ samudyataḥ
 vidhamiṣyati te dehād bhūtātmānaṃ ciroṣitam
śrutvā hanūmato vākyaṃ rāvaṇo bhīmavikramaḥ
 saṃraktanayanaḥ krodhād idaṃ vacanam abravīt
kṣipraṃ prahara niḥśaṅkaṃ sthirāṃ kīrtim avāpnuhi
 tatas tvāṃ jñātivikrāntaṃ nāśayiṣyāmi vānara
rāvaṇasya vacaḥ śrutvā vāyusūnur vaco 'bravīt
 prahṛtaṃ hi mayā pūrvam akṣaṃ smara sutaṃ tava
evam ukto mahātejā rāvaṇo rākṣaseśvaraḥ
 ājaghānānilasutaṃ talenorasi vīryavān
sa talābhihatas tena cacāla ca muhur muhuḥ
 ājaghānābhisaṃkruddhas talenaivāmaradviṣam
tatas talenābhihato vānareṇa mahātmanā
 daśagrīvaḥ samādhūto yathā bhūmicale 'calaḥ
saṃgrāme taṃ tathā dṛṣṭva rāvaṇaṃ talatāḍitam
 ṛṣayo vānarāḥ siddhā nedur devāḥ sahāsurāḥ
athāśvasya mahātejā rāvaṇo vākyam abravīt
 sādhu vānaravīryeṇa ślāghanīyo 'si me ripuḥ
rāvaṇenaivam uktas tu mārutir vākyam abravīt
 dhig astu mama vīryaṃ tu yat tvaṃ jīvasi rāvaṇa
sakṛt tu praharedānīṃ durbuddhe kiṃ vikatthase
 tatas tvāṃ māmako muṣṭir nayiṣyāmi yathākṣayam
 tato mārutivākyena krodhas tasya tadājvalat
saṃraktanayano yatnān muṣṭim udyamya dakṣiṇam
 pātayām āsa vegena vānarorasi vīryavān
 hanūmān vakṣasi vyūdhe saṃcacāla hataḥ punaḥ
vihvalaṃ taṃ tadā dṛṣṭvā hanūmantaṃ mahābalam
 rathenātirathaḥ śīghraṃ nīlaṃ prati samabhyagāt
pannagapratimair bhīmaiḥ paramarmātibhedibhiḥ
 śarair ādīpayām āsa nīlaṃ haricamūpatim
sa śaraughasamāyasto nīlaḥ kapicamūpatiḥ
 kareṇaikena śailāgraṃ rakṣo'dhipataye 'sṛjat
hanūmān api tejasvī samāśvasto mahāmanāḥ
 viprekṣamāṇo yuddhepsuḥ saroṣam idam abravīt
nīlena saha saṃyuktaṃ rāvaṇaṃ rākṣaseśvaram
 anyena yudhyamānasya na yuktam abhidhāvanam
rāvaṇo 'pi mahātejās tac chṛṅgaṃ saptabhiḥ śaraiḥ
 ājaghāna sutīkṣṇāgrais tad vikīrṇaṃ papāta ha
tad vikīrṇaṃ gireḥ śṛṅgaṃ dṛṣṭvā haricamūpatiḥ
 kālāgnir iva jajvāla krodhena paravīrahā
so 'śvakarṇān dhavān sālāṃś cūtāṃś cāpi supuṣpitān
 anyāṃś ca vividhān vṛkṣān nīlaś cikṣepa saṃyuge
sa tān vṛkṣān samāsādya praticiccheda rāvaṇaḥ
 abhyavarṣat sughoreṇa śaravarṣeṇa pāvakim
abhivṛṣṭaḥ śaraugheṇa megheneva mahācalaḥ
 hrasvaṃ kṛtvā tadā rūpaṃ dhvajāgre nipapāta ha
pāvakātmajam ālokya dhvajāgre samavasthitam
 jajvāla rāvaṇaḥ krodhāt tato nīlo nanāda ha
dhvajāgre dhanuṣaś cāgre kirīṭāgre ca taṃ harim
 lakṣmaṇo 'tha hanūmāṃś ca dṛṣṭvā rāmaś ca vismitāḥ
rāvaṇo 'pi mahātejāḥ kapilāghavavismitaḥ
 astram āhārayām āsa dīptam āgneyam adbhutam
tatas te cukruśur hṛṣṭā labdhalakṣyāḥ plavaṃgamāḥ
 nīlalāghavasaṃbhrāntaṃ dṛṣṭvā rāvaṇam āhave
vānarāṇāṃ ca nādena saṃrabdho rāvaṇas tadā
 saṃbhramāviṣṭahṛdayo na kiṃ cit pratyapadyata
āgneyenātha saṃyuktaṃ gṛhītvā rāvaṇaḥ śaram
 dhvajaśīrṣasthitaṃ nīlam udaikṣata niśācaraḥ
tato 'bravīn mahātejā rāvaṇo rākṣaseśvaraḥ
 kape lāghavayukto 'si māyayā parayānayā
jīvitaṃ khalu rakṣasva yadi śaknoṣi vānara
 tāni tāny ātmarūpāṇi sṛjase tvam anekaśaḥ
tathāpi tvāṃ mayā muktaḥ sāyako 'straprayojitaḥ
 jīvitaṃ parirakṣantaṃ jīvitād bhraṃśayiṣyati
evam uktvā mahābāhū rāvaṇo rākṣaseśvaraḥ
 saṃdhāya bāṇam astreṇa camūpatim atāḍayat
so 'strayuktena bāṇena nīlo vakṣasi tāḍitaḥ
 nirdahyamānaḥ sahasā nipapāta mahītale
pitṛmāhātmya saṃyogād ātmanaś cāpi tejasā
 jānubhyām apatad bhūmau na ca prāṇair vyayujyata
visaṃjñaṃ vānaraṃ dṛṣṭvā daśagrīvo raṇotsukaḥ
 rathenāmbudanādena saumitrim abhidudruve
tam āha saumitrir adīnasattvo; visphārayantaṃ dhanur aprameyam
 anvehi mām eva niśācarendra; na vānarāṃs tvaṃ prati yoddhum arhasi
sa tasya vākyaṃ paripūrṇaghoṣaṃ; jyāśabdam ugraṃ ca niśamya rājā
 āsādya saumitrim avasthitaṃ taṃ; kopānvitaṃ vākyam uvāca rakṣaḥ
diṣṭyāsi me rāghava dṛṣṭimārgaṃ; prāpto 'ntagāmī viparītabuddhiḥ
 asmin kṣaṇe yāsyasi mṛtyudeśaṃ; saṃsādyamāno mama bāṇajālaiḥ
tam āha saumitrir avismayāno; garjantam udvṛttasitāgradaṃṣṭram
 rājan na garjanti mahāprabhāvā; vikatthase pāpakṛtāṃ variṣṭha
jānāmi vīryaṃ tava rākṣasendra; balaṃ pratāpaṃ ca parākramaṃ ca
 avasthito 'haṃ śaracāpapāṇir; āgaccha kiṃ moghavikatthanena
sa evam uktaḥ kupitaḥ sasarja; rakṣo'dhipaḥ saptaśarān supuṅkhān
 tāṁl lakṣmaṇaḥ kāñcanacitrapuṅkhaiś; ciccheda bāṇair niśitāgradhāraiḥ
tān prekṣamāṇaḥ sahasā nikṛttān; nikṛttabhogān iva pannagendrān
 laṅkeśvaraḥ krodhavaśaṃ jagāma; sasarja cānyān niśitān pṛṣatkān
sa bāṇavarṣaṃ tu vavarṣa tīvraṃ; rāmānujaḥ kārmukasaṃprayuktam
 kṣurārdhacandrottamakarṇibhallaiḥ; śarāṃś ca ciccheda na cukṣubhe ca
sa lakṣmaṇaś cāśu śarāñ śitāgrān; mahendravajrāśanitulyavegān
 saṃdhāya cāpe jvalanaprakāśān; sasarja rakṣo'dhipater vadhāya
sa tān praciccheda hi rākṣasendraś; chittvā ca tāṁl lakṣmaṇam ājaghāna
 śareṇa kālāgnisamaprabheṇa; svayambhudattena lalāṭadeśe
sa lakṣmaṇo rāvaṇasāyakārtaś; cacāla cāpaṃ śithilaṃ pragṛhya
 punaś ca saṃjñāṃ pratilabhya kṛcchrāc; ciccheda cāpaṃ tridaśendraśatroḥ
nikṛttacāpaṃ tribhir ājaghāna; bāṇais tadā dāśarathiḥ śitāgraiḥ
 sa sāyakārto vicacāla rājā; kṛcchrāc ca saṃjñāṃ punar āsasāda
sa kṛttacāpaḥ śaratāḍitaś ca; svedārdragātro rudhirāvasiktaḥ
 jagrāha śaktiṃ samudagraśaktiḥ; svayambhudattāṃ yudhi devaśatruḥ
sa tāṃ vidhūmānalasaṃnikāśāṃ; vitrāsanīṃ vānaravāhinīnām
 cikṣepa śaktiṃ tarasā jvalantīṃ; saumitraye rākṣasarāṣṭranāthaḥ
tām āpatantīṃ bharatānujo 'strair; jaghāna bāṇaiś ca hutāgnikalpaiḥ
 tathāpi sā tasya viveśa śaktir; bhujāntaraṃ dāśarather viśālam
śaktyā brāmyā tu saumitris tāḍitas tu stanāntare
 viṣṇor acintyaṃ svaṃ bhāgam ātmānaṃ pratyanusmarat
tato dānavadarpaghnaṃ saumitriṃ devakaṇṭakaḥ
 taṃ pīḍayitvā bāhubhyām aprabhur laṅghane 'bhavat
himavān mandaro merus trailokyaṃ vā sahāmaraiḥ
 śakyaṃ bhujābhyām uddhartuṃ na saṃkhye bharatānujaḥ
athainaṃ vaiṣṇavaṃ bhāgaṃ mānuṣaṃ deham āsthitam
 visaṃjñaṃ lakṣmaṇaṃ dṛṣṭvā rāvaṇo vismito 'bhavat
atha vāyusutaḥ kruddho rāvaṇaṃ samabhidravat
 ājaghānorasi kruddho vajrakalpena muṣṭinā
tena muṣṭiprahāreṇa rāvaṇo rākṣaseśvaraḥ
 jānubhyām apatad bhūmau cacāla ca papāta ca
visaṃjñaṃ rāvaṇaṃ dṛṣṭvā samare bhīmavikramam
 ṛṣayo vānarāś caiva nedur devāḥ savāsavāḥ
hanūmān api tejasvī lakṣmaṇaṃ rāvaṇārditam
 anayad rāghavābhyāśaṃ bāhubhyāṃ parigṛhya tam
vāyusūnoḥ suhṛttvena bhaktyā paramayā ca saḥ
 śatrūṇām aprakampyo 'pi laghutvam agamat kapeḥ
taṃ samutsṛjya sā śaktiḥ saumitriṃ yudhi durjayam
 rāvaṇasya rathe tasmin sthānaṃ punar upāgamat
rāvaṇo 'pi mahātejāḥ prāpya saṃjñāṃ mahāhave
 ādade niśitān bāṇāñ jagrāha ca mahad dhanuḥ
āśvastaś ca viśalyaś ca lakṣmaṇaḥ śatrusūdanaḥ
 viṣṇor bhāgam amīmāṃsyam ātmānaṃ pratyanusmaran
nipātitamahāvīrāṃ vānarāṇāṃ mahācamūm
 rāghavas tu raṇe dṛṣṭvā rāvaṇaṃ samabhidravat
athainam upasaṃgamya hanūmān vākyam abravīt
 mama pṛṣṭhaṃ samāruhya rakṣasaṃ śāstum arhasi
tac chrutvā rāghavo vākyaṃ vāyuputreṇa bhāṣitam
 ārohat sahasā śūro hanūmantaṃ mahākapim
 rathasthaṃ rāvaṇaṃ saṃkhye dadarśa manujādhipaḥ
tam ālokya mahātejāḥ pradudrāva sa rāghavaḥ
 vairocanam iva kruddho viṣṇur abhyudyatāyudhaḥ
jyāśabdam akarot tīvraṃ vajraniṣpeṣanisvanam
 girā gambhīrayā rāmo rākṣasendram uvāca ha
tiṣṭha tiṣṭha mama tvaṃ hi kṛtvā vipriyam īdṛśam
 kva nu rākṣasaśārdūla gato mokṣam avāpsyasi
yadīndravaivasvata bhāskarān vā; svayambhuvaiśvānaraśaṃkarān vā
 gamiṣyasi tvaṃ daśa vā diśo vā; tathāpi me nādya gato vimokṣyase
yaś caiṣa śaktyābhihatas tvayādya; icchan viṣādaṃ sahasābhyupetaḥ
 sa eṣa rakṣogaṇarāja mṛtyuḥ; saputradārasya tavādya yuddhe
rāghavasya vacaḥ śrutvā rākṣasendro mahākapim
 ājaghāna śarais tīkṣṇaiḥ kālānalaśikhopamaiḥ
rākṣasenāhave tasya tāḍitasyāpi sāyakaiḥ
 svabhāvatejoyuktasya bhūyas tejo vyavardhata
tato rāmo mahātejā rāvaṇena kṛtavraṇam
 dṛṣṭvā plavagaśārdūlaṃ krodhasya vaśam eyivān
tasyābhisaṃkramya rathaṃ sacakraṃ; sāśvadhvajacchatramahāpatākam
 sasārathiṃ sāśaniśūlakhaḍgaṃ; rāmaḥ praciccheda śaraiḥ supuṅkhaiḥ
athendraśatruṃ tarasā jaghāna; bāṇena vajrāśanisaṃnibhena
 bhujāntare vyūḍhasujātarūpe; vajreṇa meruṃ bhagavān ivendraḥ
yo vajrapātāśanisaṃnipātān; na cukṣubhe nāpi cacāla rājā
 sa rāmabāṇābhihato bhṛśārtaś; cacāla cāpaṃ ca mumoca vīraḥ
taṃ vihvalantaṃ prasamīkṣya rāmaḥ; samādade dīptam athārdhacandram
 tenārkavarṇaṃ sahasā kirīṭaṃ; ciccheda rakṣo'dhipater mahātmāḥ
taṃ nirviṣāśīviṣasaṃnikāśaṃ; śāntārciṣaṃ sūryam ivāprakāśam
 gataśriyaṃ kṛttakirīṭakūṭam; uvāca rāmo yudhi rākṣasendram
kṛtaṃ tvayā karma mahat subhīmaṃ; hatapravīraś ca kṛtas tvayāham
 tasmāt pariśrānta iti vyavasya; na tvaṃ śarair mṛtyuvaśaṃ nayāmi
sa evam ukto hatadarpaharṣo; nikṛttacāpaḥ sa hatāśvasūtaḥ
 śarārditaḥ kṛttamahākirīṭo; viveśa laṅkāṃ sahasā sma rājā
tasmin praviṣṭe rajanīcarendre; mahābale dānavadevaśatrau
 harīn viśalyān sahalakṣmaṇena; cakāra rāmaḥ paramāhavāgre
tasmin prabhagne tridaśendraśatrau; surāsurā bhūtagaṇā diśaś ca
 sasāgarāḥ sarṣimahoragāś ca; tathaiva bhūmyambucarāś ca hṛṣṭāḥ
