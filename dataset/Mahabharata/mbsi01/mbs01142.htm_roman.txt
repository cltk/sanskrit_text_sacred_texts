[vai]
      prabuddhās te hiḍimbāyā rūpaṃ dṛṣṭvātimānuṣam
      vismitāḥ puruṣā vyāghrā babhūvuḥ pṛthayā saha
tataḥ kuntī samīkṣyaināṃ vismitā rūpasaṃpadā
      uvāca madhuraṃ vākyaṃ sāntvapūrvam idaṃ śanaiḥ
kasya tvaṃ suragarbhābhe kā cāsi varavarṇini
      kena kāryeṇa suśroṇi kutaś cāgamanaṃ tava
yadi vāsya vanasyāsi devatā yadi vāpsarāḥ
      ācakṣva mama tat sarvaṃ kimarthaṃ ceha tiṣṭhasi
[hiḍimbā]
      yad etat paśyasi vanaṃ nīlameghanibhaṃ mahat
      nivāso rākṣasasyaitad dhiḍimbasya mamaiva ca
tasya māṃ rākṣasendrasya bhaginīṃ viddhi bhāmini
      bhrātrā saṃpreṣitām ārye tvāṃ saputrāṃ jighāṃsatā
krūra buddher ahaṃ tasya vacanād āgatā iha
      adrākṣaṃ hemavarṇābhaṃ tava putraṃ mahaujasam
tato 'haṃ sarvabhūtānāṃ bhāve vicaratā śubhe
      coditā tava putrasya manmathena vaśānugā
tato vṛto mayā bhartā tava putro mahābalaḥ
      apanetuṃ ca yatito na caiva śakito mayā
cirāyamāṇāṃ māṃ jñātvā tataḥ sa puruṣādakaḥ
     svayam evāgato hantum imān sarvāṃs tavātmajān
sa tena mama kāntena tava putreṇa dhīmatā
     balād ito viniṣpiṣya vyapakṛṣṭo mahātmanā
vikarṣantau mahāvegau garjamānau parasparam
     paśyadhvaṃ yudhi vikrāntāv etau tau nararākṣasau
[vai]
     tasyā śrutvaiva vacanam utpapāta yudhiṣṭhiraḥ
     arjuno nakulaś caiva sahadevaś ca vīryavān
tau te dadṛśur āsaktau vikarṣantau parasparam
     kāṅkṣamāṇau jayaṃ caiva siṃhāv iva raṇotkaṭau
tāv anyonyaṃ samāśliṣya vikarṣantau parasparam
     dāvāgnidhūmasadṛśaṃ cakratuḥ pārthivaṃ rajaḥ
vasudhā reṇusaṃvītau vasudhādharasaṃnibhau
     vibhrājetāṃ yathā śailau nīhāreṇābhisaṃvṛtau
rākṣasena tathā bhīmaṃ kliśyamānaṃ nirīkṣya tu
     uvācedaṃ vacaḥ pārthaḥ prahasañ śanakair iva
bhīma mā bhair mahābāho na tvāṃ budhyāmahe vayam
     sametaṃ bhīmarūpeṇa prasuptāḥ śramakarśitāḥ
sāhāyye 'smi sthitaḥ pārtha yodhayiṣyāmi rākṣasam
     nakulaḥ sahadevaś ca mātaraṃ gopayiṣyati
[bhm]
     udāsīno nirīkṣasva na kāryaḥ saṃbhramas tvayā
     na jātv ayaṃ punar jīven madbāhvantaram āgataḥ
[ārj]
     kim anena ciraṃ bhīma jīvatā pāparakṣasā
     gantavyaṃ naciraṃ sthātum iha śakyam ariṃdama
purā saṃrajyate prācī purā saṃdhyā pravartate
     raudre muhūrte rakṣāṃsi prabalāni bhavanti ca
tvarasva bhīma mā krīḍa jahi rakṣo vibhīṣaṇam
     purā vikurute māyāṃ bhujayoḥ sāram arpaya
[vai]
     arjunenaivam uktas tu bhīmo bhīmasya rakṣasaḥ
     utkṣipyābhrāmayad dehaṃ tūrṇaṃ guṇaśatādhikam
[bhm]
     vṛthā māṃsair vṛthā puṣṭo vṛthā vṛddho vṛthā matiḥ
     vṛthā maraṇam arhas tvaṃ vṛthādya na bhaviṣyasi
[ārj]
     atha vā manyase bhāraṃ tvam imaṃ rākṣasaṃ yudhi
     karomi tava sāhāyyaṃ śīghram eva nihanyatām
atha vāpy aham evainaṃ haniṣyāmi vṛkodara
     kṛtakarmā pariśrāntaḥ sādhu tāvad upārama
[vai]
     tasya tad vacanaṃ śrutvā bhīmaseno 'tyamarṣaṇaḥ
     niṣpiṣyainaṃ balād bhūmau paśumāram amārayat
sa māryamāṇo bhīmena nanāda vipulaṃ svanam
     pūrayaṃs tad vanaṃ sarvaṃ jalārdra iva dundubhiḥ
bhujābhyāṃ yoktrayitvā taṃ balavān pāṇḍunandanaḥ
     madhye bhaṅktvā sabalavān harṣayām āsa pāṇḍavān
hiḍimbaṃ nihataṃ dṛṣṭvā saṃhṛṣṭās te tarasvinaḥ
     apūjayan naravyāghraṃ bhīmasenam ariṃdamam
abhipūjya mahātmānaṃ bhīmaṃ bhīmaparākramam
     punar evārjuno vākyam uvācedaṃ vṛkodaram
nadūre nagaraṃ manye vanād asmād ahaṃ prabho
     śīghraṃ gacchāma bhadraṃ te na no vidyāt suyodhanaḥ
tataḥ sarve tathety uktvā saha mātrā paraṃtapāḥ
     prayayuḥ puruṣavyāghrā hiḍimbā caiva rākṣasī
