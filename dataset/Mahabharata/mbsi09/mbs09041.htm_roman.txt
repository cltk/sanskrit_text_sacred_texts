[j]
      vasiṣṭhasyāpavāho vai bhīmavegaḥ kathaṃ nu saḥ
      kimarthaṃ ca saricchreṣṭhā tam ṛṣiṃ pratyavāhayat
kena cāsyābhavad vairaṃ kāraṇaṃ kiṃ ca tat prabho
      śaṃsa pṛṣṭo mahāprājña na hi tṛpyāmi kathyatām
[vai]
      viśvāmitrasya caivarṣer vasiṣṭhasya ca bhārata
      bhṛśaṃ vairam abhūd rājaṃs tapaḥ spardhā kṛtaṃ mahat
āśramo vai vasiṣṭhasya sthāṇutīrthe 'bhavan mahān
      pūrvataḥ paścimaś cāsīd viśvāmitrasya dhīmataḥ
yatra sthāṇur mahārāja taptavān sumahat tapaḥ
      yatrāsya karma tad ghoraṃ pravadanti manīṣiṇaḥ
yatreṣṭvā bhagavān sthāṇuḥ pūjayitvā sarasvatīm
      sthāpayām āsa tat tīrthaṃ sthāṇutīrtham iti prabho
tatra sarve surāḥ skandam abhyaṣiñcan narādhipa
      senāpatyena mahatā surārivinibarhaṇam
tasmin sarasvatī tīrthe viśvāmitro mahāmuniḥ
      vasiṣṭhaṃ cālayām āsa tapasogreṇa tac chṛṇu
viśvāmitra vasiṣṭhau tāv ahany ahani bhārata
      spardhāṃ tapaḥ kṛtāṃ tīvrāṃ cakratus tau tapodhanau
tatrāpy adhikasaṃtāpo viśvāmitro mahāmuniḥ
     dṛṣṭvā tejo vasiṣṭhasya cintām abhijagāma ha
     tasya buddhir iyaṃ hy āsīd dharmanityasya bhārata
iyaṃ sarasvatī tūrṇaṃ matsamīpaṃ tapodhanam
     ānayiṣyati vegena vasiṣṭhaṃ japatāṃ varam
     ihāgataṃ dvijaśreṣṭhaṃ haniṣyāmi na saṃśayaḥ
evaṃ niścitya bhagavān viśvāmitro mahāmuniḥ
     sasmāra saritāṃ śreṣṭhāṃ krodhasaṃraktalocanaḥ
sā dhyātā muninā tena vyākulatvaṃ jagāma ha
     jajñe cainaṃ mahāvīryaṃ mahākopaṃ ca bhāminī
tata enaṃ vepamānā vivarṇā prāñjalis tadā
     upatasthe munivaraṃ viśvāmitraṃ sarasvatī
hatavīrā yathā nārī sābhavad duḥkhitā bhṛśam
     brūhi kiṃ karavāṇīti provāca munisattamam
tām uvāca muniḥ kruddho vasiṣṭhaṃ śīghram ānaya
     yāvad enaṃ nihanmy adya tac chrutvā vyathitā nadī
sāñjaliṃ tu tathā kṛtvā puṇḍarīkanibhekṣaṇā
     vivyathe suvirūḍheva latā vāyusamīritā
tathāgatāṃ tu tāṃ dṛṣṭvā vepamānāṃ kṛtāñjalim
     viśvāmitro 'bravīt krodho vasiṣṭhaṃ śīghram ānaya
tato bhītā saricchreṣṭhā cintayām āsa bhārata
     ubhayoḥ śāpayor bhītā katham etad bhaviṣyati
sābhigamya vasiṣṭhaṃ tu imam artham acodayat
     yad uktā saritāṃ śreṣṭhā viśvāmitreṇa dhīmatā
ubhayoḥ śāpayor bhītā vepamānā punaḥ punaḥ
     cintayitvā mahāśāpam ṛṣivitrāsitā bhṛśam
tāṃ kṛśāṃ ca vivarṇāṃ ca dṛṣṭvā cintā samanvitām
     uvāca rājan dharmātmā vasiṣṭho dvipadāṃ varaḥ
trāhy ātmānaṃ saricchreṣṭhe vaha māṃ śīghragāminī
     viśvāmitraḥ śaped dhi tvāṃ mā kṛthās tvaṃ vicāraṇām
tasya tad vacanaṃ śrutvā kṛpā śīlasya sā sarit
     cintayām āsa kauravya kiṃ kṛtaṃ sukṛtaṃ bhavet
tasyāś cintā samutpannā vasiṣṭho mayy atīva hi
     kṛtavān hi dayāṃ nityaṃ tasya kāryaṃ hitaṃ mayā
atha kūle svake rājañ japantam ṛṣisattamam
     juhvānaṃ kauśikaṃ prekṣya sarasvaty abhyacintayat
idam antaram ity eva tataḥ sā saritāṃ varā
     kūlāpahāram akarot svena vegena sā sarit
tena kūlāpahāreṇa maitrāvaruṇir auhyata
     uhyamānaś ca tuṣṭāva tadā rājan sarasvatīm
pitāmahasya sarasaḥ pravṛttāsi sarasvati
     vyāptaṃ cedaṃ jagat sarvaṃ tavaivāmbhobhir uttamaiḥ
tvam evākāśagā devi megheṣūtsṛjase payaḥ
     sarvāś cāpas tvam eveti tvatto vayam adhīmahe
puṣṭir dyutis tathā kīrtiḥ siddhir vṛddhir umā tathā
     tvam eva vāṇī svāhā tvaṃ tvayy āyattam idaṃ jagat
     tvam eva sarvabhūteṣu vasasīha caturvidhā
evaṃ sarasvatī rājan stūyamānā maharṣiṇā
     vegenovāha taṃ vipraṃ viśvāmitrāśramaṃ prati
     nyavedayata cābhīkṣṇaṃ viśvāmitrāya taṃ munim
tam ānītaṃ sarasvatyā dṛṣṭvā kopasamanvitaḥ
     athānveṣat praharaṇaṃ vasiṣṭhānta karaṃ tadā
taṃ tu kruddham abhiprekṣya brahmahatyā bhayān nadī
     apovāha vasiṣṭhaṃ tu prācīṃ diśam atandritā
     ubhayoḥ kurvatī vākyaṃ vañcayitvā tu gādhijam
tato 'pavāhitaṃ dṛṣṭvā vasiṣṭham ṛṣisattamam
     abravīd atha saṃkruddho viśvāmitro hy amarṣaṇaḥ
yasmān mā tvaṃ saricchreṣṭhe vañcayitvā punar gatā
     śoṇitaṃ vaha kalyāṇi rakṣo grāmaṇi saṃmatam
tataḥ sarasvatī śaptā viśvāmitreṇa dhīmatā
     avahac choṇitonmiśraṃ toyaṃ saṃvatsaraṃ tadā
atharṣayaś ca devāś ca gandharvāpsarasas tathā
     sarasvatīṃ tathā dṛṣṭvā babhūvur bhṛśaduḥkhitāḥ
evaṃ vasiṣṭhāpavāho loke khyāto janādhipa
     āgacchac ca punar mārgaṃ svam eva saritāṃ varā
