[ṣ]
      yad apṛcchat tadā rājā mantriṇo janamejayaḥ
      pituḥ svargagatiṃ tan me vistareṇa punar vada
[s]
      śṛṇu brahman yathā pṛṣṭā mantriṇo nṛpates tadā
      ākhyātavantas te sarve nidhanaṃ tatparikṣitaḥ
[j]
      jānanti tu bhavantas tad yathāvṛttaḥ pitā mama
      āsīd yathā ca nidhanaṃ gataḥ kāle mahāyaśāḥ
śrutvā bhavat sakāśād dhi pitur vṛttam aśeṣataḥ
      kalyāṇaṃ pratipatsyāmi viparītaṃ na jātucit
[s]
      mantriṇo 'thābruvan vākyaṃ pṛṣṭās tena mahātmanā
      sarvadharmavidaḥ prājñā rājānaṃ janamejayam
dharmātmā ca mahātmā ca prajā pālaḥ pitā tava
      āsīd iha yathāvṛttaḥ sa mahātmā śṛṇuṣva tat
cāturvarṇyaṃ svadharmasthaṃ sa kṛtvā paryarakṣata
      dharmato dharmavid rājā dharmo vigrahavān iva
rarakṣa pṛthivīṃ devīṃ śrīmān atulavikramaḥ
      dveṣṭāras tasya naivāsan sa ca na dveṣṭi kaṃ cana
      samaḥ sarveṣu bhūteṣu prajāpatir ivābhavat
brāhmaṇāḥ kṣatriyā vaiśyāḥ śūdrāś caiva svakarmasu
      sthitāḥ sumanaso rājaṃs tena rājñā svanuṣṭhitāḥ
vidhavānātha kṛpaṇān vikalāṃś ca babhāra saḥ
     sudarśaḥ sarvabhūtānām āsīt soma ivāparaḥ
tuṣṭapuṣṭajanaḥ śrīmān satyavāg dṛḍhavikramaḥ
     dhanurvede ca śiṣyo 'bhūn nṛpaḥ śāradvatasya saḥ
govindasya priyaś cāsīt pitā te janamejaya
     lokasya caiva sarvasya priya āsīn mahāyaśāḥ
parikṣīṇeṣu kuruṣu uttarāyām ajāyata
     parikṣid abhavat tena saubhadrasyātmajo balī
rājadharmārthakuśalo yuktaḥ sarvaguṇair nṛpaḥ
     jitendriyaś cātmavāṃś ca medhāvī vṛddhasevitaḥ
ṣaḍ vargavin mahābuddhir nītidharmavid uttamaḥ
     prajā imās tava pitā ṣaṣṭiṃ varṣāṇy apālayat
     tato diṣṭāntam āpannaḥ sarpeṇānativartitam
tatas tvaṃ puruṣaśreṣṭha dharmeṇa pratipedivān
     idaṃ varṣasahasrāya rājyaṃ kuru kulāgatam
     bāla evābhijāto 'si sarvabhūtānupālakaḥ
[j]
     nāsmin kule jātu babhūva rājā; yo na prajānāṃ hitakṛt priyaś ca
     viśeṣataḥ prekṣya pitāmahānāṃ; vṛttaṃ mahad vṛttaparāyaṇānām
kathaṃ nidhanam āpannaḥ pitā mama tathāvidhaḥ
     ācakṣadhvaṃ yathāvan me śrotum icchāmi tattvataḥ
[s]
     evaṃ saṃcoditā rājñā mantriṇas te narādhipam
     ūcuḥ sarve yathāvṛttaṃ rājñaḥ priyahite ratāḥ
babhūva mṛgayā śīlas tava rājan pitā sadā
     yathā pāṇḍur mahābhāgo dhanurdhara varo yudhi
     asmāsv āsajya sarvāṇi rājakāryāṇy aśeṣataḥ
sa kadā cid vanacaro mṛgaṃ vivyādha patriṇā
     viddhvā cānvasarat tūrṇaṃ taṃ mṛgaṃ gahane vane
padātir baddhanistriṃśas tatāyudha kalāpavān
     na cāsasāda gahane mṛgaṃ naṣṭaṃ pitā tava
pariśrānto vayaḥsthaś ca ṣaṣṭivarṣo jarānvitaḥ
     kṣudhitaḥ sa mahāraṇye dadarśa munim antike
sa taṃ papraccha rājendro muniṃ mauna vratānvitam
     na ca kiṃ cid uvācainaṃ sa muniḥ pṛcchato 'pi san
tato rājā kṣuc chramārtas taṃ muniṃ sthāṇuvat sthitam
     mauna vratadharaṃ śāntaṃ sadyo manyuvaśaṃ yayau
na bubodha hi taṃ rājā mauna vratadharaṃ munim
     sa taṃ manyusamāviṣṭo dharṣayām āsa te pitā
mṛtaṃ sarpaṃ dhanuṣkoṭyā samutkṣipya dharātalāt
     tasya śuddhātmanaḥ prādāt skandhe bharatasattama
na covāca sa medhāvī tam atho sādhv asādhu vā
     tasthau tathaiva cākrudhyan sarpaṃ skandhena dhārayan
