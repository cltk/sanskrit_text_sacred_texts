atrāpy udāharantīmam itihāsaṃ purātanam
      bṛhaspateś ca saṃvādaṃ śakrasya ca yudhiṣṭhira
kiṃ svid ekapadaṃ brahman puruṣaḥ samyag ācaran
      pramāṇaṃ sarvabhūtānāṃ yaśaś caivāpnuyān mahat
sāntvam ekapadaṃ śakra puruṣaḥ samyag ācaran
      pramāṇaṃ sarvabhūtānāṃ yaśaś caivāpnuyān mahat
etad ekapadaṃ śakra sarvalokasukhāvaham
      ācaran sarvabhūteṣu priyo bhavati sarvadā
yo hi nābhāṣate kiṃ cit satataṃ bhrukuṭī mukhaḥ
      dveṣyo bhavati bhūtānāṃ sa sāntvam iha nācaran
yas tu pūrvam abhiprekṣya pūrvam evābhibhāṣate
      smitapūrvābhibhāṣī ca tasya lokaḥ prasīdati
dānam eva hi sarvatra sāntvenānabhijalpitam
      na prīṇayati bhūtāni nirvyañjamam ivāśanam
adātā hy api bhūtānāṃ madhurām īrayan giram
      sarvalokam imaṃ śakra sāntvena kurute vaśe
tasmāt sāntvaṃ prakartavyaṃ daṇḍam ādhitsatām iha
      phalaṃ ca janayaty evaṃ na cāsyodvijate janaḥ
sukṛtasya hi sāntvasya ślakṣṇasya madhurasya ca
     samyag āsevyamānasya tulyaṃ jātu na vidyate
ity uktaḥ kṛtavān sarvaṃ tathā śakraḥ purodhasā
     tathā tvam api kaunteya samyag etat samācara
