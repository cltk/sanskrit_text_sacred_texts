tato dvādaśame varṣe śatrughno rāmapālitām
 ayodhyāṃ cakame gantum alpabhṛtyabalānugaḥ
mantriṇo balamukhyāṃś ca nivartya ca purodhasaṃ
 jagāma rathamukhyena hayayuktena bhāsvatā
sa gatvā gaṇitān vāsān saptāṣṭau raghunandanaḥ
 ayodhyām agamat tūrṇaṃ rāghavotsukadarśanaḥ
sa praviśya purīṃ ramyāṃ śrīmān ikṣvākunandanaḥ
 praviveśa mahābāhur yatra rāmo mahādyutiḥ
so 'bhivādya mahātmānaṃ jvalantam iva tejasā
 uvāca prāñjalir bhūtvā rāmaṃ satyaparākramam
yad ājñaptaṃ mahārāja sarvaṃ tat kṛtavān aham
 hataḥ sa lavaṇaḥ pāpaḥ purī sā ca niveśitā
dvādaśaṃ ca gataṃ varṣaṃ tvāṃ vinā raghunandana
 notsaheyam ahaṃ vastuṃ tvayā virahito nṛpa
sa me prasādaṃ kākutstha kuruṣvāmitavikrama
 mātṛhīno yathā vatsas tvāṃ vinā pravasāmy aham
evaṃ bruvāṇaṃ śatrughnaṃ pariṣvajyedam abravīt
 mā viṣādaṃ kṛthā vīra naitat kṣatriya ceṣṭitam
nāvasīdanti rājāno vipravāseṣu rāghava
 prajāś ca paripālyā hi kṣatradharmeṇa rāghava
kāle kāle ca māṃ vīra ayodhyām avalokitum
 āgaccha tvaṃ naraśreṣṭha gantāsi ca puraṃ tava
mamāpi tvaṃ sudayitaḥ prāṇair api na saṃśayaḥ
 avaśyaṃ karaṇīyaṃ ca rājyasya paripālanam
tasmāt tvaṃ vasa kākutstha pañcarātraṃ mayā saha
 ūrdhvaṃ gantāsi madhurāṃ sabhṛtyabalavāhanaḥ
rāmasyaitad vacaḥ śrutvā dharmayuktaṃ mano'nugam
 śatrughno dīnayā vācā bāḍham ity eva cābravīt
sa pañcarātraṃ kākutstho rāghavasya yathājñayā
 uṣya tatra maheṣvāso gamanāyopacakrame
āmantrya tu mahātmānaṃ rāmaṃ satyaparākramam
 bharataṃ lakṣmaṇaṃ caiva mahāratham upāruhat
dūraṃ tābhyām anugato lakṣmaṇena mahātmanā
 bharatena ca śatrughno jagāmāśu purīṃ tadā
