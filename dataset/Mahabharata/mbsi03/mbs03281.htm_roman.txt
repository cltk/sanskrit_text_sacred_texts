[mārk]
      atha bhāryāsahāyaḥ sa phalāny ādāya vīryavān
      kaṭhinaṃ pūrayām āsa tataḥ kāṣṭhāny apāṭayat
tasya pāṭayataḥ kāṣṭhaṃ svedo vai samajāyata
      vyāyāmena ca tenāsya jajñe śirasi vedanā
so 'bhigamya priyāṃ bhāryām uvāca śramapīḍitaḥ
      vyāyamena mamānena jātā śirasi vedanā
aṅgāni caiva sāvitri hṛdayaṃ dūyatīva ca
      asvastham iva cātmānaṃ lakṣaye mita bhāṣiṇi
śūlair iva śiro viddham idaṃ saṃlakṣayāmy aham
      tat svaptum icche kalyāṇi na sthātuṃ śaktir asti me
samāsādyātha sāvitrī bhartāram upagūhya ca
      utsaṅge 'sya śiro kṛtvā niṣasāda mahītale
tataḥ sā nārada vaco vimṛśantī tapasvinī
      taṃ muhūrtaṃ kṣaṇaṃ velāṃ divasaṃ ca yuyoja ha
muhūrtād iva cāpaśyat puruṣaṃ pītavāsasam
      baddhamauliṃ vapuṣmantam ādityasamatejasam
śyāmāvadātaṃ raktākṣaṃ pāśahastaṃ bhayāvaham
      sthitaṃ satyavataḥ pārśve nirīkṣantaṃ tam eva ca
taṃ dṛṣṭvā sahasotthāya bhartur nyasya śanaiḥ śiraḥ
     kṛtāñjalir uvācārtā hṛdayen apravepatā
daivataṃ tvābhijānāmi vapur etad dhyamānuṣam
     kāmayā brūhi me devakas tvaṃ kiṃ ca cikīrṣasi
[yama]
     pativratāsi sāvitri tathaiva ca tapo'nvitā
     atas tvām abhibhāṣāmi viddhi māṃ tvaṃ śubhe yamam
ayaṃ te satyavān bhartā kṣīṇāyuḥ pārthivātmajaḥ
     neṣyāmy enam ahaṃ baddhvā viddhy etan me cikīrṣitam
[mārk]
     ity uktvā pitṛrājas tāṃ bhagavān svaṃ cikīrṣitam
     yathāvat sarvam ākhyātuṃ tatpriyārthaṃ pracakrame
ayaṃ hi dharmasaṃyukto rūpavān guṇasāgaraḥ
     nārho mat puruṣair netum ato 'smi svayam āgataḥ
tataḥ satyavataḥ kāyāt pāśabaddhaṃ vaśaṃgatam
     aṅguṣṭha mātraṃ puruṣaṃ niścakarṣa yamo balāt
tataḥ samuddhṛtaprāṇaṃ gataśvāsaṃ hataprabham
     nirviceṣṭaṃ śarīraṃ tad babhūvāpriyadarśanam
yamas tu taṃ tathā baddhvā prayāto dakṣiṇāmukhaḥ
     sāvitrī cāpi duḥkhārtā yamam evānvagacchata
     niyamavratasaṃsiddhā mahābhāgā pativratā
[yama]
     nivarta gaccha sāvitri kuruṣvāsyaurdhvadehikam
     kṛtaṃ bhartus tvayānṛṇyaṃ yāvad gamyaṃ gataṃ tvayā
[sāvitrī]
     yatra me nīyate bhartā svayaṃ vā yatra gacchati
     mayāpi tatra gantavyam eṣa dharmaḥ sanātanaḥ
tapasā guruvṛttyā ca bhartuḥ snehād vratena ca
     tava caiva prasādena na me pratihatā gatiḥ
prāhuḥ sapta padaṃ mitraṃ budhās tattvārtha darśinaḥ
     mitratāṃ ca puraskṛtya kiṃ cid vakṣyāmi tac chṛṇu
nānātmavantas tu vanecaranti; dharmaṃ ca vāsaṃ ca pariśramaṃ ca
     vijñānato dharmam udāharanti; tasmāt santo dharmam āhuḥ pradhānam
ekasya dharmeṇa satāṃ matena; sarve sma taṃ mārgam anuprapannāḥ
     mā vai dvitīyaṃ mā tṛtīyaṃ ca vāñche; tasmāt santo dharmam āhuḥ pradhānam
[yama]
     nivarta tuṣṭo 'smi tavānayā girā; svarākṣara vyañjana hetuyuktayā
     varaṃ vṛṇīṣveha vināsya jīvitaṃ; dadāni te sarvam anindite varam
[sāvitrī]
     cyutaḥ svarājyād vanavāsam āśrito; vinaṣṭa cakṣuḥ śvaṣuro mamāśrame
     sa labdhacakṣur balavān bhaven nṛpas; tava prasādāj jvalanārkasaṃnibhaḥ
[yama]
     dadāni te sarvam anindite varaṃ; yathā tvayoktaṃ bhavitā ca tat tathā
     tavādhvanā glānim ivopalakṣaye; nivarta gacchasva na te śramo bhavet
[sāvitrī]
     kutaḥ śramo bhartṛsamīpato hi me; yato hi bhartā mama sā gatir dhruvā
     yataḥ patiṃ neṣyasi tatra me gatiḥ; sureśa bhūyo ca vaco nibodha me
satāṃ sakṛt saṃgatam īpsitaṃ paraṃ; tataḥ paraṃ mitram iti pracakṣate
     na cāphalaṃ satpuruṣeṇa saṃgataṃ; tataḥ satāṃ saṃnivaset samāgame
[yama]
     mano 'nukūlaṃ budha buddhivardhanaṃ; tvayāham ukto vacanaṃ hitāśrayam
     vinā punaḥ satyavato 'sya jīvitaṃ; varaṃ dvitīyaṃ varayasva bhāmini
[sāvitrī]
     hṛtaṃ purā me śvaśurasya dhīmataḥ; svam eva rājyaṃ sa labheta pārthivaḥ
     jahyāt svadharmaṃ na ca me gurur; yathā dvitīyam etaṃ varayāmi te varam
[yama]
     svam eva rājyaṃ pratipatsyate 'cirān; na ca svadharmāt parihāsyate nṛpaḥ
     kṛtena kāmena mayā nṛpātmaje; nivarta gacchasva na te śramo bhavet
[sāvitrī]
     prajās tvayemā niyamena saṃyatā; niyamya caitā nayase na kāmayā
     ato yamatvaṃ tava deva viśrutaṃ; nibodha cemāṃ giram īritāṃ mayā
adrohaḥ sarvabhūteṣu karmaṇā manasā girā
     anugrahaś ca dānaṃ ca satāṃ dharmaḥ sanātanaḥ
evaṃ prāyo ca loko 'yaṃ manuṣyāḥ śaktipeśalāḥ
     santas tv evāpy amitreṣu dayāṃ prāpteṣu kurvate
[yama]
     pipāsitasyeva yathā bhavet payas; tathā tvayā vākyam idaṃ samīritam
     vinā punaḥ satyavato 'sya jīvitaṃ; varaṃ vṛṇīṣveha śubhe yad icchasi
[sāvitrī]
     mamānapatyaḥ pṛthivīpatiḥ pitā; bhavet pituḥ putraśataṃ mamaurasam
     kulasya saṃtānakaraṃ ca yad bhavet; tṛtīyam etaṃ varayāmi te varam
[yama]
     kulasya saṃtānakaraṃ suvarcasaṃ; śataṃ sutānāṃ pitur astu te śubhe
     kṛtena kāmena narādhipātmaje; nivarta dūraṃ hi pathas tvam āgatā
[sāvitrī]
     na dūram etan mama bhartṛsaṃnidhau; mano hi me dūrataraṃ pradhāvati
     tathā vrajann eva giraṃ samudyatāṃ; mayocyamānāṃ śṛṇu bhūya eva ca
vivasvatas tvaṃ tanayaḥ pratāpavāṃs; tato hi vaivasvata ucyase budhaiḥ
     śamena dharmeṇa ca rañjitāḥ prajās; tatas taveheśvara dharmarājatā
ātmany api na viśvāsas tāvān bhavati satsu yaḥ
     tasmāt satsu viśeṣeṇa sarvaḥ praṇayam icchati
sauhṛdāt sarvabhūtānāṃ viśvāso nāma jāyate
     tasmāt satsu viśeṣeṇa viśvāsaṃ kurute janaḥ
[yama]
     udahṛtaṃ te vacanaṃ yad aṅgane; śubhe na tādṛk tvadṛte mayā śrutam
     anena tuṣṭo 'smi vināsya jīvitaṃ; varaṃ caturthaṃ varayasva gaccha ca
[sāvitrī]
     mamātmajaṃ satyavatas tathaurasaṃ; bhaved ubhābhyām iha yat kulodvaham
     śataṃ sutānāṃ balavīryaśālinām; idaṃ caturthaṃ varayāmi te varam
[yama]
     śataṃ sutānāṃ balavīryaśālināṃ; bhaviṣyati prītikaraṃ tavābale
     pariśramas te na bhaven nṛpātmaje; nivarta dūraṃ hi pathas tvam āgatā
[sāvitrī]
     satāṃ sadā śāśvatī dharmavṛttiḥ; santo na sīdanti na ca vyathanti
     satāṃ sadbhir nāphalaḥ saṃgamo 'sti; sad bhyo bhayaṃ nānuvartanti santaḥ
santo hi satyena nayanti sūryaṃ; santo bhūmiṃ tapasā dhārayanti
     santo gatir bhūtabhavyasya rājan; satāṃ madhye nāvasīdanti santaḥ
ārya juṣṭam idaṃ vṛttam iti vijñāya śāśvatam
     santaḥ parārthaṃ kurvāṇā nāvekṣante pratikriyām
na ca prasādaḥ satpuruṣeṣu mogho; na cāpy artho naśyati nāpi mānaḥ
     yasmād etan niyataṃ satsu nityaṃ; tasmāt santo rakṣitāro bhavanti
[yama]
     yathā yathā bhāṣasi dharmasaṃhitaṃ; mano 'nukūlaṃ supadaṃ mahārthavat
     tathā tathā me tvayi bhaktir uttamā; varaṃ vṛṇīṣvāpratimaṃ yatavrate
[sāvitrī]
     na te 'pavargaḥ sukṛtād vinākṛtas; tathā yathānyeṣu vareṣu mānada
     varaṃ vṛṇe jīvatu satyavān ayaṃ; yathā mṛtā hy evam ahaṃ vinā patim
na kāmaye bhartṛvinākṛtā sukhaṃ; na kāmaye bhartṛvinākṛtā divam
     na kāmaye bhartṛvinākṛtā śriyaṃ; na bhartṛhīnā vyavasāmi jīvitum
varātisargaḥ śataputratā mama; tvayaiva datto hriyate ca me patiḥ
     varaṃ vṛṇe jīvatu satyavān ayaṃ; tavaiva satyaṃ vacanaṃ bhaviṣyati
[mārk]
     tathety uktvā tu tān pāśān muktvā vaivasvato yamaḥ
     dharmarājaḥ prahṛṣṭātmā sāvitrīm idam abravīt
eṣa bhadre mayā mukto bhartā te kulanandini
     arogas tava neyaś ca siddhārthaś ca bhaviṣyati
caturvarṣa śataṃ cāyus tvayā sārdham avāpsyati
     iṣṭvā yajñaiś ca dharmeṇa khyātiṃ loke gamiṣyati
tvayi putraśataṃ caiva satyavāñ janayiṣyati
     te cāpi sarve rājānaḥ kṣatriyāḥ putrapautriṇaḥ
     khyātās tvan nāmadheyāś ca bhaviṣyantīha śāśvatāḥ
pituś ca te putraśataṃ bhavitā tava mātari
     mālavyāṃ mālavā nāma śāśvatāḥ putrapautriṇaḥ
     bhrātaras te bhaviṣyanti kṣatriyās tridaśopamāḥ
evaṃ tasyai varaṃ dattvā dharmarājaḥ pratāpavān
     nivartayitvā sāvitrīṃ svam eva bhavanaṃ yayau
sāvitry api yame yāte bhartāraṃ pratilabhya ca
     jagāma tatra yatrāsyā bhartuḥ śāvaṃ kalevaram
sā bhūmau prekṣya bhartāram upasṛtyopagūhya ca
     utsaṅge śira āropya bhūmāv upaviveśa ha
saṃjñāṃ ca satyavāṁl labdhvā sāvitrīm abhyabhāṣata
     proṣyāgata iva premṇā punaḥ punar udīkṣya vai
[satyavān]
     suciraṃ bata supto 'smi kimarthaṃ nāvabodhitaḥ
     kva cāsau puruṣaḥ śyāmo yo 'sau māṃ saṃcakarṣa ha
[sāvitrī]
     suciraṃ bata supto 'si mamāṅke puruṣarṣabha
     gataḥ sa bhagavān devaḥ prajā saṃyamano yamaḥ
viśrānto 'si mahābhāga vinidraś ca nṛpātmaja
     yadi śakyaṃ samuttiṣṭha vigāḍhāṃ paśya śarvarīm
[mārk]
     upalabhya tataḥ saṃjñāṃ sukhasupta ivotthitaḥ
     diśaḥ sarvā vanāntāṃś ca nirīkṣyovāca satyavān
phalāhāro 'smi niṣkrāntas tvayā saha sumadhyame
     tataḥ pāṭayataḥ kāṣṭhaṃ śiraso me rujābhavat
śiro 'bhitāpa saṃtaptaḥ sthātuṃ ciram aśaknuvan
     tavotsaṅge prasupto 'ham iti sarvaṃ smare śubhe
tvayopagūḍhasya ca me nidrayāpahṛtaṃ manaḥ
     tato 'paśyaṃ tamo ghoraṃ puruṣaṃ ca mahaujasam
tad yadi tvaṃ vijānāsi kiṃ tad brūhi sumadhyame
     svapno me yadi vā dṛṣṭo yadi vā satyam eva tat
tam uvācātha sāvitrī rajanī vyavagāhate
     śvaste sarvaṃ yathāvṛttam ākhyāsyāmi nṛpātmaja
utthiṣṭhottiṣṭha bhadraṃ te pitarau paśya suvrata
     vigāḍhā rajanī ceyaṃ nivṛttaś ca divākaraḥ
naktaṃcarāś caranty ete hṛṣṭāḥ krūrābhibhāṣiṇaḥ
     śrūyante parṇaśabdāś ca mṛgāṇāṃ caratāṃ vane
etāḥ śivā ghoranādā diśaṃ dakṣiṇapaścimām
     āsthāya viruvanty ugrāḥ kampayantyo mano mama
[satyavān]
     vanaṃ pratibhayākāraṃ ghanena tamasā vṛtam
     na vijñāsyasi panthānaṃ gantuṃ caiva na śakṣyasi
[sāvitī]
     asminn adya vane dagdhe śuṣkavṛkṣaḥ sthito jvalan
     vāyunā dhamyamāno 'gnir dṛśyate 'tra kva cit kva cit
tato 'gnim ānayitveha jvālayiṣyāmi sarvataḥ
     kāṣṭhānīmāni santīha jahi saṃtāpam ātmanaḥ
yadi notsahase gantuṃ sarujaṃ tvābhilakṣaye
     na ca jñāsyasi panthānaṃ tamasā saṃvṛte vane
śvaḥprabhāte vane dṛśye yāsyāvo 'numate tava
     vasāveha kṣapām etāṃ rucitaṃ yadi te 'nagha
[satyavān]
     śiro rujā nivṛttā me svasthāny aṅgāni lakṣaye
     mātā pitṛbhyām icchāmi saṃgamaṃ tvatprasādajam
na kadā cid vikāle hi gatapūrvo mayāśramaḥ
     anāgatāyāṃ saṃdhyāyāṃ mātā me praruṇaddhi mām
divāpi mayi niṣkrānte saṃtapyete gurū mama
     vicinoti ca māṃ tātaḥ sahaivāśramavāsibhiḥ
mātrā pitrā ca subhṛśaṃ duḥkhitābhyām ahaṃ purā
     upālabdhaḥ subahuśaś cireṇāgacchasīti ha
kā tv avasthā tayor adya madartham iti cintaye
     tayor adṛśye mayi ca mahad duḥkhaṃ bhaviṣyati
purā mām ūcatuś caiva rātrāv asrāyamāṇakau
     bhṛśaṃ suduḥkhitau vṛddhau bahuśaḥ prītisaṃyutau
tvayā hīnau na jīvāva muhūrtam api putraka
     yāvad dhariṣyase putra tāvan nau jīvitaṃ dhruvam
vṛddhayor andhayor yaṣṭis tvayi vaṃśaḥ pratiṣṭhitaḥ
     tvayi piṇḍaś ca kīrtiś ca saṃtānaṃ cāvayor iti
mātā vṛddhā pitā vṛddhas tayor yaṣṭir ahaṃ kila
     tau rātrau mām apaśyantau kām avasthāṃ gamiṣyataḥ
nidrāyāś cābhyasūyāmi yasyā hetoḥ pitā mama
     mātā ca saṃśayaṃ prāptā matkṛte 'napakāriṇī
ahaṃ ca saṃśayaṃ prāptaḥ kṛcchrām āpadam āsthitaḥ
     mātā pitṛbhyāṃ hi vinā nāhaṃ jīvitum utsahe
vyaktam ākulayā buddhyā prajñā cakṣuḥ pitā mama
     ekaikam asyāṃ velāyāṃ pṛcchaty āśramavāsinam
nātmānam anuśocāmi yathāhaṃ pitaraṃ śubhe
     bhartāraṃ cāpy anugatāṃ mātaraṃ paridurbalām
matkṛtena hi tāv adya saṃtāpaṃ param eṣyataḥ
     jīvantāv anujīvāmi bhartavyau tau mayeti ha
     tayoḥ priyaṃ me kartavyam iti jīvāmi cāpy aham
[mārk]
     evam uktvā sa dharmātmā guruvartī gurupriyaḥ
     ucchritya bāhū duḥkhārtaḥ sasvaraṃ praruroda ha
tato 'bravīt tathā dṛṣṭvā bhartāraṃ śokakarśitam
     pramṛjyāśrūṇi netrābhyāṃ sāvitrī dharmacāriṇī
yadi me 'sti tapas taptaṃ yadi dattaṃ hutaṃ yadi
     śvaśrū śvaśura bhartṝṇāṃ mama puṇyās tu śarvarī
na smarāmy uktapūrvāṃ vai svaireṣv apy anṛtāṃ giram
     tena satyena tāv adya dhriyetāṃ śvaśurau mama
[satyavān]
     kāmaye darśanaṃ pitror yāhi sāvitri māciram
     purā mātuḥ pitur vāpi yadi paśyāmi vipriyam
     na jīviṣye varārohe satyenātmānam ālabhe
yadi dharme ca te buddhir māṃ cej jīvantam icchasi
     mama priyaṃ vā kartavyaṃ gacchasvāśramam antikāt
[mārk]
    sāvitrī tata utthāya keśān saṃyamya bhāminī
    patim utthāpayām āsa bāhubhyāṃ parigṛhya vai
utthāya satyavāṃś cāpi pramṛjyāṅgāni pāṇinā
    diśaḥ sarvāḥ samālokya kaṭhine dṛṣṭim ādadhe
tam uvācātha sāvitrī śvaḥ phalānīha neṣyasi
    yogakṣemārtham etat te neṣyāmi paraśuṃ tv aham
kṛtvā kaṭhina bhāraṃ sā vṛkṣaśākhāvalambinam
    gṛhītvā paraśuṃ bhartuḥ sakāśaṃ punar āgamat
vāme skandhe tu vāmorur bhartur bāhuṃ niveśya sā
    dakṣiṇena pariṣvajya jagāma mṛdu gāminī
[satyavān]
    abhyāsagamanād bhīru panthāno viditā mama
    vṛkṣāntarālokitayā jyotsnayā cāpi lakṣaye
āgatau svaḥ pathā yena phalāny avacitāni ca
    yathāgataṃ śubhe gaccha panthānaṃ mā vicāraya
palāśaṣaṇḍe caitasmin panthā vyāvartate dvidhā
    tasyottareṇa yaḥ panthās tena gaccha tvarasva ca
    svastho 'smi balavān asmi didṛkṣuḥ pitarāv ubhau
[mārk]
    bruvann evaṃ tvarāyuktaḥ sa prāyād āśramaṃ prati
