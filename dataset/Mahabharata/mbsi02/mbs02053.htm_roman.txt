[ṣ]
      upastīrṇā sabhā rājan rantuṃ caite kṛtakṣaṇāḥ
      akṣān uptvā devanasya samayo 'stu yudhiṣṭhira
[y]
      nikṛtir devanaṃ pāpaṃ na kṣātro 'tra parākramaḥ
      na ca nītir dhruvā rājan kiṃ tvaṃ dyūtaṃ praśaṃsasi
na hi mānaṃ praśaṃsanti nikṛtau kitavasya ha
      śakune maiva no jaiṣīr amārgeṇa nṛśaṃsavat
[ṣ]
      yo 'nveti saṃkhyāṃ nikṛtau vidhijñaś; ceṣṭāsv akhinnaḥ kitavo 'kṣajāsu
      mahāmatir yaś ca jānāti dyūtaṃ; sa vai sarvaṃ sahate prakriyāsu
akṣaglahaḥ so 'bhibhavet paraṃ; nas tenaiva kālo bhavatīdam āttha
      dīvyāmahe pārthiva mā viśaṅkāṃ; kuruṣva pāṇaṃ ca ciraṃ ca mā kṛthāḥ
[y]
      evam āhāyam asito devalo munisattamaḥ
      imāni lokadvārāṇi yo vai saṃcarate sadā
idaṃ vai devanaṃ pāpaṃ māyayā kitavaiḥ saha
      dharmeṇa tu jayo yuddhe tatparaṃ sādhu devanam
nāryā mlecchanti bhāṣābhir māyayā na caranty uta
      ajihmam aśaṭhaṃ yuddham etat satpuruṣavratam
śaktito brāhmaṇān vandyāñ śikṣituṃ prayatāmahe
      tad vai vittaṃ mātidevīr mā jaiṣīḥ śakune param
nāhaṃ nikṛtyā kāmaye sukhāny uta dhanāni vā
     kitavasyāpy anikṛter vṛttam etan na pūjyate
[ṣ]
     śrotriyo 'śrotriyam uta nikṛtyaiva yudhiṣṭhira
     vidvān aviduṣo 'bhyeti nāhus tāṃ nikṛtiṃ janāḥ
evaṃ tvaṃ mām ihābhyetya nikṛtiṃ yadi manyase
     devanād vinivartasva yadi te vidyate bhayam
[y]
     āhūto na nivarteyam iti me vratam āhitam
     vidhiś ca balavān rājan diṣṭasyāsmi vaśe sthitaḥ
asmin samāgame kena devanaṃ me bhaviṣyati
     pratipāṇaś ca ko 'nyo 'sti tato dyūtaṃ pravartatām
[d]
     ahaṃ dātāsmi ratnānāṃ dhanānāṃ ca viśāṃ pate
     madarthe devitā cāyaṃ śakunir mātulo mama
[y]
     anyenānyasya viṣamaṃ devanaṃ pratibhāti me
     etad vidvann upādatsva kāmam evaṃ pravartatām
[v]
     upohyamāne dyūte tu rājānaḥ sarva eva te
     dhṛtarāṣṭraṃ puraskṛtya viviśus te sabhāṃ tataḥ
bhīṣmo droṇaḥ kṛpaś caiva viduraś ca mahāmatiḥ
     nātīva prītimanasas te 'nvavartanta bhārata
te dvandvaśaḥ pṛthak caiva siṃhagrīvā mahaujasaḥ
     siṃhāsanāni bhūrīṇi vicitrāṇi ca bhejire
śuśubhe sā sabhā rājan rājabhis taiḥ samāgataiḥ
     devair iva mahābhāgaiḥ samavetais triviṣṭapam
sarve vedavidaḥ śūrāḥ sarve bhāsvaramūrtayaḥ
     prāvartata mahārāja suhṛd dyūtam anantaram
[y]
     ayaṃ bahudhano rājan sāgarāvarta saṃbhavaḥ
     maṇir hārottaraḥ śrīmān kanakottama bhūṣaṇaḥ
etad rājan dhanaṃ mahyaṃ pratipāṇas tu kas tava
     bhavatv eṣa kramas tāta jayāmy enaṃ durodaram
[d]
     santi me maṇayaś caiva dhanāni vividhāni ca
     matsaraś ca na me 'rtheṣu jayāmy enaṃ durodaram
[v]
     tato jagrāha śakunis tān akṣān akṣatattvavit
     jitam ity eva śakunir yudhiṣṭhiram abhāṣata
