[v]
      dhanaṃjayotsukās te tu vane tasmin mahārathāḥ
      nyavasanta mahābhāgā draupadyā saha pāṇḍavāḥ
athāpaśyan mahātmānaṃ devarṣiṃ tatra nāradam
      dīpyamānaṃ śriyā brāhmyā dīptāgnisamatejasam
sa taiḥ parivṛtaḥ śrīmān bhrātṛbhiḥ kurusattamaḥ
      vibabhāv atidīptaujo devair iva śatakratuḥ
yathā ca vedān sāvitrī yājñasenī tathā satī
      na jahau dharmataḥ pārthān merum arkaprabhā yathā
pratigṛhya tu tāṃ pūjāṃ nārado bhagavān ṛṣiḥ
      āśvāsayad dharmasutaṃ yuktarūpam ivānagha
uvāca ca mahātmānaṃ dharmarājaṃ yudhiṣṭhiram
      brūhi dharmabhṛtāṃ śreṣṭha kenārthaḥ kiṃ dadāmi te
atha dharmasuto rājā praṇamya bhrātṛbhiḥ saha
      uvāca prāñjalir vākyaṃ nāradaṃ deva saṃmitam
tvayi tuṣṭe mahābhāga sarvalokābhipūjite
      kṛtam ity eva manye 'haṃ prasādāt tava suvrata
yadi tv aham anugrāhyo bhrātṛbhiḥ sahito 'nagha
      saṃdehaṃ me muniśreṣṭha hṛdisthaṃ chettum arhasi
pradakṣiṇaṃ yaḥ kurute pṛthivīṃ tīrthatatparaḥ
     kiṃ phalaṃ tasya kārtsnyena tad brahman vaktum arhasi
[n]
     śṛṇu rājann avahito yathā bhīṣmeṇa bhārata
     pulastyasya sakāśād vai sarvam etad upaśrutam
purā bhāgīrathī tīre bhīṣmo dharmabhṛtāṃ varaḥ
     pitryaṃ vrataṃ samāsthāya nyavasan munivat tadā
śubhe deśe mahārāja puṇye devarṣisevite
     gaṅgā dvāre mahātejo devagandharvasevite
sa pitṝṃs tarpayām āsa devāṃś ca paramadyutiḥ
     ṛṣīṃś ca toṣayām āsa vidhidṛṣṭena karmaṇā
kasya cit tv atha kālasya japann eva mahātapāḥ
     dadarśādbhutasaṃkāśaṃ pulastyam ṛṣisattamam
sa taṃ dṛṣṭvogra tapasaṃ dīpyamānam iva śriyā
     praharṣam atulaṃ lebhe vismayaṃ ca paraṃ yayau
upasthitaṃ mahārāja pūjayām āsa bhārata
     bhīṣmo dharmabhṛtāṃ śreṣṭho vidhidṛṣṭena karmaṇā
śirasā cārghyam ādāya śuciḥ prayata mānasaḥ
     nāma saṃkīrtayām āsa tasmin brahmarṣisattame
bhīṣmo 'ham asmi bhadraṃ te dāso 'smi tava suvrata
     tava saṃdarśanād eva mukto 'haṃ sarvakilbiṣaiḥ
evam uktvā mahārāja bhīṣmo dharmabhṛtāṃ varaḥ
     vāgyataḥ prāñjalir bhūtvā tūṣṇīm āsīd yudhiṣṭhira
taṃ dṛṣṭvā niyamenātha svādhyāyāmnāya karśitam
     bhīṣmaṃ kuru kulaśreṣṭhaṃ muniḥ prītamanābhavat
[pulastya]
     anena tava dharmajña praśrayeṇa damena ca
     satyena ca mahābhāga tuṣṭo 'smi tava sarvaśaḥ
yasyedṛśas te dharmo 'yaṃ pitṛbhaktyāśrito 'nagha
     tena paśyasi māṃ putra prītiś cāpi mama tvayi
amoghadarśī bhīṣmāhaṃ brūhi kiṃ karavāṇi te
     yad vakṣyasi kuruśreṣṭha tasya dātāsmi te 'nagha
[bh]
     prīte tvayi mahābhāga sarvalokābhipūjite
     kṛtam ity eva manye 'haṃ yad ahaṃ dṛṣṭavān prabhum
yadi tv aham anugrāhyas tava dharmabhṛtāṃ vara
     vakṣyāmi hṛtsthaṃ saṃdehaṃ tan me tvaṃ vaktum arhasi
asti me bhagavan kaś cit tīrthebhyo dharmasaṃśayaḥ
     tam ahaṃ śrotum icchāmi pṛthak saṃkīrtitaṃ tvayā
pradakṣiṇaṃ yaḥ pṛthivīṃ karoty amitavikrama
     kiṃ phalaṃ tasya viprarṣe tan me brūhi tapodhana
[p]
     hanta te 'haṃ pravakṣyāmi yad ṛṣīṇāṃ parāyaṇam
     tad ekāgramanās tāta śṛṇu tīrtheṣu yat phalam
yasya hastau ca pādau ca manaś caiva susaṃyatam
     vidyā tapaś ca kīrtiś ca sa tīrthaphalam aśnute
pratigrahād upāvṛttaḥ saṃtuṣṭo niyataḥ śuciḥ
     ahaṃ kāranivṛttiś ca sa tīrthaphalam aśnute
akalkako nirārambho laghv āhāro jitendriyaḥ
     vimuktaḥ sarvadoṣair yaḥ sa tīrthaphalam aśnute
akrodhanaś ca rājendra satyaśīlo dṛḍhavrataḥ
     ātmopamaś ca bhūteṣu sa tīrthaphalam aśnute
ṛṣibhiḥ kratavaḥ proktā vedeṣv iha yathākramam
     phalaṃ caiva yathātattvaṃ pretya ceha ca sarvaśaḥ
na te śakyā daridreṇa yajñāḥ prāptuṃ mahīpate
     bahūpakaraṇā yajñā nānā saṃbhāravistarāḥ
prāpyante pārthivair ete samṛddhair vā naraiḥ kva cit
     nārthāny ūnopakaraṇair ekātmabhir asaṃhataiḥ
yo daridrair api vidhiḥ śakyaḥ prāptuṃ nareśvara
     tulyo yajñaphalaiḥ puṇyais taṃ nibodha yudhāṃ vara
ṛṣīṇāṃ paramaṃ guhyam idaṃ bharatasattama
     tīrthābhigamanaṃ puṇyaṃ yajñair api viśiṣyate
anupoṣya trirātrāṇi tīrthāny anabhigamya ca
     adattvā kāñcanaṃ gāś ca daridro nāma jāyate
agniṣṭomādibhir yajñair iṣṭvā vipuladakṣiṇaiḥ
     na tat phalam avāpnoti tīrthābhigamanena yat
nṛloke devadevasya tīrthaṃ trailokyaviśrutam
     puṣkaraṃ nāma vikhyātaṃ mahābhāgaḥ samāviśet
daśakoṭisahasrāṇi tīrthānāṃ vai mahīpate
     sāṃnidhyaṃ puṣkare yeṣāṃ trisaṃdhyaṃ kurunandana
ādityā vasavo rudrāḥ sādhyāś ca sa marudgaṇāḥ
     gandharvāpsarasaś caiva nityaṃ saṃnihitā vibho
yatra devās tapas taptvā daityā brahmarṣayas tathā
     divyayogā mahārāja puṇyena mahatānvitāḥ
manasāpy abhikāmasya puṣkarāṇi manasvinaḥ
     pūyante sarvapāpāni nākapṛṣṭhe ca pūjyate
tasmiṃs tīrthe mahābhāga nityam eva pitā mahaḥ
     uvāsa paramaprīto devadānava saṃmmataḥ
puṣkareṣu mahābhāga devāḥ sarṣipurogamāḥ
     siddhiṃ samabhisaṃprāptāḥ puṇyena mahatānvitāḥ
tatrābhiṣekaṃ yaḥ kuryāt pitṛdevārcane rataḥ
     aśvamedhaṃ daśaguṇaṃ pravadanti manīṣiṇaḥ
apy ekaṃ bhojayed vipraṃ puṣkarāraṇyam āśritaḥ
     tenāsau karmaṇā bhīṣma pretya ceha ca modate
śākamūlaphalair vāpi yena vartayate svayam
     tad vai dadyād brāhmaṇāya śraddhāvān anasūyakaḥ
     tenaiva prāpnuyāt prājño hayamedha phalaṃ naraḥ
brāhmaṇaḥ kṣatriyo vaiśyaḥ śūdro vā rājasattama
     na viyoniṃ vrajanty ete snātās tīrthe mahātmanaḥ
kārtikyāṃ tu viśeṣeṇa yo 'bhigaccheta puṣkaram
     phalaṃ tatrākṣayaṃ tasya vardhate bharatarṣabha
sāyaṃprātaḥ smared yas tu puṣkarāṇi kṛtāñjaliḥ
     upaspṛṣṭaṃ bhavet tena sarvatīrtheṣu bhārata
     prāpnuyāc ca naro lokān brahmaṇaḥ sadane 'kṣayān
janmaprabhṛti yat pāpaṃ striyo vā puruṣasya vā
     puṣkare snātamātrasya sarvam eva praṇaśyati
yathā surāṇāṃ sarveṣām ādis tu madhusūdanaḥ
     tathaiva puṣkaraṃ rājaṃs tīrthānām ādir ucyate
uṣya dvādaśa varṣāṇi puṣkare niyataḥ śuciḥ
     kratūn sarvān avāpnoti brahmalokaṃ ca gacchati
yas tu varṣaśataṃ pūrṇam agnihotram upāsate
     kārtikīṃ vā vased ekāṃ puṣkare samam eva tat
puṣkaraṃ puṣkaraṃ gantuṃ duṣkaraṃ puṣkare tapaḥ
     duṣkaraṃ puṣkare dānaṃ vastuṃ caiva suduṣkaram
uṣya dvādaśa rātraṃ tu niyato niyatāśanaḥ
     pradakṣiṇam upāvṛtto jambū mārgaṃ samāviśet
jambū mārgaṃ samāviśya devarṣipitṛsevitam
     aśvamedham avāpnoti viṣṇulokaṃ ca gacchati
tatroṣya rajanīḥ pañca ṣaṣṭha kālakṣamī naraḥ
     na durgatim avāpnoti siddhiṃ prāpnoti cottamām
jambū mārgād upāvṛtto gacchet taṇḍulikāśramam
     na durgatim avāpnoti svargaloke ca pūjyate
agasya sara āsādya pitṛdevārcane rataḥ
     trirātropoṣito rājann agniṣṭoma phalaṃ labhet
śākavṛttiḥ phalair vāpi kaumāraṃ vindate padam
     kaṇvāśramaṃ samāsādya śrījuṣṭaṃ lokapūjitam
dharmāraṇyaṃ hi tat puṇyam ādyaṃ ca bharatarṣabha
     yatra praviṣṭamātro vai pāpebhyo vipramucyate
arcayitvā pitṝn devān niyato niyatāśanaḥ
     sarvakāmasamṛddhasya yajñasya phalam aśnute
pradakṣiṇaṃ tataḥ kṛtvā yayāti patanaṃ vrajet
     hayamedhasya yajñasya phalaṃ prāpnoti tatra vai
mahākālaṃ tato gacchen niyato niyatāśanaḥ
     koṭitīrtham upaspṛśya hayamedha phalaṃ labhet
tato gaccheta dharmajña puṇyasthānam umāpateḥ
     nāmnā bhadra vaṭaṃ nāma triṣu lokeṣu viśrutam
tatrābhigamya ceśānaṃ gosahasraphalaṃ labhet
     mahādeva prasādāc ca gāṇapatyam avāpnuyāt
narmadām atha cāsādya nadīṃ trailokyaviśrutām
     tarpayitvā pitṝn devān agniṣṭoma phalaṃ labhet
dakṣiṇaṃ sindhum āsādya brahma cārī jitendriyaḥ
     agniṣṭomam avāpnoti vimānaṃ cādhirohati
carmaṇvatīṃ samāsādya niyato niyatāśanaḥ
     ranti devābhyanujñāto agniṣṭoma phalaṃ labhet
tato gaccheta dharmajña himavatsutam arbudam
     pṛthivyāṃ yatra vai chidraṃ pūrvam āsīd yudhiṣṭhira
tatrāśramo vasiṣṭhasya triṣu lokeṣu viśrutaḥ
     tatroṣya rajanīm ekāṃ gosahasraphalaṃ labhet
piṅgā tīrtham upaspṛśya brahma cārī jitendriyaḥ
     kapilānāṃ naravyāghra śatasya phalam aśnute
tato gaccheta dharmajña prabhāsaṃ lokaviśrutam
     yatra saṃnihito nityaṃ svayam eva hutāśanaḥ
     devatānāṃ mukhaṃ vīra analo 'nilasārathiḥ
tasmiṃs tīrthavare snātvā śuciḥ prayata mānasaḥ
     agniṣṭomātirātrābhyāṃ phalaṃ prāpnoti mānavaḥ
tato gatvā sarasvatyāḥ sāgarasya ca saṃgame
     gosahasraphalaṃ prāpya svargaloke mahīyate
     dīpyamāno 'gnivan nityaṃ prabhayā bharatarṣabha
trirātram uṣitas tatra tarpayet pitṛdevatāḥ
     prabhāsate yathā somo aśvamedhaṃ ca vindati
varadānaṃ tato gacchet tīrthaṃ bharatasattama
     viṣṇor durvāsasā yatra varo datto yudhiṣṭhira
varadāne naraḥ snātvā gosahasraphalaṃ labhet
     tato dvāravatīṃ gacchen niyato niyatāśanaḥ
     piṇḍārake naraḥ snātvā labhed bahusuvarṇakam
tasmiṃs tīrthe mahābhāga padmalakṣaṇalakṣitāḥ
     adyāpi mudrā dṛśyante tad adbhutam ariṃdama
triśūlāṅkāni padmāni dṛśyante kurunandana
     mahādevasya sāṃnidhyaṃ tatraiva bharatarṣabha
sāgarasya ca sindhoś ca saṃgamaṃ prāpya bhārata
     tīrthe salilarājasya snātvā prayata mānasaḥ
tarpayitvā pitṝn devān ṛṣīṃś ca bharatarṣabha
     prāpnoti vāruṇaṃ lokaṃ dīpyamānaḥ svatejasā
śaṅkukarṇeśvaraṃ devam arcayitvā yudhiṣṭhira
     aśvamedhaṃ daśaguṇaṃ pravadanti manīṣiṇaḥ
pradakṣiṇam upāvṛtya gaccheta bharatarṣabha
     tīrthaṃ kuru varaśreṣṭha triṣu lokeṣu viśrutam
     dṛmīti nāmnā vikhyātaṃ sarvapāpapramocanam
yatra brahmādayo devā upāsante maheśvaram
     tatra snātvārcayitvā ca rudraṃ devagaṇair vṛtam
     janmaprabhṛti pāpāni kṛtāni nudate naraḥ
dṛmī cātra naraśreṣṭha sarvadevair abhiṣṭutā
     tatra snātvā naravyāghra hayamedham avāpnuyāt
jitvā yatra mahāprājña viṣṇunā prabha viṣṇunā
     purā śaucaṃ kṛtaṃ rājan hatvā daivatakaṇṭakān
tato gaccheta dharmajña vasor dhārām abhiṣṭutām
     gamanād eva tasyāṃ hi hayamedham avāpnuyāt
snātvā kuru varaśreṣṭha prayatātmā tu mānavaḥ
     tarpya devān pitṝṃś caiva viṣṇuloke mahīyate
tīrthaṃ cātra paraṃ puṇyaṃ vasūnāṃ bharatarṣabha
     tatra snātvā ca pītvā ca vasūnāṃ saṃmato bhavet
sindhūttamam iti khyātaṃ sarvapāpapraṇāśanam
     tatra snātvā naraśreṣṭha labhed bahusuvarṇakam
brahma tuṅgaṃ samāsādya śuciḥ prayata mānasaḥ
     brahmalokam avāpnoti sukṛtī virajā naraḥ
kumārikāṇāṃ śakrasya tīrthaṃ siddhaniṣevitam
     tatra snātvā naraḥ kṣipraṃ śakra lokam avāpnuyāt
reṇukāyāś ca tatraiva tīrthaṃ deva niṣevitam
     tatra snātvā bhaved vipro vimalaś candramā yathā
atha pañcanadaṃ gatvā niyato niyatāśanaḥ
     pañca yajñān avāpnoti kramaśo ye 'nukīrtitāḥ
tato gaccheta dharmajña bhīmāyāḥ sthānam uttamam
    tatra snātvā tu yonyāṃ vai naro bharatasattama
devyāḥ putro bhaved rājaṃs taptakuṇḍalavigrahaḥ
    gavāṃ śatasahasrasya phalaṃ caivāpnuyān mahat
girimuñjaṃ samāsādya triṣu lokeṣu viśrutam
    pitā mahaṃ namaskṛtya gosahasraphalaṃ labhet
tato gaccheta dharmajña vimalaṃ tīrtham uttamam
    adyāpi yatra dṛśyante matsyāḥ sauvarṇarājatāḥ
tatra snātvā naraśreṣṭha vājapeyam avāpnuyāt
    sarvapāpaviśuddhātmā gacchec ca paramāṃ gatim
tato gaccheta maladāṃ triṣu lokeṣu viśrutām
    paścimāyāṃ tu saṃdhyāyām upaspṛśya yathāvidhi
caruṃ narendra saptārcer yathāśakti nivedayet
    pitṝṇām akṣayaṃ dānaṃ pravadanti manīṣiṇaḥ
gavāṃ śatasahasreṇa rājasūya śatena ca
    aśvamedha sahasreṇa śreyān saptārciṣaś caruḥ
tato nivṛtto rājendra vastrā padam athāviśet
    abhigamya mahādevam aśvamedha phalaṃ labhet
maṇimantaṃ samāsādya brahma cārī samāhitaḥ
    ekarātroṣito rājann agniṣṭoma phalaṃ labhet
atha gaccheta rājendra devikāṃ lokaviśrutām
    prasūtir yatra viprāṇāṃ śrūyate bharatarṣabha
triśūlapāṇeḥ sthānaṃ ca triṣu lokeṣu viśrutam
    devikāyāṃ naraḥ snātvā samabhyarcya maheśvaram
yathāśakti caruṃ tatra nivedya bharatarṣabha
    sarvakāmasamṛddhasya yajñasya labhate phalam
kāmākhyaṃ tatra rudrasya tīrthaṃ devarṣisevitam
    tatra snātvā naraḥ kṣipraṃ siddhim āpnoti bhārata
yajanaṃ yājanaṃ gatvā tathaiva brahma vālukām
    puṣpanyāsa upaspṛśya na śocen maraṇaṃ tataḥ
ardhayojanavistārāṃ pañcayojanam āyatām
    etāvad devikām āhuḥ puṇyāṃ devarṣisevitām
tato gaccheta dharmajña dīrghasatraṃ yathākramam
    yatra brahmādayo devāḥ siddhāś ca paramarṣayaḥ
    dīrghasatram upāsante dakṣiṇābhir yatavratāḥ
gamanād eva rājendra dīrghasatram ariṃdama
    rājasūyāśvamedhābhyāṃ phalaṃ prāpnoti mānavaḥ
tato vinaśanaṃ gacchen niyato niyatāśanaḥ
    gacchaty antarhitā yatra maru pṛṣṭhe sarasvatī
    camase ca śivodbhede nāgodbhede ca dṛśyate
snātvā ca camasodbhede agniṣṭoma phalaṃ labhet
    śivodbhede naraḥ snātvā gosahasraphalaṃ labhet
nāgodbhede naraḥ snātvā nāgalokam avāpnuyāt
    śaśayānaṃ ca rājendra tīrtham āsādya durlabham
    śaśarūpapratichannāḥ puṣkarā yatra bhārata
sarasvatyāṃ mahārāja anu saṃvatsaraṃ hi te
    snāyante bharataśreṣṭha vṛttāṃ vai kārtikīṃ sadā
tatra snātvā naravyāghra dyotate śaśivat sadā
    gosahasrapalaṃ caiva prāpnuyād bharatarṣabha
kumāra koṭim āsādya niyataḥ kurunandana
    tatrābhiṣekaṃ kurvīta pitṛdevārcane rataḥ
    gavāmayam avāpnoti kulaṃ caiva samuddharet
tato gaccheta dharmajña rudra koṭiṃ samāhitaḥ
    purā yatra mahārāja ṛṣikoṭiḥ samāhitā
    praharṣeṇa ca saṃviṣṭā deva darśanakāṅkṣayā
ahaṃ pūrvam ahaṃ pūrvaṃ drakṣyāmi vṛṣabhadhvajam
    evaṃ saṃprasthitā rājann ṛṣayaḥ kila bhārata
tato yogeṣvareṇāpi yogam āsthāya bhūpate
    teṣāṃ manyupraṇāśārtham ṛṣīṇāṃ bhāvitātmanām
sṛṣṭā koṭis tu rudrāṇām ṛṣīṇām agrataḥ sthitā
    mayā pūrvataraṃ dṛṣṭa iti te menire pṛthak
teṣāṃ tuṣṭo mahādeva ṛṣīṇām ugratejasām
    bhaktyā paramayā rājan varaṃ teṣāṃ pradiṣṭavān
    adya prabhṛti yuṣmākaṃ dharmavṛddhir bhaviṣyati
tatra snātvā naravyāghra rudra koṭyāṃ naraḥ śuciḥ
    aśvamedham avāpnoti kulaṃ caiva samuddharet
tato gaccheta rājendra saṃgamaṃ lokaviśrutam
    sarasvatyā mahāpuṇyam upāsante janārdanam
yatra brahmādayo devā ṛṣayaḥ siddhacāraṇāḥ
    abhigacchanti rājendra caitraśuklacaturdaśīm
tatra snātvā naravyāghra vinded bahusuvarṇakam
    sarvapāpaviśuddhātmā brahmalokaṃ ca gacchati
ṛṣīṇāṃ yatra satrāṇi samāptāni narādhipa
    satrāvasānam āsādya gosahasraphalaṃ labhet
