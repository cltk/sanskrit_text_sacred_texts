[vai]
      tena vikramatā tūrṇam ūruvegasamīritam
      pravavāv anilo rājañ śuci śukrāgame yathā
sa mṛdnan puṣpitāṃś caiva phalitāṃś ca vanaspatīn
      ārujan dāru gulmāṃś ca pathas tasya samīpajān
tathā vṛkṣān bhañjamāno jagāmāmita vikramaḥ
      tasya vegena pāṇḍūnāṃ mūrccheva samajāyata
asakṛc cāpi saṃtīrya dūrapāraṃ bhujaplavaiḥ
      pathi pracchannam āsedur dhārtarāṣṭra bhayāt tadā
kṛcchreṇa mātaraṃ tv ekāṃ sukumārīṃ yaśasvinīm
      avahat tatra pṛṣṭhena rodhaḥsu viṣameṣu ca
āgamaṃs te vanoddeśam alpamūlaphalodakam
      krūra pakṣimṛgaṃ ghoraṃ sāyāhne bharatarṣabhāḥ
ghorā samabhavat saṃdhyā dāruṇā mṛgapakṣiṇaḥ
      aprakāśā diśaḥ sarvā vātair āsann anārtavaiḥ
te śrameṇa ca kauravyās tṛṣṇayā ca prapīḍitāḥ
      nāśaknuvaṃs tadā gantuṃ nidrayā ca pravṛddhayā
tato bhīmo vanaṃ ghoraṃ praviśya vijanaṃ mahat
      nyagrodhaṃ vipulac chāyaṃ ramaṇīyam upādravat
tatra nikṣipya tān sarvān uvāca bharatarṣabhaḥ
     pānīyaṃ mṛgayāmīha viśramadhvam iti prabho
ete ruvanti madhuraṃ sārasā jalacāriṇaḥ
     dhruvam atra jalasthāyo mahān iti matir mama
anujñātaḥ sa gaccheti bhrātrā jyeṣṭhena bhārata
     jagāma tatra yatra sma ruvanti jalacāriṇaḥ
sa tatra pītvā pānīyaṃ snātvā ca bharatarṣabha
     uttarīyeṇa pānīyam ājahāra tadā nṛpa
gavyūti mātrād āgatya tvarito mātaraṃ prati
     sa suptāṃ mātaraṃ dṛṣṭvā bhrātṝṃś ca vasudhātale
     bhṛśaṃ duḥkhaparītātmā vilalāpa vṛkodaraḥ
śayaneṣu parārdhyeṣu ye purā vāraṇāvate
     nādhijagmus tadā nidrāṃ te 'dya suptā mahītale
svasāraṃ vasudevasya śatrusaṃghāvamardinaḥ
     kuntibhojasutāṃ kuntīṃ sarvalakṣaṇapūjitām
snuṣāṃ vicitravīryasya bhāryāṃ pāṇḍor mahātmanaḥ
     prāsādaśayanāṃ nityaṃ puṇḍarīkāntara prabhām
sukumāratarāṃ strīṇāṃ mahārhaśayanocitām
     śayānāṃ paśyatādyeha pṛthivyām atathocitām
dharmād indrāc ca vāyoś ca suṣuve yā sutān imān
     seyaṃ bhūmau pariśrāntā śete hy adyātathocitā
kiṃ nu duḥkhataraṃ śakyaṃ mayā draṣṭum ataḥ param
     yo 'ham adya naravyāghrān suptān paśyāmi bhūtale
triṣu lokeṣu yad rājyaṃ dharmavidyo 'rhate nṛpaḥ
     so 'yaṃ bhūmau pariśrāntaḥ śete prākṛtavat katham
ayaṃ nīlāmbudaśyāmo nareṣv apratimo bhuvi
     śete prākṛtavad bhūmāv ato duḥkhataraṃ nu kim
aśvināv iva devānāṃ yāv imau rūpasaṃpadā
     tau prākṛtavad adyemau prasuptau dharaṇītale
jñātayo yasya naiva syur viṣamāḥ kulapāṃsanāḥ
     sa jīvet susukhaṃ loke grāme druma ivaikajaḥ
eko vṛkṣo hi yo grāme bhavet parṇaphalānvitaḥ
     caityo bhavati nirjñātir arcanīyaḥ supūjitaḥ
yeṣāṃ ca bahavaḥ śūrā jñātayo dharmasaṃśritāḥ
     te jīvanti sukhaṃ loke bhavanti ca nirāmayāḥ
balavantaḥ samṛddhārthā mitra bāndhavanandanāḥ
     jīvanty anyonyam āśritya drumāḥ kānanajā iva
vayaṃ tu dhṛtarāṣṭreṇa saputreṇa durātmanā
     vivāsitā na dagdhāś ca kathaṃ cit tasya śāsanāt
tasmān muktā vayaṃ dāhād imaṃ vṛkṣam upāśritāḥ
     kāṃ diśaṃ pratipatsyāmaḥ prāptāḥ kleśam anuttamam
nātidūre ca nagaraṃ vanād asmād dhi lakṣaye
     jāgartavye svapantīme hanta jāgarmy ahaṃ svayam
pāsyantīme jalaṃ paścāt pratibuddhā jitaklamāḥ
     iti bhīmo vyavasyaiva jajāgāra svayaṃ tadā
