[bh]
      tam āgatam abhiprekṣya śiṣyaṃ vākyam athābravīt
      deva śarmā mahātejā yat tac chṛṇu narādhipa
[d]
      kiṃ te vipuladṛṣṭaṃ vai tasminn adhya mahāvane
      te tvā jānanti nipuṇa ātmā ca rucir eva ca
[v]
      brahmarṣe mithunaṃ kiṃ tat ke ca te puruṣā vibho
      ye māṃ jānanti tattvena tāṃś ca me vaktum arhasi
[d]
      yad vai tan mithunaṃ brahmann ahorātraṃ hi viddhi tat
      cakravat parivarteta tat te jānāti duṣkṛtam
ye ca te puruṣā vipra akṣair dīvyanti hṛṣṭavat
      ṛtūṃs tān abhijānīhi te te jānanti duṣkṛtam
na māṃ kaś cid vijānīta iti kṛtvā na viśvaset
      naro rahasi pāpātmā pāpakaṃ karma vai dvija
kurvāṇaṃ hi naraṃ karma pāpaṃ rahasi sarvadā
      paśyanti ṛtavaś cāpi tathā dinaniśe 'py uta
te tvāṃ harṣasmitaṃ dṛṣṭvā guroḥ karmānivedakam
      smārayantas tathā prāhus te yathā śrutavān bhavān
ahorātraṃ vijānāti ṛtavaś cāpi nityaśaḥ
      puruṣe pāpakaṃ karma śubhaṃ vā śubhakarmaṇaḥ
tat tvayā mama yat karma vyabhicārād bhayātmakam
     nākhyātam iti jānantas te tvām āhus tathā dvija
te caiva hi bhaveyus te lokāḥ pāpakṛto yathā
     kṛtvā nācakṣate karma mama yac ca tvayā kṛtam
tathā śakyā ca durvṛttā rakṣituṃ pramadā dvija
     na ca tvaṃ kṛtavān kiṃ cid āgaḥ prīto 'smi tena te
yadi tv ahaṃ tvā durvṛttam adrākṣaṃ dvijasattama
     śapeyaṃ tvām ahaṃ krodhān na me 'trāsti vicāraṇā
sajjanti puruṣe nāryaḥ puṃsāṃ so 'rthaś ca puṣkalaḥ
     anyathā rakṣataḥ śāpo 'bhaviṣyat te gatiś ca sā
rakṣitā sā tvayā putra mama cāpi niveditā
     ahaṃ te prītimāṃs tāta svasti svargaṃ gamiṣyasi
[bh]
     ity uktvā vipulaṃ prīto deva śarmā mahān ṛṣiḥ
     mumoda svargam āsthāya saha bhāryaḥ sa śiṣyakaḥ
idam ākhyātavāṃś cāpi mamākhyānaṃ mahāmuniḥ
     mārkaṇḍeyaḥ purā rājan gaṅgākūle kathāntare
tasmād bravīmi pārtha tvā striyaḥ sarvāḥ sadaiva ca
     ubhayaṃ dṛśyate tāsusatataṃ sādhv asādhu ca
striyaḥ sādhvyo mahābhāgāḥ saṃmatā lokamātaraḥ
     dhārayanti mahīṃ rājann imāṃ sa vanakānanām
asādhvyaś cāpi durvṛttāḥ kulaghnyaḥ pāpaniścayāḥ
     vijñeyā lakṣaṇair duṣṭaiḥ svagātrasahajair nṛpa
evam etāsu rakṣā vai śakyā kartuṃ mahātmabhiḥ
     anyathā rājaśārdūla na śakyā rakṣituṃ striyaḥ
etā hi manujavyāghratīṣkṇās tīkṣṇaparākramāḥ
     nāsām asti priyo nāma maithune saṃgame nṛbhiḥ
etāḥ kṛtyāś ca kāryāś ca kṛtāś ca bharatarṣabha
     na caikasminn ramanty etāḥ puruṣe pāṇḍunandana
nāsu sneho nṛbhiḥ kāryas tathaiverṣyā janeśvara
     khedam āsthāya bhuñjīta dharmam āsthāya caiva hi
vihanyetānyathā kurvan naraḥ kauravanandana
     sarvathā rājaśārdūla yuktiḥ sarvatra pūjyate
tenaikena tu rakṣā vai vipulena kṛtā striyāḥ
     nānyaḥ śakto nṛloke 'smin rakṣituṃ nṛpa yoṣitaḥ
