[dhṛ]
      yad idaṃ dharmagahanaṃ buddhyā samanugamyate
      etad vistaraśaḥ sarvaṃ buddhimārgaṃ praśaṃsa me
[vidura]
      atra te vartayiṣyāmi nama ḥ kṛtvā svayaṃ bhuve
      yathā saṃsāragahanaṃ vadanti paramarṣayaḥ
kaś cin mahati saṃsāre vartamāno dvijaḥ kila
      vanaṃ durgam anuprāpto mahat kravyādasaṃkulam
siṃhavyāghra gajākārair atighorair mahāśanaiḥ
      samantāt saṃparikṣiptaṃ mṛtyor api bhayapradam
tad asya dṛṣṭvā hṛdayam udvegam agamat param
      abhyucchrayaś ca romṇāṃ vai vikriyāś ca paraṃtapa
sa tad vanaṃ vyanusaran vipradhāvan itas tataḥ
      vīkṣamāṇo diśaḥ sarvāḥ śaraṇaṃ kva bhaved iti
sa teṣāṃ chidram anvicchan pradruto bhayapīḍitaḥ
      na ca niryāti vai dūraṃ na ca tair viprayujyate
athāpaśyad vanaṃ ghoraṃ samantād vāgurāvṛtam
      bāhubhyāṃ saṃpariṣvaktaṃ striyā paramaghorayā
pañcaśīrṣa dharair nāgaiḥ śailair iva samunnataiḥ
      nabhaḥspṛśair mahāvṛkṣaiḥ parikṣiptaṃ mahāvanam
vanamadhye ca tatrābhūd udapānaḥ samāvṛtaḥ
     vallībhis tṛṇachannābhir gūḍhābhir abhisaṃvṛtaḥ
papāta sa dvijas tatra nigūḍhe salilāśaye
     vilagnaś cābhavat tasmiṁl latā saṃtānasaṃkaṭe
panasasya yathā jātaṃ vṛnta baddhaṃ mahāphalam
     sa tathā lambate tatra ūrdhvapādo hy adhaḥśirāḥ
atha tatrāpi cānyo 'sya bhūyo jāta upadravaḥ
     kūpavīnāha velāyām apaśyata mahāgajam
ṣaḍ vaktraṃ kṛṣṇa śabalaṃ dviṣaṭka padacāriṇam
     krameṇa parisarpantaṃ vallī vṛkṣasamāvṛtam
tasya cāpi praśākhāsu vṛkṣaśākhāvalambinaḥ
     nānārūpā madhukarā ghorarūpā bhayāvahāḥ
     āsate madhu saṃbhṛtya pūrvam eva niketajāḥ
bhūyo bhūyaḥ samīhante madhūni bharatarṣabha
     svādanīyāni bhūtānāṃ na yair bālo 'pi tṛpyate
teṣāṃ madhūnāṃ bahudhā dhārā prasravate sadā
     tāṃ lambamānaḥ sa pumān dhārāṃ pibati sarvadā
     na cāsya tṛṣṇā viratā pibamānasya saṃkaṭe
abhīpsati ca tāṃ nityam atṛptaḥ sa punaḥ punaḥ
     na cāsya jīvite rājan nirvedaḥ samajāyata
tatraiva ca manuṣyasya jīvitāśā pratiṣṭhitā
     kṛṣṇāḥ śvetāś ca taṃ vṛkṣaṃ kuṭṭayanti sma mūṣakāḥ
vyālaiś ca vanadurgānte striyā ca paramograyā
     kūpādhastāc ca nāgena vīnāhe kuñjareṇa ca
vṛkṣaprapātāc ca bhayaṃ mūṣakebhyaś ca pañcamam
     madhu lobhān madhukaraiḥ ṣaṣṭham āhur mahad bhayam
evaṃ sa vasate tatra kṣiptaḥ saṃsārasāgare
     na caiva jīvitāśāyāṃ nirvedam upagacchati
