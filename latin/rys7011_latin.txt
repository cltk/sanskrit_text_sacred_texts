sumālī varalabdhāṃs tu jñātvā tān vai niśācarān
 udatiṣṭhad bhayaṃ tyaktvā sānugaḥ sa rasātalāt
mārīcaś ca prahastaś ca virūpākṣo mahodaraḥ
 udatiṣṭhan susaṃrabdhāḥ sacivās tasya rakṣasaḥ
sumālī caiva taiḥ sarvair vṛto rākṣasapuṃgavaiḥ
 abhigamya daśagrīvaṃ pariṣvajyedam abravīt
diṣṭyā te putrasaṃprāptaś cintito 'yamṃ manorathaḥ
 yas tvaṃ tribhuvaṇaśreṣṭhāl labdhavān varam īdṛśam
yatkṛte ca vayaṃ laṅkāṃ tyaktvā yātā rasātalam
 tad gataṃ no mahābāho mahad viṣṇukṛtaṃ bhayam
asakṛt tena bhagnā hi parityajya svam ālayam
 vidrutāḥ sahitāḥ sarve praviṣṭāḥ sma rasātalam
asmadīyā ca laṅkeyaṃ nagarī rākṣasoṣitā
 niveśitā tava bhrātrā dhanādhyakṣeṇa dhīmatā
yadi nāmātra śakyaṃ syāt sāmnā dānena vānagha
 tarasā vā mahābāho pratyānetuṃ kṛtaṃ bhavet
tvaṃ ca laṅkeśvaras tāta bhaviṣyasi na saṃśayaḥ
 sarveṣāṃ naḥ prabhuś caiva bhaviṣyasi mahābala
athābravīd daśagrīvo mātāmaham upasthitam
 vitteśo gurur asmākaṃ nārhasy evaṃ prabhāṣitum
uktavantaṃ tathā vākyaṃ daśagrīvaṃ niśācaraḥ
 prahastaḥ praśritaṃ vākyam idam āha sakāraṇam
daśagrīva mahābāho nārhas tvaṃ vaktum īdṛśam
 saubhrātraṃ nāsti śūrāṇāṃ śṛṇu cedaṃ vaco mama
aditiś ca ditiś caiva bhaginyau sahite kila
 bhārye paramarūpiṇyau kaśyapasya prajāpateḥ
aditir janayām āsa devāṃs tribhuvaṇeśvarān
 ditis tv ajanayad daityān kaśyapasyātmasaṃbhavān
daityānāṃ kila dharmajña pureyaṃ savanārṇavā
 saparvatā mahī vīra te 'bhavan prabhaviṣṇavaḥ
nihatya tāṃs tu samare viṣṇunā prabhaviṣṇunā
 devānāṃ vaśam ānītaṃ trailokyam idam avyayam
naitad eko bhavān eva kariṣyati viparyayam
 surair ācaritaṃ pūrvaṃ kuruṣvaitad vaco mama
evam ukto daśagrīvaḥ prahastena durātmanā
 cintayitvā muhūrtaṃ vai bāḍham ity eva so 'bravīt
sa tu tenaiva harṣeṇa tasminn ahani vīryavān
 vanaṃ gato daśagrīvaḥ saha taiḥ kṣaṇadācaraiḥ
trikūṭasthaḥ sa tu tadā daśagrīvo niśācaraḥ
 preṣayām āsa dautyena prahastaṃ vākyakovidam
prahasta śīghraṃ gatvā tvaṃ brūhi nairṛtapuṃgavam
 vacanān mama vitteśaṃ sāmapūrvam idaṃ vacaḥ
iyaṃ laṅkā purī rājan rākṣasānāṃ mahātmanām
 tvayā niveśitā saumya naitad yuktaṃ tavānagha
tad bhavān yadi sāmnaitāṃ dadyād atulavikrama
 kṛtvā bhaven mama prītir dharmaś caivānupālitaḥ
ity uktaḥ sa tadā gatvā prahasto vākyakovidaḥ
 daśagrīvavacaḥ sarvaṃ vitteśāya nyavedayat
prahastād api saṃśrutya devo vaiśvāraṇo vacaḥ
 pratyuvāca prahastaṃ taṃ vākyaṃ vākyaviśāradaḥ
brūhi gaccha daśagrīvaṃ purī rājyaṃ ca yan mama
 tavāpy etan mahābāho bhuṅkṣvaitad dhatakaṇṭakam
sarvaṃ kartāsmi bhadraṃ te rākṣaseśa vaco 'cirāt
 kiṃ tu tāvat pratīkṣasva pitur yāvan nivedaya
evam uktvā dhanādhyakṣo jagāma pitur antikam
 abhivādya guruṃ prāha rāvaṇasya yadīpsitam
eṣa tāta daśagrīvo dūtaṃ preṣitavān mama
 dīyatāṃ nagarī laṅkā pūrvaṃ rakṣogaṇoṣitā
 mayātra yad anuṣṭheyaṃ tan mamācakṣva suvrataḥ
brahmarṣis tv evam ukto 'sau viśravā munipuṃgavaḥ
 uvāca dhanadaṃ vākyaṃ śṛṇu putro vaco mama
daśagrīvo mahābāhur uktavān mama saṃnidhau
 mayā nirbhartsitaś cāsīd bahudhoktaḥ sudurmatiḥ
sa krodhena mayā coktau dhvaṃsasveti punaḥ punaḥ
 śreyo'bhiyuktaṃ dharmyaṃ ca śṛṇu putra vaco mama
varapradānasaṃmūḍho mānyāmānyaṃ sudurmatiḥ
 na vetti mama śāpāc ca prakṛtiṃ dāruṇaṃ gataḥ
tasmād gaccha mahābāho kailāsaṃ dharaṇīdharam
 niveśaya nivāsārthaṃ tvaja laṅkāṃ sahānugaḥ
tatra mandākinī ramyā nadīnāṃ pravarā nadī
 kāñcanaiḥ sūryasaṃkāśaiḥ paṅkajaiḥ saṃvṛtodakā
na hi kṣamaṃ tvayā tena vairaṃ dhanadarakṣasā
 jānīṣe hi yathānena labdhaḥ paramako varaḥ
evam ukto gṛhītvā tu tad vacaḥ pitṛgauravāt
 sadāra pauraḥ sāmātyaḥ savāhanadhano gataḥ
prahastas tu daśagrīvaṃ gatvā sarvaṃ nyavedayat
 śūnyā sā nagarī laṅkā triṃśadyojanam āyatā
 praviśya tāṃ sahāsmābhiḥ svadharmaṃ tatra pālaya
evam uktaḥ prahastena rāvaṇo rākṣasas tadā
 viveśa nagarīṃ laṅkāṃ sabhrātā sabalānugaḥ
sa cābhiṣiktaḥ kṣaṇadācarais tadā; niveśayām āsa purīṃ daśānanaḥ
 nikāmapūrṇā ca babhūva sā purī; niśācarair nīlabalāhakopamaiḥ
dhaneśvaras tv atha pitṛvākyagauravān; nyaveśayac chaśivimale girau purīm
 svalaṃkṛtair bhavanavarair vibhūṣitāṃ; puraṃdarasyeva tadāmarāvatīm
