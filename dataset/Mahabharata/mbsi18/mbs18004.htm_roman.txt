[vai]
      tato yudhiṣṭhiro rājā devaiḥ sarpi marudgaṇaiḥ
      pūjyamāno yayau ttatra yatra te kurupuṃgavāḥ
dadarśa tatra govindaṃ brāhmeṇa vapuṣānvitam
      tenaiva dṛṣṭapūrveṇa sādṛśyenopasūcitam
dīpyamānaṃ svavapuṣā divyair astrair upasthitam
      cakraprabhṛtibhir ghorair divyaiḥ puruṣavigrahaiḥ
      upāsyamānaṃ vīreṇa phalgunena suvarcasā
aparasminn athoddeśe karṇaṃ śastrabhṛtāṃ varam
      dvādaśāditya sahitaṃ dadarśa kurunandanaḥ
athāparasminn uddeśe marudgaṇavṛtaṃ prabhum
      bhīmasenam athāpaśyat tenaiva vapuṣānvitam
aśvinos tu tathā sthāne dīpyamānau svatejasā
      nakulaṃ sahadevaṃ ca dadarśa kurunandanaḥ
tathā dadarśa pāñcālīṃ kamalotpalamālinīm
      vapuṣā svargam ākramya tiṣṭhantīm arkavarcasam
athaināṃ sahasā rājā praṣṭum aicchad yudhiṣṭhiraḥ
      tato 'sya bhagavān indraḥ kathayām āsa devarāṭ
śrīr eṣā draupadī rūpā tvadarthe mānuṣaṃ gatā
      ayonijā lokakāntā puṇyagandhā yudhiṣṭhira
drupadasya kule jātā bhavadbhiś copajīvitā
     ratyarthaṃ bhavatāṃ hy eṣā nimitā śūlapāṇinā
ete pañca mahābhāgā gandharvāḥ pāvakaprabhāḥ
     draupadyās tanayā rājan yuṣmākam amitaujasaḥ
paśya gandharvarājānaṃ dhṛtarāṣṭraṃ manīṣiṇam
     enaṃ ca tvaṃ vijānīhi bhrātaraṃ pūrvajaṃ pituḥ
ayaṃ te pūrvajo bhrātā kaunteyaḥ pāvakadyutiḥ
     sūryaputro 'grajaḥ śreṣṭho rādheya iti viśrutaḥ
     ādityasahito yāti paśyainaṃ puruṣarṣabha
sādhyānām atha devānāṃ vasūnāṃ marutām api
     gaṇeṣu paśya rājendra vṛṣṇyandhakamahārathān
     sātyakipramukhān vīrān bhojāṃś caiva mahārathān
somena sahitaṃ paśya saubhadram aparājitam
     abhimanyuṃ maheṣvāsaṃ niśākarasamadyutim
eṣa pāṇḍur maheṣvāsaḥ kuntyā mādryā ca saṃgataḥ
     vimānena sadābhyeti pitā tava mamāntikam
vasubhiḥ sahitaṃ paśya bhīṣmaṃ śāṃtanavaṃ nṛpam
     droṇaṃ bṛhaspateḥ pārśve gurum enaṃ niśāmaya
ete cānye mahīpālā yodhās tava ca pāṇḍava
     gandharvaiḥ sahitā yānti yakṣaiḥ puṇyajanais tathā
guhyakānāṃ gatiṃ cāpi ke cit prāptā nṛsattamāḥ
     tyaktvā dehaṃ jitasvargāḥ puṇyavāg buddhikarmabhiḥ
