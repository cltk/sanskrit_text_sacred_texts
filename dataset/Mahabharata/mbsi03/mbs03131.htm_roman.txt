[ṣyena]
      dharmātmānaṃ tv āhur ekaṃ sarve rājan mahīkṣitaḥ
      sa vai dharmaviruddhaṃ tvaṃ kasmāt karma cikīrṣasi
vihitaṃ bhakṣaṇaṃ rājan pīḍyamānasya me kṣudhā
      mā bhāṅkṣīr dharmalobhena dharmam utsṛṣṭavān asi
[rājan]
      saṃtrastarūpas trāṇārthī tvatto bhīto mahādvija
      matsakāśam anuprāptaḥ prāṇagṛdhnur ayaṃ dvijaḥ
evam abhyāgatasyeha kapotasyābhayārthinaḥ
      apradāne paro 'dharmaḥ kiṃ tvaṃ śyenaprapaśyasi
praspandamānaḥ saṃbhrāntaḥ kapotaḥ śyenalakṣyate
      matsakāśaṃ jīvitārthī tasya tyāgo vigarhitaḥ
[ṣ]
      āhārāt sarvabhūtāni saṃbhavanti mahīpate
      āhāreṇa vivardhante tena jīvanti jantavaḥ
śakyate dus tyaje 'py arthe cirarātrāya jīvitum
      na tu bhojanam utsṛjya śakyaṃ vartayituṃ ciram
bhakṣyād vilopitasyādya mama prāṇā viśāṃ pate
      visṛjya kāyam eṣyanti panthānam apunarbhavam
pramṛte mayi dharmātman putradāraṃ naśiṣyati
      rakṣamāṇaḥ kapotaṃ tvaṃ bahūn prāṇān naśiṣyasi
dharmaṃ yo bādhate dharmo na sa dharmaḥ kudharma tat
     avirodhī tu yo dharmaḥ sa dharmaḥ satyavikrama
virodhiṣu mahīpāla niścitya gurulāghavam
     na bādhā vidyate yatra taṃ dharmaṃ samudācaret
gurulāghavam ājñāya dharmādharmaviniścaye
     yato bhūyāṃs tato rājan kuru dharmaviniścayam
[r]
     bahukalyāṇa saṃyuktaṃ bhāṣase vihagottama
     suparṇaḥ pakṣirāṭ kiṃ tvaṃ dharmajñaś cāsy asaṃśayam
     tathā hi dharmasaṃyuktaṃ bahu citraṃ prabhāṣase
na te 'sty aviditaṃ kiṃ cid iti tvā lakṣayāmy aham
     śaraṇaiṣiṇaḥ parityāgaṃ kathaṃ sādhv iti manyase
āhārārthaṃ samārambhas tava cāyaṃ vihaṃgama
     śakyaś cāpy anyathā kartum āhāro 'py adhikas tvayā
govṛṣo vā varāho vā mṛgo vā mahiṣo 'pi vā
     tvadartham adya kriyatāṃ yad vānyad abhikāṅkṣase
[ṣ]
     na varāhaṃ na cokṣāṇaṃ na mṛgān vividhāṃs tathā
     bhakṣayāmi mahārāja kim annādyena tena me
yas tu me daivavihito bhakṣaḥ kṣatriya puṃgava
     tam utsṛja mahīpāla kapotam imam eva me
śyenāḥ kapotān khādanti sthitir eṣā sanātanī
     mā rājan mārgam ājñāya kadalī skandham āruha
[r]
     rājyaṃ śibīnām ṛddhaṃ vai śādhi pakṣigaṇārcita
     yad vā kāmayase kiṃ cic chyena sarvaṃ dadāni te
     vinemaṃ pakṣiṇaṃ śyenaśaraṇārthinam āgatam
yenemaṃ varjayethās tvaṃ karmaṇā pakṣisattama
     tad ācakṣva kariṣyāmi na hi dāsye kapotakam
[ṣ]
     uśīnara kapote te yadi sneho narādhipa
     ātmano māṃsam utkṛtya kapota tulayā dhṛtam
yadā samaṃ kapotena tava māṃsaṃ bhaven nṛpa
     tadā pradeyaṃ tan mahyaṃ sā me tuṣṭir bhaviṣyati
[r]
     anugraham imaṃ manye śyenayan mābhiyācase
     tasmāt te 'dya pradāsyāmi svamāṃsaṃ tulayā dhṛtam
[l]
     athotkṛtya svamāṃsaṃ tu rājā paramadharmavit
     tulayām āsa kaunteya kapotena sahābhibho
dhriyamāṇas tu tulayā kapoto vyatiricyate
     punaś cotkṛtya māṃsāni rājā prādād uśīnaraḥ
na vidyate yadā māṃsaṃ kapotena samaṃ dhṛtam
     tata utkṛtta māṃso 'sāv āruroha svayaṃ tulām
[ṣ]
     indro 'ham asmi dharmajña kapoto havyavāḍ ayam
     jijñāsamānau dharme tvāṃ yajñavāṭam upāgatau
yat te māṃsāni gātrebhya utkṛttāni viśāṃ pate
     eṣā te bhāsvarī kīrtir lokān abhibhaviṣyati
yāval loke manuṣyās tvāṃ kathayiṣyanti pārthiva
     tāvat kīrtiś ca lokāś ca sthāsyanti tava śāśvatāḥ
[l]
     tat pāṇḍaveya sadanaṃ rājñas tasya mahātmanaḥ
     paśyasvaitan mayā sārdhaṃ puṇyaṃ pāpapramocanam
atra vai satataṃ devā munayaś ca sanātanāḥ
     dṛśyante brāhmaṇai rājan puṇyavadbhir mahātmabhiḥ
