[j]
      śrutas tvatto mayā vipra pūrveṣāṃ saṃbhavo mahān
      udārāś cāpi vaṃśe 'smin rājāno me pariśrutāḥ
kiṃ tu laghv arthasaṃyuktaṃ priyākhyānaṃ na mām ati
      prīṇāty ato bhavān bhūyo vistareṇa bravītu me
etām eva kathāṃ divyām āprajā patito manoḥ
      teṣām ājananaṃ puṇyaṃ kasya na prītim āvahet
sad dharmaguṇamāhātmyair abhivardhitam uttamam
      viṣṭabhya lokāṃs trīn eṣāṃ yaśaḥ sphītam avasthitam
guṇaprabhāva vīryaujaḥ sattvotsāhavatām aham
      na tṛpyāmi kathāṃ śṛṇvann amṛtāsvāda saṃmitām
[v]
      śṛṇu rājan purā samyaṅ mayā dvaipāyanāc chrutam
      procyamānam idaṃ kṛtsnaṃ svavaṃśajananaṃ śubham
dakṣasyāditiḥ
      aditer vivasvān
      vivasvato manuḥ
      manor ilā
      ilāyāḥ purūravāḥ
      purūravasa āyuḥ
      āyuṣo nahuṣaḥ
      nahuṣasya yayātiḥ
yayāter dve bhārye babhūvatuḥ
      uśanaso duhitā deva yānī vṛṣaparvaṇaś ca duhitā śarmiṣṭhā nāma
      atrānuvaṃśo bhavati
yaduṃ ca turvasuṃ caiva deva yānī vyajāyata
      druhyuṃ cānuṃ ca pūruṃ ca śarmiṣṭhā vārṣaparvaṇī
tatra yador yādavāḥ
     pūroḥ pauravāḥ
pūror bhāryā kausalyā nāma
     tasyām asya jajñe janamejayo nāma
     yas trīn aśvamedhān ājahāra
     viśvajitā ceṣṭvā vanaṃ praviveśa
janamejayaḥ khalv anantāṃ nāmopayeme mādhavīm
     tasyām asya jajñe prācinvān
     yaḥ prācīṃ diśaṃ jigāya yāvat sūryodayāt
     tatas tasya prācinvatvam
prācinvān khalv aśmakīm upayeme
     tasyām asya jajñe saṃyātiḥ
saṃyātiḥ khalu dṛṣadvato duhitaraṃ varāṅgīṃ nāmopayeme
     tasyām asya jajñe ahaṃ pātiḥ
ahaṃ pātis tu khalu kṛtavīryaduhitaram upayeme bhānumatīṃ nāma
     tasyām asya jajñe sārvabhaumaḥ
sārvabhaumaḥ khalu jitvājahāra kaikeyīṃ sunandāṃ nāma
     tasyām asya jajñe jayatsenaḥ
jayatsenaḥ khalu vaidarbhīm upayeme suṣuvāṃ nāma
     tasyām asya jajñe arācīnaḥ
arācīno 'pi vaidarbhīm evāparām upayeme maryādāṃ nāma
     tasyām asya jajñe mahābhaumaḥ
mahābhaumaḥ khalu prāsenajitīm upayeme suyajñāṃ nāma
     tasyām asya jajñe ayuta nāyī
     yaḥ puruṣamedhānām ayutam ānayat
     tad asyāyuta nāyitvam
ayutanāyī khalu pṛthuśravaso duhitaram upayeme bhāsāṃ nāma
     tasyām asya jajñe akrodhanaḥ
akrodhanaḥ khalu kālinīṃ karaṇḍuṃ nāmopayeme
     tasyām asya jajñe devātithiḥ
devātithiḥ khalu vaidehīm upayeme maryādāṃ nāma
     tasyām asya jajñe ṛcaḥ
ṛcaḥ khalv āṅgeyīm upayeme sudevāṃ nāma
     tasyāṃ putram ajanayad ṛkṣam
ṛkṣaḥ khalu takṣaka duhitaram upayeme jvālāṃ nāma
     tasyāṃ putraṃ matināraṃ nāmotpādayām āsa
matināraḥ khalu sarasvatyāṃ dvādaśa vārṣikaṃ satram ājahāra
nivṛtte ca satre sarasvaty abhigamya taṃ bhartāraṃ varayām āsa
     tasyāṃ putram ajanayat taṃsuṃ nāma
atrānuvaṃśo bhavati
taṃsuṃ sarasvatī putraṃ matinārād ajījanat
     ilinaṃ janayām āsa kālindyāṃ taṃsur ātmajam
ilinas tu rathaṃtaryāṃ duḥṣantādyān pañca putrān ajanayat
duḥṣantaḥ khalu viśvāmitra duhitaraṃ śakuntalāṃ nāmopayeme
     tasyām asya jajñe bharataḥ
     tatra ślokau bhavataḥ
mātā bhastrā pituḥ putro yena jātaḥ sa eva saḥ
     bharasva putraṃ duḥṣanta māvamaṃsthāḥ śakuntalām
reto dhāḥ putra unnayati naradeva yamakṣayāt
     tvaṃ cāsya dhātā garbhasya satyām āha śakuntalā
tato 'sya bharatatvam
bharataḥ khalu kāśeyīm upayeme sārvasenīṃ sunandāṃ nāma
     tasyām asya jajñe bhumanyuḥ
bhumanyuḥ khalu dāśārhīm upayeme jayāṃ nāma
     tasyām asya jajñe suhotraḥ
suhotraḥ khalv ikṣvākukanyām upayeme suvarṇāṃ nāma
     tasyām asya jajñe hastī
     ya idaṃ hāstinapuraṃ māpayām āsa
     etad asya hāstinapuratvam
hastī khalu traigartīm upayeme yaśodharāṃ nāma
     tasyām asya jajñe vikuṇṭhanaḥ
vikuṇṭhanaḥ khalu dāśārhīm upayeme sudevāṃ nāma
     tasyām asya jajñe 'jamīḍhaḥ
ajamīḍhasya caturviṃśaṃ putraśataṃ babhūva kaikeyyāṃ nāgāyāṃ gāndharyāṃ vimalāyām ṛkṣāyāṃ ceti
     pṛthakpṛthag vaṃśakarā nṛpatayaḥ
     tatra vaṃśakaraḥ saṃvaraṇaḥ
saṃvaraṇaḥ khalu vaivasvatīṃ tapatīṃ nāmopayeme
     tasyām asya jajñe kuruḥ
kuruḥ khalu dāśārhīm upayeme śubhāṅgīṃ nāma
     tasyām asya jajñe viḍūrathaḥ
viḍūrathas tu māgadhīm upayeme saṃpriyāṃ nāma
     tasyām asya jajñe 'rugvān nāma
arugvān khalu māgadhīm upayeme 'mṛtāṃ nāma
     tasyām asya jajñe parikṣit
parikṣit khalu bāhudām upayeme suyaśāṃ nāma
     tasyām asya jajñe bhīmasenaḥ
bhīmasenaḥ khalu kaikeyīm upayeme sukumārīṃ nāma
     tasyām asya jajñe paryaśravāḥ
     yam āhuḥ pratīpaṃ nāma
pratīpaḥ khalu śaibyām upayeme sunanddāṃ nāma
     tasyāṃ putrān utpādayām āsa devāpiṃ śaṃtanuṃ bāhlīkaṃ ceti
devāpiḥ khalu bāla evāraṇyaṃ praviveśa
     śaṃtanus tu mahīpālo 'bhavat
     atrānuvaṃśo bhavati
yaṃ yaṃ karābhyāṃ spṛśati jīrṇaṃ sa sukham aśnute
     punar yuvā ca bhavati tasmāt taṃ śaṃtanuṃ viduḥ
tad asya śaṃtanutvam
śaṃtanuḥ khalu ganāṃ bhāgīrathīm upayeme
     tasyām asya jajñe devavrataḥ
     yam āhur bhīṣma iti
bhīṣmaḥ khalu pituḥ priyacikīrṣayā satyavatīm udavahan mātaram
     yām āhur gandhakālīti
tasyāṃ kānīno garbhaḥ parāśarād dvaipāyanaḥ
     tasyām eva śaṃtanor dvau putro babhūvatuḥ
     citrāṅgado vicitravīryaś ca
tayor aprāptayauvana eva citrāṅgado gandharveṇa hataḥ
     vicitravīryas tu rājā samabhavat
vicitravīryaḥ khalu kausalyātmaje 'mbikāmbālike kāśirāja duhitarāv upayeme
vicitravīryas tv anapatya eva videhatvaṃ prāptaḥ
tataḥ satyavatī cintayām āsa
     dauḥṣanto vaṃśa ucchidyate iti
sā dvaipāyanam ṛṣiṃ cintayām āsa
sa tasyāḥ purataḥ sthitaḥ kiṃ karavāṇīti
sā tam uvāca
     bhrātā tavānapatya eva svaryāto vicitravīryaḥ
     sādhv apatyaṃ tasyotpādayeti
sa param ity uktvā trīn putrān utpādayām āsa dhṛtarāṣṭraṃ pāṇḍuṃ viduraṃ ceti
tatra dhṛtarāṣṭrasya rājñaḥ putraśataṃ babhūva gāndhāryāṃ varadānād dvaipāyanasya
teṣāṃ dhṛtarāṣṭrasya putrāṇāṃ catvāraḥ pradhānā babhūvur duryodhano duḥśāsano vikarṇaś citraseneti
pāṇḍos tu dve bhārye babhūvatuḥ kuntī mādrī cety ubhe strīratne
atha pāṇḍur mṛgayāṃ caran maithuna gatam ṛṣim apaśyan mṛgyāṃ vartamānam
     tathaivāpluta manāsādita kāmarasam atṛptaṃ bāṇenābhijaghāna
sa bāṇaviddhovāca pāṇḍum
     caratā dharmam iyaṃ yena tvayābhijñena kāmarasasyāham anavāptakāmaraso 'bhihatas tasmāt tvam apy etām avasthām āsādyānavāpta kāmarasaḥ pañcatvam āpsyasi kṣipram eveti
sa vivarṇarūpaḥ pāṇḍuḥ śāpaṃ pariharamāṇo nopāsarpata bhārye
vākyaṃ covāca
     svacāpalyād idaṃ prāptavān aham
     śṛṇomi ca nānapatyasya lokā santīti
sā tvaṃ madarthe putrān utpādayeti kuntīm uvāca
sā tatra putrān utpādayām āsa dharmād yudhiṣṭhiraṃ mārutād bhīmasenaṃ śakrād arjunam iti
sa tāṃ hṛṣṭarūpaḥ pāṇḍur uvāca
     iyaṃ te sapatnyanapatyā
     sādhv asyām apatyam utpādyatām iti
saivam astv ity uktaḥ kuntyā
tato mādryām aśvibhyāṃ nakula sahadevāv utpāditau
mādrīṃ khalv alaṃkṛtāṃ dṛṣṭvā pāṇḍur bhāvaṃ cakre
sa tāṃ spṛṣṭvaiva videhatvaṃ prāptaḥ
tatrainaṃ citāsthaṃ mādrī samanvāruroha
uvāca kuntīm
     yamayor āryayāpramattayā bhavitavyam iti
tatas te pañca pāṇḍavāḥ kuntyā sahitā hāstinapuram ānīya tāpasair bhīṣmasya vidurasya ca niveditāḥ
tatrāpi jatu gṛhe dagdhuṃ samārabdhā na śakitā vidura mantritena
tataś ca hiḍimbam antarā hatvaika cakrāṃ gatāḥ
tasyām apy ekacakrāyāṃ bakaṃ nāma rākṣasaṃ hatvā pāñcāla nagaram abhigatāḥ
tasmād draupadīṃ bhāryām avindan svaviṣayaṃ cājagmuḥ kuśalinaḥ
putrāṃś cotpādayām āsuḥ
     prativindhyaṃ yudhiṣṭhiraḥ
     suta somaṃ vṛkodaraḥ
     śrutakīrtim arjunaḥ
     śatānīkaṃ nakulaḥ
     śrutakarmāṇaṃ sahadeveti
yudhiṣṭhiras tu govāsanasya śaibyasya devikāṃ nāma kanyāṃ svayaṃvare lebhe
     tasyāṃ putraṃ janayām āsa yaudheyaṃ nāma
bhīmaseno 'pi kāśyāṃ baladharāṃ nāmopayeme vīryaśulkām
     tasyāṃ putraṃ sarvagaṃ nāmotpādayām āsa
arjunaḥ khalu dvāravatīṃ gatvā bhaginīṃ vāsudevasya subhadrāṃ nāma bhāryām udavahat
     tasyāṃ putram abhimanyuṃ nāma janayām āsa
nakulas tu caidyāṃ kareṇuvatīṃ nāma bhāryām udavahat
     tasyāṃ putraṃ niramitraṃ nāmājanayat
sahadevo 'pi mādrīm eva svayaṃvare vijayāṃ nāmopayeme
     tasyāṃ putram ajanayat suhotraṃ nāma
bhīmasenas tu pūrvam eva hiḍimbāyāṃ rākṣasyāṃ ghaṭotkacaṃ nāma putraṃ janayām āsa
ity eta ekādaśa pāṇḍavānāṃ putrāḥ
virāṭasya duhitaram uttarāṃ nāmābhimanyur upayeme
     tasyām asya parāsur garbho 'jāyata
tam utsaṅgena pratijagrāha pṛthā niyogāt puruṣottamasya vāsudevasya
     ṣāṇmāsikaṃ garbham aham enaṃ jīvayiṣyāmīti
saṃjīvayitvā cainam uvāca
     parikṣīṇe kule jāto bhavatv ayaṃ parikṣin nāmeti
parikṣit tu khalu mādravatīṃ nāmopayeme
     tasyām asya janamejayaḥ
janamejayāt tu vapuṣṭamāyāṃ dvau putrau śatānīkaḥ śaṅkuś ca
śatānīkas tu khalu vaidehīm upayeme
     tasyām asya jajñe putro 'śvamedha dattaḥ
ity eṣa pūror vaṃśas tu pāṇḍavānāṃ ca kīrtitaḥ
     pūror vaṃśam imaṃ śrutvā sarvapāpaiḥ pramucyate
