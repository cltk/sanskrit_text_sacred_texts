[vai]
      evaṃ te samayaṃ kṛtvā nyavasaṃs tatra pāṇḍavāḥ
      vaśe śastrapratāpena kurvanto 'nyān mahīkṣitaḥ
teṣāṃ manujasiṃhānāṃ pañcānām amitaujasām
      babhūva kṛṣṇā sarveṣāṃ pārthānāṃ vaśavartinī
te tayā taiś ca sā vīraiḥ patibhiḥ saha pañcabhiḥ
      babhūva paramaprītā nāgair iva sarasvatī
vartamāneṣu dharmeṇa pāṇḍaveṣu mahātmasu
      vyavardhan kuravaḥ sarve hīnadoṣāḥ sukhānvitāḥ
atha dīrgheṇa kālena brāhmaṇasya viśāṃ pate
      kasyac cit taskarāḥ kec cij jahrur gā nṛpasattama
hriyamāṇe dhane tasmin brāhmaṇaḥ krodhamūrcchitaḥ
      āgamya khāṇḍava prastham udakrośata pāṇḍavān
hriyate godhanaṃ kṣudrair nṛśaṃsair akṛtātmabhiḥ
      prasahya vo 'smād viṣayād abhidhāvata pāṇḍavāḥ
brāhmaṇasya pramattasya havir dhvāṅkṣair vilupyate
      śārdūlasya guhāṃ śūnyāṃ nīcaḥ kroṣṭābhimarśati
brāhmaṇa sve hṛte corair dharmārthe ca vilopite
      rorūyamāṇe ca mayi kriyatām astradhāraṇam
rorūyamāṇasyābhyāśe tasya viprasya pāṇḍavaḥ
     tāni vākyāni śuśrāva kuntīputro dhanaṃjayaḥ
śrutvā caiva mahābāhur mā bhair ity āha taṃ dvijam
     āyudhāni ca yatrāsan pāṇḍavānāṃ mahātmanām
     kṛṣṇayā saha tatrāsīd dharmarājo yudhiṣṭhiraḥ
sa praveśāya cāśakto gamanāya ca pāṇḍavaḥ
     tasya cārtasya tair vākyaiś codyamānaḥ punaḥ punaḥ
     ākrande tatra kaunteyaś cintayām āsa duḥkhitaḥ
hriyamāṇe dhane tasmin brāhmaṇasya tapasvinaḥ
     aśrupramārjanaṃ tasya kartavyam iti niścitaḥ
upaprekṣaṇajo 'dharmaḥ sumahān syān mahīpateḥ
     yady asya rudato dvāri na karomy adya rakṣaṇam
anāstikyaṃ ca sarveṣām asmākam api rakṣaṇe
     pratitiṣṭheta loke 'sminn adharmaś caiva no bhavet
anāpṛcchya ca rājānaṃ gate mayi na saṃśayaḥ
     ajātaśatror nṛpater mama caivāpriyaṃ bhavet
anupraveśe rājñas tu vanavāso bhaven mama
     adharmo vā mahān astu vane vā maraṇaṃ mama
     śarīrasyāpi nāśena dharma eva viśiṣyate
evaṃ viniścitya tataḥ kuntīputro dhanaṃjayaḥ
     anupraviśya rājānam āpṛcchya ca viśāṃ pate
dhanur ādāya saṃhṛṣṭo brāhmaṇaṃ pratyabhāṣata
     brāhmaṇāgamyatāṃ śīghraṃ yāvat paradhanaiṣiṇaḥ
na dūre te gatāḥ kṣudrās tāvad gacchāmahe saha
     yāvad āvartayāmy adya corahastād dhanaṃ tava
so 'nusṛtya mahābāhur dhanvī varmī rathī dhvajī
     śarair vidhvaṃsitāṃś corān avajitya ca tad dhanam
brāhmaṇasya upāhṛtya yaśaḥ pītvā ca pāṇḍavaḥ
     ājagāma puraṃ vīraḥ savyasācī paraṃtapaḥ
so 'bhivādya gurūn sarvāṃs taiś cāpi pratinanditaḥ
     dharmarājam uvācedaṃ vratam ādiśyatāṃ mama
samayaḥ samatikrānto bhavat saṃdarśanān mayā
     vanavāsaṃ gamiṣyāmi samayo hy eṣa naḥ kṛtaḥ
ity ukto dharmarājas tu sahasā vākyam apriyam
     katham ity abravīd vācā śokārtaḥ sajjamānayā
     yudhiṣṭhiro guḍā keśaṃ bhrātā bhrātaram acyutam
pramāṇam asmi yadi te mattaḥ śṛṇu vaco 'nagha
     anupraveśe yad vīra kṛtavāṃs tvaṃ mamāpriyam
     sarvaṃ tad anujānāmi vyalīkaṃ na ca me hṛdi
guror anupraveśo hi nopaghāto yavīyasaḥ
     yavīyaso 'nupraveśo jyeṣṭhasya vidhilopakaḥ
nivartasva mahābāho kuruṣva vacanaṃ mama
     na hi te dharmalopo 'sti na ca me dharṣaṇā kṛtā
[ārj]
     na vyājena cared dharmam iti me bhavataḥ śrutam
     na satyād vicaliṣyāmi satyenāyudham ālabhe
[vai]
     so 'bhyanujñāpya rājānaṃ brahmacaryāya dīkṣitaḥ
     vane dvādaśa varṣāṇi vāsāyopajagāma ha
