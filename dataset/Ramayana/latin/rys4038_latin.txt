iti bruvāṇaṃ sugrīvaṃ rāmo dharmabhṛtāṃ varaḥ
 bāhubhyāṃ saṃpariṣvajya pratyuvāca kṛtāñjalim
yad indro varṣate varṣaṃ na tac citraṃ bhaved bhuvi
 ādityo vā sahasrāṃśuḥ kuryād vitimiraṃ nabhaḥ
candramā raśmibhiḥ kuryāt pṛthivīṃ saumya nirmalām
 tvadvidho vāpi mitrāṇāṃ pratikuryāt paraṃtapa
evaṃ tvayi na tac citraṃ bhaved yat saumya śobhanam
 jānāmy ahaṃ tvāṃ sugrīva satataṃ priyavādinam
tvatsanāthaḥ sakhe saṃkhye jetāsmi sakalān arīn
 tvam eva me suhṛn mitraṃ sāhāyyaṃ kartum arhasi
jahārātmavināśāya vaidehīṃ rākṣasādhamaḥ
 vañcayitvā tu paulomīm anuhlādo yathā śacīm
nacirāt taṃ haniṣyāmi rāvaṇaṃ niśitaiḥ śaraiḥ
 paulomyāḥ pitaraṃ dṛptaṃ śatakratur ivārihā
etasminn antare caiva rajaḥ samabhivartata
 uṣṇāṃ tīvrāṃ sahasrāṃśoś chādayad gagane prabhām
diśaḥ paryākulāś cāsan rajasā tena mūrchitāḥ
 cacāla ca mahī sarvā saśailavanakānanā
tato nagendrasaṃkāśais tīkṣṇa daṃṣṭrair mahābalaiḥ
 kṛtsnā saṃchāditā bhūmir asaṃkhyeyaiḥ plavaṃgamaiḥ
nimeṣāntaramātreṇa tatas tair hariyūthapaiḥ
 koṭīśataparīvāraiḥ kāmarūpibhir āvṛtā
nādeyaiḥ pārvatīyaiś ca sāmudraiś ca mahābalaiḥ
 haribhir meghanirhrādair anyaiś ca vanacāribhiḥ
taruṇādityavarṇaiś ca śaśigauraiś ca vānaraiḥ
 padmakesaravarṇaiś ca śvetair merukṛtālayaiḥ
koṭīsahasrair daśabhiḥ śrīmān parivṛtas tadā
 vīraḥ śatabalir nāma vānaraḥ pratyadṛśyata
tataḥ kāñcanaśailābhas tārāyā vīryavān pitā
 anekair daśasāhasraiḥ koṭibhiḥ pratyadṛśyata
padmakesarasaṃkāśas taruṇārkanibhānanaḥ
 buddhimān vānaraśreṣṭhaḥ sarvavānarasattamaḥ
anīkair bahusāhasrair vānarāṇāṃ samanvitaḥ
 pitā hanumataḥ śrīmān kesarī pratyadṛśyata
golāṅgūlamahārājo gavākṣo bhīmavikramaḥ
 vṛtaḥ koṭisahasreṇa vānarāṇām adṛśyata
ṛkṣāṇāṃ bhīmavegānāṃ dhūmraḥ śatrunibarhaṇaḥ
 vṛtaḥ koṭisahasrābhyāṃ dvābhyāṃ samabhivartata
mahācalanibhair ghoraiḥ panaso nāma yūthapaḥ
 ājagāma mahāvīryas tisṛbhiḥ koṭibhir vṛtaḥ
nīlāñjanacayākāro nīlo nāmātha yūthapaḥ
 adṛśyata mahākāyaḥ koṭibhir daśabhir vṛtaḥ
darīmukhaś ca balavān yūthapo 'bhyāyayau tadā
 vṛtaḥ koṭisahasreṇa sugrīvaṃ samupasthitaḥ
maindaś ca dvividaś cobhāv aśviputrau mahāvalau
 koṭikoṭisahasreṇa vānarāṇām adṛśyatām
tataḥ koṭisahasrāṇāṃ sahasreṇa śatena ca
 pṛṣṭhato 'nugataḥ prāpto haribhir gandhamādanaḥ
tataḥ padmasahasreṇa vṛtaḥ śaṅkuśatena ca
 yuvarājo 'ṅgadaḥ prāptaḥ pitṛtulyaparākramaḥ
tatas tārādyutis tāro harir bhīmaparākramaḥ
 pañcabhir harikoṭībhir dūrataḥ pratyadṛśyata
indrajānuḥ kapir vīro yūthapaḥ pratyadṛśyata
 ekādaśānāṃ koṭīnām īśvaras taiś ca saṃvṛtaḥ
tato rambhas tv anuprāptas taruṇādityasaṃnibhaḥ
 ayutena vṛtaś caiva sahasreṇa śatena ca
tato yūthapatir vīro durmukho nāma vānaraḥ
 pratyadṛśyata koṭibhyāṃ dvābhyāṃ parivṛto balī
kailāsaśikharākārair vānarair bhīmavikramaiḥ
 vṛtaḥ koṭisahasreṇa hanumān pratyadṛśyata
nalaś cāpi mahāvīryaḥ saṃvṛto drumavāsibhiḥ
 koṭīśatena saṃprāptaḥ sahasreṇa śatena ca
śarabhaḥ kumudo vahnir vānaro rambha eva ca
 ete cānye ca bahavo vānarāḥ kāmarūpiṇaḥ
āvṛtya pṛthivīṃ sarvāṃ parvatāṃś ca vanāni ca
 āplavantaḥ plavantaś ca garjantaś ca plavaṃgamāḥ
 abhyavartanta sugrīvaṃ sūryam abhragaṇā iva
kurvāṇā bahuśabdāṃś ca prahṛṣṭā balaśālinaḥ
 śirobhir vānarendrāya sugrīvāya nyavedayan
apare vānaraśreṣṭhāḥ saṃgamya ca yathocitam
 sugrīveṇa samāgamya sthitāḥ prāñjalayas tadā
sugrīvas tvarito rāme sarvāṃs tān vānararṣabhān
 nivedayitvā dharmajñaḥ sthitaḥ prāñjalir abravīt
yathā sukhaṃ parvatanirjhareṣu; vaneṣu sarveṣu ca vānarendrāḥ
 niveśayitvā vidhivad balāni; balaṃ balajñaḥ pratipattum īṣṭe
