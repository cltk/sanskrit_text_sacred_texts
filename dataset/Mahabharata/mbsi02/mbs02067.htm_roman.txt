vaiśaṃpāyana uvāca
      tato vyadhvagataṃ pārthaṃ prātikāmī yudhiṣṭhiram
      uvāca vacanād rājño dhṛtarāṣṭrasya dhīmataḥ
upastīrṇā sabhā rājann akṣān uptvā yudhiṣṭhira
      ehi pāṇḍava dīvyeti pitā tvām āha bhārata
yudhiṣṭhira uvāca
      dhātur niyogād bhūtāni prāpnuvanti śubhāśubham
      na nivṛttis tayor asti devitavyaṃ punar yadi
akṣadyūte samāhvānaṃ niyogāt sthavirasya ca
      jānann api kṣayakaraṃ nātikramitum utsahe
vaiśaṃpāyana uvāca
      iti bruvan nivavṛte bhrātṛbhiḥ saha pāṇḍavaḥ
      jānaṃś ca śakuner māyāṃ pārtho dyūtam iyāt punaḥ
viviśus te sabhāṃ tāṃ tu punar eva mahārathāḥ
      vyathayanti sma cetāṃsi suhṛdāṃ bharatarṣabhāḥ
yathopajoṣam āsīnāḥ punardyūtapravṛttaye
      sarvalokavināśāya daivenopanipīḍitāḥ
śakunir uvāca
      amuñcat sthaviro yad vo dhanaṃ pūjitam eva tat
      mahādhanaṃ glahaṃ tv ekaṃ śṛṇu me bharatarṣabha
vayaṃ dvādaśa varṣāṇi yuṣmābhir dyūtanirjitāḥ
      praviśema mahāraṇyaṃ rauravājinavāsasaḥ
trayodaśaṃ ca sajane ajñātāḥ parivatsaram
     jñātāś ca punar anyāni vane varṣāṇi dvādaśa
asmābhir vā jitā yūyaṃ vane varṣāṇi dvādaśa
     vasadhvaṃ kṛṣṇayā sārdham ajinaiḥ prativāsitāḥ
trayodaśe ca nirvṛtte punar eva yathocitam
     svarājyaṃ pratipattavyam itarair atha vetaraiḥ
anena vyavasāyena sahāsmābhir yudhiṣṭhira
     akṣān uptvā punardyūtam ehi dīvyasva bhārata
sabhāsada ūcuḥ
     aho dhig bāndhavā nainaṃ bodhayanti mahad bhayam
     buddhyā bodhyaṃ na budhyante svayaṃ ca bharatarṣabhāḥ
vaiśaṃpāyana uvāca
     janapravādān subahūn iti śṛṇvan narādhipaḥ
     hriyā ca dharmasaṅgāc ca pārtho dyūtam iyāt punaḥ
jānann api mahābuddhiḥ punardyūtam avartayat
     apy ayaṃ na vināśaḥ syāt kurūṇām iti cintayan
yudhiṣṭhira uvāca
     kathaṃ vai madvidho rājā svadharmam anupālayan
     āhūto vinivarteta dīvyāmi śakune tvayā
śakunir uvāca
     gavāśvaṃ bahudhenūkam aparyantam ajāvikam
     gajāḥ kośo hiraṇyaṃ ca dāsīdāsaṃ ca sarvaśaḥ
eṣa no glaha evaiko vanavāsāya pāṇḍavāḥ
     yūyaṃ vayaṃ vā vijitā vasema vanam āśritāḥ
anena vyavasāyena dīvyāma bharatarṣabha
     samutkṣepeṇa caikena vanavāsāya bhārata
vaiśaṃpāyana uvāca
     pratijagrāha taṃ pārtho glahaṃ jagrāha saubalaḥ
     jitam ity eva śakunir yudhiṣṭhiram abhāṣata
