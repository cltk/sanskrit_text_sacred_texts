[v]
      evam uktvā tu gāndhārī yudhiṣṭhiram apṛcchata
      kva sa rājeti sakrodhā putrapautra vadhārditā
tām abhyagacchad rājendro vepamānaḥ kṛtāñjaliḥ
      yudhiṣṭhira idaṃ caināṃ madhuraṃ vākyam abravīt
putra hantā nṛśaṃso 'haṃ tava devi yudhiṣṭhiraḥ
      śāpārhaḥ pṛthivī nāśe hetubhūtaḥ śapasva mām
na hi me jīvitenārtho na rājyena dhanena vā
      tādṛśān suhṛdo hatvā mūḍhasyāsya suhṛd druhaḥ
tam evaṃ vādinaṃ bhītaṃ saṃnikarṣa gataṃ tadā
      novāca kiṃ cid gāndhārī niḥśvāsaparamā bhṛśam
tasyāvanata dehasya pādayor nipatiṣyataḥ
      yudhiṣṭhirasya nṛpater dharmajñā dharmadarśinī
      aṅguly agrāṇi dadṛśe devī paṭṭāntareṇa sā
tataḥ sa ku nakī bhūto darśanīyanakho nṛpaḥ
      taṃ dṛṣṭvā cārjuno 'gacchad vāsudevasya pṛṣṭhataḥ
evaṃ saṃceṣṭamānāṃs tān itaś cetaś ca bhārata
      gāndhārī vigatakrodhā sāntvayām āsa mātṛvat
tayā te samanujñātā mātaraṃ vīramātaram
      abhyagacchanta sahitāḥ pṛthāṃ pṛthula vakṣasaḥ
cirasya dṛṣṭvā putrān sā putrādhibhir abhiplutā
     bāṣpam āhārayad devī vastreṇāvṛtya vai mukham
tato bāṣpaṃ samutsṛjya saha putrais tathā pṛthā
     apaśyad etāñ śastraughair bahudhā parivikṣatān
sā tān ekaikaśaḥ putrān saṃspṛśantī punaḥ punaḥ
     anvaśocanta duḥkhārtā draupadīṃ ca hatātmajām
     rudatīm atha pāñcālīṃ dadarśa patitāṃ bhuvi
[dr]
     ārye pautrāḥ kva te sarve saubhadra sahitā gatāḥ
     na tvāṃ te 'dyābhigacchanti ciradṛṣṭāṃ tapasvinīm
     kiṃ nu rājyena vai kāryaṃ vihīnāyāḥ sutair mama
[v]
     tāṃ samāśvāsayām āsa pṛthā pṛthula locanā
     utthāpya yājñasenīṃ tu rudatīṃ śokakarśitām
tayaiva sahitā cāpi putrair anugatā pṛthā
     abhyagacchata gāndhārīm ārtām ārtatarā svayam
tām uvācātha gāndhārī saha vadhvā yaśasvinīm
     maivaṃ putrīti śokārtā paśya mām api duḥkhitām
manye lokavināśo 'yaṃ kālaparyāya coditaḥ
     avaśya bhāvī saṃprāptaḥ svabhāvāl lomaharṣaṇaḥ
idaṃ tat samanuprāptaṃ vidurasya vaco mahat
     asiddhānunaye kṛṣṇe yad uvāca mahāmatiḥ
tasminn aparihārye 'rthe vyatīte ca viśeṣataḥ
     mā śuco na hi śocyās te saṃgrāme nidhanaṃ gatāḥ
yathaiva tvaṃ tathaivāhaṃ ko vā māśvāsayiṣyati
     mamaiva hy aparādhena kulam agryaṃ vināśitam
