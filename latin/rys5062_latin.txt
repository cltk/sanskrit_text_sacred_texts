sugrīveṇaivam uktas tu hṛṣṭo dadhimukhaḥ kapiḥ
 rāghavaṃ lakṣmaṇaṃ caiva sugrīvaṃ cābhyavādayat
sa praṇamya ca sugrīvaṃ rāghavau ca mahābalau
 vānaraiḥ sahitaiḥ śūrair divam evotpapāta ha
sa yathaivāgataḥ pūrvaṃ tathaiva tvarito gataḥ
 nipatya gaganād bhūmau tad vanaṃ praviveśa ha
sa praviṣṭo madhuvanaṃ dadarśa hariyūthapān
 vimadān uddhatān sarvān mehamānān madhūdakam
sa tān upāgamad vīro baddhvā karapuṭāñjalim
 uvāca vacanaṃ ślakṣṇam idaṃ hṛṣṭavad aṅgadam
saumya roṣo na kartavyo yad ebhir abhivāritaḥ
 ajñānād rakṣibhiḥ krodhād bhavantaḥ pratiṣedhitāḥ
yuvarājas tvam īśaś ca vanasyāsya mahābala
 maurkhyāt pūrvaṃ kṛto doṣas tad bhavān kṣantum arhati
yathaiva hi pitā te 'bhūt pūrvaṃ harigaṇeśvaraḥ
 tathā tvam api sugrīvo nānyas tu harisattama
ākhyātaṃ hi mayā gatvā pitṛvyasya tavānagha
 ihopayānaṃ sarveṣām eteṣāṃ vanacāriṇām
sa tvadāgamanaṃ śrutvā sahaibhir hariyūthapaiḥ
 prahṛṣṭo na tu ruṣṭo 'sau vanaṃ śrutvā pradharṣitam
prahṛṣṭo māṃ pitṛvyas te sugrīvo vānareśvaraḥ
 śīghraṃ preṣaya sarvāṃs tān iti hovāca pārthivaḥ
śrutvā dadhimukhasyaitad vacanaṃ ślakṣṇam aṅgadaḥ
 abravīt tān hariśreṣṭho vākyaṃ vākyaviśāradaḥ
śaṅke śruto 'yaṃ vṛttānto rāmeṇa hariyūthapāḥ
 tat kṣamaṃ neha naḥ sthātuṃ kṛte kārye paraṃtapāḥ
pītvā madhu yathākāmaṃ viśrāntā vanacāriṇaḥ
 kiṃ śeṣaṃ gamanaṃ tatra sugrīvo yatra me guruḥ
sarve yathā māṃ vakṣyanti sametya hariyūthapāḥ
 tathāsmi kartā kartavye bhavadbhiḥ paravān aham
nājñāpayitum īśo 'haṃ yuvarājo 'smi yady api
 ayuktaṃ kṛtakarmāṇo yūyaṃ dharṣayituṃ mayā
bruvataś cāṅgadaś caivaṃ śrutvā vacanam avyayam
 prahṛṣṭamanaso vākyam idam ūcur vanaukasaḥ
evaṃ vakṣyati ko rājan prabhuḥ san vānararṣabha
 aiśvaryamadamatto hi sarvo 'ham iti manyate
tava cedaṃ susadṛśaṃ vākyaṃ nānyasya kasya cit
 saṃnatir hi tavākhyāti bhaviṣyac chubhabhāgyatām
sarve vayam api prāptās tatra gantuṃ kṛtakṣaṇāḥ
 sa yatra harivīrāṇāṃ sugrīvaḥ patir avyayaḥ
tvayā hy anuktair haribhir naiva śakyaṃ padāt padam
 kva cid gantuṃ hariśreṣṭha brūmaḥ satyam idaṃ tu te
evaṃ tu vadatāṃ teṣām aṅgadaḥ pratyabhāṣata
 bāḍhaṃ gacchāma ity uktvā utpapāta mahītalāt
utpatantam anūtpetuḥ sarve te hariyūthapāḥ
 kṛtvākāśaṃ nirākāśaṃ yajñotkṣiptā ivānalāḥ
te 'mbaraṃ sahasotpatya vegavantaḥ plavaṃgamāḥ
 vinadanto mahānādaṃ ghanā vāteritā yathā
aṅgade hy ananuprāpte sugrīvo vānarādhipaḥ
 uvāca śokopahataṃ rāmaṃ kamalalocanam
samāśvasihi bhadraṃ te dṛṣṭā devī na saṃśayaḥ
 nāgantum iha śakyaṃ tair atīte samaye hi naḥ
na matsakāśam āgacchet kṛtye hi vinipātite
 yuvarājo mahābāhuḥ plavatāṃ pravaro 'ṅgadaḥ
yady apy akṛtakṛtyānām īdṛśaḥ syād upakramaḥ
 bhavet tu dīnavadano bhrāntaviplutamānasaḥ
pitṛpaitāmahaṃ caitat pūrvakair abhirakṣitam
 na me madhuvanaṃ hanyād ahṛṣṭaḥ plavageśvaraḥ
kausalyā suprajā rāma samāśvasihi suvrata
 dṛṣṭā devī na saṃdeho na cānyena hanūmatā
 na hy anyaḥ karmaṇo hetuḥ sādhane tadvidho bhavet
hanūmati hi siddhiś ca matiś ca matisattama
 vyavasāyaś ca vīryaṃ ca sūrye teja iva dhruvam
jāmbavān yatra netā syād aṅgadaś ca baleśvaraḥ
 hanūmāṃś cāpy adhiṣṭhātā na tasya gatir anyathā
mā bhūś cintā samāyuktaḥ saṃpraty amitavikrama
tataḥ kila kilā śabdaṃ śuśrāvāsannam ambare
 hanūmat karmadṛptānāṃ nardatāṃ kānanaukasām
 kiṣkindhām upayātānāṃ siddhiṃ kathayatām iva
tataḥ śrutvā ninādaṃ taṃ kapīnāṃ kapisattamaḥ
 āyatāñcitalāṅgūlaḥ so 'bhavad dhṛṣṭamānasaḥ
ājagmus te 'pi harayo rāmadarśanakāṅkṣiṇaḥ
 aṅgadaṃ purataḥ kṛtvā hanūmantaṃ ca vānaram
te 'ṅgadapramukhā vīrāḥ prahṛṣṭāś ca mudānvitāḥ
 nipetur harirājasya samīpe rāghavasya ca
hanūmāṃś ca mahābahuḥ praṇamya śirasā tataḥ
 niyatām akṣatāṃ devīṃ rāghavāya nyavedayat
niścitārthaṃ tatas tasmin sugrīvaṃ pavanātmaje
 lakṣmaṇaḥ prītimān prītaṃ bahumānād avaikṣata
prītyā ca ramamāṇo 'tha rāghavaḥ paravīrahā
 bahu mānena mahatā hanūmantam avaikṣata
