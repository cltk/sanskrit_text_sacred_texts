[īndra]
      sarvāṇi karmāṇi samāpya rājan; gṛhān parityajya vanaṃ gato 'si
      tat tvāṃ pṛcchāmi nahuṣasya putra; kenāsi tulyas tapasā yayāte
[y]
      nāhaṃ devamanuṣyeṣu na gandharvamaharṣiṣu
      ātmanas tapasā tulyaṃ kaṃ cit paśyāmi vāsava
[ī]
      yadāvamaṃsthāḥ sadṛśaḥ śreyasaś ca; pāpīyasaś cāvidita prabhāvaḥ
      tasmāl lokā antavantas taveme; kṣīṇe puṇye patitāsy adya rājan
[y]
      surarṣigandharvanarāvamānāt; kṣayaṃ gatā me yadi śakra lokāḥ
      iccheyaṃ vai suralokād vihīnaḥ; satāṃ madhye patituṃ devarāja
[ī]
      satāṃ sakāśe patitāsi rājaṃś; cyutaḥ pratiṣṭhāṃ yatra labdhāsi bhūyaḥ
      evaṃ viditvā tu punar yayāte; na te 'vamānyāḥ sadṛśaḥ śreyasaś ca
[v]
      tataḥ prahāyāmara rājajuṣṭān; puṇyāṁl lokān patamānaṃ yayātim
      saṃprekṣya rājarṣivaro 'ṣṭakas tam; uvāca sad dharmavidhānagoptā
kas tvaṃ yuvā vāsavatulyarūpaḥ; svatejasā dīpyamāno yathāgniḥ
      patasy udīrṇāmbudharāndha kārāt khāt; khecarāṇāṃ pravaro yathārkaḥ
dṛṣṭvā ca tvāṃ sūryapathāt patantaṃ; vaiśvānarārka dyutim aprameyam
      kiṃ nu svid etat patatīti sarve; vitarkayantaḥ parimohitāḥ smaḥ
dṛṣṭvā ca tvāṃ viṣṭhitaṃ devamārge; śakrārka viṣṇupratima prabhāvam
      abhyudgatās tvāṃ vayam adya sarve; tattvaṃ pāte tava jijñāsamānāḥ
na cāpi tvāṃ dhṛṣṇumaḥ praṣṭum agre; na ca tvam asmān pṛcchasi ye vayaṃ smaḥ
     tat tvāṃ pṛcchāmaḥ spṛhaṇīya rūpaṃ; kasya tvaṃ vā kiṃnimittaṃ tvam āgāḥ
bhayaṃ tu te vyetu viṣādamohau; tyajāśu devendra samānarūpa
     tvāṃ vartamānaṃ hi satāṃ sakāśe; nālaṃ prasoḍhuṃ balahāpi śakraḥ
santaḥ pratiṣṭhā hi sukhacyutānāṃ; satāṃ sadaivāmara rājakalpa
     te saṃgatāḥ sthavara jaṅgameśāḥ; pratiṣṭhitas tvaṃ sadṛśeṣu satsu
prabhur agniḥ pratapane bhūmir āvapane prabhuḥ
     prabhuḥ sūryaḥ prakāśitve satāṃ cābhyāgataḥ prabhuḥ
