[vai]
      tato duryodhano rājā śrutvā teṣāṃ vacas tadā
      ciram antar manā bhūtvā pratyuvāca sabhā sadaḥ
suduḥkhā khalu kāryāṇāṃ gatir vijñātum antataḥ
      tasmāt sarve udīkṣadhvaṃ kva nu syuḥ pāṇḍavā gatāḥ
alpāvaśiṣṭaṃ kālasya gatabhūyiṣṭham antataḥ
      teṣām ajñātacaryāyām asmin varṣe trayodaśe
asya varṣasya śeṣaṃ ced vyatīyur iha pāṇḍavāḥ
      nivṛttasamayās te hi satyavrataparāyaṇāḥ
kṣaranta iva nāgendrāḥ sarva āśīviṣopamāḥ
      duḥkhā bhaveyuḥ saṃrabdhāḥ kauravān prati te dhruvam
arvāk kālasya vijñātāḥ kṛcchrarūpadharāḥ punaḥ
      praviśeyur jitakrodhās tāvad eva punar vanam
tasmāt kṣipraṃ bubhutsadhvaṃ yathā no 'tyantam avyayam
      rājyaṃ nirdvandvam avyagraṃ niḥsapatnaṃ ciraṃ bhavet
athābravīt tataḥ karṇaḥ kṣipraṃ gacchantu bhārata
      anye dhūrtatarā dakṣā nibhṛtāḥ sādhukāriṇaḥ
carantu deśān saṃvītāḥ sphītāñ janapadākulān
      tatra goṣṭhīṣv athānyāsu siddhapravrajiteṣu ca
paricāreṣu tīrtheṣu vividheṣv ākareṣu ca
     vijñātavyā manuṣyais tais tarkayā suvinītayā
vividhais tatparaiḥ samyak tajjñair nipuṇa saṃvṛtaiḥ
     anveṣṭavyāś ca nipuṇaṃ pāṇḍavāś channavāsinaḥ
nadī kuñjeṣu tīrtheṣu grāmeṣu nagareṣu ca
     āśrameṣu ca ramyeṣu parvateṣu guhāsu ca
athāgrajānantarajaḥ pāpabhāvānurāgiṇam
     jyeṣṭhaṃ duḥśāsanas tatra bhrātā bhrātaram abravīt
etac ca karṇo yat prāha sarvam īkṣāmahe tathā
     yathoddiṣṭaṃ carāḥ sarve mṛgayantu tatas tataḥ
     ete cānye ca bhūyāṃso deśād deśaṃ yathāvidhi
na tu teṣāṃ gatir vāsaḥ pravṛttiś copalabhyate
     atyāhitaṃ vā gūḍhās te pāraṃ vormimato gatāḥ
vyālair vāpi mahāraṇye bhakṣitāḥ śūramāninaḥ
     atha vā viṣamaṃ prāpya vinaṣṭāḥ śāśvatīḥ samāḥ
tasmān mānasam avyagraṃ kṛtvā tvaṃ kurunandana
     kuru kāryaṃ yathotsāhaṃ manyase yan narādhipa
