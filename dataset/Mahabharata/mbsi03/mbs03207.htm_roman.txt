[vai]
      śrutvemāṃ dharmasaṃyuktāṃ dharmarājaḥ kathāṃ śubhām
      punaḥ papraccha tam ṛṣiṃ mārkaṇḍeyaṃ tapasvinam
[y]
      katham agnir vanaṃ yātaḥ kathaṃ cāpy aṅgirāḥ purā
      naṣṭe 'gnau havyam avahad agnir bhūtvā mahān ṛṣiḥ
agnir yadā tv eka eva bahutvaṃ cāsya karmasu
      dṛśyate bhagavan sarvam etad icchāmi veditum
kumāraś ca yathotpanno yathā cāgneḥ suto 'bhavat
      yathā rudrāc ca saṃbhūto gaṅgāyāṃ kṛttikāsu ca
etad icchāmy ahaṃ tvattaḥ śrotuṃ bhārgavanandana
      kautūhalasamāviṣṭo yathātathyaṃ mahāmune
[mārk]
      atrāpy udāharantīmam itihāsaṃ purātanam
      yathā kruddho hutavahas tapas taptuṃ vanaṃ gataḥ
yathā ca bhagavān agniḥ svayam evāṅgirābhavat
      saṃtāpayan svaprabhayā nāśayaṃs timirāṇi ca
āśramastho mahābhāgo havyavāhaṃ viśeṣayan
      tathā sa bhūtvā tu tadā jagat sarvaṃ prakāśayan
tapo caraṃś ca hutabhuk saṃtaptas tasya tejasā
      bhṛśaṃ glānaś ca tejasvī na sa kiṃ cit prajajñivān
atha saṃcintayām āsa bhagavān havyavāhanaḥ
     anyo 'gnir iha lokānāṃ brahmaṇā saṃpravartitaḥ
     agnitvaṃ vipranaṣṭaṃ hi tapyamānasya me tapaḥ
katham agniḥ punar ahaṃ bhaveyam iti cintya saḥ
     apaśyad agnival lokāṃs tāpayantaṃ mahāmunim
sopāsarpac chanair bhītas tam uvāca tadāṅgirāḥ
     śīghram eva bhavasvāgnis tvaṃ punar lokabhāvanaḥ
     vijñātaś cāsi lokeṣu triṣu saṃsthāna cāriṣu
tvam agne prathamaḥ sṛṣṭo brahmaṇā timirāpahaḥ
     svasthānaṃ pratipadyasva śīghram eva tamonuda
[agni]
     naṣṭakīrtir ahaṃ loke bhavāñ jāto hutāśanaḥ
     bhavantam eva jñāsyanti pāvakaṃ na tu māṃ janāḥ
nikṣipāmy aham agnitvaṃ tvam agniḥ prathamo bhava
     bhaviṣyāmi dvitīyo 'haṃ prājāpatyaka eva ca
[angiras]
     kuru puṇyaṃ prakāsv argyaṃ bhavāgnis timirāpahaḥ
     māṃ ca devakuruṣvāgne prathamaṃ putram añjasā
[mārk]
     tac chrutvāṅgiraso vākyaṃ jātavedās tathākarot
     rājan bṛhaspatir nāma tasyāpy aṅgirasaḥ sutaḥ
jñātvā prathamajaṃ taṃ tu vahner āṅgirasaṃ sutam
     upetya devāḥ papracchuḥ kāraṇaṃ tatra bhārata
sa tu pṛṣṭas tadā devais tataḥ kāraṇam abravīt
     pratyagṛhṇaṃs tu devāś ca tad vaco 'ṅgirasas tadā
tatra nānāvidhān agnīn pravakṣyāmi mahāprabhān
     karmabhir bahubhiḥ khyātān nānātvaṃ brāhmaṇeṣv iha
