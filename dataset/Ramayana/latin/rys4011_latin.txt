rāmasya vacanaṃ śrutvā harṣapauruṣavardhanam
 sugrīvaḥ pūjayāṃ cakre rāghavaṃ praśaśaṃsa ca
asaṃśayaṃ prajvalitais tīkṣṇair marmātigaiḥ śaraiḥ
 tvaṃ daheḥ kupito lokān yugānta iva bhāskaraḥ
vālinaḥ pauruṣaṃ yat tad yac ca vīryaṃ dhṛtiś ca yā
 tan mamaikamanāḥ śrutvā vidhatsva yadanantaram
samudrāt paścimāt pūrvaṃ dakṣiṇād api cottaram
 krāmaty anudite sūrye vālī vyapagataklamaḥ
agrāṇy āruhya śailānāṃ śikharāṇi mahānty api
 ūrdhvam utkṣipya tarasā pratigṛhṇāti vīryavān
bahavaḥ sāravantaś ca vaneṣu vividhā drumāḥ
 vālinā tarasā bhagnā balaṃ prathayatātmanaḥ
mahiṣo dundubhir nāma kailāsaśikharaprabhaḥ
 balaṃ nāgasahasrasya dhārayām āsa vīryavān
vīryotsekena duṣṭātmā varadānāc ca mohitaḥ
 jagāma sa mahākāyaḥ samudraṃ saritāṃ patim
ūrmimantam atikramya sāgaraṃ ratnasaṃcayam
 mama yuddhaṃ prayaccheti tam uvāca mahārṇavam
tataḥ samudro dharmātmā samutthāya mahābalaḥ
 abravīd vacanaṃ rājann asuraṃ kālacoditam
samartho nāsmi te dātuṃ yuddhaṃ yuddhaviśārada
 śrūyatām abhidhāsyāmi yas te yuddhaṃ pradāsyati
śailarājo mahāraṇye tapasviśaraṇaṃ param
 śaṃkaraśvaśuro nāmnā himavān iti viśrutaḥ
guhā prasravaṇopeto bahukandaranirjharaḥ
 sa samarthas tava prītim atulāṃ kartum āhave
taṃ bhītam iti vijñāya samudram asurottamaḥ
 himavadvanam āgacchac charaś cāpād iva cyutaḥ
tatas tasya gireḥ śvetā gajendravipulāḥ śilāḥ
 cikṣepa bahudhā bhūmau dundubhir vinanāda ca
tataḥ śvetāmbudākāraḥ saumyaḥ prītikarākṛtiḥ
 himavān abravīd vākyaṃ sva eva śikhare sthitaḥ
kleṣṭum arhasi māṃ na tvaṃ dundubhe dharmavatsala
 raṇakarmasv akuśalas tapasviśaraṇaṃ hy aham
tasya tadvacanaṃ śrutvā girirājasya dhīmataḥ
 uvāca dundubhir vākyaṃ krodhāt saṃraktalocanaḥ
yadi yuddhe 'samarthas tvaṃ madbhayād vā nirudyamaḥ
 tam ācakṣva pradadyān me yo 'dya yuddhaṃ yuyutsataḥ
himavān abravīd vākyaṃ śrutvā vākyaviśāradaḥ
 anuktapūrvaṃ dharmātmā krodhāt tam asurottamam
vālī nāma mahāprājñaḥ śakratulyaparākramaḥ
 adhyāste vānaraḥ śrīmān kiṣkindhām atulaprabhām
sa samartho mahāprājñas tava yuddhaviśāradaḥ
 dvandvayuddhaṃ mahad dātuṃ namucer iva vāsavaḥ
taṃ śīghram abhigaccha tvaṃ yadi yuddham ihecchasi
 sa hi durdharṣaṇo nityaṃ śūraḥ samarakarmaṇi
śrutvā himavato vākyaṃ krodhāviṣṭaḥ sa dundubhiḥ
 jagāma tāṃ purīṃ tasya kiṣkindhāṃ vālinas tadā
dhārayan māhiṣaṃ rūpaṃ tīkṣṇaśṛṅgo bhayāvahaḥ
 prāvṛṣīva mahāmeghas toyapūrṇo nabhastale
tatas tu dvāram āgamya kiṣkindhāyā mahābalaḥ
 nanarda kampayan bhūmiṃ dundubhir dundubhir yathā
samīpajān drumān bhañjan vasudhāṃ dārayan khuraiḥ
 viṣāṇenollekhan darpāt taddvāraṃ dvirado yathā
antaḥpuragato vālī śrutvā śabdam amarṣaṇaḥ
 niṣpapāta saha strībhis tārābhir iva candramāḥ
mitaṃ vyaktākṣarapadaṃ tam uvāca sa dundubhim
 harīṇām īśvaro vālī sarveṣāṃ vanacāriṇām
kimarthaṃ nagaradvāram idaṃ ruddhvā vinardasi
 dundubhe vidito me 'si rakṣa prāṇān mahābala
tasya tadvacanaṃ śrutvā vānarendrasya dhīmataḥ
 uvāca dundubhir vākyaṃ krodhāt saṃraktalocanaḥ
na tvaṃ strīsaṃnidhau vīra vacanaṃ vaktum arhasi
 mama yuddhaṃ prayaccha tvaṃ tato jñāsyāmi te balam
atha vā dhārayiṣyāmi krodham adya niśām imām
 gṛhyatām udayaḥ svairaṃ kāmabhogeṣu vānara
yo hi mattaṃ pramattaṃ vā suptaṃ vā rahitaṃ bhṛśam
 hanyāt sa bhrūṇahā loke tvadvidhaṃ madamohitam
sa prahasyābravīn mandaṃ krodhāt tam asurottamam
 visṛjya tāḥ striyaḥ sarvās tārā prabhiṛtikās tadā
matto 'yam iti mā maṃsthā yady abhīto 'si saṃyuge
 mado 'yaṃ saṃprahāre 'smin vīrapānaṃ samarthyatām
tam evam uktvā saṃkruddho mālām utkṣipya kāñcanīm
 pitrā dattāṃ mahendreṇa yuddhāya vyavatiṣṭhata
viṣāṇayor gṛhītvā taṃ dundubhiṃ girisaṃnibham
 vālī vyāpātayāṃ cakre nanarda ca mahāsvanam
yuddhe prāṇahare tasmin niṣpiṣṭo dundubhis tadā
 śrotrābhyām atha raktaṃ tu tasya susrāva pātyataḥ
 papāta ca mahākāyaḥ kṣitau pañcatvam āgataḥ
taṃ tolayitvā bāhubhyāṃ gatasattvam acetanam
 cikṣepa vegavān vālī vegenaikena yojanam
tasya vegapraviddhasya vaktrāt kṣatajabindavaḥ
 prapetur mārutotkṣiptā mataṅgasyāśramaṃ prati
tān dṛṣṭvā patitāṃs tatra muniḥ śoṇitavipruṣaḥ
 utsasarja mahāśāpaṃ kṣeptāraṃ vālinaṃ prati
 iha tenāpraveṣṭavyaṃ praviṣṭasya badho bhavet
sa maharṣiṃ samāsādya yācate sma kṛtāñjaliḥ
tataḥ śāpabhayād bhīta ṛśyamūkaṃ mahāgirim
 praveṣṭuṃ necchati harir draṣṭuṃ vāpi nareśvara
tasyāpraveśaṃ jñātvāham idaṃ rāma mahāvanam
 vicarāmi sahāmātyo viṣādena vivarjitaḥ
eṣo 'sthinicayas tasya dundubheḥ saṃprakāśate
 vīryotsekān nirastasya girikūṭanibho mahān
ime ca vipulāḥ sālāḥ sapta śākhāvalambinaḥ
 yatraikaṃ ghaṭate vālī niṣpatrayitum ojasā
etad asyāsamaṃ vīryaṃ mayā rāma prakāśitam
 kathaṃ taṃ vālinaṃ hantuṃ samare śakṣyase nṛpa
yadi bhindyād bhavān sālān imāṃs tv ekeṣuṇā tataḥ
 jānīyāṃ tvāṃ mahābāho samarthaṃ vālino vadhe
tasya tadvacanaṃ śrutvā sugrīvasya mahātmanaḥ
 rāghavo dundubheḥ kāyaṃ pādāṅguṣṭhena līlayā
 tolayitvā mahābāhuś cikṣepa daśayojanam
kṣiptaṃ dṛṣṭvā tataḥ kāyaṃ sugrīvaḥ punar abravīt
 lakṣmaṇasyāgrato rāmam idaṃ vacanam arthavat
ārdraḥ samāṃsapratyagraḥ kṣiptaḥ kāyaḥ purā sakhe
 laghuḥ saṃprati nirmāṃsas tṛṇabhūtaś ca rāghava
 nātra śakyaṃ balaṃ jñātuṃ tava vā tasya vādhikam
