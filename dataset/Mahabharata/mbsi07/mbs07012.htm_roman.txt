[s]
      tatas te sainikāḥ śrutvā taṃ yudhiṣṭhira nigraham
      sinha nādaravāṃś cakrur bāṇaśaṅkharavaiḥ saha
tat tu sarvaṃ yathāvṛttaṃ dharmarājena bhārata
      āptair āśu parijñātaṃ bhāradvāja cikīrṣitam
tataḥ sarvān samānāyya bhrātṝn sainyāṃś ca sarvaśaḥ
      abravīd dharmarājas tu dhanaṃjayam idaṃ vacaḥ
śrutaṃ te puruṣavyāghra droṇasyādya cikīrṣitam
      yathā tan na bhavet satyaṃ tathā nītir vidhīyatām
sāntaraṃ hi pratijñātaṃ droṇenāmitrakarśana
      tac cāntaram amogheṣau tvayi tena samāhitam
sa tvam adya mahābāho yudhyasva mad anantaram
      yathā duryodhanaḥ kāmaṃ nemaṃ droṇād avāpnuyāt
[arj]
      yathā me na vadhaḥ karya ācāryasya kathaṃ cana
      tathā tava parityāgo na me rājaṃś cikīrṣitaḥ
apy evaṃ pāṇḍava prāṇān utsṛjeyam ahaṃ yudhi
      pratīyāṃ nāham ācārya tvāṃ na jahyāṃ kathaṃ cana
tvāṃ nigṛhyāhave rājan dhārtarāṣṭro yam icchati
      na sa taṃ jīvaloke 'smin kāmaṃ prāptaḥ kathaṃ cana
prapated dyauḥ sa nakṣatrā pṛthivī śakalībhavet
     na tvāṃ droṇo nigṛhṇīyāj jīvamāne mayi dhruvam
yadi tasya raṇe sāhyaṃ kurute vajrabhṛt svayam
     devair vā sahito daityair na tvāṃ prāpsyaty asau mṛdhe
mayi jīvati rājendra na bhayaṃkartum arhasi
     droṇād astrabhṛtāṃ śreṣṭhāt sarvaśastrabhṛtām api
na smarāmy anṛtāṃ vācaṃ na smarāmi parājayam
     na smarāmi pratiśrutya kiṃ cid apy anapākṛtam
[s]
     tataḥ śaṅkhāś ca bheryaś ca mṛdaṅgāś cānakaiḥ saha
     prāvādyanta mahārāja pāḍavānāṃ niveśane
siṃhanādaś ca saṃjajñe pāṇḍavānāṃ mahātmanām
     dhanurjyātalaśabdaś ca gaganaspṛk subhairavaḥ
taṃ śrutvā śaṅkhanirghoṣaṃ pāṇḍavasya mahātmanaḥ
     tvadīyeṣv apy anīkeṣu vāditrāṇy abhijaghnire
tato vyūḍhāny anīkāni tava teṣāṃ ca bhārata
     śanair upeyur anyonyaṃ yotsyamānāni saṃyuge
tataḥ pravavṛte yuddhaṃ tumulaṃ lomaharṣaṇam
     pāṇḍavānāṃ kurūṇāṃ ca droṇa pāñcālyayor api
yatamānāḥ prayatnena droṇānīka viśātane
     na śekuḥ sṛñjayā rājaṃs tad dhi droṇena pālitam
tathaiva tava putrasya rathodārāḥ prahāriṇaḥ
     na śekuḥ pāṇḍavīṃ senāṃ pālyamānāṃ kirīṭinā
āstāṃ te stimite sene rakṣyamāṇe parasparam
     saṃprasupte yathā naktaṃ vararājyau supuṣpite
tato ruka ratho rājann arkeṇeva virājatā
     varūthinā viniṣpatya vyacarat pṛtanāntare
tam udyataṃ rathenaikam āśu kāriṇam āhave
     anekam iva saṃtrāsān menire pāṇḍusṛñjayāḥ
tena muktāḥ śarā ghorā viceruḥ sarvatodiśam
     trāsayanto mahārāja pāṇḍaveyasya vāhinīm
madhyaṃ dinam anuprāpto gabhastiśatasaṃvṛtaḥ
     yathādṛśyata gharmāṃśus tathā droṇo 'py adṛśyata
na cainaṃ pāṇḍaveyānāṃ kaś cic chaknoti māriṣa
     vīkṣituṃ samare kruddhaṃ mahendram iva dānavāḥ
mohayitvā tataḥ sainyaṃ bhāradvājaḥ pratāpavān
     dhṛṣṭadyumna balaṃ tūrṇaṃ vyadhaman niśitaiḥ śaraiḥ
sa diśaḥ sarvato ruddhvā saṃvṛtya kham ajihmagaiḥ
     pārṣato yatra tatraiva mamṛde pāṇḍuvāhinīm
