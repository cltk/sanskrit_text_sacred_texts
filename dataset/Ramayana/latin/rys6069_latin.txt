śrutvā taṃ bhīmanirhrādaṃ śakrāśanisamasvanam
 vīkṣamāṇā diśaḥ sarvā dudruvur vānararṣabhāḥ
tān uvāca tataḥ sarvān hanūmān mārutātmajaḥ
 viṣaṇṇavadanān dīnāṃs trastān vidravataḥ pṛthak
kasmād viṣaṇṇavadanā vidravadhvaṃ plavaṃgamāḥ
 tyaktayuddhasamutsāhāḥ śūratvaṃ kva nu vo gatam
pṛṣṭhato 'nuvrajadhvaṃ mām agrato yāntam āhave
 śūrair abhijanopetair ayuktaṃ hi nivartitum
evam uktāḥ susaṃkruddhā vāyuputreṇa dhīmatā
 śailaśṛṅgān drumāṃś caiva jagṛhur hṛṣṭamānasāḥ
abhipetuś ca garjanto rākṣasān vānararṣabhāḥ
 parivārya hanūmantam anvayuś ca mahāhave
sa tair vānaramukhyais tu hanūmān sarvato vṛtaḥ
 hutāśana ivārciṣmān adahac chatruvāhinīm
sa rākṣasānāṃ kadanaṃ cakāra sumahākapiḥ
 vṛto vānarasainyena kālāntakayamopamaḥ
sa tu śokena cāviṣṭaḥ krodhena ca mahākapiḥ
 hanūmān rāvaṇi rathe mahatīṃ pātayac chilām
tām āpatantīṃ dṛṣṭvaiva rathaḥ sārathinā tadā
 vidheyāśva samāyuktaḥ sudūram apavāhitaḥ
tam indrajitam aprāpya rathathaṃ sahasārathim
 viveśa dharaṇīṃ bhittvā sā śilāvyartham udyatā
patitāyāṃ śilāyāṃ tu rakṣasāṃ vyathitā camūḥ
 tam abhyadhāvañ śataśo nadantaḥ kānanaukasaḥ
te drumāṃś ca mahākāyā giriśṛṅgāṇi codyatāḥ
 cikṣipur dviṣatāṃ madhye vānarā bhīmavikramāḥ
vānarair tair mahāvīryair ghorarūpā niśācarāḥ
 vīryād abhihatā vṛkṣair vyaveṣṭanta raṇakṣitau
svasainyam abhivīkṣyātha vānarārditam indrajit
 pragṛhītāyudhaḥ kruddhaḥ parān abhimukho yayau
sa śaraughān avasṛjan svasainyenābhisaṃvṛtaḥ
 jaghāna kapiśārdūlān subahūn dṛṣṭavikramaḥ
śūlair aśanibhiḥ khaḍgaiḥ paṭṭasaiḥ kūṭamudgaraiḥ
 te cāpy anucarāṃs tasya vānarā jaghnur āhave
saskandhaviṭapaiḥ sālaiḥ śilābhiś ca mahābalaiḥ
 hanūmān kadanaṃ cakre rakṣasāṃ bhīmakarmaṇām
sa nivārya parānīkam abravīt tān vanaukasaḥ
 hanūmān saṃnivartadhvaṃ na naḥ sādhyam idaṃ balam
tyaktvā prāṇān viceṣṭanto rāma priyacikīrṣavaḥ
 yannimittaṃ hi yudhyāmo hatā sā janakātmajā
imam arthaṃ hi vijñāpya rāmaṃ sugrīvam eva ca
 tau yat pratividhāsyete tat kariṣyāmahe vayam
ity uktvā vānaraśreṣṭho vārayan sarvavānarān
 śanaiḥ śanair asaṃtrastaḥ sabalaḥ sa nyavartata
sa tu prekṣya hanūmantaṃ vrajantaṃ yatra rāghavaḥ
 nikumbhilām adhiṣṭhāya pāvakaṃ juhuve ndrajit
yajñabhūmyāṃ tu vidhivat pāvakas tena rakṣasā
 hūyamānaḥ prajajvāla homaśoṇitabhuk tadā
so 'rciḥ pinaddho dadṛśe homaśoṇitatarpitaḥ
 saṃdhyāgata ivādityaḥ sa tīvrāgniḥ samutthitaḥ
athendrajid rākṣasabhūtaye tu; juhāva havyaṃ vidhinā vidhānavat
 dṛṣṭvā vyatiṣṭhanta ca rākṣasās te; mahāsamūheṣu nayānayajñāḥ
