[vai]
      gate tasmin dvijaśreṣṭhe kasmiṃś cit kālaparyaye
      cintayām āsa sā kanyā mantragrāma balābalam
ayaṃ vai kīdṛśas tena mama datto mahātmanā
      mantragrāmo balaṃ tasya jñāsye nāticirād iva
evaṃ saṃcintayantī sā dadarśartuṃ yadṛcchayā
      vrīḍitā sābhavad bālā kanyā bhāve rajasvalā
athodyantaṃ sahasrāṃśuṃ pṛthā dīptaṃ dadarśa ha
      na tatarpa ca rūpeṇa bhānoḥ saṃdhyāgatasya sā
tasyā dṛṣṭir abhūd divyā sāpaśyad divyadarśanam
      āmuktakavacaṃ devaṃ kuṇḍalābhyāṃ vibhūṣitam
tasyāḥ kautūhalaṃ tv āsīn mantraṃ prati narādhipa
      āhvānam akarot sātha tasya devasya bhāminī
prāṇān upaspṛśya tadā ājuhāva divākaram
      ājagāma tato rājaṃs tvaramāṇo divākaraḥ
madhu piṅgo mahābāhuḥ kambugrīvo hasann iva
      aṅgadī baddhamukuṭo diśaḥ prajvālayann iva
yogāt kṛtvā dvithātmānam ājagāma tatāpa ca
      ābabhāṣe tataḥ kuntīṃ sāmnā paramavalgunā
āgato 'smi vaśaṃ bhadre tava mantrabalāt kṛtaḥ
     kiṃ karomy avaśo rājñi brūhi kartā tad asmi te
[kuntī]
     gamyatāṃ bhagavaṃs tatra yato 'si samupāgataḥ
     kautūhalāt samāhūtaḥ prasīda bhagavann iti
[sūrya]
     gamiṣye 'haṃ yathā māṃ tvaṃ bravīṣi tanumadhyame
     na tu devaṃ samāhūya nyāyyaṃ preṣayituṃ vṛthā
tavābhisaṃdhiḥ subhage sūryāt putro bhaved iti
     vīryeṇāpratimo loke kavacī kuṇḍalīti ca
sā tvam ātmapradānaṃ vai kuruṣva gajagāmini
     utpatsyati hi putras te yathā saṃkalpam aṅgane
atha gacchāmy ahaṃ bhadre tvayāsaṃgamya susmite
     śapsyāmi tvām ahaṃ kruddho brāhmaṇaṃ pitaraṃ ca te
tvatkṛte tān pradhakṣyāmi sarvān api na saṃśayaḥ
     pitaraṃ caiva te mūḍhaṃ yo na vetti tavānayam
tasya ca brāhmaṇasyādya yo 'sau mantram adāt tava
     śīlavṛttam avijñāya dhāsyāmi vinayaṃ param
ete hi vibudhāḥ sarve puraṃdara mukhā divi
     tvayā pralabdhaṃ paśyanti smayanta iva bhāmini
paśya cainān suragaṇān divyaṃ cakṣur idaṃ hi te
     pūrvam eva mayā dattaṃ dṛṣṭavaty asi yena mām
[vai]
     tato 'paśyat tridaśān rājaputrī; sarvān eva sveṣu dhiṣṇyeṣu khasthān
     prabhāsantaṃ bhānumantaṃ mahāntaṃ; yathādityaṃ rocamānaṃ tathaiva
sā tān dṛṣṭvā vrīḍamāneva bālā; sūryaṃ devī vacanaṃ prāha bhītā
     gaccha tvaṃ vai gopate svaṃ vimānaṃ; kanyā bhāvād duḥkha eṣopacāraḥ
pitā mātā guravaś caiva ye 'nye; dehasyāsya prabhavanti pradāne
     nāhaṃ dharmaṃ lopayiṣyāmi loke; strīṇāṃ vṛttaṃ pūjyate deharakṣā
mayā mantrabalaṃ jñātum āhūtas tvaṃ vibhāvaso
     bālyād bāleti kṛtvā tat kṣantum arhasi me vibho
[sūrya]
     bāleti tṛtvānunayaṃ tavāhaṃ; dadāni nānyānunayaṃ labheta
     ātmapradānaṃ kuru kunti kanye; śāntis tavaivaṃ hi bhavec ca bhīru
na cāpi yuktaṃ gantuṃ hi mayā mithyā kṛtena vai
     gamiṣyāmy anavadyāṅgi loke samavahāsyatām
     sarveṣāṃ vibudhānāṃ ca vaktavyaḥ syām ahaṃ śubhe
sā tvaṃ mayā samāgaccha putraṃ lapsyasi mādṛśam
     viśiṣṭā sarvalokeṣu bhaviṣyasi ca bhāmini
