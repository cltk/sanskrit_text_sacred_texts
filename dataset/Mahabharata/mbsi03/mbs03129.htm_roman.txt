[l]
      asmin kila svayaṃ rājann iṣṭavān vai prajāpatiḥ
      satram iṣṭī kṛtaṃ nāma purā varṣasahasrikam
ambarīsaś ca nābhāga iṣṭavān yamunām anu
      yajñaiś ca tapasā caiva parāṃ siddhim avāpa saḥ
deśo nāhuṣa yajñānām ayaṃ puṇyatamo nṛpa
      yatreṣṭvā daśapadmāni sadasyebhyo nisṛṣṭavān
sārvabhaumasya kaunteya yayāter amitaujasaḥ
      spardhamānasya śakreṇa paśyedaṃ yajñavāstv iha
paśya nānāvidhākārair agnibhir nicitāṃ mahīm
      majjantīm iva cākrāntāṃ yayāter yajñakarmabhiḥ
eṣā śamy ekapatrā sā śarakaṃ caitad uttamam
      paśya rāmahradān etān paśya nārāyaṇāśrayam
etad ārcīka putrasya yogair vicarato mahīm
      apasarpaṇaṃ mahīpāla raupyāyām amitaujasaḥ
atrānuvaṃśaṃ paṭhataḥ śṛṇu me kurunandana
      ulūkhalair ābharaṇaiḥ piśācī yad abhāṣata
yugaṃ dhare dadhi prāśya uṣitvā cācyutasthale
      tadvad bhūtilaye snātvā saputrā vastum icchasi
ekarātram uṣitveha dvitīyaṃ yadi vatsyasi
     etad vai te divā vṛttaṃ rātrau vṛttam ato 'nyathā
atrādyāho nivatsyāmaḥ kṣapāṃ bharatasattama
     dvāram etad dhi kaunteya kurukṣetrasya bhārata
atraiva nāhuṣo rājā rājan kratubhir iṣṭavān
     yayātir bahuratnāḍhyair yatrendro mudam abhyagāt
etat plakṣāvataraṇaṃ yamunātīrtham ucyate
     etad vai nākapṛṣṭhasya dvāram āhur manīṣiṇaḥ
atra sārasvatair yajñair ījānāḥ paramarṣayaḥ
     yūpolukhalinas tāta gacchanty avabhṛthā plavam
atraiva bharato rājā medhyam aśvam avāsṛjat
     asakṛt kṛṣṇasāraṅgaṃ dharmeṇāvāpya medinīm
atraiva puruṣavyāghra maruttaḥ satram uttamam
     āste devarṣimukhyena saṃvartenābhipālitaḥ
atropaspṛśya rājendra sarvāṁl lokān prapaśyati
     pūyate duṣkṛtāc caiva samupaspṛśya bhārata
[v]
     tatra sabhrātṛkaḥ snātvā stūyamāno maharṣibhiḥ
     lomaśaṃ pāṇḍavaśreṣṭha idaṃ vacanam abravīt
sarvāṁl lokān prapaśyāmi tapasā satyavikrama
     iha sthāḥ pāṇḍavaśreṣṭhaṃ paśyāmi śvetavāhanam
[l]
     evam etan mahābāho paśyanti paramarṣayaḥ
     saro vatīm imāṃ puṇyāṃ paśyaika śaraṇāvṛtām
yatra snātvā naraśreṣṭha dhūtapāpmā bhaviṣyati
     iha sārasvatair yajñair iṣṭavantaḥ surarṣayaḥ
     ṛṣayaś caiva kaunteya tathā rājarṣayo 'pi ca
vedī prajāpater eṣā samantāt pañcayojanā
     kuror vai yajñaśīlasya kṣetram etan mahātmanaḥ
