[y]
      kathaṃ sa vai vipannaś ca kathaṃ vai pātito bhuvi
      kathaṃ cānindratāṃ prāptas tad bhavān vaktum arhati
[bh]
      evaṃ tayoḥ saṃvadatoḥ kriyās tasya mahātmanaḥ
      sarvā evābhyavartanta yā divyā yāś ca mānuṣāḥ
tathaiva dīpadānāni sarvopakaraṇāni ca
      balikarma ca yac cānyad utsekāś ca pṛthagvidhāḥ
      sarvās tasya samutpannā devarājño mahātmanaḥ
devaloke nṛloke ca sad ācārā budhaiḥ smṛtāḥ
      te ced bhavanti rājendra ṛdhyante gṛhamedhinaḥ
      dhūpapradānair dīpaiś ca namaḥ kārais tathaiva ca
yathā siddhasya cānnasya dvijāyāgraṃ pradīyate
      balayaś ca gṛhoddeśe ataḥ prīyanti devatāḥ
yathā ca gṛhiṇas toṣo bhaved vai balikarmaṇā
      tathā śataguṇā prītir devatānāṃ sma jāyate
evaṃ dhūpapradānaṃ ca dīpadānaṃ ca sādhavaḥ
      praśaṃsanti namaḥ kārair yuktam ātmaguṇāvaham
snānenādbhiś ca yat karma kriyate vai vipaścitā
      namaḥ kāraprayuktena tena prīyanti devatāḥ
      gṛhyāś ca devatāḥ sarvāḥ prīyante vidhinārcitāḥ
ity etāṃ buddhim āsthāya nahuṣaḥ sa nareśvaraḥ
      surendratvaṃ mahat prāpya kṛtavān etad adbhutam
kasya cit tv atha kālasya bhāgyakṣaya upasthite
     sarvam etad avajñāya na cakāraitad īdṛśam
tataḥ sa parihīṇo 'bhūt surendro balikarmataḥ
     dhūpadīpodaka vidhiṃ na yathāvac cakāra ha
     tato 'sya yajñaviṣayo rakṣobhiḥ paryabādhyata
athāgastyam ṛṣiśreṣṭhaṃ vāhanāyājuhāva ha
     drutaṃ sarasvatī kūlāt smayann iva mahābalaḥ
tato bhṛgur mahātejā maitrāvaruṇim abravīt
     nimīlayasva nayane jaṭā yāvad viśāmi te
sthāṇubhūtasya tasyātha jaṭāḥ prāviśad acyutaḥ
     bhṛguḥ sa sumahātejāḥ pātanāya nṛpasya ha
tataḥ sa devarāṭ prāptas tam ṛṣiṃ vāhanāya vai
     tato 'gastyaḥ surapatiṃ vākyam āha viśāṃ pate
yojayasvendra māṃ kṣipraṃ kaṃ ca deśaṃ vahāmi te
     yatra vakṣyasi tatra tvāṃ nayiṣyāmi surādhipa
ity ukto nahuṣas tena yojayām āsa taṃ munim
     bhṛgus tasya jaṭā saṃstho babhūva hṛṣito bhṛśam
na cāpi darśanaṃ tasya cakāra sa bhṛgus tadā
     varadānaprabhāvajño nahuṣasya mahātmanaḥ
na cukopa sa cāgastyo yukto 'pi nahuṣeṇa vai
     taṃ tu rājā pratodena codayām āsa bhārata
na cukopa sa dharmātmā tataḥ pādena devarāṭ
     agastyasya tadā kruddho vāmenābhyahanac chiraḥ
tasmiñ śirasy abhihate sa jaṭāntar gato bhṛguḥ
     śaśāpa balavat kruddho nahuṣaṃ pāpacetasam
[bhṛgu]
     yasmāt padāhanaḥ krodhāc chirasīmaṃ mahāmunim
     tasmād āśu mahīṃ gaccha sarpo bhūtvā sudurmate
ity uktaḥ sa tadā tena sarpo bhūtvā papāta ha
     adṛṣṭenātha bhṛguṇā bhūtale bharatarṣabha
bhṛguṃ hi yadi so 'drākṣīn nahuṣaḥ pṛthivīpate
     na sa śakto 'bhaviṣyad vai pātane tasya tejasā
sa tu tais taiḥ pradānaiś ca tapobhir niyamais tathā
     patito 'pi mahārāja bhūtale smṛtimān abhūt
     prasādayām āsa bhṛguṃ śāpānto me bhaved iti
tato 'gastyaḥ kṛpāviṣṭaḥ prāsādayata taṃ bhṛgum
     śāpāntārthaṃ mahārāja sa ca prādāt kṛpānvitaḥ
[bhṛgu]
     rājā yudhiṣṭhiro nāma bhaviṣyati kurūdvahaḥ
     sa tvāṃ mokṣayitā śāpād ity uktvāntaradhīyata
agastyo 'pi mahātejāḥ kṛtvā kāryaṃ śatakratoḥ
     svam āśramapadaṃ prāyāt pūjyamāno dvijātibhiḥ
nahuṣo 'pi tvayā rājaṃs tasmāc chāpāt samuddhṛtaḥ
     jagāma brahma sadanaṃ paśyatas te janādhipa
tadā tu pātayitvā taṃ nahuṣaṃ bhūtale bhṛguḥ
     jagāma brahma sadanaṃ brahmaṇe ca nyavedayat
tataḥ śakraṃ samānāyya devān āha pitāmahaḥ
     varadānān mama surā nahuṣo rājyam āptavān
     sa cāgastyena kruddhena bhraṃśito bhūtalaṃ gataḥ
na ca śakyaṃ vinā rājñā surā vartayituṃ kva cit
     tasmād ayaṃ punaḥ śakro devarājye 'bhiṣicyatām
evaṃ saṃbhāṣamāṇaṃ tu devāḥ pārtha pitāmaham
     evam astv iti saṃhṛṣṭāḥ pratyūcus te pitāmaham
so 'bhiṣikto bhagavatā devarājyena vāsavaḥ
     brahmaṇā rājaśārdūla yathāpūrvaṃ vyarocata
evam etat purāvṛttaṃ nahuṣasya vyatikramāt
     sa ca tair eva saṃsiddho nahuṣaḥ karmabhiḥ punaḥ
tasmād dīpāḥ pradātavyāḥ sāyaṃ vai gṛhamedhibhiḥ
     divyaṃ cakṣur avāpnoti pretya dīpapradāyakaḥ
     pūrṇacandra pratīkāśā dīpadāś ca bhavanty uta
yāvad akṣinimeṣāṇi jvalate tāvatīḥ samāḥ
     rūpavān dhanavāṃś cāpi naro bhavati dīpadaḥ
