[bh]
      atraiva kīrtyate sadbhir brāhmaṇa svābhimarśane
      nṛgeṇa sumahat kṛcchraṃ yad avāptaṃ kurūdvaha
niviśantyāṃ purā pārtha dvāravatyām iti śrutiḥ
      adeśyata mahākūpas tṛṇavīrut samāvṛtaḥ
prayatnaṃ tatra kurvāṇās tasmāt kūpāj jalārthinaḥ
      śrameṇa mahatā yuktās tasmiṃs toye susaṃvṛte
dadṛśus te mahākāyaṃ kṛkalāsam avasthitam
      tasya coddharaṇe yatnam akurvaṃs te sahasraśaḥ
pragrahaiś carma paṭṭaiś ca taṃ baddhvā parvatopamam
      nāśaknuvan samuddhartuṃ tato jagmur janārdanam
kham āvṛtyoda pānasya kṛkalāsaḥ sthito mahān
      tasya nāsti samuddhartety atha kṛṣṇe nyavedayan
sa vāsudevena samuddhṛtaś ca; pṛṣṭaś ca kāmān nijagāda rājā
      nṛgas tadātmānam atho nyavedayat; purātanaṃ yajñasahasrayājinam
tathā bruvāṇaṃ tu tam āha māhavaḥ; śubhaṃ tvayā karmakṛtaṃ na pāpakam
      kathaṃ bhavān durgatim īdṛśaṃ gato; narendra tad brūhi kim etad īdṛśam
śataṃ sahasrāṇi śataṃ gavāṃ punaḥ; punaḥ śatāny aṣṭa śatāyutāni
      tvayā purā dattam itīha śuśruma; nṛpa dvijebhyaḥ kva nu tadgataṃ tava
nṛgas tato 'bravīt kṛṣṇaṃ brāhmaṇasyāgnihotriṇaḥ
     proṣitasya paribhraṣṭā gaur ekā mama godhane
gavāṃ sahasre saṃkhyātā tadā sā paśupair mama
     sā brāhmaṇāya me dattā pretyārtham abhikāṅkṣatā
apaśyat parimārgaṃś ca tāṃ yāṃ paragṛhe dvijaḥ
     mameyam iti covāca brāhmaṇo yasya sābhavat
tāv ubhau samanuprāptau vivadantau bhṛśajvarau
     bhavān dātā bhavān hartety atha tau māṃ tadocatuḥ
śatena śatasaṃkhyena gavāṃ vinimayena vai
     yāce pratigrahītāraṃ sa tu mām abravīd idam
deśakālopasaṃpannā dogdhrī kṣāntāvivatsalā
     svādu kṣīrapradā dhanyā mama nityaṃ niveśane
kṛśaṃ ca bharate yā gaur mama putram apastanam
     na sā śakyā mayā hātum ity uktvā sa jagāma ha
tatas tam aparaṃ vipraṃ yāce vinimayena vai
     gavāṃ śatasahasraṃ vai tat kṛte gṛhyatām iti
[br]
     na rājñāṃ pratigṛhṇāmi śakto 'haṃ svasya mārgaṇe
     saiva gaur dīyatāṃ śīghraṃ mameti madhusūdana
rukmam aśvāṃś ca dadato rajataṃ syandanāṃs tathā
     na jagrāha yayau cāpi tadā sa brāhmaṇarṣabhaḥ
etasminn eva kāle tu coditaḥ kāladharmaṇā
     pitṛlokam ahaṃ prāpya dharmarājam upāgamam
yamas tu pūjayitvā māṃ tato vacanam abravīt
     nāntaḥ saṃkhyāyate rājaṃs tava puṇyasya karmaṇaḥ
asti caiva kṛtaṃ pāpam ajñānāt tad api tvayā
     carasva pāpaṃ paścād vā pūrvaṃ vā tvaṃ yathecchasi
rakṣitāsmīti coktaṃ te pratijñā cānṛtā tava
     brāhmaṇa svasya cādānaṃ trividhas te vyatikramaḥ
pūrvaṃ kṛcchraṃ cariṣye 'haṃ paścāc chubham iti prabho
     dharmarājaṃ bruvann evaṃ patito 'smi mahītale
aśrauṣaṃ pracyutaś cāhaṃ yamasyoccaiḥ prabhāṣataḥ
     vāsudevaḥ samuddhartā bhavitā te janārdanaḥ
pūrṇe varṣasahasrānte kṣīṇe karmaṇi duṣkṛte
     prāpsyase śāśvatāṁl lokāñ jitān svenaiva karmaṇā
kūpe ''tmānam adhaḥśīrṣam apaśyaṃ patitaṃ ca ha
     tiryagyonim anuprāptaṃ na tu mām ajahāt smṛtiḥ
tvayā tu tārito 'smy adya kim anyatra tapobalāt
     anujānīhi māṃ kṛṣṇa gaccheyaṃ divam adya vai
anujñātaḥ sa kṛṣṇena namaskṛtya janārdanam
     vimānaṃ divyam āsthāya yayau divam ariṃdama
tatas tasmin divaṃ prāpte nṛge bharatasattama
     vāsudeva imaṃ ślokaṃ jagāda kurunandana
brāhmaṇa svaṃ na hartavyaṃ puruṣeṇa vijānatā
     brāhmaṇa svaṃ hṛtaṃ hanti nṛgaṃ brāhmaṇa gaur iva
satāṃ samāgamaḥ sadbhir nāphalaḥ pārtha vidyate
     vimuktaṃ narakāt paśya nṛgaṃ sādhu samāgamāt
pradānaṃ phalavat tatra drohas tatra tathāphalaḥ
     apacāraṃ gavāṃ tasmād varjayeta yudhiṣṭhira
