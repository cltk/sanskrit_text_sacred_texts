[vai]
      gatvā tu tāṃ bhārgava karmaśālāṃ; pārthau pṛthāṃ prāpya mahānubhāvau
      tāṃ yājñasenīṃ paramapratītau; bhikṣety athāvedayatāṃ narāgryau
kuṭī gatā sā tv anavekṣya putrān; uvāca bhuṅkteti sametya sarve
      paścāt tu kuntī prasamīkṣya kanyāṃ; kaṣṭaṃ mayā bhāṣitam ity uvāca
sādharmabhītā hi vilajjamānā; tāṃ yājñasenīṃ paramapraprītām
      pāṇau gṛhītvopajagāma kuntī; yudhiṣṭhiraṃ vākyam uvāca cedam
iyaṃ hi kanyā drupadasya rājñas; tavānujābhyāṃ mayi saṃnisṛṣṭā
      yathocitaṃ putra mayāpi coktaṃ; sametya bhuṅkteti nṛpa pramādāt
kathaṃ mayā nānṛtam uktam adya; bhavet kurūṇām ṛṣabhabravīhi
      pāñcālarājasya sutām adharmo; na copavarteta nabhūta pūrvaḥ
muhūrtamātraṃ tv anucintya rājā; yudhiṣṭhiro mātaram uttamaujā
      kuntīṃ samāśvāsya kurupravīro; dhanaṃjayaṃ vākyam idaṃ babhāṣe
tvayā jitā pāṇḍava yājñasenī; tvayā ca toṣiṣyati rājaputrī
      prajvālyatāṃ hūyatāṃ cāpi vahnir; gṛhāṇa pāṇiṃ vidhivat tvam asyāḥ
[ārj]
      mā māṃ narendra tvam adharmabhājaṃ; kṛthā na dharmo hy ayam īpsito 'nyaiḥ
      bhavān niveśyaḥ prathamaṃ tato 'yaṃ; bhīmo mahābāhur acintyakarmā
ahaṃ tato nakulo 'nantaraṃ me; mādrī sutaḥ sahadevo jaghanyaḥ
      vṛkodaro 'haṃ ca yamau ca rājann; iyaṃ ca kanyā bhavataḥ sma sarve
evaṃgate yat karaṇīyam atra; dharmyaṃ yaśasyaṃ kuru tat pracintya
     pāñcālarājasya ca yat priyaṃ syāt; tad brūhi sarve sma vaśe sthitās te
[vai]
     te dṛṣṭvā tatra tiṣṭhantīṃ sarve kṛṣṇāṃ yaśasvinīm
     saṃprekṣyānyonyam āsīnā hṛdayais tām adhārayan
teṣāṃ hi draupadīṃ dṛṣṭvā sarveṣām amitaujasām
     saṃpramathyendriya grāmaṃ prādurāsīn mano bhavaḥ
kāmyaṃ rūpaṃ hi pāñcālyā vidhātrā vihitaṃ svayam
     babhūvādhikam anyābhiḥ sarvabhūtamanoharam
teṣām ākāra bhāvajñaḥ kuntīputro yudhiṣṭhiraḥ
     dvaipāyana vacaḥ kṛtsnaṃ saṃsmaran vai nararṣabha
abravīt sa hi tān bhrātṝn mitho bhedabhayān nṛpaḥ
     sarveṣāṃ draupadī bhāryā bhaviṣyati hi naḥ śubhā
