[s]
      somadattaṃ tu saṃprekṣya vidhunvānaṃ mahad dhanuḥ
      sātyakiḥ prāha yantāraṃ somadattāya māṃ vaha
na hy ahatvā raṇe śatruṃ bāhlīkaṃ kauravādhamam
      nivartiṣye raṇāt sūta satyam etad vaco mama
tataḥ saṃpreṣayad yantā saindhavāṃs tān mahājavān
      turaṅgamāñ śaṅkhavarṇān sarvaśabdātigān raṇe
te 'vahan yuyudhānaṃ tu manomārutaraṃhasaḥ
      yathendraṃ harayo rājan purā daityavadhodyatam
tam āpatantaṃ saṃprekṣya sātvataṃ rabhasaṃ raṇe
      somadatto mahābāhur asaṃbhrānto 'bhyavartata
vimuñcañ śaravarṣāṇi parjanya iva vṛṣṭimān
      chādayām āsa śaineyaṃ jalado bhāskaraṃ yathā
asaṃbhrāntaś ca samare sātyakiḥ kurupuṃgavam
      chādayām āsa bāṇaughaiḥ samantād bharatarṣabha
somadattas tu taṃ ṣaṣṭyā vivyādhorasi mādhavam
      sātyakiś cāpi taṃ rājann avidhyat sāyakaiḥ śitaiḥ
tāv anyonyaṃ śariḥ kṛttau vyarājetāṃ nararṣabhau
      supuṣpau puṣpasamaye puṣpitāv iva kiṃśukau
rudhirokṣitasarvāṅgau kuru vṛṣṇiyaśaḥ karau
     parasparam avekṣetāṃ dahantāv iva locanau
rathamaṇḍala mārgeṣu carantāv arimardanau
     ghorarūpau hi tāv āstāṃ vṛṣkimantāv ivāmbudau
śarasaṃbhinna gātrau tau sarvataḥ śakalīkṛtau
     śvāvidhāv iva rājendra vyadṛṣyetāṃ śarakṣatau
suvarṇapuṅkhair iṣubhir ācitau tau vyarocatām
     khadyotair āvṛtau rājan prāvṛṣīva vanaspatī
saṃpradīpita sarvāṅgau sāyakais tau mahārathau
     adṛśyetāṃ raṇe kruddhāv ulkābhir iva kuñjarau
tato yudhi mahārāja somadatto mahārathaḥ
     ardhacandreṇa ciccheda mādhavasya mahad dhanuḥ
athainaṃ pañcaviṃśatyā sāyakānāṃ samārpayat
     tvaramāṇas tvarā kāle punaś ca daśabhiḥ śaraiḥ
athānyad dhanur ādāya sātyakir vegavattaram
     pañcabhiḥ sāyakais tūrṇaṃ somadattam avidhyata
tato 'pareṇa bhallena dhvajaṃ ciccheda kāñcanam
     bāhlīkasya raṇe rājan sātyakiḥ prahasann iva
somadattas tv asaṃbhrānto dṛṣṭvā ketuṃ nipātitam
     śaineyaṃ pañcaviṃśatyā sāyakānāṃ samācinot
sātvato 'pi raṇe kruddhaḥ somadattasya dhanvinaḥ
     dhanuś ciccheda samare kṣurapreṇa śitena ha
athainaṃ rukmapuṅkhānāṃ śatena nataparvaṇām
     ācinod bahudhā rājan bhagnadaṃṣṭram iva dvipam
athānyad dhanur ādāya somadatto mahārathaḥ
     sātyakiṃ chādayām āsa śaravṛṣṭyā mahābalaḥ
somadattaṃ tu saṃkruddho raṇe vivyādha sātyakiḥ
     sātyakiṃ ceṣu jālena somadatto apīḍayat
daśabhiḥ sātvatasyārthe bhīmo 'han bāhlikātmajam
     somadatto 'py asaṃbhrāntaḥ śaineyam avadhīc charaiḥ
tatas tu sātvatasyārthe bhaimasenir navaṃ dṛḍham
     mumoca parighaṃ ghoraṃ somadattasya vakṣasi
tam āpatantaṃ vegena parighaṃ ghoradarśanam
     dvidhā ciccheda samare prahasann iva kauravaḥ
sa papāta dvidhā chinna āyasaḥ parigho mahān
     mahīdharasyeva mahac chikharaṃ vajradāritam
tatas tu sātyakī rājan somadattasya saṃyuge
     dhanuś ciccheda bhallena hastāvāpaṃ ca pañcabhiḥ
caturbhis tu śarais tūrṇaṃ caturas turagottamān
     samīpaṃ preṣayām āsa pretarājasya bhārata
sāratheś ca śiraḥ kāyād bhallena nataparvaṇā
     jahāra rathaśārdūlaḥ prahasañ śinipuṃgavaḥ
tataḥ śaraṃ mahāghoraṃ jvalantam iva pāvakam
     mumoca sātvato rājan svarṇapuṅkhaṃ śilāśitam
sa vimukto balavatā śaineyena śarottamaḥ
     ghoras tasyorasi vibho nipapātāśu bhārata
so 'tividdho balavatā sātvatena mahārathaḥ
     somadatto mahābāhur nipapāta mamāra ca
taṃ dṛṣṭvā nihataṃ tatra somadattaṃ mahārathāḥ
     mahatā śaravarṣeṇa yuyudhānam upādravan
chādyamānaṃ śarair dṛṣṭvā yuyudhānaṃ yudhiṣṭhiraḥ
     mahatyā senayā sārdhaṃ droṇānīkam upādravat
tato yudhiṣṭhiraḥ kruddhas tāvakānāṃ mahābalam
     śarair vidrāvayām āsa bhāradvājasya paśyataḥ
sainyāni drāvayantaṃ tu droṇo dṛṣṭvā yudhiṣṭhiram
     abhidudrāva vegena krodhasaṃraktalocanaḥ
tataḥ suniśitair bāṇaiḥ pārthaṃ vivyādha saptabhiḥ
     so 'tividdho mahābāhuḥ sṛkkiṇī parisaṃlihan
     yudhiṣṭhirasya ciccheda dhvajaṃ kārmukam eva ca
sa chinnadhanvā tvaritas tvarā kāle nṛpottamaḥ
     anyad ādatta vegena kārmukaṃ samare dṛḍham
tataḥ śarasahasreṇa droṇaṃ vivyādha pārthivaḥ
     sāśvasūta dhvajarathaṃ tad adbhutam ivābhavat
tato muhūrtaṃ vyathitaḥ śaraghāta prapīḍitaḥ
     niṣasāda rathopasthe droṇo bharatasattama
pratilabhya tataḥ saṃjñāṃ muhūrtād dvijasattamaḥ
     krodhena mahatāviṣṭo vāyavyāstram avāsṛjat
asaṃbhrāntas tataḥ pārtho dhanur ākṛṣya vīryavān
     tad astram astreṇa raṇe stambhayām āsa bhārata
tato 'bravīd vāsudevaḥ kuntīputraṃ yudhiṣṭhiram
     yudhiṣṭhira mahābāho yat tvā vakṣyāmi tac chṛṇu
upāramasva yuddhāya droṇād bharatasattama
     gṛdhyate hi sadā droṇo grahaṇe tava saṃyuge
nānurūpam ahaṃ manye yuddham asya tvayā saha
     yo 'sya sṛṣṭo vināśāya sa enaṃ śvo haniṣyati
parivarjya guruṃ yāhi yatra rājā suyodhanaḥ
     bhīmaś ca rathaśārdūlo yudhyate kauravaiḥ saha
vāsudeva vacaḥ śrutvā dharmarājo yudhiṣṭhiraḥ
     muhūrtaṃ cintayitvā tu tato dāruṇam āhavam
prāyād drutam amitraghno yatra bhīmo vyavasthitaḥ
     vinighnaṃs tāvakān yodhān vyāditāsya ivāntakaḥ
rathaghoṣeṇa mahatā nādayan vasudhātalam
     parjanya iva gharmānte nādayan vai diśo daśa
bhīmasya nighnataḥ śatrūn pārṣṇiṃ jagrāha pāṇḍavaḥ
     droṇo 'pi pāṇḍupāñcālān vyadhamad rajanī mukhe
