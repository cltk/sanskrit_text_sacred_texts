[y]
      ime vai mānavā loke bhṛśaṃ māṃsasya gṛddhinaḥ
      visṛjya bhakṣān vividhān yathā rakṣogaṇās tathā
nāpūpān vividhākārāñ śākāni vividhāni ca
      ṣāḍavān rasayogāṃś ca tathecchanti yathāmiṣam
tatra me buddhir atraiva visarge parimuhyate
      na manye rasataḥ kiṃ cin māṃsato 'stīha kiṃ cana
tad icchāmi guṇāñ śrotuṃ māṃsasyābhakṣaṇe 'pi vā
      bhakṣaṇe caiva ye doṣās tāṃś caiva puruṣarṣabha
sarvaṃ tattvena dharmajña yadhāvad iha dharmataḥ
      kiṃ vā bhakṣyam abhakṣyaṃ vā sarvam etad vadasva me
[bh]
      evam etan mahābāho yathā vadasi bhārata
      na māṃsād aram atrānyad rasato vidyate bhuvi
kṣatakṣīṇābhitaptānāṃ grāmyadharmaratāś ca ye
      adhvanā karśitānāṃ ca na māṃsād vidyate param
sadyo vardhayati prāṇān puṣṭim agryaṃ dadāti ca
      na bhakṣo 'bhyadhikaḥ kaś cin māṃsād asti paraṃtapa
vivarjane tu bahavo guṇāḥ kauravanandana
      ya bhavanti manuṣyāṇāṃ tān me nigadataḥ śṛṇu
svamāṃsaṃ paramāṃsair yo vivardhayitum icchati
     nāsti kṣudrataras tasmān na nṛśaṃsataro naraḥ
na hi prāṇāt priyataraṃ loke kiṃ cana vidyate
     tasmād dayāṃ naraḥ kuryād yathātmani tathā pare
śukrāc ca tāta saṃbhūtir māṃsasyeha na saṃśayaḥ
     bhakṣaṇe tu mahān doṣo vadhena saha kalpate
ahiṃsā lakṣaṇo dharma iti veda vido viduḥ
     yad ahiṃsraṃ bhavet karma tat kuryād ātmavān naraḥ
pitṛdaivatayajñeṣu prokṣitaṃ havir ucyate
     vidhinā veda dṛṣṭena tad bhuktveha na duṣyati
yajñārthe paśavaḥ sṛṣṭā ity api śrūyate śrutiḥ
     ato 'nyathā pravṛttānāṃ rākṣaso vidhir ucyate
kṣatriyāṇāṃ tu yo dṛṣṭo vidhis tam api me śṛṇu
     vīryeṇopārjitaṃ māṃsaṃ yathā khādan na duṣyati
āraṇyāḥ sarvadauvatyāḥ prokṣitāḥ sarvaśo mṛgāḥ
     agastyena purā rājan mṛgayā yena pūjyate
nātmānam aparityajya mṛgayā nāma vidyate
     samatām upasaṃgamya rūpaṃ hanyān na vā nṛpa
ato rājarṣayaḥ sarve mṛgayāṃ yānti bhārata
     lipyante na hi doṣeṇa na caitat pātakaṃ viduḥ
na hi tatparamaṃ kiṃ cid iha loke paratra ca
     yat sareṣv iha lokeṣu dayā kauravanandana
na bhayaṃ vidyate jātu narasyeha dayāvataḥ
     dayāvatām ime lokāḥ pare cāpi tapasvinām
abhayaṃ sarvabhūtebhyo yo dadāti dayāparaḥ
     abhayaṃ tasya bhūtāni dadatīty anuśuśrumaḥ
kṣataṃ ca skhalitaṃ caiva patitaṃ kliṣṭam āhatam
     sarvabhūtāni rakṣanti sameṣu viṣameṣu ca
nainaṃ vyālamṛgā ghnanti na piśācā na rākṣasāḥ
     mucyante bhayakāleṣu mokṣayanti ca ye parān
prāṇadānāt paraṃ dānaṃ na bhūtaṃ na bhaviṣyati
     na hy ātmanaḥ priyataraḥ kaś cid astīti niścitam
aniṣṭaṃ sarvabhūtānāṃ maraṇaṃ nāma bhārata
     mṛtyukāle hi bhūtānāṃ sadyo jāyati vepathuḥ
jātijanma jarāduḥkhe nityaṃ saṃsārasāgare
     jantavaḥ parivartante maraṇād udvijanti ca
garbhavāseṣu pacyante kṣārāmla kaṭukai rasaiḥ
     mūtra śleṣma purīṣāṇāṃ sparśaiś ca bhṛśadāruṇaiḥ
jātāś cāpy avaśās tatra bhidyamānāḥ punaḥ punaḥ
     pāṭyamānāś ca deśyante vivaśā māṃsagṛddhinaḥ
kumbhī pāke ca pacyante tāṃ tāṃ yonim upāgatāḥ
     ākramya māryamāṇāś ca bhrāmyante vai punaḥ punaḥ
nātmano 'sti priyataraḥ pṛthivyām anusṛtya ha
     tasmāt prāṇiṣu sarveṣu dayāvān ātmavān bhavet
sarvamāṃsāni yo rājan yāvaj jīvaṃ na bhakṣayet
     svarge sa vipulaṃ sthānaṃ prāpnuyān nātra saṃśayaḥ
ye bhakṣayanti māṃsāni bhūtānāṃ jīvitaiṣiṇām
     bhakṣyante te 'pi tair bhūtair iti me nāsti saṃśayaḥ
māṃ sa bhakṣayate yasmād bhakṣayiṣye tam apy aham
     etan māṃsasya māṃsatvam ato buddhyasva bhārata
ghātako vadhyate nityaṃ tathā vadhyeta bandhakaḥ
     ākroṣṭākruśyate rājan dveṣṭā dveṣyatvam āpnute
yena yena śarīreṇa yad yat karma karoti yaḥ
     tena tena śarīreṇa tat tat palam upāśnute
ahiṃsā paramo dharmas tathāhiṃsā paro damaḥ
     ahiṃsā paramaṃ dānam ahiṃsā paramas tapaḥ
ahiṃsā paramo yajñas tathāhismā paraṃ balam
     ahiṃsā paramaṃ mitram ahiṃsā paramaṃ sukham
     ahiṃsā paramaṃ satyam ahiṃsā paramaṃ śrutam
sarvayajñeṣu vā dānaṃ sarvatīrtheṣu cāplutam
     sarvadānaphalaṃ vāpi naitat tulyam ahiṃsayā
ahiṃsrasya tapo 'kṣayyam ahiṃsro yajate sadā
     ahiṃsraḥ sarvabhūtānāṃ yathā mātā yathā pitā
etat phalam ahiṃsāyā bhūyaś ca kurupuṃgava
     na hi śakyā guṇā vaktum iha varṣaśatair api
