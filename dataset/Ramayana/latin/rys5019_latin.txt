tasya tadvacanaṃ śrutvā sītā raudrasya rakṣasaḥ
 ārtā dīnasvarā dīnaṃ pratyuvāca śanair vacaḥ
duḥkhārtā rudatī sītā vepamānā tapasvinī
 cintayantī varārohā patim eva pativratā
tṛṇam antarataḥ kṛtvā pratyuvāca śucismitā
 nivartaya mano mattaḥ svajane kriyatāṃ manaḥ
na māṃ prārthayituṃ yuktas tvaṃ siddhim iva pāpakṛt
 akāryaṃ na mayā kāryam ekapatnyā vigarhitam
 kulaṃ saṃprāptayā puṇyaṃ kule mahati jātayā
evam uktvā tu vaidehī rāvaṇaṃ taṃ yaśasvinī
 rākṣasaṃ pṛṣṭhataḥ kṛtvā bhūyo vacanam abravīt
nāham aupayikī bhāryā parabhāryā satī tava
 sādhu dharmam avekṣasva sādhu sādhuvrataṃ cara
yathā tava tathānyeṣāṃ rakṣyā dārā niśācara
 ātmānam upamāṃ kṛtvā sveṣu dāreṣu ramyatām
atuṣṭaṃ sveṣu dāreṣu capalaṃ calitendriyam
 nayanti nikṛtiprajñāṃ paradārāḥ parābhavam
iha santo na vā santi sato vā nānuvartase
 vaco mithyā praṇītātmā pathyam uktaṃ vicakṣaṇaiḥ
akṛtātmānam āsādya rājānam anaye ratam
 samṛddhāni vinaśyanti rāṣṭrāṇi nagarāṇi ca
tatheyaṃ tvāṃ samāsādya laṅkā ratnaugha saṃkulā
 aparādhāt tavaikasya nacirād vinaśiṣyati
svakṛtair hanyamānasya rāvaṇādīrghadarśinaḥ
 abhinandanti bhūtāni vināśe pāpakarmaṇaḥ
evaṃ tvāṃ pāpakarmāṇaṃ vakṣyanti nikṛtā janāḥ
 diṣṭyaitad vyasanaṃ prāpto raudra ity eva harṣitāḥ
śakyā lobhayituṃ nāham aiśvaryeṇa dhanena vā
 ananyā rāghaveṇāhaṃ bhāskareṇa prabhā yathā
upadhāya bhujaṃ tasya lokanāthasya satkṛtam
 kathaṃ nāmopadhāsyāmi bhujam anyasya kasya cit
aham aupayikī bhāryā tasyaiva vasudhāpateḥ
 vratasnātasya viprasya vidyeva viditātmanaḥ
sādhu rāvaṇa rāmeṇa māṃ samānaya duḥkhitām
 vane vāśitayā sārdhaṃ kareṇveva gajādhipam
mitram aupayikaṃ kartuṃ rāmaḥ sthānaṃ parīpsatā
 vadhaṃ cānicchatā ghoraṃ tvayāsau puruṣarṣabhaḥ
varjayed vajram utsṛṣṭaṃ varjayed antakaś ciram
 tvadvidhaṃ na tu saṃkruddho lokanāthaḥ sa rāghavaḥ
rāmasya dhanuṣaḥ śabdaṃ śroṣyasi tvaṃ mahāsvanam
 śatakratuvisṛṣṭasya nirghoṣam aśaner iva
iha śīghraṃ suparvāṇo jvalitāsyā ivoragāḥ
 iṣavo nipatiṣyanti rāmalakṣmaṇalakṣaṇāḥ
rakṣāṃsi parinighnantaḥ puryām asyāṃ samantataḥ
 asaṃpātaṃ kariṣyanti patantaḥ kaṅkavāsasaḥ
rākṣasendramahāsarpān sa rāmagaruḍo mahān
 uddhariṣyati vegena vainateya ivoragān
apaneṣyati māṃ bhartā tvattaḥ śīghram ariṃdamaḥ
 asurebhyaḥ śriyaṃ dīptāṃ viṣṇus tribhir iva kramaiḥ
janasthāne hatasthāne nihate rakṣasāṃ bale
 aśaktena tvayā rakṣaḥ kṛtam etad asādhu vai
āśramaṃ tu tayoḥ śūnyaṃ praviśya narasiṃhayoḥ
 gocaraṃ gatayor bhrātror apanītā tvayādhama
na hi gandham upāghrāya rāmalakṣmaṇayos tvayā
 śakyaṃ saṃdarśane sthātuṃ śunā śārdūlayor iva
tasya te vigrahe tābhyāṃ yugagrahaṇam asthiram
 vṛtrasyevendrabāhubhyāṃ bāhor ekasya nigrahaḥ
kṣipraṃ tava sa nātho me rāmaḥ saumitriṇā saha
 toyam alpam ivādityaḥ prāṇān ādāsyate śaraiḥ
giriṃ kuberasya gato 'thavālayaṃ; sabhāṃ gato vā varuṇasya rājñaḥ
 asaṃśayaṃ dāśarather na mokṣyase; mahādrumaḥ kālahato 'śaner iva
