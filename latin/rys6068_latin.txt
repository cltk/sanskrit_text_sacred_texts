vijñāya tu manas tasya rāghavasya mahātmanaḥ
 saṃnivṛtyāhavāt tasmāt praviveśa puraṃ tataḥ
so 'nusmṛtya vadhaṃ teṣāṃ rākṣasānāṃ tarasvinām
 krodhatāmrekṣaṇaḥ śūro nirjagāma mahādyutiḥ
sa paścimena dvāreṇa niryayau rākṣasair vṛtaḥ
 indrajit tu mahāvīryaḥ paulastyo devakaṇṭakaḥ
indrajit tu tato dṛṣṭvā bhrātarau rāmalakṣmaṇau
 raṇāyābhyudyatau vīrau māyāṃ prāduṣkarot tadā
indrajit tu rathe sthāpya sītāṃ māyāmayīṃ tadā
 balena mahatāvṛtya tasyā vadham arocayat
mohanārthaṃ tu sarveṣāṃ buddhiṃ kṛtvā sudurmatiḥ
 hantuṃ sītāṃ vyavasito vānarābhimukho yayau
taṃ dṛṣṭvā tv abhiniryāntaṃ nagaryāḥ kānanaukasaḥ
 utpetur abhisaṃkruddhāḥ śilāhastā yuyutsavaḥ
hanūmān puratas teṣāṃ jagāma kapikuñjaraḥ
 pragṛhya sumahac chṛṅgaṃ parvatasya durāsadam
sa dadarśa hatānandāṃ sītām indrajito rathe
 ekaveṇīdharāṃ dīnām upavāsakṛśānanām
parikliṣṭaikavasanām amṛjāṃ rāghavapriyām
 rajomalābhyām āliptaiḥ sarvagātrair varastriyam
tāṃ nirīkṣya muhūrtaṃ tu maithilīm adhyavasya ca
 bāṣpaparyākulamukho hanūmān vyathito 'bhavat
abravīt tāṃ tu śokārtāṃ nirānandāṃ tapasvinām
 dṛṣṭvā rathe stitāṃ sītāṃ rākṣasendrasutāśritām
kiṃ samarthitam asyeti cintayan sa mahākapiḥ
 saha tair vānaraśreṣṭhair abhyadhāvata rāvaṇim
tad vānarabalaṃ dṛṣṭvā rāvaṇiḥ krodhamūrchitaḥ
 kṛtvā viśokaṃ nistriṃśaṃ mūrdhni sītāṃ parāmṛśat
taṃ striyaṃ paśyatāṃ teṣāṃ tāḍayām āsa rāvaṇiḥ
 krośantīṃ rāma rāmeti māyayā yojitāṃ rathe
gṛhītamūrdhajāṃ dṛṣṭvā hanūmān dainyam āgataḥ
 duḥkhajaṃ vārinetrābhyām utsṛjan mārutātmajaḥ
 abravīt paruṣaṃ vākyaṃ krodhād rakṣo'dhipātmajam
durātmann ātmanāśāya keśapakṣe parāmṛśaḥ
 brahmarṣīṇāṃ kule jāto rākṣasīṃ yonim āśritaḥ
 dhik tvāṃ pāpasamācāraṃ yasya te matir īdṛśī
nṛśaṃsānārya durvṛtta kṣudra pāpaparākrama
 anāryasyedṛśaṃ karma ghṛṇā te nāsti nirghṛṇa
cyutā gṛhāc ca rājyāc ca rāmahastāc ca maithilī
 kiṃ tavaiṣāparāddhā hi yad enāṃ hantum icchasi
sītāṃ ca hatvā na ciraṃ jīviṣyasi kathaṃ cana
 vadhārhakarmaṇānena mama hastagato hy asi
ye ca strīghātināṃ lokā lokavadhyaiś ca kutsitāḥ
 iha jīvitam utsṛjya pretya tān pratilapsyase
iti bruvāṇo hanumān sāyudhair haribhir vṛtaḥ
 abhyadhāvata saṃkruddho rākṣasendrasutaṃ prati
āpatantaṃ mahāvīryaṃ tad anīkaṃ vanaukasām
 rakṣasāṃ bhīmavegānām anīkena nyavārayat
sa tāṃ bāṇasahasreṇa vikṣobhya harivāhinīm
 hariśreṣṭhaṃ hanūmantam indrajit pratyuvāca ha
sugrīvas tvaṃ ca rāmaś ca yannimittam ihāgatāḥ
 tāṃ haniṣyāmi vaidehīm adyaiva tava paśyataḥ
imāṃ hatvā tato rāmaṃ lakṣmaṇaṃ tvāṃ ca vānara
 sugrīvaṃ ca vadhiṣyāmi taṃ cānāryaṃ vibhīṣaṇam
na hantavyāḥ striyaś ceti yad bravīṣi plavaṃgama
 pīḍā karam amitrāṇāṃ yat syāt kartavyam eta tat
tam evam uktvā rudatīṃ sītāṃ māyāmayīṃ tataḥ
 śitadhāreṇa khaḍgena nijaghānendrajit svayam
yajñopavītamārgeṇa chinnā tena tapasvinī
 sā pṛthivyāṃ pṛthuśroṇī papāta priyadarśanā
tām indrajitstriyaṃ hatvā hanūmantam uvāca ha
 mayā rāmasya paśyemāṃ kopena ca niṣūditām
tataḥ khaḍgena mahatā hatvā tām indrajit svayam
 hṛṣṭaḥ sa ratham āsthāya vinanāda mahāsvanam
vānarāḥ śuśruvuḥ śabdam adūre pratyavasthitāḥ
 vyāditāsyasya nadatas tad durgaṃ saṃśritasya tu
tathā tu sītāṃ vinihatya durmatiḥ; prahṛṣṭacetāḥ sa babhūva rāvaṇiḥ
 taṃ hṛṣṭarūpaṃ samudīkṣya vānarā; viṣaṇṇarūpāḥ samabhipradudruvuḥ
