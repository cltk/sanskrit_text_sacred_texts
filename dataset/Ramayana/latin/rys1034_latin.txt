upāsya rātriśeṣaṃ tu śoṇākūle maharṣibhiḥ
 niśāyāṃ suprabhātāyāṃ viśvāmitro 'bhyabhāṣata
suprabhātā niśā rāma pūrvā saṃdhyā pravartate
 uttiṣṭhottiṣṭha bhadraṃ te gamanāyābhirocaya
tac chrutvā vacanaṃ tasya kṛtvā paurvāhṇikīṃ kriyām
 gamanaṃ rocayām āsa vākyaṃ cedam uvāca ha
ayaṃ śoṇaḥ śubhajalo gādhaḥ pulinamaṇḍitaḥ
 katareṇa pathā brahman saṃtariṣyāmahe vayam
evam uktas tu rāmeṇa viśvāmitro 'bravīd idam
 eṣa panthā mayoddiṣṭo yena yānti maharṣayaḥ
te gatvā dūram adhvānaṃ gate 'rdhadivase tadā
 jāhnavīṃ saritāṃ śreṣṭhāṃ dadṛśur munisevitām
tāṃ dṛṣṭvā puṇyasalilāṃ haṃsasārasasevitām
 babhūvur muditāḥ sarve munayaḥ saharāghavāḥ
 tasyās tīre tataś cakrus te āvāsaparigraham
tataḥ snātvā yathānyāyaṃ saṃtarpya pitṛdevatāḥ
 hutvā caivāgnihotrāṇi prāśya cāmṛtavad dhaviḥ
viviśur jāhnavītīre śucau muditamānasāḥ
 viśvāmitraṃ mahātmānaṃ parivārya samantataḥ
saṃprahṛṣṭamanā rāmo viśvāmitram athābravīt
 bhagavañ śrotum icchāmi gaṅgāṃ tripathagāṃ nadīm
 trailokyaṃ katham ākramya gatā nadanadīpatim
codito rāma vākyena viśvāmitro mahāmuniḥ
 vṛddhiṃ janma ca gaṅgāyā vaktum evopacakrame
śailendro himavān nāma dhātūnām ākaro mahān
 tasya kanyā dvayaṃ rāma rūpeṇāpratimaṃ bhuvi
yā meruduhitā rāma tayor mātā sumadhyamā
 nāmnā menā manojñā vai patnī himavataḥ priyā
tasyāṃ gaṅgeyam abhavaj jyeṣṭhā himavataḥ sutā
 umā nāma dvitīyābhūt kanyā tasyaiva rāghava
atha jyeṣṭhāṃ surāḥ sarve devatārthacikīrṣayā
 śailendraṃ varayām āsur gaṅgāṃ tripathagāṃ nadīm
dadau dharmeṇa himavāṃs tanayāṃ lokapāvanīm
 svacchandapathagāṃ gaṅgāṃ trailokyahitakāmyayā
pratigṛhya trilokārthaṃ trilokahitakāriṇaḥ
 gaṅgām ādāya te 'gacchan kṛtārthenāntarātmanā
yā cānyā śailaduhitā kanyāsīd raghunandana
 ugraṃ sā vratam āsthāya tapas tepe tapodhanā
ugreṇa tapasā yuktāṃ dadau śailavaraḥ sutām
 rudrāyāpratirūpāya umāṃ lokanamaskṛtām
ete te śaila rājasya sute lokanamaskṛte
 gaṅgā ca saritāṃ śreṣṭhā umā devī ca rāghava
etat te dharmam ākhyātaṃ yathā tripathagā nadī
 khaṃ gatā prathamaṃ tāta gatiṃ gatimatāṃ vara
