[s]
      tathā droṇam abhighnantaṃ sa śvasūta rathadvipān
      vyathitāḥ pāṇḍavā dṛṣṭvā na cainaṃ paryavārayan
tato yudhiṣṭhiro rājā dhṛṣṭadyumna dhanaṃjayau
      abravīt sarvato yattaiḥ kumbhayonir nivāryatām
tatrainam arjunaś caiva pārṣataś ca sahānugaḥ
      paryagṛhṇaṃs tataḥ sarve samāyāntaṃ mahārathāḥ
kekayā bhimasenaś ca saubhadro 'tha ghaṭotkacaḥ
      yudhiṣṭhiro yamau matsyā drupadasyātmajās tathā
draupadeyāś ca saṃhṛṣṭā dhṛṣṭaketuḥ sa sātyakiḥ
      cekitānaś ca saṃkruddho yuyutsuś ca mahārathaḥ
ye cānye pārthivā rājan pāṇḍavasyānuyāyinaḥ
      kulavīryānurūpāṇi cakruḥ karmāṇy anekaśaḥ
saṃgṛhyamāṇāṃ tāṃ dṛṣṭvā pāṇḍavair vāhinīṃ raṇe
      vyāvṛtya cakṣuṣī kopād bhāradvājo 'nvavaikṣata
sa tīvraṃ kopam āsthāya rathe samaradurmadaḥ
      vyadhamat pāṇḍavānīkam abhrāṇīva sadāgatiḥ
rathān aśvān narān nāgān abhidhāvaṃs tatas tataḥ
      cacāronmattavad droṇo vṛddho 'pi taruṇo yathā
tasya śoṇitadigdhāṅgāḥ śoṇās te vātaraṃhasaḥ
     ājāneyā hayā rājann avibhrāntāḥ śriyaṃ dadhuḥ
tam antakam iva kruddham āpatantaṃ yatavratam
     dṛṣṭvā saṃprādravan yodhāḥ pāṇḍavasya tatas tataḥ
teṣāṃ pradravatāṃ bhīmaḥ punarāvartatām api
     vīkṣatāṃ tiṣṭhatāṃ cāsīc chabdaḥ paramadāruṇaḥ
śūrāṇāṃ harṣajanano bhīrūṇāṃ bhayavardhanaḥ
     dyāvāpṛthivyor vivaraṃ pūrayām āsa sarvataḥ
tataḥ punar api droṇo nāma viśrāvayan yudhi
     akarod raudram ātmānaṃ kirañ śaraśataiḥ parān
sa tathā tāny anīkāni pāṇḍaveyasya dhīmataḥ
     kālavan nyavadhīd droṇo yuveva sthaviro balī
utkṛtya ca śirāṃsy ugro bāhūn api subhūṣaṇān
     kṛtvā śūnyān rathopasthān udakrośan mahārathaḥ
tasya harṣapraṇādena bāṇavegena cābhibho
     prākampanta raṇe yodhā gāvaḥ śītārditā iva
droṇasya rathaghoṣeṇa maurvī niṣpeṣaṇena ca
     dhanuḥ śabdena cākāśe śabdaḥ samabhavan mahān
athāsya bahuśo bāṇā niścarantaḥ sahasraśaḥ
     vyāpya sarvā diśaḥ petur gajāśvarathapattiṣu
taṃ kārmukamahāvegam astrajvalita pāvakam
     droṇam ādāsayāṃ cakruḥ pāñcālāḥ pāṇḍavaiḥ saha
tān vai sa rathahastyaśvān prāhiṇod yamasādanam
     droṇo 'cireṇākaroc ca mahīṃ śoṇitakardamām
tanvatā paramāstrāṇi śarān satatam asyatā
     droṇena vihitaṃ dikṣu bāṇajālam adṛśyata
padātiṣu rathāśveṣu vāraṇeṣu ca sarvaśaḥ
     tasya vidyud ivābhreṣu caran ketur adṛśyata
sa kekayānāṃ pravarāṃś ca pañca; pāñcālarājaṃ ca śaraiḥ pramṛdya
     yudhiṣṭhirānīkam adīnayodhī; droṇo 'bhyayāt kārmukabāṇapāṇiḥ
taṃ bhīmasenaś ca dhanaṃjayaś ca; śineś ca naptā drupadātmajaś ca
     śaibyātmajaḥ kāśipatiḥ śibiś ca; hṛṣṭā nadanto vyakirañ śaraughaiḥ
teṣām atho droṇa dhanur vimuktāḥ; patatriṇaḥ kāñcanacitrapuṅkhāḥ
     bhittvā śarīrāṇi gajāśvayūnāṃ; jagmur mahīṃ śoṇitadigdha vājāḥ
sā yodhasaṃghaiś ca rathaiś ca bhūmiḥ; śarair vibhinnair gajavājibhiś ca
     pracchādyamānā patitair babhūva; samantato dyaur iva kālameghaiḥ
śaineya bhīmārjunavāhinīpāñ; śaibyābhimanyū saha kāśirājñā
     anyāṃś ca vīrān samare pramṛdnād; droṇaḥ sutānāṃ tava bhūtikāmaḥ
etāni cānyāni ca kauravendra; karmāṇi kṛtvā samare mahātmā
     pratāpya lokān iva kālasūryo; droṇo gataḥ svargam ito hi rājan
evaṃ rukmarathaḥ śūro hatvā śatasahasraśaḥ
     pāṇḍavānāṃ raṇe yodhān pārṣatena nipātitaḥ
akṣauhiṇīm abhyadhikāṃ śūrāṇām anivartinām
     nihatya paścād dhṛtimān agacchat paramaṃ gatim
pāṇḍavaiḥ saha pāñcālair aśivaiḥ krūrakarmabhiḥ
     hato rukmaratho rājan kṛtvā karma suduṣkaram
tato ninādo bhūtānām ākāśe samajāyata
     sainyānāṃ ca tato rājann ācārye nihate yudhi
dyāṃ dharāṃ khaṃ diśo vāri pradiśaś cānunādayan
     aho dhig iti bhūtānāṃ śabdaḥ samabhavan mahān
devatāḥ pitaraś caiva pūrve ye cāsya bāndhavāḥ
     dadṛśur nihataṃ tatra bhāradvājaṃ mahāratham
pāṇḍavās tu jayaṃ labdhvā siṃhanādān pracakrire
     tena nādena mahatā samakampata medinī
