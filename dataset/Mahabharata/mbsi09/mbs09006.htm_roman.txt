[s]
      etac chrutvā vaco rājño madrarājaḥ pratāpavān
      duryodhanaṃ tadā rājan vākyam etad uvāca ha
duryodhana mahābāho śṛṇu vākyavidāṃ vara
      yāv etau manyase kṛṣṇau rathasthau rathināṃ varau
      na me tulyāv ubhāv etau bāhuvīrye kathaṃ cana
udyatāṃ pṛthivīṃ sarvāṃ sasurāsuramānavām
      yodhayeyaṃ raṇamukhe saṃkruddhaḥ kim u pāṇḍavān
      vijeṣye ca raṇe pārthān somakāṃś ca samāgatān
ahaṃ senā praṇetā te bhaviṣyāmi na saṃśayaḥ
      taṃ ca vyūhaṃ vidhāsyāmi na tariṣyanti yaṃ pare
      iti satyaṃ bravīmy eṣa duryodhana na saṃśayaḥ
evam uktas tato rājā madrādhipatim añjasā
      abhyaṣiñcata senāyā madhye bharatasattama
      vidhinā śastradṛṣṭena hṛṣṭarūpo viśāṃ pate
abhiṣikte tatas tasmin siṃhanādo mahān abhūt
      tava sainyeṣv avādyanta vāditrāṇi ca bhārata
hṛṣṭāś cāsaṃs tadā yodhā madrakāś ca mahārathāḥ
      tuṣṭuvuś caiva rājānaṃ śalyam āhavaśobhinam
jaya rājaṃś ciraṃ jīva jahi śatrūn samāgatān
      tava bāhubalaṃ prāpya dhārtarāṣṭrāmahā balāḥ
      nikhilāṃ pṛthivīṃ sarvāṃ praśāsantu hatadviṣaḥ
tvaṃ hi śakto raṇe jetuṃ sasurāsuramānavān
      martyadharmāṇa iha tu kim u somaka sṛñjayān
evaṃ saṃstūyamānas tu madrāṇām adhipo balī
     harṣaṃ prāpa tadā vīro durāpam akṛtātmabhiḥ
[ṣalya]
     adyaivāhaṃ raṇe sarvān pāñcālān saha pāṇḍavaiḥ
     nihaniṣyāmi rājendra svargaṃ yāsyāmi vā hataḥ
adya paśyantu māṃ lokā vicarantam abhītavat
     adya pāṇḍusutāḥ sarve vāsudevaḥ sasātyakiḥ
pāñcālāś cedayaś caiva draupadeyāś ca sarvaśaḥ
     dhṛṣṭadyumnaḥ śikhaṇḍī ca sarve cāpi prabhadrakāḥ
vikramaṃ mama paśyantu dhanuṣaś ca mahad balam
     lāghavaṃ cāstravīryaṃ ca bhujayoś ca balaṃ yudhi
adya paśyantu me pārthāḥ siddhāś ca sahacāraṇaiḥ
     yādṛśaṃ me balaṃ bāhvoḥ sāmpad astreṣu yā ca me
adya me vikramaṃ dṛṣṭvā pāṇḍavānāṃ mahārathāḥ
     pratīkāra parā bhūtvā ceṣṭantāṃ vividhāḥ kriyāḥ
adya sainyāni pāṇḍūnāṃ drāvayiṣye samantataḥ
     droṇa bhīṣmāv ati vibho sūtaputraṃ ca saṃyuge
     vicariṣye raṇe yudhyan priyārthaṃ tava kaurava
[s]
     abhiṣikte tadā śalye tava sainyeṣu mānada
     na karṇa vyasanaṃ kiṃ cin menire tatra bhārata
hṛṣṭāḥ sumanasaś caiva babhūvus tatra sainikāḥ
     menire nihatān pārthān madrarājavaśaṃ gatān
praharṣaṃ prāpya senā tu tāvakī bharatarṣabha
     tāṃ rātriṃ sukhinī suptā svasthacitteva sābhavat
sainyasya tava taṃ śabdaṃ śrutvā rājā yudhiṣṭhiraḥ
     vārṣṇeyam abravīd vākyaṃ sarva kṣatrasya śṛṇvataḥ
madrarājaḥ kṛtaḥ śalyo dhārtarāṣṭreṇa mādhava
     senāpatir maheṣvāsaḥ sarvasainyeṣu pūjitaḥ
etac chrutvā yathā bhūtaṃ kuru mādhava yat kṣamam
     bhavān netāca goptā ca vidhatsva yad anantaram
tam abravīn mahārāja vāsudevo janādhipam
     ārtāyanim ahaṃ jāne yathātattvena bhārata
vīryavāṃś ca mahātejā mahātmā ca viśeṣataḥ
     kṛtī ca citrayodhī ca smayukto lāghavena ca
yādṛg bhīṣmas tathā droṇo yādṛk karṇaś ca saṃyuge
     tādṛśas tad viśiṣṭo vā madrarājo mato mama
yudhyamānasya tasyājau cintayann eva bhārata
     yoddhāraṃ nādhigacchāmi tulyarūpaṃ janādhipa
śikhaṇḍyarjuna bhīmānāṃ sātvatasya ca bhārata
     dhṛṣṭadyumnasya ca tathā balenābhyadhiko raṇe
madrarājo mahārāja siṃhadviradavikramaḥ
     vicariṣyaty abhīḥ kāle kālaḥ kruddhaḥ prajāsv iva
tasyādya na prapaśyāmi pratiyoddhāram āhave
     tvām ṛte puruṣavyāghra śārdūlasamavikramam
sadevaloke kṛtsne 'smin nānyas tvattaḥ pumān bhavet
     madrarājaṃ raṇe kruddhaṃ yo hanyāt kurunandana
     ahany ahani yudhyantaṃ kṣobhayantaṃ balaṃ tava
tasmāj jahi raṇe śalyaṃ maghavān iva śambaram
     atipaścād asau vīro dhārtarāṣṭreṇa satkṛtaḥ
tavaiva hi jayo nūnaṃ hate madreśvare yudhi
     tasmin hate hataṃ sarvaṃ dhārtarāṣṭra balaṃ mahat
etac chrutvā mahārāja vacanaṃ mama sāṃpratam
     pratyudyāhi raṇe pārtha madrarājaṃ mahābalam
     jahi cainaṃ mahābāho vāsavo namuciṃ yathā
na caiv atra dayā kāryā mātulo 'yaṃ mameti vai
     kṣatradharmaṃ puraskṛtya jahi madrajaneśvaram
bhīṣmadroṇārṇavaṃ tīrtvā karṇa pātālasaṃbhavam
     mā nimajjasva sagaṇaḥ śalyam āsādya goṣpadam
yac ca te tapaso vīryaṃ yac ca kṣātraṃ balaṃ tava
     tad darśaya raṇe sarvaṃ jahi cainaṃ mahāratham
etāvad uktvā vacanaṃ keśavaḥ paravīrahā
     jagāma śibiraṃ sāyaṃ pūjyamāno 'tha pāṇḍavaiḥ
keśave tu tadā yāte dharmarājo yudhiṣṭhiraḥ
     visṛjya sarvān bhrātṝṃś ca pāñcālān atha somakān
     suṣvāpa rajanīṃ tāṃ tu viśalya iva kuñjaraḥ
te ca sarve maheṣvāsāḥ pāñcālāḥ pāṇḍavās tathā
     karṇasya nidhane hṛṣṭāḥ suṣupus tāṃ niśāṃ tadā
gatajvaraṃ maheṣvāsaṃ tīrṇapāraṃ mahāratham
     babhūva pāṇḍaveyānāṃ sainyaṃ pramuditaṃ niśi
     sūtaputrasya nidhane jayaṃ labdhvā ca māriṣa
