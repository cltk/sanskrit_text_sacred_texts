[s]
      viṣṇoḥ svasānandi karaḥ sa viṣṇvāyudha bhīṣitaḥ
      rarājātirathaḥ saṃkhye janārdana ivāparaḥ
mārutoddhūta keśāntam udyatāri varāyudham
      vapuḥ samīkṣya pṛthv īśā duḥsamīkṣyaṃ surair api
tac cakraṃ bhṛśam udvignāḥ saṃcicchidur anekadhā
      mahārathas tataḥ kārṣṇiḥ saṃjagrāha mahāgadām
vidhanuḥ syandanāsis tair vicakraś cāribhiḥ kṛtaḥ
      abhimanyur gadāpāṇir aśvatthāmānam ādravat
sagadām udyatāṃ dṛṣṭvā jvalantīm aśanīm iva
      apākrāmad rathopasthād vikramāṃs trīn nararṣabhaḥ
tasyāśvān gadayā hatvā tathobhau pārṣṇisārathī
      śarācitāṅgaḥ saubhadraḥ śvāvidvat pratyadṛśyata
tataḥ subala dāyādaṃ kālakeyam apothayat
      jaghāna cāsyānucarān gāndhārān sapta saptatim
punar brahma vasātīyāñ jaghāna rathino daśa
      kekayānāṃ rathān sapta hatvā ca daśa kuñjarān
      dauḥśāsani rathaṃ sāśvaṃ gadayā samapothayat
tato dauḥśāsaniḥ kruddho gadām udyamya māriṣa
      abhidudrāva saubhadraṃ tiṣṭha tiṣṭheti cābravīt
tāv udyatagadau vīrāv anyonyavadhakāṅkṣiṇau
     bhrātṛvyau saṃprajahrāte pureva tryambakāntakau
tāv anyonyaṃ gadāgrābhyāṃ saṃhatya patitau kṣitau
     indradhvajāv ivotsṛṣṭau raṇamadhye paraṃtapau
dauḥśāsanir athotthāya kurūṇāṃ kīrtivardhanaḥ
     prottiṣṭhamānaṃ saubhadraṃ gadayā mūrdhny atāḍayat
gadā vegena mahatā vyāyāmena ca mohitaḥ
     vicetā nyapatad bhūmau saubhadraḥ paravīrahā
     evaṃ vinihato rājann eko bahubhir āhave
kṣobhayitvā camūṃ sarvāṃ nalinīm iva kuñjaraḥ
     aśobhata hato vīro vyādhair vanagajo yathā
taṃtathā patitaṃ śūraṃ tāvakāḥ paryavārayan
     dāvaṃ dagdhvā yathā śāntaṃ pāvakaṃ śiśirātyaye
vimṛdya taruśṛṅgāṇi saṃnivṛttam ivānilam
     astaṃ gatam ivādityaṃ taptvā bhārata vāhinīm
upaplutaṃ yathā somaṃ saṃśuṣkam iva sāgaram
     pūrṇacandrābhavadanaṃ kākapakṣa vṛtākṣakam
taṃ bhūmau patitaṃ dṛṣṭvā tāvakās te mahārathāḥ
     mudā paramayā yuktāś cukruśuḥ siṃhavan muhuḥ
āsīt paramako harṣas tāvakānāṃ viśāṃ pate
     itareṣāṃ tu vīrāṇāṃ netrebhyaḥ prāpataj jalam
abhikrośanti bhūtāni antarikṣe viśāṃ pate
     dṛṣṭvā nipatitaṃ vīraṃ cyutaṃ candram ivāmbarāt
droṇakarṇamukhaiḥ ṣaḍbhir dhārtarāṣṭrair mahārathaiḥ
     eko 'yaṃ nihataḥ śete naiṣa dharmo mato hi naḥ
tasmiṃs tu nihate vīre bahv aśobhata medinī
     dyaur yathā pūrṇacandreṇa nakṣatragaṇamālinī
rukmapuṅkhaiś ca saṃpūrṇā rudhiraughapariplutā
     uttamāṅgaiś ca vīrāṇāṃ bhrājamānaiḥ sakuṇḍalaiḥ
vicitraiś ca paristomaiḥ patākābhiś ca saṃvṛtā
     cāmaraiś ca kuthābhiś ca praviddhaiś cāmbarottamaiḥ
rathāśvanaranāgānāmālaṃkāraiś ca suprabhaiḥ
     khaḍgaiś ca niśitaiḥ pītair nirmuktair bhujagair iva
cāpaiś ca viśikhaiś chinnaiḥ śaktyṛṣṭi prāsakampanaiḥ
     vividhair āyudhaiś cānyaiḥ saṃvṛtā bhūr aśobhata
vājibhiś cāpi nirjīvaiḥ svapadbhiḥ śoṇitokṣitaiḥ
     sārohair viṣamā bhūmiḥ saubhadreṇa nipātitaiḥ
sāṅkuśaiḥ sa mahāmātraiḥ sa varmāyudhaketubhiḥ
     parvatair iva vidhvastair viśikhonmathitair gajaiḥ
pṛthivyām anukīrṇaiś ca vyaśva sārathiyodhibhiḥ
     hradair iva prakṣubhitair hatanāgai rathottamaiḥ
padātisaṃghaiś ca hatair vividhāyudhabhūṣaṇaiḥ
     bhīrūṇāṃ trāsajananī ghorarūpābhavan mahī
taṃ dṛṣṭvā patitaṃ bhūmai candrārkasadṛśadyutim
     tāvakānāṃ parā prītiḥ pāṇḍūnāṃ cābhavad vyathā
abhimanyau hate rājañ śiśuke 'prāptayauvane
     saṃprādravac camūḥ sarvā dharmarājasya paśyataḥ
dīryamāṇaṃ balaṃ dṛṣṭvā saubhadre vinipātite
     ajātaśatruḥ svān vīrān idaṃ vacanam abravīt
svargam eṣa gataḥ śūro yo hato na parāṅmukhaḥ
     saṃstambhayata mā bhaiṣṭa vijeṣyāmo raṇe ripūn
ity evaṃ sa mahātejā duḥkhitebhyo mahādyutiḥ
     dharmarājo yudhāṃ śreṣṭho bruvan duḥkham apānudat
yuddhe hy āśīviṣākārān rājaputrān raṇe bahūn
     pūrvaṃ nihatya saṃgrāme paścād ārjunir anvagāt
hatvā daśasahasrāṇi kausalyaṃ ca mahāratham
     kṛṣṇārjuna samaḥ kārṣṇiḥ śakra sadma gato dhruvam
rathāśvanaramātaṅgān vinihatya sahasraśaḥ
     avatṛptaḥ sa saṃgrāmād aśocyaḥ puṇyakarmakṛt
vayaṃ tu pravaraṃ hatvā teṣāṃ taiḥ śarapīḍitāḥ
     niveśāyābhyupāyāma sāyāhne rudhirokṣitāḥ
nirīkṣamāṇās tu vayaṃ pare cāyodhanaṃ śanaiḥ
     apayātā mahārāja glāniṃ prāptā vicetasaḥ
tato niśāyā divasasya cāśivaḥ; śivā rutaḥ saṃdhir avartatādbhutaḥ
     kuśeśayāpīḍa nibhe divākare; vilambamāne 'stam upetya parvatam
varāsi śaktyṛṣṭi varūtha carmaṇāṃ; vibhūṣaṇānāṃ ca samākṣipan prabhām
     divaṃ ca bhūmiṃ ca samānayann iva; priyāṃ tanuṃ bhānur upaiti pāvakam
mahābhrakūṭācalaśṛṅgasaṃnibhair; gajair anekair iva vajrapātitaiḥ
     sa vaijayanty aṅkuśa varma yantṛbhir; nipātitair niṣṭanatīva gauś citā
hateśvaraiś cūrṇita pattyupaskarair; hatāśvasūtair vipatāka ketubhiḥ
     mahārathair bhūḥ śuśubhe vicūrṇitaiḥ; purair ivāmitra hatair narādhipa
rathāśvavṛndaiḥ saha sādibhir hataiḥ; praviddha bhāṇḍābharaṇaiḥ pṛthagvidhaiḥ
     nirastajihvā daśanāntra locanair; dharā babhau ghoravirūpa darśanā
praviddha varmābharaṇā varāyudhā; vipannahastyaśvarathānugā narāḥ
     mahārhaśayyāstaraṇocitāḥ sadā; kṣitāv anāthā iva śerate hatāḥ
atīva hṛṣṭāḥ śvasṛgāla vāyasā; baḍāḥ suparṇāś ca vṛkās tarakṣavaḥ
     vayāṃsy asṛkpāny atha rakṣasāṃ gaṇāḥ; piśācasaṃghāś ca sudāruṇā raṇe
tvaco vinirbhidya piban vasām asṛk; tathaiva majjāṃ piśitāni cāśnuvan
     vapāṃ vilumpanti hasanti gānti ca; prakarṣamāṇāḥ kuṇapāny anekaśaḥ
śarīrasaṃghāṭa vahā asṛg jalā; rathoḍupā kuñjaraśailasaṃkaṭā
     manuṣyaśīrṣopala māṃsakardamā; praviddha nānāvidha śastramālinī
mahābhayā vaitaraṇīva dustarā; pravartitā yodhavarais tadā nadī
     uvāha madhyena raṇājiraṃ bhṛśaṃ; bhayāvahā jīva mṛtapravāhinī
pibanti cāśnanti ca yatra durdṛśāḥ; piśācasaṃghā vividhāḥ subhairavāḥ
     sunanditāḥ prāṇabhṛtāṃ bhayaṃkarāḥ; samānabhakṣāḥ śvasṛgāla pakṣiṇaḥ
tathā tad āyodhanam ugradarśanaṃ; niśāmukhe pitṛpatirāṣṭra saṃnibham
     nirīkṣamāṇāḥ śanakair jahur narāḥ; samutthitāruṇḍa kulopasaṃkulam
apetavidhvastamahārha bhūṣaṇaṃ; nipātitaṃ śakrasamaṃ mahāratham
     raṇe 'bhimanyuṃ dadṛśus tadā janā; vyapoḍha havyaṃ sadasīva pāvakam
