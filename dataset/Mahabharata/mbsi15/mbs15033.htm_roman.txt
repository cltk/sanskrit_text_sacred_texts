[dhṛ]
      yudhiṣṭhira mahābāho kac cit tāta kuśaly asi
      sahito bhrātṛbhiḥ sarvaiḥ paurajānapadais tathā
ye ca tvām upajīvanti kac cit te 'pi nirāmayāḥ
      sacivā bhṛtya vargāś ca guravaś caiva te vibho
kac cid vartasi paurāṇāṃ vṛttiṃ rājarṣisevitām
      kac cid dāyān anucchidya kośas te 'bhiprapūryate
arimadhyasthamitreṣu vartase cānurūpataḥ
      brāhmaṇān agrahārair vā yathā vad anupaśyasi
kac cit te parituṣyanti śīlena bharatarṣabha
      śatravo guravaḥ paurā bhṛtyā va svajano 'pi vā
kac cid yajasi rājendra śraddhāvān pitṛdevatāḥ
      atithīṃś cānna pānena kac cid arcasi bhārata
kac cic ca viṣaye viprāḥ svakarmaniratās tava
      kṣatriyā vaiśya vargā vā śūdrā vāpi kuḍumbinaḥ
kac cit strībālavṛddhaṃ te na śocati na yācate
      jāmayaḥ pūjitāḥ kac cit tava gehe nararṣabha
kacc cid rājarṣivaṃśo 'yaṃ tām āsādya mahīpatim
      yathocitaṃ mahārāja yaśasā nāvasīdati
[vai]
     ity evaṃ vādinaṃ taṃ sa nyāyavat pratyabhāṣata
     kuśalapraśna saṃyuktaṃ kuśalo vākyakarmaṇi
kac cit te vardhate rājaṃs tapo mandaśramasya te
     api me jananī ceyaṃ śuśrūṣur vigataklamā
     apy asyāḥ saphalo rājan vanavāso bhaviṣyati
iyaṃ ca mātā jyeṣṭhā me vītavātādhva karśitā
     ghoreṇa tapasā yuktā devī kac cin na śocati
hatān putrān mahāvīryān kṣatradharmaparāyaṇān
     nāpadhyāyati vā kac cid asmān pāpakṛtaḥ sadā
kva cāsau viduro rājan nainaṃ paśyāmahe vayam
     saṃjayaḥ kuśalī cāyaṃ kac cin nu tapasi sthitaḥ
ity uktaḥ pratyuvācedaṃ dhṛtarāṣṭro janādhipam
     kuśalī viduraḥ putra tapo ghoraṃ samāsthitaḥ
vāyubhakṣo nirāhāraḥ kṛśo dhamani saṃtataḥ
     kadā cid dṛśyate vipraiḥ śūnye 'smin kānane kva cit
ity evaṃ vadatas tasya jaṭī vīṭā mukhaḥ kṛśaḥ
     dig vāsā maladigdhāṅgo vanareṇu samukṣitaḥ
dūrād ārakṣitaḥ kṣattā tatrākhyāto mahīpateḥ
     nivartamānaḥ sahasā janaṃ dṛṣṭvāśramaṃ prati
tam anvadhāvan nṛpatir eka eva yudhiṣṭhiraḥ
     praviśantaṃ vanaṃ ghoraṃ lakṣyālakṣyaṃ kva cit kva cit
bho bho vidura rājāhaṃ dayitas te yudhiṣṭhiraḥ
     iti bruvan narapatis taṃ yatnād abhyadhāvata
tato vivikta ekānte tasthau buddhimatāṃ varaḥ
     viduro vṛkṣam āśritya kaṃ cit tatra vanāntare
taṃ rājā kṣīṇabhūyiṣṭham ākṛtī mātrasūcitam
     abhijajñe mahābuddhiṃ mahābuddhir yudhiṣṭhiraḥ
yudhiṣṭhiro 'ham asmīti vākyam uktvāgrataḥ sthitaḥ
     vidurasyāśrave rājā sa ca pratyāha saṃjñayā
tataḥ so 'nimiṣo bhūtvā rājānaṃ samudaikṣata
     saṃyojya viduras tasmin dṛṣṭiṃ dṛṣṭyā samāhitaḥ
viveśa viduro dhīmān gātrair gātrāṇi caiva ha
     prāṇān prāṇeṣu ca dadhad indriyāṇīndriyeṣu ca
sa yogabalam āsthāya viveśa nṛpates tanum
     viduro dharmarājasya tejasā prajvalann iva
vidurasya śarīraṃ tat tathaiva stabdhalocanam
     vṛkṣāśritaṃ tadā rājā dadarśa gatacetanam
balavantaṃ tathātmānaṃ mene bahuguṇā tadā
     dharmarājo mahātejās tac ca sasmāra pāṇḍavaḥ
paurāṇam ātmanaḥ sarvaṃ vidyāvān sa viśāṃ pate
     yogadharmaṃ mahātejā vyāsena kathitaṃ yathā
dharmarājas tu tatrainaṃ saṃcaskārayiṣus tadā
     dagdhu kāmo 'bhavad vidvān atha vai vāg abhāṣata
bho bho rājan na dagdhavyam etad vidura saṃjñikam
     kalevaram ihaitat te dharma eṣa sanātanaḥ
lokāḥ santānakā nāma bhaviṣyanty asya pārthiva
     yati dharmam avāpto 'sau naiva śocyaḥ paraṃtapa
ity ukto dharmarājaḥ sa vinivṛtya tataḥ punaḥ
     rājño vaicitra vīryasya tat sarvaṃ pratyavedayat
tataḥ sa rājā dyutimān sa ca sarvo janas tadā
     bhīmasenādayaś caiva paraṃ vismayam āgatāḥ
tac chrutvā prītimān rājā bhūtva dharmajam abravīt
     āpo mūlaṃ phalaṃ caiva mamedaṃ pratigṛhyatām
yadanno hi naro rājaṃs tadanno 'syātithiḥ smṛtaḥ
     ity uktaḥ sā tathety eva prāha dharmātmajo nṛpam
     phalaṃ mūlaṃ ca bubhuje rājñā dattaṃ sahānujaḥ
tatas te vṛkṣamūleṣu kṛtavāsa parigrahāḥ
     tāṃ rātriṃ nyavasan sarve phalamūlajalāśanāḥ
