[s]
      asyatāṃ yatamānānāṃ śūrāṇām anivartinām
      saṃkalpam akaron moghaṃ gāṇḍīvena dhanaṃjayaḥ
indrāśanisamasparśān aviṣahyān mahaujasaḥ
      visṛjan dṛśyate bāṇān dhārā muñcann ivāmbudaḥ
tat sainyaṃ bharataśreṣṭha vadhyamānaṃ kirītṭinā
      saṃpradudrāva saṃgrāmāt tava putrasya paśyataḥ
hatadhuryā rathāḥ kecid dhatasūtās tathāpare
      bhagnākṣayugacakreṣāḥ ke cid āsan viśāṃ pate
anyeṣāṃ sāyakāḥ kṣīṇās tathānye śarapīḍitāḥ
      akṣatā yugapat ke cit prādravan bhayapīḍitāḥ
ke cit putrān upādāya hatabhūyiṣṭha vāhanāḥ
      vicukruśuḥ pitṝn anye sahāyān apare punaḥ
bāndhavāṃś ca naravyāghra bhrātṝn saṃbandhinas tathā
      dudruvuḥ ke cid utsṛjya tatra tatra viśāṃ pate
bahavo 'tra bhṛśaṃ viddhā muhyamānā mahārathāḥ
      niṣṭanantaḥ sma dṛśyante pārtha bāṇahatā narāḥ
tān anye ratham āropya samāśvāsya muhūrtakam
      viśrāntāś ca vitṛṣṇāś ca punar yuddhāya jagmire
tān apāsya gatāḥ ke cit punar eva yuyutsavaḥ
     kurvantas tava putrasya śāsanaṃ yuddhadurmadāḥ
pānīyam apare pītvā paryāśvāsya ca vāhanam
     varmāṇi ca samāropya ke cid bharatasattama
samāśvāsyāpare bhrātṝn nikṣipya śibire 'pi ca
     putrān anye pitṝn anye punar yuddham arocayan
sajjayitvā rathān ke cid yathāmukhyaṃ viśāṃ pate
     āplutya pāṇḍavānīkaṃ punar yuddham arocayan
te śūrāḥ kiṅkiṇījālaiḥ samācchannā babhāsire
     trailokyavijaye yuktā yathā daiteya dānavāḥ
āgamya sahasā ke cid rathaiḥ svarṇavibhūṣitaiḥ
     pāṇḍavānām anīkeṣu dhṛṣṭadyumnam ayodhayan
dhṛṣṭadyumno 'pi pāñcālyaḥ śikhaṇḍī ca mahārathaḥ
     nākuliś ca śatānīko rathānīkam ayodhayan
pāñcālyas tu tataḥ kruddhaḥ sainyena mahatā vṛtaḥ
     abhyadravat susaṃrabdhas tāvakān hantum udyataḥ
tatas tv āpatatas tasya tava putro janādhipa
     bāṇasaṃghān anekān vai preṣayām āsa bhārata
dhṛṣṭadyumnas tato rājaṃs tava putreṇa dhanvinā
     nārācair bahubhiḥ kṣipraṃ bāhvor urasi cārpitaḥ
so 'tividdho maheṣvāsas tottrārdita iva dvipaḥ
     tasyāśvāṃś caturo bāṇaiḥ preṣayām āsa mṛtyave
     sāratheś cāsya bhallena śiraḥ kāyād apāharat
tato duryodhano rājā pṛṣṭhām ārudhya vājinaḥ
     apākrāmad dhataratho nātidūram ariṃdamaḥ
dṛṣṭvā tu hatavikrāntaṃ svam anīkaṃ mahābalaḥ
     tava putro mahārāja prayayau yatra saubalaḥ
tato ratheṣu bhagneṣu trisāhasrā mahādvipāḥ
     pāṇḍavān rathinaḥ pañca samantat paryavārayan
te vṛtāḥ samare pañca gajānīkena bhārata
     aśobhanta naravyāghrā grahā vyāptā ghanair iva
tato 'rjuno mahārāja labdhalakṣo mahābhujaḥ
     vinir yayau rathenaiva śvetāśvaḥ kṛṣṇasārathiḥ
taiḥ samantāt parivṛtaḥ kuñjaraiḥ parvatopamaiḥ
     nārācair vimalais tīkṣṇair gajānīkam apothayat
tatraikabāṇanihatān apaśyāma mahāgajān
     patitān pātyamānāṃś ca vibhinnān savyasāccinā
bhīmasenas tu tān dṛṣṭvā nāgān mattagajopamaḥ
     kareṇa gṛhya mahatīṃ gadām abhyapatad balī
     avaplutya rathāt tūrṇaṃ daṇḍapāṇir ivāntakaḥ
tam udyatagadaṃ dṛṣṭvā pāṇḍavānāṃ mahāratham
     vitresus tāvakāḥ sainyāḥ śakṛn mūtraṃ prasusruvuḥ
     āvignaṃ ca balaṃ sarvaṃ gadāhaste vṛkodare
gadayā bhīmasenena bhinnakumbhān rajasvalān
     dhāvamānān apaśyāma kunrajān parvatopamān
pradhāvya kuñjarās te tu bhīmasenagadā hatāḥ
     petur ārtasvaraṃ kṛtvā chinnapakṣā ivādrayaḥ
tān bhinnakumbhān subahūn dravamāṇān itas tataḥ
     patamānāṃś ca saṃprekṣya vitresus tava sainikāḥ
yudhiṣṭhiro 'pi saṃkruddho mādrīputrau ca pāṇḍavau
     gṛdhrapakṣaiḥ śitair bāṇair jaghnur vai gajayodhinaḥ
dhṛṣṭadyumnas tu samare parājitya narādhipam
     apakrānte tava sute hayapṛṣṭhaṃ samāśrite
dṛṣṭvā ca pāṇḍavān sarvān kuñjaraiḥ parivāritān
     dhṛṣṭadyumno mahārāja saha sarvaiḥ prabhadrakaiḥ
     putraḥ pāñcālarājasya jighāṃsuḥ kuñjarān yayau
adṛṣṭvā tu rathānīke duryodhanam ariṃdamam
     aśvatthāmā kṛpaś caiva kṛtavarmā ca sātvataḥ
     apṛcchan kṣatriyāṃs tatra kva nu duryodhano gataḥ
apaśyamānā rājānaṃ vartamāne janakṣaye
     manvānā nihataṃ tatra tava putraṃ mahārathāḥ
     viṣaṇṇavadanā bhūtvā paryapṛcchanta te sutam
āhuḥ keccid dhate sūte prayāto yatra saubalaḥ
     apare tv abruvaṃs tatra kṣatriyā bhṛśavikṣitāḥ
duryodhanena kiṃ kāryaṃ drakṣyadhvaṃ yadi jīvati
     yudhyadhvāṃ sahitāḥ sarve kiṃ vo rājā kariṣyati
te kṣatriyāḥ kṣatair gātrair hatabhūyuṣṭha vāhanāḥ
     śaraiḥ saṃpīḍyamānāś ca nātivyaktam ivābruvan
idaṃ sarvaṃ balaṃ hanmo yena sma parivāritāḥ
     ete sarve gajān hatvā upayānti sma pāṇḍavāḥ
śrutvā tu vacanaṃ teṣām aśvatthāmā mahābalaḥ
     hitvā pāñcālarājasya tad anīkaṃ durutsaham
kṛpaś ca kṛtavarmā ca prayayur yattra saubalaḥ
     rathānīkaṃ parityajya śūrāḥ sudṛḍha dhanvinaḥ
tatas teṣu prayāteṣu dhṛṣṭadyumnapurogamāḥ
     āyayuḥ pāṇḍavā rājan vinighnāntaḥ sma tāvakān
dṛṣṭvā tu tān āpatataḥ saṃprahṛṣṭān mahārathān
     parākrāntāṃs tato vīrān nirāśāñ jīvite tadā
     vivarṇamukha bhūyiṣṭham abhavat tāvakaṃ balam
parikṣīṇāyudhān dṛṣṭvā tān ahaṃ parivāritān
     rājan balena dvyaṅgena tyaktvā jīvitam ātmanaḥ
ātmanā pañcamo 'yudhyaṃ pāñcālasya balena ha
     tasmin deśe vyavasthāpya yatra śāradvataḥ sthitaḥ
saṃprayuddhā vayaṃ pañca kirīṭiśarapīḍitāḥ
     dhṛṣṭādyumnaṃ mahānīkaṃ tatra no 'bhūd raṇo mahān
     jitās tena vayaṃ sarve vyapayāma raṇāt tataḥ
athāpaśyāṃ satyakiṃ tam upāyāntaṃ mahāratham
     rathaiś catuḥśatair vīro māṃ cābhyadravad āhave
dhṛṣṭadyumnād ahaṃ muktaḥ kathaṃ cic chānta vāhanaḥ
     patito mādhavānīkaṃ duṣkṛtī narakaṃ yathā
     tatra yuddham abhūd ghoraṃ muhūrtam atidāruṇam
sātyakis tu mahābāhur mama hatvā paricchadam
     jīvagrāham agṛhṇān māṃ mūrchitaṃ patitaṃ bhuvi
tato muhūrtād iva tad gajānīkam avadhyata
     gadayā bhīmasenena nārācair arjunena ca
pratipiṣṭair mahānāgaiḥ samantāt parvatopamaiḥ
     nātiprasiddheva gatiḥ pāṇḍavānām ajāyata
rathamārgāṃs tataś cakre bhīmaseno mahābalaḥ
     pāṇḍavānāṃ mahārāja vyapakarṣan mahāgajān
aśvatthāmā kṛpaś caiva kṛtavarmā ca sātvataḥ
     apaśyanto rathānīke duryodhanam ariṃdamam
     rājānaṃ mṛgayām āsus tava putraṃ mahāratham
parityajya ca pāñcālaṃ prayātā yatra saubalaḥ
     rājño 'darśana saṃvignā vartamāne janakṣaye
