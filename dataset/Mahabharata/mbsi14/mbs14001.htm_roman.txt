[v]
      kṛtodakaṃ tu rājānaṃ dhṛtarāṣṭraṃ yudhiṣṭhiraḥ
      puraskṛtya mahābāhur uttatārākulendriyaḥ
uttīrya ca mahīpālo bāṣpavyākulalocanaḥ
      papāta tīre gaṅgāyā vyādhaviddha iva dvipaḥ
taṃ sīdamānaṃ jagrāha bhīmaḥ kṛṣṇena coditaḥ
      maivam ity abravīc cainaṃ kṛṣṇaḥ parabalārdanaḥ
tam ārtaṃ patitaṃ bhūmau niśvasantaṃ punaḥ punaḥ
      dadṛśuḥ pāṇḍavā rājan dharmātmānaṃ yudhiṣṭhiram
taṃ dṛṣṭvā dīnamanasaṃ gatasattvaṃ janeśvaram
      bhūyaḥ śokasamāviṣṭāḥ pāṇḍavāḥ samupāviśan
rājā ca dhṛtarāṣṭras tam upāsīno mahābhujaḥ
      vākyam āha mahāprājño mahāśokaprapīḍitam
uttiṣṭha kuruśārdūla kuru kāryam anantaram
      kṣatradharmeṇa kauravya jiteyam avanis tvayā
tāṃ bhuṅkṣva bhrātṛbhiḥ sārdhaṃ suhṛdbhiś ca janeśvara
      na śocitavyaṃ paśyāmi tvayā dharmabhṛtāṃ vara
śocitavyaṃ mayā caiva gāndhāryā ca viśāṃ pate
      putrair vihīno rājyena svapnalabdhadhano yathā
aśrutvā hitakāmasya vidurasya mahātmanaḥ
     vākyāni sumahārthāni paritapyāmi durmatiḥ
uktavān eṣa māṃ pūrvaṃ dharmātmā divyadarśanaḥ
     duryodhanāparādhena kulaṃ te vinaśiṣyati
svasti ced icchase rājan kulasyātmana eva ca
     vadhyatām eṣa duṣṭātmā mando rājasuyodhanaḥ
karṇaś ca śakuniś caiva mainaṃ paśyatu karhi cit
     dyūtasaṃpātam apy eṣām apramatto nivāraya
abhiṣecaya rājānaṃ dharmātmānaṃ yudhiṣṭhiram
     sa pālayiṣyati vaśīdharmeṇa pṛthivīm imām
atha necchasi rājānaṃ kuntīputraṃ yudhiṣṭhiram
     meḍhī bhūtaḥ svayaṃ rājyaṃ pratigṛhṇīṣva pārthiva
samaṃ sarveṣu bhūteṣu vartamānaṃ narādhipa
     anujīvantu sarve tvāṃ jñātayo jñātivardhana
evaṃ bruvati kaunteya vidure dīrghadarśini
     duryodhanam ahaṃ pāpam anvavartaṃ vṛthā matiḥ
aśrutvā hy asya vīrasya vākyāni madhurāṇy aham
     phalaṃ prāpya mahad duḥkhaṃ nimagnaḥ śokasāgare
vṛddhau hi te svaḥ pitarau paśyāvāṃ duḥkhitau nṛpa
     na śocitavyaṃ bhavatā paśyāmīha janādhipa
