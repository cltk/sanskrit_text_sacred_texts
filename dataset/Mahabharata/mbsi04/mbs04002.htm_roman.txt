[bhm]
      paurogavo bruvāṇo 'haṃ ballavo nāma nāmataḥ
      upasthāsyāmi rājānaṃ virāṭam iti me matiḥ
sūpānasya kariṣyāmi kuśalo 'smi mahānase
      kṛtapūrvāṇi yair asya vyañjanāni suśikṣitaiḥ
      tān apy abhibhaviṣyāmi prītiṃ saṃjanayann aham
āhariṣyāmi dārūṇāṃ nicayān mahato 'pi ca
      tat prekṣya vipulaṃ karma rājā prīto bhaviṣyati
dvipā vā balino rājan vṛṣabhā vā mahābalāḥ
      vinigrāhyā yadi mayā nigrahīṣyāmi tān api
ye ca ke cin niyotsyanti samājeṣu niyodhakāḥ
      tān ahaṃ nihaniṣyāmi prītiṃ tasya vivardhayan
na tv etān yudhyamānāṃ vai haniṣyāmi kathaṃ cana
      tathaitān pātayiṣyāmi yathā yāsyanti na kṣayam
ārāliko govikartā sūpakartā niyodhakaḥ
      āsaṃ yudhiṣṭhirasyāham iti vakṣyāmi pṛcchataḥ
ātmānam ātmanā rakṣaṃś cariṣyāmi viśāṃ pate
      ity etat pratijānāmi vihariṣyāmy ahaṃ yathā
yam agnir brāhmaṇo bhūtvā samāgacchan nṛṇāṃ varam
      didhakṣuḥ khāṇḍavaṃ dāvaṃ dāśārha sahitaṃ purā
mahābalaṃ mahābāhum ajitaṃ kurunandanam
     so 'yaṃ kiṃ karma kaunteyaḥ kariṣyati dhanaṃjayaḥ
yo 'yam āsādya taṃ tāvaṃ tarpayām āsa pāvakam
     vijityaika rathenendraṃ hatvā pannagarakṣasān
     śreṣṭhaḥ pratiyudhāṃ nāma so 'rjunaḥ kiṃ kariṣyati
sūryaḥ prapatatāṃ śreṣṭho dvipadāṃ brāhmaṇo varaḥ
     āśīviṣaś ca sarpāṇām agnis tejasvināṃ varaḥ
āyudhānāṃ varo varjaḥ kakudmī ca gavāṃ varaḥ
     hradānām udadhiḥ śreṣṭhaḥ parjanyo varṣatāṃ varaḥ
dhṛtarāṣṭraś ca nāgānāṃ hastiṣv airāvato varaḥ
     putraḥ priyāṇām adhiko bhāryā ca suhṛdāṃ varā
yathaitāni viśiṣṭāni jātyāṃ jātyāṃ vṛkodara
     evaṃ yuvā guḍākeśaḥ śreṣṭhaḥ sarvadhanurmatām
so 'yam indrād anavaro vāsudevāc ca bhārata
     gāṇḍīvadhanvā śvetāśvo bībhatsuḥ kiṃ kariṣyati
uṣitvā pañcavarṣāṇi sahasrākṣasya veśmani
     divyāny astrāṇy avāptāni devarūpeṇa bhāsvatā
yaṃ manye dvādaśaṃ rudram ādityānāṃ trayodaśam
     yasya bāhū samau dīrghau jyā ghātakaṭhina tvacau
     dakṣiṇe caiva savye ca gavām iva vahaḥ kṛtaḥ
himavān iva śailānāṃ samudraḥ saritām iva
     tridaśānāṃ yathā śakro vasūnām iva havyavāḥ
mṛgāṇām iva śārdūlo garuḍaḥ patatām iva
     varaḥ saṃnahyamānānām arjunaḥ kiṃ kariṣyati
pratijñāṃ ṣaṇḍhako 'smīti kariṣyāmi mahīpate
     jyā ghātau hi mahāntau me saṃvartuṃ nṛpa duṣkarau
karṇayoḥ pratimucyāhaṃ kuṇḍale jvalanopame
     veṇī kṛtaśiro rājan nāmnā caiva bṛhannaḍā
paṭhann ākhyāyikāṃ nāma strībhāvena punaḥ punaḥ
     ramayiṣye mahīpālam anyāṃś cāntaḥpure janān
gītaṃ nṛttaṃ vicitraṃ ca vāditraṃ vividhaṃ tathā
     śikṣayiṣyāmy ahaṃ rājan virāṭa bhavane striyaḥ
prajānāṃ samudācāraṃ bahu karmakṛtaṃ vadan
     chādayiṣyāmi kaunteya māyayātmānam ātmanā
yudhiṣṭhirasya gehe 'smi draupadyāḥ paricārikā
     uṣitāsmīti vakṣyāmi pṛṣṭo rājñā ca bhārata
etena vidhinā channaḥ kṛtakena yathā nalaḥ
     vihariṣyāmi rājendra virāṭa bhavane sukham
