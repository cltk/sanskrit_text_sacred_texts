[vai]
      mārkaṇḍeyam ṛṣayaḥ pāṇḍavāś ca paryapṛcchan
      asti kaś cid bhavataś cirajātatareti
sa tān uvāca
      asti khalu rājarṣir indradyumno nāma kṣīṇapuṇyas tridivāt pracyutaḥ
      kīrtis te vyucchinneti
      sa mām upātiṣṭhat
      atha pratyabhijānāti māṃ bhavān iti
tam aham abruvam
      na vayaṃ rāsāyanikāḥ śarīropatāpenātmanaḥ samārabhāmahe 'rthānām anuṣṭhānam
asti khalu himavati prākārakarṇo nāmolūkaḥ
      sa bhavantaṃ yadi jānīyāt
      prakṛṣṭe cādhvani himavān
      tatrāsau prativasatīti
sa mām aśvo bhūtvā tatrāvahad yatra babhūvolūkaḥ
athainaṃ sa rājarṣiḥ paryapṛcchat
      pratyabhijānāti māṃ bhavān iti
sa muhūrtaṃ dhyātvābravīd enam
      nābhijāne bhavantam iti
saivam ukto rājarṣir indradyumaḥ punas tam ulūkam abravīt
      asti kaś cid bhavataś cirajātatareti
saivam ukto 'bravīd enam
      asti khalv indradyumnasaro nāma
      tasmin nāḍījaṅgho nāma bakaḥ prativasati
      so 'smattaś cirajātataraḥ
      taṃ pṛccheti
tatendradyumno māṃ colūkaṃ cādāya tat saro 'gacchad yatrāsau nāḍījaṅgho nāma bako babhūva
so 'smābhiḥ pṛṣṭaḥ
     bhavān indradyunaṃ rājānaṃ pratyabhijānātīti
saivam ukto 'bravīn muhūrtaṃ dhyātvā
     nābhijānāmy aham indradyumnaṃ rājānam iti
tataḥ so 'smābhiḥ pṛṣṭaḥ
     asti kaś cid anyo bhavataś cirajātatareti
sa no 'bravīd asti khalv ihaiva sarasy akūpāro nāma kacchapaḥ prativasati
     sa mattaś cirajātatareti
     sa yadi kathaṃ cid abhijānīyād imaṃ rājānaṃ tam akūpāraṃ pṛcchāmeti
tataḥ sa bakas tam akūpāraṃ kacchapaṃ vijñāpayām āsa
     asty asmākam abhipretaṃ bhavantaṃ kaṃ cid artham abhipraṣṭum
     sādhv āgamyatāṃ tāvad iti
etac chrutvā sa kacchapas tasmāt sarasotthāyābhyagacchad yatra tiṣṭhāmo vayaṃ tasya sarasas tīre
āgataṃ cainaṃ vayam apṛcchāma
     bhavān indradyumnaṃ rājānam abhijānātīti
sa muhūrtaṃ dhyātvā bāṣpapūrṇanayan udvignahṛdayo vepamāno visaṃjñakalpaḥ prāñjalir abravīt
     kim aham enaṃ na pratyabhijānāmi
     ahaṃ hy anena sahasrakṛtvaḥ pūrvam agnicitiṣūpahita pūrvaḥ
     saraś cedam asya dakṣiṇādattābhir gobhir atikramamāṇābhiḥ kṛtam
     atra cāhaṃ prativasāmīti
athaitat kacchapenodāhṛtaṃ śrutvā samanantaraṃ devalokād deva rathaḥ prādurāsīt
vāco cāśrūyantendradyumnaṃ prati
     prastutas te svargaḥ
     yathocitaṃ sthānam abhipadyasva
     kīrtimān asi
     avyagro yāhīti
divaṃ spṛśati bhūmiṃ ca śabdaḥ puṇyasya karmaṇaḥ
     yāvat sa śabdo bhavati tāvat puruṣa ucyate
akīrtiḥ kīrtyate yasya loke bhūtasya kasya cit
     pataty evādhamāṁl lokān yāvac chabdaḥ sa kīrtyate
tasmāt kalyāṇa vṛttaḥ syād atyantāya naro bhuvi
     vihāya vṛttaṃ pāpiṣṭhaṃ dharmam evābhisaṃśrayet
ity etac chrutvā sa rājābravīt
     tiṣṭha tāvad yāvad idānīm imau vṛddhau yathāsthānaṃ pratipādayāmīti
sa māṃ prākārakarṇaṃ colūkaṃ yathocite sthāne pratipādya tenaiva yānena saṃsiddho yathocitaṃ sthānaṃ pratipannaḥ
etan mayānubhūtaṃ cirajīvinā dṛṣṭam iti pāṇḍavān uvāca mārkaṇḍeyaḥ
pāṇḍavāś cocuḥ prītāḥ
     sādhu
     śobhanaṃ kṛtaṃ bhavatā rājānam indradyumnaṃ svargalokāc cyutaṃ sve sthāne svarge punaḥ pratipādayateti
athainām abravīd asau
     nanu devakīputreṇāpi kṛṣṇena narake majjamāno rājarṣir nṛgas tasmāt kṛcchrāt samuddhṛtya punaḥ svargaṃ pratipāditeti
