[yudhisṭhira]
      abhimanyau hate bāle draupadyās tanayeṣu ca
      dhṛṣṭadyumne virāte ca drupade ca mahīpatau
vasuṣeṇe ca dharmajñe dhṛṣṭaketau ca pārthive
      tathānyeṣu narendreṣu nānādeśyeṣu saṃgame
na vimuñcati māṃ śoko jñātighātinam āturam
      rājyakāmukam aty ugraṃ svavaṃśoccheda kārakam
yasyāṅke krīḍamānena mayā vai parivartitam
      sa mayā rājyalubdhena gāṅgeyo vinipātitaḥ
yadā hy enaṃ vighūrṇantam apaśyaṃ pārtha sāyakaiḥ
      kampamānaṃ yathā vajraiḥ prekṣamāṇaṃ śikhaṇḍinam
jīrṇaṃ siṃham iva prāṃśuṃ narasiṃhaṃ pitāmaham
      kīryamāṇaṃ śarais tīkṣṇair dṛṣṭvā me vyathitaṃ manaḥ
prāṅmukhaṃ sīdamānaṃ ca rathād apacyutaṃ śaraiḥ
      ghūrṇamānaṃ yathā śailaṃ tadā me kaśmalo 'bhavat
yaḥ sa bāṇadhanuṣ pāṇir yodhayām āsa bhārgavam
      bahūny ahāni kauravyaḥ kurukṣetre mahāmṛdhe
sametaṃ pārthivaṃ kṣatraṃ vāraṇasyāṃ nadī sutaḥ
      kanyārtham āhvayad vīro rathenaikena saṃyuge
yena cogrāyudho rājā cakravartī durāsadaḥ
     dagdhaḥ śastrapratāpena sa mayā yudhi ghātitaḥ
svayaṃ mṛtyuṃ rakṣamāṇaḥ pāñcālyaṃ yaḥ śikhaṇḍinam
     na bāṇaiḥ pātayām āsa so 'rjunena nipātitaḥ
yadainaṃ patitaṃ bhūmāv apaśyaṃ rudhirokṣitam
     tadaivāviśad aty ugro jvaro me munisattama
     yena saṃvardhitā bālā yena sma parirakṣitāḥ
sa mayā rājyalubdhena pāpena guru ghātinā
     alpakālasya rājyasya kṛte mūḍhena ghātitaḥ
ācāryaś ca maheṣvāsaḥ sarvapārthivapūjitaḥ
     abhigamya raṇe mithyā pāpenoktaḥ sutaṃ prati
tan me dahati gātrāṇi yan māṃ gurur abhāṣata
     satyavākyo hi rājaṃs tvaṃ yadi jīvati me sutaḥ
     satyaṃ mā marśayan vipro mayi tatparipṛṣṭavān
kuñjaraṃ cāntaraṃ kṛtvā mithyopacaritaṃ mayā
     subhṛśaṃ rājyalubdhena pāpena guru ghātinā
satyakañcukam āsthāya mayokto gurur āhave
     aśvatthāmā hata iti kuñjare vinipātite
     kān nu lokān gamiṣyāmi kṛtvā tat karma dāruṇam
aghātayaṃ ca yat karṇaṃ samareṣv apalāyinam
     jyeṣṭhaṃ bhrātaram aty ugraṃ ko mattaḥ pāpakṛttamaḥ
abhimanyuṃ ca yad bālaṃ jātaṃ siṃham ivādriṣu
     prāveśayam ahaṃ lubdho vāhinīṃ droṇa pālitām
tadā prabhṛti bībhatsuṃ na śaknomi nirīkṣitum
     kṛṣṇaṃ ca puṇḍarīkākṣaṃ kilbiṣī bhrūṇa hā yathā
draupadīṃ cāpy aduḥkhārhāṃ pañca putra vinākṛtām
     śocāmi pṛthivīṃ hīnāṃ pañcabhiḥ parvatair iva
so 'ham āgaḥ karaḥ pāpaḥ pṛthivī nāśa kārakaḥ
     āsīna evam evedaṃ śoṣayiṣye kalevaram
prāyopaviṣṭaṃ jānīdhvam adya māṃ guru ghātinam
     jātiṣv anyāsv api yathā na bhaveyaṃ kulānta kṛt
na bhokṣye na ca pānīyam upayokṣye kathaṃ cana
     śoṣayiṣye priyān prāṇān iha stho 'haṃ tapodhana
yatheṣṭaṃ gamyatāṃ kāmam anujāne prasādya vaḥ
     sarve mām anujānīta tyakṣyāmīdaṃ kalevaram
[vaiṣampāyana]
     tam evaṃ vādinaṃ pārthaṃ bandhuśokena vihvalam
     maivam ity abravīd vyāso nigṛhya munisattamaḥ
ati velaṃ mahārāja na śokaṃ kartum arhasi
     punar uktaṃ pravakṣyāmi diṣṭam etad iti prabho
saṃyogā viprayogāś ca jātānāṃ prāṇināṃ dhruvam
     budbudā iva toyeṣu bhavanti na bhavanti ca
sarve kṣayāntā nicayāḥ patanāntāḥ samucchrayāḥ
     saṃyogā viprayogāntā maraṇāntaṃ hi jīvitam
sukhaṃ duḥkhāntam ālasyaṃ dākṣyaṃ duḥkhaṃ sukhodayam
     bhūtiḥ śrīr hrīr dhṛtiḥ siddhir nādakṣe nivasanty uta
nālaṃ sukhāya suhṛdo nālaṃ duḥkhāya durhṛdaḥ
     na ca prajñālam arthaibhyo na sukhaibhyo 'py alaṃ dhanam
yathā sṛṣṭo 'si kaunteya dhātrā karmasu tat kuru
     ata eva hi siddhis te neśas tvam ātmanā nṛpa
