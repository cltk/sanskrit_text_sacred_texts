[vai]
      tatas te bharataśreṣṭhāḥ samājagmuḥ parasparam
      vigatakrodhamātsaryāḥ sarve vigatakalmaṣāḥ
vidhiṃ paramam āsthāya brahmarṣivihitaṃ śubham
      sāmprīta manasaḥ sarve devaloka ivāmarāḥ
putraḥ pitrā ca mātrā ca bhāryā ca patinā saha
      bhrātā bhrātrā sakhā caiva sakhyā rājan samāgatāḥ
pāṇḍavās tu maheṣvāsaṃ karṇaṃ saubhadram eva ca
      saṃpraharṣāt samājagmur draupadeyāṃś ca sarvaśaḥ
tatas te prīyamāṇā vai karṇena saha pāṇḍavāḥ
      sametya pṛthivīpālāḥ sauhṛde 'vasthitābhavan
ṛṣiprasādāt te 'nye ca kṣatriyā naṣṭamanyavaḥ
      asauhṛdaṃ parityajya sauhṛde paryavasthitāḥ
evaṃ samāgatāḥ sarve gurubhir bāndhavais tathā
      putraiś ca puruṣavyāghrāḥ kuravo 'nye ca mānavāḥ
tāṃ rātrim ekāṃ kṛtsnāṃ te vihṛtya prītamānasāḥ
      menire paritoṣeṇa nṛpāḥ svargasado yathā
nātra śoko bhayaṃ trāso nāratir nāyaśo 'bhavat
      parasparaṃ samāgamya yodhānāṃ bharatarṣabha
samāgatās tāḥ pitṛbhir bhrātṛbhiḥ patibhiḥ sutaiḥ
     mudaṃ paramikāṃ prāpya nāryo duḥkham athātyajan
ekāṃ rātriṃ vihṛtyaivaṃ te vīrās tāś ca yoṣitaḥ
     āmantryānyonyam āśliṣya tato jagmur yathāgatam
tato visarjayām āsa lokāṃs tān munipuṃgavaḥ
     kṣaṇenāntarhitāś caiva prekṣatām eva te 'bhavan
avagāhya mahātmānaḥ puṇyāṃ tripathagāṃ nadīm
     sarathāḥ sadhvajāś caiva svāni sthānāni bhejire
devalokaṃ yayuḥ ke cit ke cid brahma sadas tathā
     ke cic ca vāruṇaṃ lokaṃ ke cit kauberam āpnuvan
tathā vaivasvataṃ lokaṃ ke cic caivāpnuvan nṛpāḥ
     rākṣasānāṃ piśācānāṃ ke cic cāpy uttarān kurūn
vicitragatayaḥ sarve yā avāpyāmaraiḥ saha
     ājagmus te mahātmānaḥ savāhāḥ sapadānugāḥ
gateṣu teṣu sarveṣu salilastho mahāmuniḥ
     dharmaśīlo mahātejāḥ kurūṇāṃ hitakṛt sadā
     tataḥ provāca tāḥ sarvāḥ kṣatriyā nihateśvarāḥ
yā yāḥ patikṛtāṁl lokān icchanti paramastriyaḥ
     tā jāhnavījalaṃ kṣipram avagāhantv atandritāḥ
tatas tasya vacaḥ śrutvā śraddadhānā varāṅganāḥ
     śvaśuraṃ samanujñāpya viviśur jāhnavījalam
vimuktā mānuṣair dehais tatas tā bhartṛbhiḥ saha
     samājagmus tadā sādhvyāḥ sarvā eva viśāṃ pate
evaṃ krameṇa sarvās tāḥ śīlavatyaḥ kulastriyaḥ
     praviśya toyaṃ nirmuktā jagmur bhartṛsalokatām
divyarūpasamāyuktā divyābharata bhūṣitāḥ
     divyamālyāmbaradharā yathāsāṃ patayas tathā
tāḥ śīlasattvasaṃpannā vitamaskā gala klamāḥ
     sarvāḥ sarvaguṇair yuktāḥ svaṃ svaṃ sthānaṃ prapedire
yasya yasya ca yaḥ kāmas tasmin kāle 'bhavat tadā
     taṃ taṃ visṛṣṭavān vyāso varado dharmavatsalaḥ
tac chrutvā naradevānāṃ punarāgamanaṃ narāḥ
     jarhṛṣur muditāś cāsann anyadehagatā api
priyaiḥ samāgamaṃ teṣāṃ ya imaṃ śṛṇuyān naraḥ
     priyāṇi labhate nityam iha ca pretya caiva ha
iṣṭabāndhava saṃyogam anāyāsam anāmayam
     ya imaṃ śrāvayed vidvān saṃsiddhiṃ prāpnuyāt parām
svādhyāyayuktāḥ puruṣāḥ kriyā yuktāś ca bhārata
     adhyātmayogayuktāś ca dhṛtimantaś ca mānavāḥ
     śrutvā parva tv idaṃ nityam avāpsyanti parāṃ gatim
