[vā]
      śālva bāṇārdite tasmin pradyumne balināṃ vare
      vṛṣṇayo bhagnasaṃkalpā vivyathuḥ pṛtanā gatāḥ
hāhākṛtam abhūt sārvaṃ vṛṣṇyandhakabalaṃ tadā
      pradyumne patite rājan pare ca muditābhavan
taṃ tathā mohitaṃ dṛṣṭvā sārathir javanair hayaiḥ
      raṇād apāharat tūrṇaṃ śikṣito dārukis tataḥ
na tidūrāpayāte tu rathe rathavarapraṇut
      dhanur gṛhītvā yantāraṃ labdhasaṃjño 'bravīd idam
saute kiṃ te vyavasitaṃ kasmād yāsi parāṅmukhaḥ
      naiṣa vṛṣṇipravīrāṇām āhave dharma ucyate
kac cit saute na te mohaḥ śālvaṃ dṛṣṭvā mahāhave
      viṣādo vā raṇaṃ dṛṣṭvā brūhi me tvaṃ yathātatham
[sūta]
      jānārdane na me moho nāpi me bhayam āviśat
      atibhāraṃ tu te manye śālvaṃ keśavanandana
so 'payāmi śanair vīra balavān eṣa pāpakṛt
      mohitaś ca raṇe śūro rakṣyaḥ sārathinā rathī
āyuṣmaṃs tvaṃ mayā nityaṃ rakṣitavyas tvayāpy aham
      rakṣitavyo rathī nityam iti kṛtvāpayāmy aham
ekaś cāsi mahābāho bahavaś cāpi dānavāḥ
     nasamaṃ raukmiṇeyāhaṃ raṇaṃ matvāpayāmy aham
[vā]
     evaṃ bruvati sūte tu tadā makaraketumān
     uvvāca sūtaṃ kauravya nivartaya rathaṃ punaḥ
dārukātmaja maivaṃ taṃ punaḥ kārṣīḥ kathaṃ cana
     vyapayānaṃ raṇāt saute jīvato mama karhi cit
na sa vṛṣṇikule jāto yo vai tyajati saṃgaram
     yo vā nipatitaṃ hanti tavāsmīti ca vādinam
tathā striyaṃ vai yo hanti vṛddhaṃ bālaṃ tathaiva ca
     virathaṃ viprakīrṇaṃ ca bhagnaśasstrāyudhaṃ tathā
tvaṃ ca sūta kule jāto vinītaḥ sūta karmaṇi
     dharmajñaś cāsi vṛṣṇīnām āhaveṣv api dāruke
sa jānaṃś caritaṃ kṛtsnaṃ vṛṣṇīnāṃ pṛtanā mukhe
     apayānaṃ punaḥ saute maivaṃ kārṣīḥ kathaṃ cana
apayātaṃ hataṃ pṛṣṭhe bhītaṃ raṇapalāyinam
     gadāgrajo durādharṣaḥ kiṃ māṃ vakṣyati mādhavaḥ
keśavasyāgrajo vāpi nīlavāsā madotkaṭaḥ
     kiṃ vakṣyati mahābāhur baladevaḥ samāgataḥ
kiṃ vakṣyati śiner naptā narasiṃho mahādhanuḥ
     apayātaṃ raṇāt saute sāmbbaś ca samitiṃjayaḥ
cārudeṣṇaś ca durdharṣas tathaiva gada sāraṇau
     akrūraś ca mahābāhuḥ kiṃ māṃ vakṣyati sārathe
śūraṃ saṃbhāvitaṃ santaṃ nityaṃ puruṣamāninam
     striyaś ca vṛṣṇī vīrāṇāṃ kiṃ māṃ vakṣyanti saṃgatāḥ
pradyumno 'yam upāyāti bhītas tyaktvā mahāhavam
     dhig enam iti vakṣyanti na tu vakṣyanti sādhv iti
dhig vācā parihāso 'pi mama vā madvidhasya vā
     mṛtyunābhyadhikaḥ saute sa tvaṃ mā vyapayāḥ punaḥ
bhāraṃ hi mayi saṃnyasya yāto madhunihā hariḥ
     yajñaṃ bharata siṃhasya pārthasyāmita tejasaḥ
kṛtavarmā mayā vīro niryāsyann eva vāritaḥ
     śālvaṃ nivārayiṣye 'haṃ tiṣṭha tvam iti sūtaja
sa ca saṃbhāvayan māṃ vai nivṛtto hṛdikātmajaḥ
     taṃ sametya raṇaṃ tyaktvā kiṃ vakṣyāmi mahāratham
upayātaṃ durādharṣaṃ śaṅkhacakragadādharam
     puruṣaṃ puṇḍarīkākṣaṃ kiṃ vakṣyāmi mahābhujam
sātyakiṃ baladevaṃ ca ye cānye 'ndhakavṛṣṇayaḥ
     mayā spardhanti satataṃ kiṃ nu vakṣyāmi tān aham
tyaktvā raṇam imaṃ saute pṛṣṭhato 'bhyāhataḥ śaraiḥ
     tvayāpanīto vivaśo na jīveyaṃ kathaṃ cana
sa nivarta rathenāśu punar dārukanandana
     na caitad evaṃ kartavyam athāpatsu kathaṃ cana
na jīvitam ahaṃ saute bahu manye kadā cana
     apayāto raṇād bhītaḥ pṛṣṭhato 'bhyāhatāḥ śaraiḥ
kadā vā sūtaputra tvaṃ jānīṣe māṃ bhayārditam
     apayātaṃ raṇaṃ hitvā yathā kāpuruṣaṃ tathā
na yuktaṃ bhavatā tyaktuṃ saṃgrāmaṃ dārukātmaja
     mayi yuddhārthini bhṛśaṃ sa tvaṃ yāhi yato raṇam
