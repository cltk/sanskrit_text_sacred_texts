[manu]
      akṣarāt khaṃ tato vāyur vāyor jyotis tato jalam
      jalāt prasūtā jagatī jagatyāṃ jāyate jagat
ime śarīrair jalam eva gatvā; jalāc ca tejaḥ pavano 'ntarikṣam
      khād vai nivartanti nabhāvinas te; ye bhāvinas te param āpnuvanti
noṣṇaṃ na śītaṃ mṛdu nāpi tīkṣṇaṃ; nāmlaṃ kasāyaṃ madhuraṃ na tiktam
      na śabdavan nāpi ca gandhavat tan; na rūpavat tatparamasvabhāvam
sparśaṃ tanur veda rasaṃ tu jihvā; ghrāṇaṃ ca gandhāñ śravaṇe ca śabdān
      rūpāṇi cakṣur na ca tatparaṃ yad; gṛhṇanty anadhyātmavido manuṣyāḥ
nivartayitvā rasanaṃ rasebhyo; ghrāṇaṃ ca gandhāc chravaṇe ca śabdāt
      sparśāt tanuṃ rūpaguṇāt tu cakṣus; tataḥ paraṃ paśyati svaṃ svabhāvam
ya od gṛhītvā hi karoti yac ca; yasmiṃś ca tām ārabhate pravṛttim
      yasmiṃś ca yad yena ca yaś ca kartā; tat kāraṇaṃ taṃ samupāyam āhuḥ
yac cābhibhūḥ sādhakaṃ vyāpakaṃ ca; yan mantravac chaṃsyate caiva loke
      yaḥ sarvahetuḥ paramārthakārī; tat kāraṇaṃ kāryam ato yad anyat
yathā ca kaś cit sukṛtair manuṣyaḥ; śubhāśubhaṃ prāpnute 'thāvirodhāt
      evaṃ śarīreṣu śubhāśubheṣu; svakarmajair jñānam idaṃ nibaddham
yathā pradīpaḥ purataḥ pradīptaḥ; prakāśam anyasya karoti dīpyan
      tatheha pañcendriya dīpavṛkṣā; jñānapradīptāḥ paravanta eva
yathā hi rājño bahavo hy amātyāḥ; pṛthak pramānaṃ pravadanti yuktāḥ
     tadvac charīreṣu bhavanti pañca; jñānaika deśaḥ paramaḥ sa tebhyaḥ
yathārciṣo 'gneḥ pavanasya vegā; marīcayo 'rkasya nadīṣu cāpaḥ
     gacchanti cāyānti ca tanyamānās; tadvac charīrāṇi śarīriṇāṃ tu
yathā ca kaś cit paraśuṃ gṛhītvā; dhūmaṃ na paśyej jvalanaṃ ca kāṣṭhe
     tadvac charīrodara pāni pādaṃ; chittvā na paśyanti tato yad anyat
tāny eva kāṣṭhāni yathā vimathya; dhūmaṃ ca paśyej jvalanaṃ ca yogāt
     tadvat subuddhiḥ samam indriyatvād; budhaḥ paraṃ paśyati svaṃ svabhāvam
yathātmano 'ṅgaṃ patitaṃ pṛthivyāṃ; svapnāntare paśyati cātmano 'nyat
     śrotrādi yuktaḥ sumanāḥ subuddhir; liṅgāt tathā gacchati liṅgam anyat
utpattivṛddhikṣayasaṃnipātair; na yujyate 'sau paramaḥ śarīrī
     anena liṅgana tu liṅgam anyad; gacchaty adṛṣṭaḥ pratisaṃdhi yogāt
na cakṣuṣā paśyati rūpam ātmano; na cāpi saṃsparśam upait kiṃ cit
     na cāpi taiḥ sādhayate 'tha kāryaṃ; te taṃ na paśyanti sapaśyate tān
yathā pradīpe jvalato 'nalasya; saṃtāpajaṃ rūpam upaiti kiṃ cit
     na cāntaraṃ rūpaguṇaṃ bibharti; tathaiva tad dṛśyate rūpam asya
yathā manuṣyaḥ parimucya kāyam; adṛśyam anyad viśate śarīram
     vijṛjya bhūteṣu mahatsu dehaṃ; tadāśrayaṃ caiva bibharti rūpam
khaṃ vāyum agniṃ salilaṃ tathorvīṃ; samantato 'bhyāviśate śarīrī
     nānāśrayāḥ karmasu vartamānāḥ; śrotrādayaḥ pañca guṇāñ śrayante
śrotraṃ khato ghrāṇam atho pṛthivyās; tejomayaṃ rūpam atho vipākaḥ
     jalāśrayaḥ sveda ukto rasaś ca; vāyvātmakaḥ sparśakṛto guṇaś ca
mahatsu bhūteṣu vasanti pañca; pañcendriyārthāś ca tathendriyeṣu
     sarvāṇi caitāni mano'nugāni; buddhiṃ mano 'nveti manaḥ svabhāvam
śubhāśubhaṃ karmakṛtaṃ yad asya; tad eva pratyādadate svadehe
     mano 'nuvartanti parāvarāṇi; jalaukasaḥ srota ivānukūlam
calaṃ yathādṛṣṭipathaṃ paraiti; sūkṣmaṃ mahad rūpam ivābhipāti
     svarūpam ālocayate ca rūpaṃ; paraṃ tathā budhi pathaṃ paraiti
