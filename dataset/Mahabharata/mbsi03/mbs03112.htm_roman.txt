[r]
      ihāgato jaṭilo brahma cārī; na vai hrasvo nātidīrgho mano vī
      suvarṇavarṇaḥ kamalāyatākṣaḥ; sutaḥ surāṇām iva śobhamānaḥ
samṛddharūpaḥ saviteva dīptaḥ; suśuklakṛṣṇākṣa taraś cakoraiḥ
      nīlāḥ prasannāś ca jaṭāḥ sugandhā; hiraṇyarajju grathitāḥ sudīrghāḥ
ādhāra rūpā punar asya kaṇṭhe; vibhrājate vidyud ivāntarikṣe
      dvau cāsya piṇḍāv adhareṇa kaṇṭham; ajātaromau sumanoharau ca
vilagnamadhyaś ca sa nābhideśe; katiś ca tasyātikṛta pramāṇā
      athāsya cīrāntar itā prabhāti; hiran mayī mekhalā me yatheyam
anyac ca tasyādbhuta darśanīyaṃ; vikūjitaṃ pādayoḥ saṃprabhāti
      pāṇyoś ca tadvat svanavan nibaddhau; kalāpakāv akṣamālā yatheyam
viceṣṭamānasya ca tasya tāni; kūjanti haṃsā sarasīva mattāḥ
      cīrāṇi tasyādbhuta darśanāni; nemāni tadvan mama rūpavanti
vaktraṃ ca tasyādbhuta darśanīyaṃ; pravyāhṛtaṃ hlādayatīva cetaḥ
      puṃskokilasyeva ca tasya vāṇī; tāṃ śṛṇvato me vyathito 'ntarātmā
yathā vanaṃ mādhava māsi madhye; samīritaṃ śvasanenābhivāti
      tathā sa vāty uttamapuṇyagandhī; niṣevyamāṇaḥ pavanena tāta
susaṃyatāś cāpi jaṭā vibhaktā; dvaidhī kṛtā bhānti samā lalāṭe
      karṇau ca citrair iva cakravālaiḥ; samāvṛtau tasya surūpavadbhiḥ
tathā phalaṃ vṛttam atho vi citraṃ; samāhanat pāṇinā dakṣiṇena
     tad bhūmim āsādya punaḥ punaś ca; samutpataty adbhutarūpam uccaiḥ
tac cāpi hatvā parivartate 'sau; vāterito vṛkṣa ivāvaghūrṇaḥ
     taṃ prekṣya me putram ivāmarāṇāṃ; prītiḥ parā tāta ratiś ca jātā
sa me samāśliṣya punaḥ śarīraṃ; jaṭāsu gṛhyābhyavanāmya vaktram
     vaktreṇa vaktraṃ praṇidhāya śabdaṃ; cakāra tan me 'janayat praharṣam
na cāpi pādyaṃ bahumanyate 'sau; phalāni cemāni mayāhṛtāni
     evaṃ vrato 'smīti ca mām avocat; phalāni cānyāni navāny adān me
mayopayuktāni phalāni tāni; nemāni tulyāni rasena teṣām
     na cāpi teṣāṃ tvag iyaṃ yathaiṣāṃ; sārāṇi naiṣām iva santi teṣām
toyāni caivāti rasāni mahyaṃ; prādāt sa vai pātum udārarūpaḥ
     pītvaiva yāny abhyadhikaḥ praharṣo; mamābhavad bhūś caliteva cāsīt
imāni citrāṇi ca gandhavanti; mālyāni tasyodgrathitāni paṭṭaiḥ
     yāni prakīryeha gataḥ svam eva; sa āśramaṃ tapasā dyotamānaḥ
gatena tenāsmi kṛto vi cetā; gātraṃ ca me saṃparitapyatīva
     icchāmi tasyāntikam āśu gantuṃ; taṃ ceha nityaṃ parivartamānam
gacchāmi tasyāntikam eva tāta; kā nāma sā vratacaryā ca tasya
     icchāmy ahaṃ carituṃ tena sārdhaṃ; yathā tapaḥ sa caraty ugrakarmā
