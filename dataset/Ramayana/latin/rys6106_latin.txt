etac chrutvā śubhaṃ vākyaṃ pitāmahasamīritam
 aṅkenādāya vaidehīm utpapāta vibhāvasuḥ
taruṇādityasaṃkāśāṃ taptakāñcanabhūṣaṇām
 raktāmbaradharāṃ bālāṃ nīlakuñcitamūrdhajām
akliṣṭamālyābharaṇāṃ tathā rūpāṃ manasvinīm
 dadau rāmāya vaidehīm aṅke kṛtvā vibhāvasuḥ
abravīc ca tadā rāmaṃ sākṣī lokasya pāvakaḥ
 eṣā te rāma vaidehī pāpam asyā na vidyate
naiva vācā na manasā nānudhyānān na cakṣuṣā
 suvṛttā vṛttaśauṇḍīrā na tvām aticacāra ha
rāvaṇenāpanītaiṣā vīryotsiktena rakṣasā
 tvayā virahitā dīnā vivaśā nirjanād vanāt
ruddhā cāntaḥpure guptā tvakcittā tvatparāyaṇā
 rakṣitā rākṣasī saṃghair vikṛtair ghoradarśanaiḥ
pralobhyamānā vividhaṃ bhartsyamānā ca maithilī
 nācintayata tad rakṣas tvadgatenāntarātmanā
viśuddhabhāvāṃ niṣpāpāṃ pratigṛhṇīṣva rāghava
 na kiṃ cid abhidhātavyam aham ājñāpayāmi te
evam ukto mahātejā dhṛtimān dṛḍhavikramaḥ
 abravīt tridaśaśreṣṭhaṃ rāmo dharmabhṛtāṃ varaḥ
avaśyaṃ triṣu lokeṣu sītā pāvanam arhati
 dīrghakāloṣitā ceyaṃ rāvaṇāntaḥpure śubhā
bāliśaḥ khalu kāmātmā rāmo daśarathātmajaḥ
 iti vakṣyanti māṃ santo jānakīm aviśodhya hi
ananyahṛdayāṃ bhaktāṃ maccittaparirakṣaṇīm
 aham apy avagacchāmi maithilīṃ janakātmajām
pratyayārthaṃ tu lokānāṃ trayāṇāṃ satyasaṃśrayaḥ
 upekṣe cāpi vaidehīṃ praviśantīṃ hutāśanam
imām api viśālākṣīṃ rakṣitāṃ svena tejasā
 rāvaṇo nātivarteta velām iva mahodadhiḥ
na hi śaktaḥ sa duṣṭātmā manasāpi hi maithilīm
 pradharṣayitum aprāptāṃ dīptām agniśikhām iva
neyam arhati caiśvaryaṃ rāvaṇāntaḥpure śubhā
 ananyā hi mayā sītāṃ bhāskareṇa prabhā yathā
viśuddhā triṣu lokeṣu maithilī janakātmajā
 na hi hātum iyaṃ śakyā kīrtir ātmavatā yathā
avaśyaṃ ca mayā kāryaṃ sarveṣāṃ vo vaco hitam
 snigdhānāṃ lokamānyānām evaṃ ca bruvatāṃ hitam
itīdam uktvā vacanaṃ mahābalaiḥ; praśasyamānaḥ svakṛtena karmaṇā
 sametya rāmaḥ priyayā mahābalaḥ; sukhaṃ sukhārho 'nubabhūva rāghavaḥ
