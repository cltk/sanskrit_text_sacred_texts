[v]
      teṣu triṣu kumāreṣu jāteṣu kurujāṅgalam
      kuravo 'tha kurukṣetraṃ trayam etad avardhata
ūrdhvasasyābhavad bhūmiḥ sasyāni phalavanti ca
      yathartu varṣī parjanyo bahupuṣpaphalā drumāḥ
vāhanāni prahṛṣṭāni muditā mṛgapakṣiṇaḥ
      gandhavanti ca mālyāni rasavanti phalāni ca
vaṇigbhiś cāvakīryanta nagarāṇy atha śilpibhiḥ
      śūrāś ca kṛtavidyāś ca santaś ca sukhino 'bhavan
nābhavan dasyavaḥ ke cin nādharmarucayo janāḥ
      pradeśeṣv api rāṣṭrāṇāṃ kṛtaṃ yugam avartata
dānakriyā dharmaśīlā yajñavrataparāyaṇāḥ
      anyonyaprītisaṃyuktā vyavardhanta prajās tadā
mānakrodhavihīnāś ca janā lobhavivarjitāḥ
      anyonyam abhyavardhanta dharmottaram avartata
tan mahodadhivat pūrṇaṃ nagaraṃ vai vyarocata
      dvāratoraṇa niryūhair yuktam abhracayopamaiḥ
      prāsādaśatasaṃbādhaṃ mahendra purasaṃnibham
nadīṣu vanakhaṇḍeṣu vāpī palvala sānuṣu
      kānaneṣu ca ramyeṣu vijahrur muditā janāḥ
uttaraiḥ kurubhir sārdhaṃ dakṣiṇāḥ kuravas tadā
     vispardhamānā vyacaraṃs tathā siddharṣicāraṇaiḥ
     nābhavat kṛpaṇaḥ kaś cin nābhavan vidhavāḥ striyaḥ
tasmiñ janapade ramye bahavaḥ kurubhiḥ kṛtāḥ
     kūpārāma sabhā vāpyo brāhmaṇāvasathās tathā
     bhīṣmeṇa śāstrato rājan sarvataḥ parirakṣite
babhūva ramaṇīyaś ca caityayūpa śatāṅkitaḥ
     sa deśaḥ pararāṣṭrāṇi pratigṛhyābhivardhitaḥ
     bhīṣmeṇa vihitaṃ rāṣṭre dharmacakram avartata
kriyamāṇeṣu kṛtyeṣu kumārāṇāṃ mahātmanām
     paurajānapadāḥ sarve babhūvuḥ satatotsavāḥ
gṛheṣu kurumukhyānāṃ paurāṇāṃ ca narādhipa
     dīyatāṃ bhujyatāṃ ceti vāco 'śrūyanta sarvaśaḥ
dhṛtarāṣṭraś ca pāṇḍuś ca viduraś ca mahāmatiḥ
     janmaprabhṛti bhīṣmeṇa putravat paripālitāḥ
saṃskāraiḥ saṃskṛtās te tu vratādhyayana saṃyutāḥ
     śramavyāyāma kuśalāḥ samapadyanta yauvanam
dhanurvede 'śvapṛṣṭhe ca gadāyuddhe 'si carmaṇi
     tathaiva gajaśikṣāyāṃ nītiśāstre ca pāragāḥ
itihāsa purāṇeṣu nānā śikṣāsu cābhibho
     vedavedāṅgatattvajñāḥ sarvatra kṛtaniśramāḥ
pāṇḍur dhanuṣi vikrānto narebhyo 'bhyadhiko 'bhavat
     aty anyān balavān āsīd dhṛtarāṣṭro mahīpatiḥ
triṣu lokeṣu na tv āsīt kaś cid vidura saṃmitaḥ
     dharmanityas tato rājan dharme ca paramaṃ gataḥ
pranaṣṭaṃ śaṃtanor vaṃśaṃ samīkṣya punar uddhṛtam
     tato nirvacanaṃ loke sarvarāṣṭreṣv avartata
vīrasūnāṃ kāśisute deśānāṃ kurujāṅgalam
     sarvadharmavidāṃ bhīṣmaḥ purāṇāṃ gajasāhvayam
dhṛtarāṣṭras tv acakṣuṣṭvād rājyaṃ na pratyapadyata
     karaṇatvāc ca viduraḥ pāṇḍur āsīn mahīpatiḥ
