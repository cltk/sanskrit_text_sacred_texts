[s]
      patitaṃ prekṣya yantāraṃ śalyaḥ sarvāyasīṃ gadām
      ādāya tarasā rājaṃs tasthau girir ivācalaḥ
taṃ dīptam iva kālāgniṃ pāśahastam ivāntakam
      saśṛṅgam iva kaulāsaṃ savajram iva vāsavam
saśūlam iva haryakṣaṃ vane mattam iva dvipam
      javenābhyapatad bhīmaḥ pragṛhya mahatīṃ gadām
tataḥ śaṅkhapraṇādaś ca tūryāṇāṃ ca sahasraśaḥ
      siṃhanādaś ca saṃjajñe śūrāṇāṃ harṣavardhanaḥ
prekṣantaḥ sarvatas tau hi yodhā yodhamahādvipau
      tāvakāś ca pare caiva sādhu sādhv ity athābruvan
na hi madrādhipād anyo rāmād vā yadunandanāt
      soḍhum utsahate vegaṃ bhīmasenasya saṃyuge
tathā madrādhipasyāpi gadā vegaṃ mahātmanaḥ
      soḍhum utsahate nānyo yodho yudhi vṛkodarāt
tau vṛṣāv iva nardantau maṇḍalāni viceratuḥ
      āvalgitau gadāhastau madrarājavṛkodarau
maṇḍalāvarta mārgeṣu gadā viharaṇeṣu ca
      nirviśeṣam abhūd yuddhaṃ tayoḥ puruṣasiṃhayoḥ
taptahemamayaiḥ śubhrair babhūva bhayavardhanī
     agnijvālair ivāviddhā paṭṭaiḥ śalyasya sā gadā
tathaiva carato mārgān maṇḍaleṣu mahātmanaḥ
     vidyud abhrapratīkāśā bhīmasya śuśubhe gadā
tāḍitā madrarājena bhīmasya gadayā gadā
     dīpyamāneva vai rājan sasṛje pāvakārciṣaḥ
tathā bhīmena śalyasya tāḍitā gadayā gadā
     aṅgāravarṣaṃ mumuce tad adbhutam ivābhavat
dantair iva mahānāgau śṛṅgair iva maharṣabhau
     tottrair iva tadānyonyaṃ gadā grābhyāṃ nijaghnatuḥ
tau gadā nihatair gātraiḥ kṣaṇena rudhirokṣitau
     prekṣaṇīyatarāv āstāṃ puṣpitāv iva kiṃśukau
gadayā madrarājena savyadakṣiṇam āhataḥ
     bhīmaseno mahābāhur na cacālācalo yathā
tathā bhīma gadā vegais tāḍyamāno muhur muhuḥ
     śalyo na vivyathe rājan dantinevāhato giriḥ
śuśruve dikṣu sarvāsu tayoḥ puruṣasiṃhayoḥ
     gadā nipātasaṃhrādo vajrayor iva nisvanaḥ
nivṛtya tu mahāvīryau samucchritagadāv ubhau
     punar antaramārgasthau maṇḍalāni viceratuḥ
athābhyetya padāny aṣṭau saṃnipāto 'bhavat tayoḥ
     udyamya lohadaṇḍābhyām atimānuṣa karmaṇoḥ
prārthayānau tadānyo 'nyaṃ maṇḍalāni viceratuḥ
     kriyāviśeṣaṃ kṛtinau darśayām āsatus tadā
athodyamya gade ghore saśṛṅgāv iva parvatau
     tāv ājaghnātur anyonyaṃ yathā bhūmicalo 'calau
tau parasparavegāc ca gadābhyāṃ ca bhṛśāhatau
     yugapat petatur vīrāv ubhāv indradhvajāv iva
ubhayoḥ senayor vīrās tadā hāhākṛto 'bhavan
     bhṛśaṃ marmaṇy abhihatāv ubhāv āstāṃ suvihvalau
tataḥ sagadam āropya madrāṇām ṛṣabhaṃ rathe
     apovāha kṛpaḥ śalyaṃ tūrṇam āyodhanād api
kṣībavad vihvalatvāt tu nimeṣāt punar utthitaḥ
     bhīmaseno gadāpāṇiḥ samāhvayata madrapam
tatas tu tāvakāḥ śūrā nānāśastrasamāyutāḥ
     nānā vāditraśabdena pāṇḍusenām ayodhayan
bhujāv ucchritya śastraṃ ca śabdena mahatā tataḥ
     abhyadravan mahārāja duryodhana purogamāḥ
tad anīkam abhiprekṣya tatas te pāṇḍunandanāḥ
     prayayuḥ siṃhanādena duryodhana vadhepsayā
teṣām āpatatāṃ tūrṇaṃ putras te bharatarṣabha
     prāsena cekitānaṃ vai vivyādha hṛdaye bhṛśam
sa papāta rathopasthe tava putreṇa tāḍitaḥ
     rudhiraughapariklinnaḥ praviśya vipulaṃ tamaḥ
cekitānaṃ hataṃ dṛṣṭvā pāṇḍavānāṃ mahārathāḥ
     prasaktam abhyavarṣanta śaravarṣāṇi bhāgaśaḥ
tāvakānām anīkeṣu pāṇḍavā jitakāśinaḥ
     vyacaranta mahārāja prekṣaṇīyāḥ samantataḥ
kṛpaś ca kṛtavarmā ca saubalaś ca mahābalaḥ
     ayodhayan dharmarājaṃ madrarājapuraskṛtāḥ
bhāradvājasya hantāraṃ bhūri vīryaparākramam
     duryodhano mahārāja dhṛṣṭadyumnam ayodhayat
trisāhasrā rathā rājaṃs tava putreṇa coditāḥ
     ayodhayanta vijayaṃ droṇaputra puraskṛtāḥ
vijaye dhṛtasaṃkālpāḥ samabhityaktajīvitāḥ
     prāviśaṃs tāvakā rājan haṃsā iva mahat saraḥ
tato yuddham abhūd ghoraṃ parasparavadhaiṣiṇām
     anyonyavadhasaṃyuktam anyonyaprītivardhanam
tasmin pravṛtte saṃgrāme rājan vīravarakṣaye
     anileneritaṃ ghoram uttasthau pārthivaṃ rajaḥ
śravaṇān nāmadheyānāṃ pāṇḍavānāṃ ca kīrtanāt
     parasparaṃ vijānīmo ye cāyudhyann abhītavat
tad rajaḥ puruṣavyāghra śoṇitena praśāmitam
     diśaś ca vimalā jajñus tasmin rajasi śāmite
tathā pravṛtte saṃgrāme ghorarūpe bhayānake
     tāvakānāṃ pareṣāṃ ca nāsīt kaś cit parāṅmukhaḥ
brahmalokaparā bhūtvā prārthayanto jayaṃ yudhi
     suyuddhena parākrāntā narāḥ svargam abhipsavaḥ
bhartṛpiṇḍa vimokṣ arthaṃ bhartṛkāryaviniścitāḥ
     svargasaṃsaktamanaso yodhā yuyudhire tadā
nānārūpāṇi śastrāṇi visṛjanto mahārathāḥ
     anyonyam abhigarjantaḥ praharantaḥ parasparam
hatavidhyata gṛhṇīta praharadhvaṃ nikṛntata
     iti sma vācaḥ śrūyante tava teṣāṃ ca vai bale
tataḥ śalyo mahārāja dharmarājaṃ yudhiṣṭhiram
     vivyādha niśitair bāṇair hantukāmo mahāratham
tasya pārtho mahārāja nārācān vai mahāratham
     marmāṇy uddiśya marmajño nicakhāna hasann iva
taṃ vārya pāṇḍavaṃ bāṇair hantukāmo mahāyaśāḥ
     vivyādha samare kruddho bahubhiḥ kaṅkapatribhiḥ
atha bhūyo mahārāja śareṇa nataparvaṇā
     yudhiṣṭhiraṃ samājaghne sarvasainyasya paśyataḥ
dharmarājo 'pi saṃkruddho madrarājaṃ mahāyaśāḥ
     vivyādha niśitair bāṇaiḥ kaṅkabarhiṇa vājitaiḥ
candra senaṃ ca saptatyā sūtaṃ ca navabhiḥ śaraiḥ
     drumasenaṃ catuḥṣaṣṭyā nijaghāna mahārathaḥ
cakrarakṣe hate śalyaḥ pāṇḍavena mahātmanā
     nijaghāna tato rājaṃś cedīn vai pañcaviṃśatim
sātyakiṃ pañcaviṃśatyā bhīmasenaṃ ca pañcabhiḥ
     mādrīputrau śatenājau vivyādha niśitaiḥ śaraiḥ
evaṃ vicaratas tasya saṃgrāme rājasattama
     saṃpreṣayac chitān pārtaḥ śarān āśīviṣopamān
dhvajāgraṃ cāsya samare kuntīputro yudhiṣṭhiraḥ
     pramukhe vartamānasya bhallenāpaharad rathāt
pāṇḍuputreṇa vai tasya ketuṃ chinnaṃ mahātmanā
     nipatantam apaśyāma giriśṛṅgam ivāhatam
dhvajaṃ nipatitaṃ dṛṣṭvā pāṇḍavaṃ ca vyavasthitam
     saṃkruddho madrarājo 'bhūc charavarṣaṃ mumoca ha
śalyaḥ sāyakavarṣeṇa parjanya iva vṛṣṭimān
     abhyavarṣad ameyātmā kṣatriyaṃ kṣatriyarṣabhaḥ
sātyakiṃ bhīmasenaṃ ca mādrīputrau ca pāṇḍavau
     ekaikaṃ pañcabhir viddhvā yudhiṣṭhiram apīḍayat
tato bāṇamayaṃ jālaṃ vitataṃ pāṇḍavor asi
     apaśyāma mahārāja meghajālam ivodgatam
tasyā śalyo raṇe kruddho bāṇaiḥ saṃnataparvabhiḥ
     diśaḥ pracchādayām āsa pradiśaś ca mahārathaḥ
tato yudhiṣṭhiro rājā bāṇajālena pīḍitaḥ
     babhūva hṛtavikrānto jambho vṛtra haṇā yathā
