[vai]
      tato divyāstrasaṃpannā gandharvā hemamālinaḥ
      visṛjantaḥ śarān dīptān samantāt paryavārayan
catvāraḥ pāṇḍavā vīrā gandharvāś ca sahasraśaḥ
      raṇe saṃnyapatan rājaṃs tad adbhutam ivābhavat
yathā karṇasya ca ratho dhārtarāṣṭrasya cobhayoḥ
      gandharvaiḥ śataśo chinnau tathā teṣāṃ pracakrire
tān samāpatato rājan gandharvāñ śataśo raṇe
      pratyagṛhṇan naravyāghrāḥ śaravarṣair anekaśaḥ
avakīryamāṇāḥ khagamāḥ śaravarṣaiḥ samantataḥ
      na śekuḥ pāṇḍuputrāṇāṃ samīpe parivartitum
abhikruddhān abhiprekṣya gandharvān arjunas tadā
      lakṣayitvātha divyāni mahāstrāṇy upacakrame
sahasrāṇāṃ sahasraṃ sa prāhiṇod yamasādanam
      āgneyenārjunaḥ saṃkhye gandharvāṇāṃ balotkaṭaḥ
tathā bhīmo maheṣvāsaḥ saṃyuge balināṃ varaḥ
      gandharvāñ śataśo rājañ jaghāna niśitaiḥ śaraiḥ
mādrīputrāv api tathā yudhyamānau balotkaṭau
      parigṛhyāgrato rājañ jaghnatuḥ śataśaḥ parān
te vadhyamānā gandharvā divyair astrair mahātmabhiḥ
     utpetuḥ kham upādāya dhṛtarāṣṭra sutāṃs tataḥ
tān utpatiṣṇūn buddhvā tu kuntīputro dhanaṃjayaḥ
     mahatā śarajālena samantāt paryavārayat
te baddhāḥ śarajālena śakuntā iva pañjare
     vavarṣur arjunaṃ krodhād gadā śaktyṛṣṭi vṛṣṭibhiḥ
gadā śaktyasi vṛṣṭīs tā nihatya sa mahāstravit
     gātrāṇi cāhanad bhallair gandharvāṇāṃ dhanaṃjayaḥ
śirobhiḥ prapatad bhiś ca caraṇair bāhubhis tathā
     aśmavṛṣṭir ivābhāti pareṣām abhavad bhayam
te vadhyamānā gandharvāḥ pāṇḍavena mahātmanā
     bhūmiṣṭham antarikṣasthāḥ śaravarṣair avākiran
teṣāṃ tu śaravarṣāṇi savyasācī paraṃtapaḥ
     astraiḥ saṃvārya tejasvī gandharvān pratyavidhyata
sthūṇākarṇendrajālaṃ ca sauraṃ cāpi tathārjunaḥ
     āgneyaṃ cāpi saumyaṃ ca sasarja kurunandanaḥ
te dahyamānā ganharvāḥ kuntīputrasya sāyakaiḥ
     daiteyā iva śakreṇa viṣādam agaman param
ūrdhvam ākramamāṇāś ca śarajālena vāritāḥ
     visarpamāṇā bhallaiś ca vāryante savyasācinā
gandharvāṃs trāsitān dṛṣṭvā kuntīputreṇa dhīmatā
     citraseno gadāṃ gṛhya savyasācinam ādravat
tasyābhipatatas tūrṇaṃ gadāhastasya saṃyuge
     gadāṃ sarvāyasīṃ pārthaḥ śaraiś ciccheda saptadhā
sagadāṃ bahudhā dṛṣṭvā kṛttāṃ bāṇais tarasvinā
     saṃvṛtya vidyayātmānaṃ yodhayām āsa pāṇḍavam
     astrāṇi tasya divyāni yodhayām āsa khe sthitaḥ
ganharva rājo balavān māyayāntarhitas tadā
     antarhitaṃ samālakṣya praharantam athārjunaḥ
     tāḍayām āsa khacarair divyāstrapratimantritaiḥ
antardhānavadhaṃ cāsya cakre kruddho 'rjunas tadā
     śabdavedyam upāśritya bahurūpo dhanaṃjayaḥ
sa vadyamānas tair astrair arjunena mahātmanā
     athāsya darśayām āsa tadātmānaṃ priyaṃ sakhā
citrasenam athālakṣya sakhāyaṃ yudhi durbalam
     saṃjahārāstram atha tat prasṛṣṭaṃ pāṇḍavarṣabhaḥ
dṛṣṭvā tu pāṇḍavāḥ sarve saṃhṛtāstraṃ dhanaṃjayam
     saṃjahruḥ pradutān aśvāñ śaravegān dhanūṃṣi ca
citrasenaś ca bhīmaś ca savyasācī yamāv api
     pṛṣṭvā kauśalam anyonyaṃ ratheṣv evāvatasthire
