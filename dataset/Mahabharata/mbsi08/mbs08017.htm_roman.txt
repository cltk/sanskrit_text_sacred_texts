[s]
      hastibhis tu mahāmātrās tava putreṇa coditāḥ
      dhṛṣṭadyumnaṃ jighāṃsantaḥ kruddhāḥ pārṣatam abhyayuḥ
prācyāś ca dākṣiṇātyāś ca pravīrā gajayodhinaḥ
      aṅgā vaṅgāś ca puṇḍrāś ca māgadhās tāmraliptakāḥ
mekalāḥ kośalā madrā daśārṇā niṣadhās tathā
      gajayuddheṣu kuśalāḥ kaliṅgaiḥ saha bhārata
śaratomara nārācair vṛṣṭimanta ivāmbudāḥ
      siṣicus te tataḥ sarve pāñcālācalam āhave
tān saṃmimardiṣur nāgān pārṣṇyaṅguṣṭhāṅkuśair bhṛśam
      pothitān pārṣato bāṇair nārācaiś cābhyavīvṛṣat
ekaikaṃ daśabhiḥ ṣaḍbhir aṣṭābhir api bhārata
      dviradān abhivivyādha kṣiptair girinibhāñ śaraiḥ
      pracchādyamāno dviradair meghair iva divākaraḥ
paryāsuḥ pāṇḍupāñcālā nadanto niśitāyudhāḥ
      tān nāgān abhivarṣanto jyātantrī śaranāditaiḥ
nakulaḥ sahadevaś ca draupadeyāḥ prabhadrakāḥ
      sātyakiś ca śikhaṇḍī ca cekitānaś ca vīryavān
te mlecchaiḥ preṣitā nāgā narān aśvān rathān api
      hastair ākṣipya mamṛduḥ padbhiś cāpy atimanyavaḥ
bibhiduś ca viṣāṇāgraiḥ samākṣipya ca vikṣipuḥ
     viṣāṇa lagnaiś cāpy anye paripetur vibhīṣaṇāḥ
pramukhe vartamānaṃ tu dvipaṃ vaṅgasya sātyakiḥ
     nārācenogra vegena bhittvā marmaṇy apātayat
tasyāvarjitanāgasya dviradād utpatiṣyataḥ
     nārācenābhinad vakṣaḥ so 'patad bhuvi sātyakeḥ
puṇḍrasyāpatato nāgaṃ calantam iva parvatam
     sahadevaḥ prayatnāt tair nārācair vyahanat tribhiḥ
vipatākaṃ viyantāraṃ vivarma dhvajajīvitam
     taṃ kṛtvā dviradaṃ bhūyaḥ sahadevo 'ṅgam abhyagāt
sahadevaṃ tu nakulo vārayitvāṅgam ārdayat
     nārācair yamadaṇḍābhais tribhir nāgaṃ śatena ca
divākarakaraprakhyān aṅgaś cikṣepa tomarān
     nakulāya śatāny aṣṭau tridhaikaikaṃ tu so 'cchinat
tathārdha candreṇa śiras tasya ciccheda pāṇḍavaḥ
     sa papāta hato mlecchas tenaiva saha dantinā
ācārya putre nihate hastiśikṣā viśārade
     aṅgāḥ kruddhā mahāmātrā nāgair nakulam abhyayuḥ
calat patākaiḥ pramukhair hemakakṣyā tanuc chadaiḥ
     mimardiśantas tvaritāḥ pradīptair iva parvataiḥ
mekalotkala kāliṅgā niṣādās tāmraliptakāḥ
     śaratomara varṣāṇi vimuñcanto jighāṃsavaḥ
taiś chādyamānaṃ nakulaṃ divākaram ivāmbudaiḥ
     pari petuḥ susaṃrabdhāḥ pāṇḍupāñcāla somakāḥ
tatas tad abhavad yuddhaṃ rathināṃ hastibhiḥ saha
     sṛjatāṃ śaravarṣāṇi tomarāṃś ca sahasraśaḥ
nāgānāṃ prasphuṭuḥ kumbhā marmāṇi vividhāni ca
     dantāś caivātividdhānāṃ nārācair bhūṣaṇāni ca
teṣām aṣṭau mahānāgāṃś catuḥṣaṣṭyā sutejanaiḥ
     sahadevo jaghānāśu te petuḥ saha sādibhiḥ
añjo gatibhir āyamya prayatnād dhanur uttamam
     nārācair ahanan nāgān nakulaḥ kuranandana
tataḥ śaineya pāñcālyau draupadeyāḥ prabhadrakāḥ
     śikhaṇḍī ca mahānāgān siṣicuḥ śaravṛṣṭibhiḥ
te pāṇḍuyodhāmbudharaiḥ śatrudviradaparvatāḥ
     bāṇavarṣair hatāḥ petur vajravarṣair ivācalāḥ
evaṃ hatvā tava gajāṃs te pāṇḍunarakuñjarāḥ
     drutaṃ senām avaikṣanta bhinnakūlām ivāpagām
te tāṃ senām avālokya pāṇḍuputrasya sainikāḥ
     vikṣobhayitvā ca punaḥ karṇam evābhidudruvuḥ
sahadevaṃ tataḥ kruddhaṃ dahantaṃ tava vāhinīm
     duḥśāsano mahārāja bhrātā bhrātaram abhyayāt
tau sametau mahāyuddhe dṛṣṭvā tatra narādhipāḥ
     siṃhanāda ravāṃś cakrur vāsāṃsy ādudhuvuś ca ha
tato bhārata kruddhena tava putreṇa dhanvinā
     pāṇḍuputras tribhir bāṇair vakṣasy abhihato balī
sahadevas tato rājan nārācena tavātmajam
     viddhvā vivyādha saptatyā sārathiṃ ca tribhis tribhiḥ
duḥśāsanas tadā rājaṃś chittvā cāpaṃ mahāhave
     sahadevaṃ trisaptatyā bāhvor urasi cārdayat
sahadevas tataḥ kruddhaḥ khaḍgaṃ gṛhya mahāhave
     vyāvidhyata yudhāṃ śreṣṭhaḥ śrīmāṃs tava sutaṃ prati
sa mārgaṇagaṇaṃ cāpaṃ chittvā tasya mahān asiḥ
     nipapāta tato bhūmau cyutaḥ sarpa ivāmbarāt
athānyad dhanur ādāya sahadevaḥ pratāpavān
     duḥśāsanāya cikṣepa bāṇam antakaraṃ tataḥ
tam āpatantaṃ viśikhaṃ yamadaṇḍopamatviṣam
     khaḍgena śitadhāreṇa dvidhā ciccheda kauravaḥ
tam āpatantaṃ sahasā nistriṃśaṃ niśitaiḥ śaraiḥ
     pātayām āsa samare sahadevo hasann iva
tato bāṇāṃś catuḥṣaṣṭiṃ tava putro mahāraṇe
     sahadeva rathe tūrṇaṃ pātayām āsa bhārata
tāñ śarān samare rājan vegenāpatato bahūn
     ekaikaṃ pañcabhir bāṇaiḥ sahadevo nyakṛntata
sa nivārya mahābāṇāṃs tava putreṇa preṣitān
     athāsmai subahūn bbāṇāṃr mādrīputraḥ samācinot
tataḥ kruddho mahārāja sahadevaḥ pratāvanā
     samādhatta śaraṃ ghoraṃ mṛtyukālāntakopamam
     vikṛṣya balavac cāpaṃ tava putrāya so 'sṛjat
sa taṃ nirbhidya vegena bhittvā ca kavacaṃ mahat
     prāviśad dharaṇīṃ rājan valmīkam iva pannagaḥ
     tataḥ sa mumuhe rājaṃs tava putro mahārathaḥ
mūḍhaṃ cainaṃ samālakṣya sārathis tvarito ratham
     apovāha bhṛśaṃ trasto vadhyamānaṃ śitaiḥ śaraiḥ
parājitya raṇe taṃ tu pāṇḍavaḥ pāṇḍupūrvaja
     duryodhana balaṃ hṛṣṭaḥ prāmathad vai samantataḥ
pipīlikā puṭaṃ rājan yathāmṛdnān naro ruṣā
     tathā sā kauravī senā mṛditā tena bhārata
nakulaṃ rabhasaṃ yuddhe dārayantaṃ varūthinīm
     karṇo vaikartano rājan vārayām āsa vai tadā
nakulaś ca tadā karṇaṃ prahasann idam abravīt
     cirasya bata dṛṣṭo 'haṃ daivataiḥ saumya cakṣuṣā
yasya me tvaṃ raṇe pāpacakṣur viṣayam āgataḥ
     tvaṃ hi mūlam anarthānāṃ vairasya kalahasya ca
tvad doṣāt kuravaḥ kṣīṇāḥ samāsādya parasparam
     tvām adya samare hatvā kṛtakṛtyo 'smi vijvaraḥ
evam uktaḥ pratyuvāca nakulaṃ sūtanandanaḥ
     sadṛśaṃ rājaputrasya dhanvinaś ca viśeṣataḥ
praharasva raṇe bāla paśyāmas tava pauruṣam
     karmakṛtvā raṇe śūra tataḥ katthitum arhasi
anuktvā samare tāta śūrā yudhyanti śaktitaḥ
     sa yudhyasva mayā śaktyā vineṣye darpam adya te
ity uktvā prāharat tūrṇaṃ pāṇḍuputrāya sūtajaḥ
     vivyādha cainaṃ samare trisaptatyā śilīmukhaiḥ
nakulas tu tato viddhaḥ sūtaputreṇa bhārata
     aśīty āśīviṣaprakhyaiḥ sūtaputram avidhyata
tasya karṇo dhanuś chittvā svarṇapuṅkhaiḥ śilāśitaiḥ
     triṃśatā parameṣvāsaḥ śaraiḥ pāṇḍavam ārdayat
te tasya kavacaṃ bhittvā papuḥ śoṇitam āhave
     āśīviṣā yathā nāgā bhittvā gāṃ salilaṃ papuḥ
athānyad dhanur ādāya hemapṛṣṭhaṃ durāsadam
     karṇaṃ vivyādha viṃśatyā sārathiṃ ca tribhiḥ śaraiḥ
tataḥ kruddho mahārāja nakulaḥ paravīrahā
     kṣurapreṇa sutīkṣṇena karṇasya dhanur acchinat
athainaṃ chinnadhanvānaṃ sāyakānāṃ śatais tribhiḥ
     ājaghne prahasan vīraḥ sarvalokamahāratham
karṇam abhyarditaṃ dṛṣṭvā pāṇḍuputreṇa māriṣa
     vismayaṃ paramaṃ jagmū rathinaḥ saha daivataiḥ
athānyad dhanur ādāya karṇo vaikartanas tadā
     nakulaṃ pañcabhir bāṇair jatru deśe samārdayat
uraḥsthair atha tair bāṇair mādrīputro vyarocata
     svaraśmibhir ivādityo bhuvane visṛjan prabhām
nakukas tu tataḥ karṇaṃ viddhvā saptabhir āyasaiḥ
     athāsya dhanuṣaḥ koṭiṃ punaś ciccheda māriṣa
so 'nyat kārmukam ādāya samare vegavattaram
     nakulasya tato bāṇaiḥ sarvato 'vārayad diśaḥ
saṃchādyamānaḥ sahasā karṇa cāpacyutaiḥ śaraiḥ
     ciccheda sa śarāṃs tūrṇaṃ śarair eva mahārathaḥ
tato bāṇamayaṃ jālaṃ vitataṃ vyomny adṛśyata
     khadyotānāṃ gaṇair evaṃ saṃpatadbhir yathā nabhaḥ
tair vimuktaiḥ śaraśataiś chāditaṃ gaganaṃ tadā
     śalabhānāṃ yathā vrātais tadvad āsīt samākulam
te śarā hemavikṛtāḥ saṃpatanto muhur muhuḥ
     śreṇī kṛtā abhāsanta haṃsāḥ śreṇī gatā iva
bāṇajālāvṛte vyomni chādite ca divākare
     samasarpat tato bhūtaṃ kiṃ cid eva viśāṃ pate
niruddhe tatra mārge tu śarasaṃghaiḥ samantataḥ
     vyarocatāṃ mahābhāgau bālasūryāv ivoditau
karṇa cāpacyutair bāṇair vadhyamānās tu somakāḥ
     avālīyanta rājendra vedanārtāḥ śarārditāḥ
nakulasya tathā bāṇair vadhyamānā camūs tava
     vyaśīryata diśo rājan vātanunnā ivāmbudāḥ
te sene vadhyamāne tu tābhyāṃ divyair mahāśaraiḥ
     śarapātam apakramya tataḥ prekṣakavat sthite
protsārite jane tasmin karṇa pāṇḍavayoḥ śaraiḥ
     vivyādhāte mahātmānāv anyonyaṃ śaravṛṣṭibhiḥ
nidarśayantau tv astrāṇi divyāni raṇamūrdhani
     chādayantau ca sahasā parasparavadhaiṣiṇau
nakulena śarā muktāḥ kaṅkabarṇiṇa vāsasaḥ
     te tu karṇam avacchādya vyatiṣṭhanta yathā pure
śaraveśma praviṣṭau tau dadṛśāte na kaiś cana
     candrasūryau yathā rājaṃś chādyamānau jalāgame
tataḥ kruddho raṇe karṇaḥ kṛtvā ghorataraṃ vapuḥ
     pāṇḍavaṃ chāddayām āsa samantāc charavṛṣṭibhiḥ
sacchādyamānaḥ samare sūtaputreṇa pāṇḍavaḥ
     na cakāra vyathāṃ rājan bhāskaro jaladair yathā
tataḥ prahasyādhirathiḥ śarajālāni māriṣa
     preṣayām āsa samare śataśo 'tha sahasraśaḥ
ekac chāyam abhūt sarvaṃ tasya bāṇair mahātmanaḥ
     abhrac chāyeva saṃjajñe saṃpatadbhiḥ śarottamaiḥ
tataḥ karṇo mahārāja dhanuś chittvā mahātmanaḥ
     sārathiṃ pātayām āsa rathanīḍād dhasann iva
tathāśvāṃś caturaś cāsya caturbhir niśitaiḥ śaraiḥ
     yamasya sadanaṃ tūrṇaṃ preṣayām āsa bhārata
athāsya taṃ rathaṃ tūrṇaṃ tilaśo vyadhamac charaiḥ
     patākāṃ cakrarakṣau ca dhvajaṃ khaḍgaṃ ca māriṣa
     śatacandraṃ tataś carma sarvopakaraṇāni ca
hatāśvo virathaś caiva vivarmā ca viśāṃ pate
     avatīrya rathāt tūrṇaṃ parighaṃ gṛhya viṣṭhitaḥ
tam udyataṃ mahāghoraṃ parighaṃ tasya sūtajaḥ
     vyahanat sāyakai rājañ śataśo 'tha sahasraśaḥ
vyāyudhaṃ cainam ālakṣya śaraiḥ saṃnataparvabhiḥ
     ārdayad bahuśaḥ karṇo na cainaṃ samapīḍayat
sa vadhyamānaḥ samare kṛtāstreṇa balīyasā
     prādravat sahasā rājan nakulo vyākulendriyaḥ
tam abhidrutya rādheyaḥ prahasan vai punaḥ punaḥ
     sa jyam asya dhanuḥ kaṇṭhe so 'vāsṛjata bhārata
tataḥ sa śuśubhe rājan kaṇṭhāsaktamahādhanuḥ
     pariveṣam anuprāpto yathā syād vyomni candramāḥ
     yathaiva ca sito meghaḥ śakracāpena śobhitaḥ
tam abravīt tadā karṇo vyarthaṃ vyāhṛtavān asi
     vadedānīṃ punar hṛṣṭo vadhyaṃ māṃ tvaṃ punaḥ punaḥ
mā yotsīr gurubhiḥ sārdhaṃ balavadbhiś ca pāṇḍava
     sadṛśais tāta yudhyasva vrīḍāṃ mā kuru pāṇḍava
     gṛhaṃ vā gaccha mādreya yatra vā kṛṣṇa phalgunau
evam uktvā mahārāja vyasarjayata taṃ tataḥ
     vadhaprāptaṃ tu taṃ rājan nāvadhīt sūtanandanaḥ
     smṛtvā kuntyā vaco rājaṃs tata enaṃ vyasarjayat
visṛṣṭaḥ pāṇḍavo rājan sūtaputreṇa dhanvinā
     vrīḍann iva jagāmātha yudhiṣṭhira rathaṃ prati
āruroha rathaṃ cāpi sūtaputra pratāpinaḥ
     niḥśvasan duḥkhasaṃtaptaḥ kumbhe kṣipta ivoragaḥ
taṃ visṛjya raṇe karṇaḥ pāñcālāṃs tvarito yayau
     rathenātipatākena candra varṇahayena ca
tatrākrando mahān āsīt pāṇḍavānāṃ viśāṃ pate
     dṛṣṭvā senāpatiṃ yāntaṃ pāñcālānāṃ rathavrajān
tatrākaron mahārāja kadanaṃ sūtanandanaḥ
    madhyaṃ gate dinakare cakravat pracaran prabhuḥ
bhagnacakrai rathaiḥ kec cic channadhvajapatākibhiḥ
    sasūtair hatasūtaiś ca bhagnākṣaiś caiva māriṣa
    hriyamāṇān apaśyāma pāñcālānāṃ rathavrajān
tatra tatra ca saṃbhrāntā viccerur mattakuñjarāḥ
    davāgninā parītāṅgā yathaiva syur mahāvane
bhinnakumbhā virudhirāś chinnahastāś ca vāraṇāḥ
    bhinnagātravarāś caiva chinnavālāś ca māriṣa
    chinnābbhrāṇīva saṃpetur vadhyamānā mahātmanā
apare trāsitā nāgā nārācaśatatomaraiḥ
    tam evābhimukhā yānti śalabhā iva pāvakam
apare niṣṭanantaḥ sma vyadṛśyanta mahādvipāḥ
    kṣarantaḥ śoṇitaṃ gātrair nagā iva jalaplavam
uraś chadair vimuktāś ca vālabandhaiś ca vājinaḥ
    rājataiś ca tathā kāṃsyaiḥ sauvarṇaiś caiva bhūṣaṇaiḥ
hīnā āstaraṇaiś caiva khalīnaiś ca vivarjitāḥ
    cāmaraiś ca kuthābhiś ca tūṇīraiḥ patitair api
nihataiḥ sādibhiś caiva śūrair āhavaśobhibhiḥ
    apaśyāma raṇe tatra bhrāmyamāṇān hayottamān
prāsaiḥ khaḍgaiś ca saṃsyūtān ṛṣṭibbhiś ca narādhipa
    hayayodhān apaśyāma kañcukoṣṇīṣa dhāriṇaḥ
rathān hemapariṣkārān suyuktāñ javanair hayaiḥ
    bhramamāṇān apaśyāma hateṣu rathiṣu drutam
bhagnākṣakūbarān kāṃś cic chinnacakrāṃś ca māriṣa
    vipatākādhvajāṃś cānyāñ chinneṣāyuga bandhurān
vihīnān rathinas tatra dhāvamānān samantataḥ
    sūryaputra śarais trastān apaśyāma viśāṃ pate
viśastrāṃś ca tathaivānyān saśastrāṃś ca bahūn hatān
    tāvakāñ jālasaṃchannān uro ghaṇṭā vibhūṣitān
nānāvarṇavicitrābhiḥ patākābhir alaṃkṛtān
    padātīn anvapaśyāma dhāvamānān samantataḥ
śirāṃsi bāhūn ūrūṃś ca chinnān anyāṃs tathā yudhi
    karṇa cāpa cyutair bāṇair apaśyāma vinākṛtān
mahān vyatikaro raudro yodhānām anvadṛśyata
    karṇa sāyakanunnānāṃ hatānāṃ niśitaiḥ śaraiḥ
te vadhyamānāḥ samare sūtaputreṇa sṛñjayāḥ
    tam evābhimukhā yānti pataṃgā iva pāvakam
taṃ dahantam anīkāni tatra tatra mahāratham
    kṣatriyā varjayām āsur yugāntāgnim ivolbaṇam
hataśeṣās tu ye vīrāḥ pāñcālānāṃ mahārathāḥ
    tān prabhagnān drutān karṇaḥ pṛṣṭhato vikirañ śaraiḥ
    abhyadhāvata tejasvī viśīrṇakavacadhvajān
tāpayām āsa tān bāṇaiḥ sūtaputro mahārathaḥ
    madhyaṃdinam anuprāpto bhūtānīva tamonudaḥ
