[vai]
      atha rājā trigartānāṃ suśarmā rathayūthapaḥ
      prāptakālam idaṃ vākyam ucāva tvarito bhṛśam
asakṛn nikṛtaḥ pūrvaṃ matsyaiḥ sālveyakaiḥ saha
      sūtena caiva matsyasya kīcakena punaḥ punaḥ
bādhito bandhubhiḥ sārdhaṃ balād balavatā vibho
      sa karṇam abhyudīkṣyātha duryodhanam abhāṣata
asakṛn matsyarājñā me rāṣṭraṃ bādhitam ojasā
      praṇetā kīcakaś cāsya balavān abhavat purā
krūro 'marṣī sa duṣṭātmā bhuvi prakhyātavikramaḥ
      nihatas tatra gandharvaiḥ pāpakarmā nṛśaṃsavān
tasmiṃś ca nihate rājan hīnadarpo nirāśrayaḥ
      bhaviṣyati nirutsāho virāṭa iti me matiḥ
tatra yātrā mama matā yadi te rocate 'nagha
      kauravāṇāṃ ca sarveṣāṃ karṇasya ca mahātmanaḥ
etat prāptam ahaṃ manye kāryam ātyayikaṃ hitam
      rāṣṭraṃ tasyābhiyātv āśu bahu dhānyasamākulam
ādadāmo 'sya ratnāni vividhāni vasūni ca
      grāmān rāṣṭrāṇi vā tasya hariṣyāmo vibhāgaśaḥ
atha vā gosahasrāṇi bahūni ca śubhāni ca
     vividhāni hariṣyāmaḥ pratipīḍya puraṃ balāt
kauravaiḥ saha saṃgamya trigartaiś ca viśāṃ pate
     gās tasyāpaharāmāśu saha sarvaiḥ susaṃhatāḥ
saṃdhiṃ vā tena kṛtvā tu nibadhnīmo 'sya pauruṣam
     hatvā cāsya camūṃ kṛtsnāṃ vaśam anvānayāmahe
taṃ vaśe nyāyataḥ kṛtvā sukhaṃ vatsyāmahe vayam
     bhavato balavṛddhiś ca bhaviṣyati na saṃśayaḥ
tac chrutvā vacanaṃ tasya karṇo rājānam abravīt
     sūktaṃ suśarmaṇā vākyaṃ prāptakālaṃ hitaṃ ca naḥ
tasmāt kṣipraṃ viniryāmo yojayitvā varūthinīm
     vibhajya cāpy anīkāni yathā vā manyase 'nagha
prajñāvān kuruvṛddho 'yaṃ sarveṣāṃ naḥ pitāmahaḥ
     ācāryaś ca tathā droṇaḥ kṛpaḥ śāradvatas tathā
manyante te yathā sarve tathā yātrā vidhīyatām
     saṃmantrya cāśu gacchāmaḥ sādhanārthaṃ mahīpateḥ
kiṃ ca naḥ pāṇḍavaiḥ kāryaṃ hīnārthabalapauruṣaiḥ
     atyarthaṃ vā pranaṣṭās te prāptā vāpi yamakṣayam
yāmo rājann anudvignā virāṭa viṣayaṃ vayam
     ādāsyāmo hi gās tasya vividhāni vasūmi ca
tato duryodhano rājā vākyam ādāya tasya tat
     vaikartanasya karṇasya kṣipram ājñāpayat svayam
śāsane nityasaṃyuktaṃ duḥśāsanam anantaram
     saha vṛddhais tu saṃmantrya kṣipraṃ yojaya vāhinīm
yathoddeśaṃ ca gacchāmaḥ sahitāḥ sarvakauravaiḥ
     suśarmā tu yathoddiṣṭaṃ deśaṃ yātu mahārathaḥ
trigartaiḥ sahito rājā samagrabalavāhanaḥ
     prāg eva hi susaṃvīto matsyasya viṣayaṃ prati
jaghanyato vayaṃ tatra yāsyāmo divasāntaram
     viṣayaṃ matsyarājasya susamṛddhaṃ susaṃhatāḥ
te yātvā sahasā tatra virāṭanagaraṃ prati
     kṣipraṃ gopān samāsādya gṛhṇantu vipulaṃ dhanam
gavāṃ śatasahasrāṇi śrīmanti guṇavanti ca
     vayam api nigṛhṇīmo dvidhākṛtvā varūthinīm
sa sma gatvā yathoddiṣṭāṃ diśaṃ vahner mahīpatiḥ
     ādatta gāḥ suśarmātha gharmapakṣasya saptamīm
aparaṃ divasaṃ sarve rājan saṃbhūya kauravāḥ
     aṣṭamyāṃ tāny agṛhṇanta gokulāni sahasraśaḥ
