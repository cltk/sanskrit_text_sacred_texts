sukeśaṃ dhārmikaṃ dṛṣṭvā varalabdhaṃ ca rākṣasaṃ
 grāmaṇīr nāma gandharvo viśvāvasusamaprabhaḥ
tasya devavatī nāma dvitīyā śrīr ivātmajā
 tāṃ sukeśāya dharmeṇa dadau dakṣaḥ śriyaṃ yathā
varadānakṛtaiśvaryaṃ sā taṃ prāpya patiṃ priyam
 āsīd devavatī tuṣṭā dhanaṃ prāpyeva nirdhanaḥ
sa tayā saha saṃyukto rarāja rajanīcaraḥ
 añjanād abhiniṣkrāntaḥ kareṇveva mahāgajaḥ
devavatyāṃ sukeśas tu janayām āsa rāghava
 trīṃs triṇetra samān putrān rākṣasān rākṣasādhipaḥ
 mālyavantaṃ sumāliṃ ca māliṃ ca balināṃ varam
trayo lokā ivāvyagrāḥ sthitās traya ivāgnayaḥ
 trayo mantrā ivātyugrās trayo ghorā ivāmayāḥ
trayaḥ sukeśasya sutās tretāgnisamavarcasaḥ
 vivṛddhim agamaṃs tatra vyādhayopekṣitā iva
varaprāptiṃ pitus te tu jñātvaiśvaryaṃ tato mahat
 tapas taptuṃ gatā meruṃ bhrātaraḥ kṛtaniścayāḥ
pragṛhya niyamān ghorān rākṣasā nṛpasattama
 vicerus te tapo ghoraṃ sarvabhūtabhayāvaham
satyārjava damopetais tapobhir bhuvi duṣkaraiḥ
 saṃtāpayantas trīṁl lokān sadevāsuramānuṣān
tato vibhuś caturvaktro vimānavaram āsthitaḥ
 sukeśaputrān āmantrya varado 'smīty abhāṣata
brahmāṇaṃ varadaṃ jñātvā sendrair devagaṇair vṛtam
 ūcuḥ prāñjalayaḥ sarve vepamānā iva drumāḥ
tapasārādhito devayadi no diśase varam
 ajeyāḥ śatruhantāras tathaiva cirajīvinaḥ
 prabhaviṣṇavo bhavāmeti parasparam anuvratāḥ
evaṃ bhaviṣyatīty uktvā sukeśatanayān prabhuḥ
 prayayau brahmalokāya brahmā brāhmaṇavatsalaḥ
varaṃ labdhvā tataḥ sarve rāma rātriṃcarās tadā
 surāsurān prabādhante varadānāt sunirbhayāḥ
tair vadhyamānās tridaśāḥ sarṣisaṃghāḥ sacāraṇāḥ
 trātāraṃ nādhigacchanti nirayasthā yathā narāḥ
atha te viśvakarmāṇaṃ śilpināṃ varam avyayam
 ūcuḥ sametya saṃhṛṣṭā rākṣasā raghusattama
gṛhakartā bhavān eva devānāṃ hṛdayepsitam
 asmākam api tāvat tvaṃ gṛhaṃ kuru mahāmate
himavantaṃ samāśritya meruṃ mandaram eva vā
 maheśvaragṛhaprakhyaṃ gṛhaṃ naḥ kriyatāṃ mahat
viśvakarmā tatas teṣāṃ rākṣasānāṃ mahābhujaḥ
 nivāsaṃ kathayām āsa śakrasyevāmarāvatīm
dakṣiṇasyodadhes tīre trikūṭo nāma parvataḥ
 śikhare tasya śailasya madhyame 'mbudasaṃnibhe
 śakunair api duṣprāpe ṭaṅkacchinnacaturdiśi
triṃśadyojanavistīrṇā svarṇaprākāratoraṇā
 mayā laṅketi nagarī śakrājñaptena nirmitā
tasyāṃ vasata durdharṣāḥ puryāṃ rākṣasasattamāḥ
 amarāvatīṃ samāsādya sendrā iva divaukasaḥ
laṅkā durgaṃ samāsādya rākṣasair bahubhir vṛtāḥ
 bhaviṣyatha durādharṣāḥ śatrūṇāṃ śatrusūdanāḥ
viśvakarmavacaḥ śrutvā tatas te rāma rākṣasāḥ
 sahasrānucarā gatvā laṅkāṃ tām avasan purīm
dṛḍhaprākāraparikhāṃ haimair gṛhaśatair vṛtām
 laṅkām avāpya te hṛṣṭā viharanti niśācarāḥ
narmadā nāma gandharvī nānādharmasamedhitā
 tasyāḥ kanyā trayaṃ hy āsīd dhīśrīkīrtisamadyuti
jyeṣṭhakrameṇa sā teṣāṃ rākṣasānām arākṣasī
 kanyās tāḥ pradadau hṛṣṭā pūrṇacandranibhānanāḥ
trayāṇāṃ rākṣasendrāṇāṃ tisro gandharvakanyakāḥ
 mātrā dattā mahābhāgā nakṣatre bhagadaivate
kṛtadārās tu te rāma sukeśatanayāḥ prabho
 bhāryābhiḥ saha cikrīḍur apsarobhir ivāmarāḥ
tatra mālyavato bhāryā sundarī nāma sundarī
 sa tasyāṃ janayām āsa yad apatyaṃ nibodha tat
vajramuṣṭir virūpākṣo durmukhaś caiva rākṣasaḥ
 suptaghno yajñakopaś ca mattonmattau tathaiva ca
 analā cābhavat kanyā sundaryāṃ rāma sundarī
sumālino 'pi bhāryāsīt pūrṇacandranibhānanā
 nāmnā ketumatī nāma prāṇebhyo 'pi garīyasī
sumālī janayām āsa yad apatyaṃ niśācaraḥ
 ketumatyāṃ mahārāja tan nibodhānupūrvaśaḥ
prahasto 'kampanaiś caiva vikaṭaḥ kālakārmukaḥ
 dhūmrākśaś cātha daṇḍaś ca supārśvaś ca mahābalaḥ
saṃhrādiḥ praghasaś caiva bhāsakarṇaś ca rākṣasaḥ
 rākā puṣpotkaṭā caiva kaikasī ca śucismitā
 kumbhīnasī ca ity ete sumāleḥ prasavāḥ smṛtāḥ
māles tu vasudā nāma gandharvī rūpaśālinī
 bhāryāsīt padmapatrākṣī svakṣī yakṣī varopamā
sumāler anujas tasyāṃ janayām āsa yat prabho
 apatyaṃ kathyamānaṃ tan mayā tvaṃ śṛṇu rāghava
analaś cānilaś caiva haraḥ saṃpātir eva ca
 ete vibhīṣaṇāmātyā māleyās te niśācarāḥ
tatas tu te rākṣasapuṃgavās trayo; niśācaraiḥ putraśataiś ca saṃvṛtāḥ
 surān sahendrān ṛṣināgadānavān; babādhire te balavīryadarpitāḥ
jagad bhramanto 'nilavad durāsadā; raṇe ca mṛtyupratimāḥ samāhitāḥ
 varapradānād abhigarvitā bhṛśaṃ; kratukriyāṇāṃ praśamaṃ karāḥ sadā
