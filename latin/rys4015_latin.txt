atha tasya ninādaṃ taṃ sugrīvasya mahātmanaḥ
 śuśrāvāntaḥpuragato vālī bhrātur amarṣaṇaḥ
śrutvā tu tasya ninadaṃ sarvabhūtaprakampanam
 madaś caikapade naṣṭaḥ krodhaś cāpatito mahān
sa tu roṣaparītāṅgo vālī saṃdhyātapaprabhaḥ
 uparakta ivādityaḥ sadyo niṣprabhatāṃ gataḥ
vālī daṃṣṭrā karālas tu krodhād dīptāgnisaṃnibhaḥ
 bhāty utpatitapadmābhaḥ samṛṇāla iva hradaḥ
śabdaṃ durmarṣaṇaṃ śrutvā niṣpapāta tato hariḥ
 vegena caraṇanyāsair dārayann iva medinīm
taṃ tu tārā pariṣvajya snehād darśitasauhṛdā
 uvāca trastasaṃbhrāntā hitodarkam idaṃ vacaḥ
sādhu krodham imaṃ vīra nadī vegam ivāgatam
 śayanād utthitaḥ kālyaṃ tyaja bhuktām iva srajam
sahasā tava niṣkrāmo mama tāvan na rocate
 śrūyatām abhidhāsyāmi yannimittaṃ nivāryase
pūrvam āpatitaḥ krodhāt sa tvām āhvayate yudhi
 niṣpatya ca nirastas te hanyamāno diśo gataḥ
tvayā tasya nirastasya pīḍitasya viśeṣataḥ
 ihaitya punar āhvānaṃ śaṅkāṃ janayatīva me
darpaś ca vyavasāyaś ca yādṛśas tasya nardataḥ
 ninādasya ca saṃrambho naitad alpaṃ hi kāraṇam
nāsahāyam ahaṃ manye sugrīvaṃ tam ihāgatam
 avaṣṭabdhasahāyaś ca yam āśrityaiṣa garjati
prakṛtyā nipuṇaś caiva buddhimāṃś caiva vānaraḥ
 aparīkṣitavīryeṇa sugrīvaḥ saha naiṣyati
pūrvam eva mayā vīra śrutaṃ kathayato vacaḥ
 aṅgadasya kumārasya vakṣyāmi tvā hitaṃ vacaḥ
tava bhrātur hi vikhyātaḥ sahāyo raṇakarkaśaḥ
 rāmaḥ parabalāmardī yugāntāgnir ivotthitaḥ
nivāsavṛkṣaḥ sādhūnām āpannānāṃ parā gatiḥ
 ārtānāṃ saṃśrayaś caiva yaśasaś caikabhājanam
jñānavijñānasaṃpanno nideśo nirataḥ pituḥ
 dhātūnām iva śailendro guṇānām ākaro mahān
tatkṣamaṃ na virodhas te saha tena mahātmanā
 durjayenāprameyena rāmeṇa raṇakarmasu
śūra vakṣyāmi te kiṃ cin na cecchāmy abhyasūyitum
 śrūyatāṃ kriyatāṃ caiva tava vakṣyāmi yad dhitam
yauvarājyena sugrīvaṃ tūrṇaṃ sādhv abhiṣecaya
 vigrahaṃ mā kṛthā vīra bhrātrā rājan balīyasā
ahaṃ hi te kṣamaṃ manye tava rāmeṇa sauhṛdam
 sugrīveṇa ca saṃprītiṃ vairam utsṛjya dūrataḥ
lālanīyo hi te bhrātā yavīyān eṣa vānaraḥ
 tatra vā sann ihastho vā sarvathā bandhur eva te
yadi te matpriyaṃ kāryaṃ yadi cāvaiṣi māṃ hitām
 yācyamānaḥ prayatnena sādhu vākyaṃ kuruṣva me
