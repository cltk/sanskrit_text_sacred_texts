[dhṛ]
      sindhurāje hate tāta samare savyasācinā
      tathaiva bhūriśravasi kim āsīd vo manas tadā
duryodhanena ca droṇas tathoktaḥ kurusaṃsadi
      kim uktavān paraṃ tasmāt tan mamācakṣva saṃjaya
[s]
      niṣṭānako mahān āsīt sainyānāṃ tava bhārata
      saindhavaṃ nihataṃ dṛṣṭvā bhūriśravasam eva ca
mantritaṃ tava putrasya te sarvam avamenire
      yena mantreṇa nihatāḥ śataśaḥ kṣatriyarṣabhāḥ
droṇas tu tad vacaḥ śrutvā putrasya tava durmanāḥ
      muhūrtam iva tu dhyātvā bhṛśam ārto 'bhyabhāṣata
duryodhana kim evaṃ māṃ vākśarair abhikṛntasi
      ajayyaṃ samare nityaṃ bruvāṇaṃ savyasācinam
etenaivārjunaṃ jñātum alaṃ kaurava saṃyuge
      yac chikhaṇḍy avadhīd bhīṣmaṃ pālyamānaḥ kirīṭinā
avadhyaṃ nihataṃ dṛṣṭvā saṃyuge deva mānuṣaiḥ
      tadaivājñāsiṣam ahaṃ neyam astīti bhāratī
yaṃ puṃsāṃ triṣu lokeṣu sarvaśūram amaṃsmahi
      tasmin vinihate śūre kiṃ śeṣaṃ paryupāsmahe
yān sma tān glahate tātaḥ śakuniḥ kurusaṃsadi
     akṣān na te 'kṣā niśitā bāṇās te śatrutāpanāḥ
ta ete ghnanti nas tāta viśikhā jaya coditāḥ
     yāṃs tadā khyāpyamānāṃs tvaṃ vidureṇa na budhyase
tās tā vilapataś cāpi vidurasya mahātmanaḥ
     dhīrasya vāco nāśrauṣīḥ kṣemāya vadataḥ śivāḥ
tad idaṃ vartate ghoram āgataṃ vaiśasaṃ mahat
     tasyāvamānād vākyasya duryodhanakṛte tava
yac ca naḥ prekṣamāṇānāṃ kṛṣṇām ānāyayaḥ sabhām
     anarhatīṃ kule jātāṃ sarvadharmānucāriṇīm
tasyādharmasya gāndhāre phalaṃ prāptam idaṃ tvayā
     no cet pāpaṃ pare loke tvam arcchethās tato 'dhikam
yac ca tān pāṇḍavān dyūte viṣameṇa vijitya ha
     prāvrājayas tadāraṇye rauravājinavāsasaḥ
putrāṇām iva caiteṣāṃ dharmam ācaratāṃ sadā
     druhyet ko nu naro loke mad anyo brāhmaṇa bruvaḥ
pāṇḍavānām ayaṃ kopas tvayā śakuninā saha
     āhṛto dhṛtarāṣṭrasya saṃmate kurusaṃsadi
duḥśāsanena saṃyuktaḥ karṇena parivardhitaḥ
     kṣattur vākyam anādṛtya tvayābhyastaḥ punaḥ punaḥ
yat tat sarve parābhūya paryavārayatārjunim
     sindhurājānam āśritya sa vo madhye kathaṃ hataḥ
kathaṃ tvayi ca karṇe ca kṛpe śalye ca jīvati
     aśvatthāmni ca kauravya nidhanaṃ saindhavo 'gamat
yad vas tat sarvarājānas tejas tigmam upāsate
     sindhurājaṃ paritrātuṃ sa vo madhye kathaṃ hataḥ
mayy eva hi viśeṣeṇa tathā duryodhana tvayi
     āśaṃsata paritrāṇam arjunāt sa mahīpatiḥ
tatas tasmin paritrāṇam alabdhavati phalgunāt
     na kiṃ cid anupaśyāmi jīvitatrāṇam ātmanaḥ
majjantam iva cātmānaṃ dṛṣṭadyumnasya kilbiṣe
     paśyāmy ahatvā pāñcālān saha tena śikhaṇḍinā
tan mā kim abhitapyantaṃ vākśarair abhikṛntasi
     aśaktaḥ sindhurājasya bhūtvā trāṇāya bhārata
sauvarṇaṃ satyasaṃdhasya dhvajam akliṣṭakarmaṇaḥ
     apaśyan yudhi bhīṣmasya katham āśaṃsase jayam
madhye mahārathānāṃ ca yatrāhanyata saindhavaḥ
     hato bhūriśravāś caiva kiṃ śeṣaṃ tatra manyase
kṛpa eva ca durdharṣo yadi jīvati pārthiva
     yo nāgāt sindhurājasya vartma taṃ pūjayāmy aham
yac cāpaśyaṃ hataṃ bhīṣmaṃ paśyatas te 'nujasya vai
     duḥśāsanasya kauravya kurvāṇaṃ karma duṣkaram
     avadhyakalpaṃ saṃgrāme devair api sa vāsavaiḥ
na te vasuṃdharāstīti tad ahaṃ cintaye nṛpa
     imāni pāṇḍavānāṃ ca sṛñjayānāṃ ca bhārata
     anīkāny ādravante māṃ sahitāny adya māriṣa
nāhatvā sarvapāñcālān kavacasya vimokṣaṇam
     kartāsmi samare karma dhārtarāṣṭra hitaṃ tava
rājan brūyāḥ sutaṃ me tvam aśvatthāmānam āhave
     na somakāḥ pramoktavyā jīvitaṃ parirakṣatā
yac ca pitrānuśiṣṭo 'si tad vacaḥ paripālaya
     ānṛśaṃsye dame satye ārjave ca sthiro bhava
dharmārthakāmakuśalo dharmārthāv apy apīḍayan
     dharmapradhānaḥ kāryāṇi kuryāś ceti punaḥ punaḥ
cakṣur manobhyāṃ saṃtoṣyā viprāḥ sevyāś ca śaktitaḥ
     na caiṣāṃ vipriyaṃ kāryaṃ te hi vahni śikhopamāḥ
eṣa tv aham anīkāni praviśāmy arisūdana
     raṇāya mahate rājaṃs tvayā vākśalya pīḍitaḥ
tvaṃ ca duryodhana balaṃ yadi śaknoṣi dhāraya
     rātrāv api hi yotsyante saṃrabdhāḥ kurusṛñjayāḥ
evam uktvā tataḥ prāyād droṇaḥ pāṇḍava sṛñjayān
     muṣṇan kṣatriya tejāṃsi nakṣatrāṇām ivāṃśumān
