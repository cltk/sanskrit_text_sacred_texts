[s]
      tatha pravavṛte yuddhaṃ kurūṇāṃ bhayavardhanam
      sṛñjayaiḥ saha rājendra ghoraṃ devāsuropamam
narā rathā gajaughāś ca sādinaś ca sahasraśaḥ
      vājinaś ca parākrāntāḥ samājagmuḥ parasparam
nāgānāṃ bhīmarūpāṇāṃ dravatāṃ nisvano mahān
      aśrūyata yathākāle jaladānāṃ nabhastale
nāgair abhyāhatāḥ ke cit sarathā rathino 'patan
      vyadravanta raṇe vīrā drāvyamāṇā madotkaṭaiḥ
hayaughān pādarakṣāṃś ca rathinas tatra śikṣitāḥ
      śaraiḥ saṃpreṣayām āsuḥ paralokāya bhārata
sādinaḥ śikṣitā rājan parivārya mahārathān
      vicaranto raṇe 'bhyaghnan prāsaśaktyṛṣṭibhis tathā
dhanvinaḥ puruṣāḥ ke cit saṃnivārya mahārathān
      ekaṃ bahava āsādya preṣayeyur yamakṣayam
nāgaṃ rathavarāṃś cānye parivārya mahārathāḥ
      sottarāyudhinaṃ jaghnur dravamāṇā mahāravam
tathā ca rathinaṃ kruddhaṃ vikirantaṃ śarān bahūn
      nāgā jaghnur mahārāja parivārya samantataḥ
nāgo nāgam abhidrutya rathī ca rathinaṃ raṇe
     śakto tomaranārācair nijaghnus tatra tatra ha
pādātān avamṛdnanto rathavāraṇavājinaḥ
     raṇamadhye vyadṛśyanta kurvanto mahad ākulam
hayāś ca paryadhāvanta cāmarair upaśobhitāḥ
     haṃsā himavataḥ prasthe pibanta iva medinīm
teṣāṃ tu vājināṃ bhūmiḥ khuraiś citrā viśāṃ pate
     aśobhata yathā nārī karaja kṣatavikṣatā
vājināṃ khuraśabdena rathe nemisvanena ca
     pattīnāṃ cāpi śabdena nāgānāṃ bṛhmitena ca
vāditrāṇāṃ ca ghoṣeṇa śaṅkhānāṃ nisvanena ca
     abhavan nāditā bhūmir nirghātir iva bhārata
dhanuṣāṃ kūjamānānāṃ nistriṃśānāṃ ca dīpyatām
     kavacānāṃ prabhābhiś ca na prājñāyata kiṃ cana
bahavo bāhavaś chinnā nāgarājakaropamāḥ
     udveṣṭante viveṣṭante vegaṃ kurvanti dāruṇam
śirasāṃ ca mahārāja patatāṃ vasudhātale
     cyutānām iva tālebhyaḥ phalānāṃ śrūyate svanaḥ
śirobhiḥ patitair bhāti rudhirārdrair vasuṃdharā
     tapanīyanibhaiḥ kāle nalinair iva bhārata
udvṛttanayanais tais tu gatasattvaiḥ suvikṣataiḥ
     vyabhrājata mahārāja puṇḍarīkair ivāvṛtā
bāhubhiś candanādigdhaiḥ sakeyūrair mahādhanaiḥ
     patitair bhāti rājendra mahī śakradhvajair iva
ūrubhiś ca narendrāṇāṃ vinikṛttair mahāhave
     hastihastopamair anyaiḥ saṃvṛtaṃ tad raṇāṅgaṇam
kabandha śatasaṃkīrṇaṃ chattra cāmaraśobhitam
     senā vanaṃ tac chuśubhe vanaṃ puṣpācitaṃ yathā
tatra yodhā mahārāja vicaranto hy abhītavat
     dṛśyante rudhirāktāṅgāḥ puṣpitā iva kiṃśukāḥ
mātaṅgāś cāpy adṛśyanta śaratomara pīḍitāḥ
     patantas tatra tatraiva chinnābhra sadṛśā raṇe
gajānīkaṃ mahārāja vadhyamānaṃ mahātmabhiḥ
     vyadīryata diśaḥ sarvā vātanunnā ghanā iva
te gajā ghanasaṃkāśāḥ petur uvyāṃ samantataḥ
     vajrarugṇā iva babhuḥ parvatā yugasaṃkṣaye
hayānāṃ sādibhiḥ sārdhaṃ patitānāṃ mahītale
     rāśayaḥ saṃpradṛśyante girimātrās tatas tataḥ
saṃjajñe raṇabhūmau tu paralokavahā nadī
     śoṇitodā rathāvartā dhvajavṛkṣāsthi śarkarā
bhujanakrā dhanuḥ srotā hastiśailā hayopalā
     medo majjā kardaminī chattra haṃsā gadoḍupā
kavacoṣṇīṣa saṃchannā patākā ruciradrumā
     cakracakrāvalī juṣṭā triveṇū daṇḍakāvṛtā
śūrāṇāṃ harṣajananī bhīrūṇāṃ bhayavardhinī
     prāvartata nadī raurā kurusṛñjayasaṃkulā
tāṃ nadīṃ pitṛlokāya vahantīm atibhairavām
     terur vāhana naubhis te śūrāḥ parighabāhavaḥ
vartamāne tathā yuddhe nirmaryāde viśāṃ pate
     caturaṅgakṣaye ghore pūrvaṃ devāsuropame
akrośan bāndhavān anye tatra tatra paraṃtapa
     krośadbhir bāndhavaiś cānye bhayārtā na nivartire
nirmaryāde tathā yuddhe vartamāne bhayānake
     arjuno bhīmasenaś ca mohayāṃ cakratuḥ parān
sā vadhyamānā mahatī senā tava janādhipa
     amuhyat tatra tatraiva yoṣin madavaśād iva
mohayitvāca tāṃ senāṃ bhima senadhanaṃjayau
     dadhmatur vārijau tatra siṃhanādaṃ ca nedatuḥ
śrutvaiva tu mahāśabdaṃ dhṛṣṭadyumna śikhaṇḍinau
     dharmarājaṃ puraskṛtya madrarājam abhidrutau
tatrāścaryam apaśyāma ghorarūpaṃ viśāṃ pate
     śalyena saṃgatāḥ śūrā yad ayudhyanta bhāgaśaḥ
mādrīputrau sarabhasau kṛtāstrau yuddhadurmadau
     abhyayātāṃ tvarāyuktau jigīṣantau balaṃ tava
tato nyavartata balaṃ tāvakaṃ bharatarṣabha
     śaraiḥ praṇunnaṃ bahudhā pāṇḍavair jitakāśibhiḥ
vadyamānā camūḥ sā tu putrāṇāṃ prekṣatāṃ tava
     bheje diśo mahārāja praṇunnā dṛḍhadhanvibhiḥ
     hāhākāro mahāñ jajñe yodhānāṃ tava bhārata
tiṣṭha tiṣṭheti vāg āsīd drāvitānāṃ mahātmanām
     kṣatriyāṇāṃ tadānyonyaṃ saṃyuge jayam icchatām
     ādravann eva bhagnās te pāṇḍavas tava sainikāḥ
tyaktvā yuddhi priyān putrān bhrātṝn atha pitāmahān
     mātulān bhāgineyāṃś ca tathā saṃbandhibāndhavān
hayān dvipāṃs tvarayanto yodhā jagmuḥ samantataḥ
     ātmatrāṇa kṛtotsāhās tāvakā bharatarṣabha
