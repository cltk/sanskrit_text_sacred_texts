[kīcaka]
      svāgataṃ te sukeśānte suvyuṣṭā rajanī mama
      svāminī tvam anuprāptā prakuruṣva mama priyam
suvarṇamālāḥ kambūś ca kuṇḍale parihāṭake
      āharantu ca vastrāṇi kauśikāny ajināni ca
asti me śayanaṃ śubhraṃ tvadartham upakalpitam
      ehi tatra mayā sārdhaṃ pibasva madhumādhavīm
[drau]
      apraiṣīd rājaputrī māṃ surā hārīṃ tavāntikam
      pānam ānaya me kṣipraṃ pipāsā meti cābravīt
[kīcaka]
      anyā bhadre nayiṣyanti rājaputryāḥ parisrutam
[vai]
      ity enāṃ dakṣiṇe pāṇau sūtaputraḥ parāmṛśat
      sā gṛhītā vidhunvānā bhūmāv ākṣipya kīcakam
      sabhāṃ śaraṇam ādhāvad yatra rājā yudhiṣṭhiraḥ
tāṃ kīcakaḥ pradhāvantīṃ keśapakṣe parāmṛśat
      athaināṃ paśyato rājñaḥ pātayitvā padāvadhīt
tato yo 'sau tadārkeṇa rākṣasaḥ saṃniyojitaḥ
      sa kīcakam apovāha vātavegena bhārata
sa papāta tato bhūmau rakṣobalasamāhataḥ
      vighūrṇamāno niśceṣṭaś chinnamūla iva drumaḥ
tāṃ cāsīnau dadṛśatur bhīmasena yudhiṣṭhirau
     amṛṣyamāṇau kṛṣṇāyāḥ kīcakena padā vadham
tasya bhīmo vadhaprepsuḥ kīcakasya durātmanaḥ
     dantair dantāṃs tadā roṣān nispipeṣa mahāmanaḥ
athāṅguṣṭhenāvamṛdnād aṅguṣṭhaṃ tasya dharmarāj
     prabodhanabhayād rājan bhīmasya pratyaṣedhayat
sā sahā dvāram āsādya rudatī matsyam abravīt
     avekṣamāṇā suśroṇī patīṃs tān dīnacetasaḥ
ākāram abhirakṣantī pratijñāṃ dharmasaṃhitām
     dahyamāneva raudreṇa cakṣur ā drupadātmajā
[drau]
     yeṣāṃ vairī na svapiti padā bhūmim upaspṛśan
     teṣāṃ māṃ māninīṃ bhāryāṃ sūtaputraḥ padāvadhīt
ye dadyur na ca yāceyur brahmaṇyāḥ satyavādinaḥ
     teṣāṃ māṃ māninīṃ bhāryāṃ sūtaputraḥ padāvadhīt
yeṣāṃ dundubhinirghoṣo jyāghoṣaḥ śrūyate 'niśam
     teṣāṃ māṃ māninīṃ bhāryāṃ sūtaputraḥ padāvadhīt
ye te tejasvino dāntā balavanto 'bhimāninaḥ
     teṣāṃ māṃ māninīṃ bhāryāṃ sūtaputraḥ padāvadhīt
sarvalokam imaṃ hanyur dharmapāśasitās tu ye
     teṣāṃ māṃ māninīṃ bhāryāṃ sūtaputraḥ padāvadhīt
śaraṇaṃ ye prapannānāṃ bhavanti śaraṇārthinām
     caranti loke pracchannāḥ kva nu te 'dya mahārathāḥ
kathaṃ te sūtaputreṇa vadhyamānāṃ priyāṃ satīm
     marṣayanti yathā klībā balavanto 'mitaujasaḥ
kva nu teṣām amarṣaś ca vīryaṃ tejaś ca vartate
     na parīpsanti ye bhāryāṃ vadhyamānāṃ durātmanā
mayātra śakyaṃ kiṃ kartuṃ virāṭe dharmadūṣaṇam
     yaḥ paśyan māṃ marṣayati vadhyamānam anāgasam
na rājan rājavat kiṃ cit samācarasi kīcake
     dasyūnām iva dharmas te na hi saṃsadi śobhate
na kīcakaḥ svadharmastho na ca matsyaḥ kathaṃ cana
     sabhā sado 'py adharmajñā ya imaṃ paryupāsate
nopālabhe tvāṃ nṛpatau virāṭa janasaṃsadi
     nāham etena yuktā vai hantuṃ matsyatavāntike
     sabhā sadas tu paśyantu kīcakasya vyatikramam
[virāṭa]
     parokṣaṃ nābhijānāmi vigrahaṃ yuvayor aham
     arthatattvam avijñāya kiṃ nu syāt kuśalaṃ mama
[vai]
     tatas tu sabhyā vijñāya kṛṣṇāṃ bhūyo 'bhyapūjayan
     sādhu sādhv iti cāpy āhuḥ kīcakaṃ ca vyagarhayan
[sabhyā]
     yasyeyaṃ cārusarvāṅgī bhāryā syād āyatekṣaṇā
     paro lābhaś ca tasya syān na sa śocet kadā cana
[vai]
     evaṃ saṃpūjayaṃs tatra kṛṣṇāṃ prekṣya sabhā sadaḥ
     yudhiṣṭhirasya kopāt tu lalāṭe sveda āsajat
athābravīd rājaputrīṃ kauravyo mahiṣīṃ priyām
     gaccha sairandhri mātrasthāḥ sudeṣṇāyā niveśanam
bhartāram anurudhyantyaḥ kliśyante vīra patnayaḥ
     śuśrūṣayā kliśyamānāḥ patilokaṃ jayanty uta
manye na kālaṃ krodhasya paśyanti patayas tava
     tena tvāṃ nābhidhāvanti gandharvāḥ sūryavarcasaḥ
akālajñāsi sairandhri śailūṣīva vidhāvasi
     vighnaṃ karoṣi matsyānāṃ dīvyatāṃ rājasaṃsadi
     gaccha sairandhri gandharvāḥ kariṣyanti tava priyam
[drau]
     atīva teṣāṃ ghṛṇinām arthe 'haṃ dharmacāriṇī
     tasya tasyeha te vadhyā yeṣāṃ jyeṣṭho 'kṣadevitā
[vai]
     ity uktvā prādravat kṛṣṇā sudeṣṇāyā niveśanam
     keśān muktvā tu suśroṇī saṃrambhāl lohitekṣaṇā
śuśubhe vadanaṃ tasyā rudantyā virataṃ tadā
     meghalokhā vinirmuktaṃ divīva śaśimaṇḍalam
[sudesṇā]
     kas tvāvadhīd varārohe kasmād rodiṣi śobhane
     kasmād ya na sukhaṃ bhadre kena te vipriyaṃ kṛtam
[drau]
     kīcako māvadhīt tatra surā hārīṃ gatāṃ tava
     sabhāyāṃ paśyato rājño yathaiva vijane tathā
[sudesṇā]
     ghātayāmi sukeśānte kīcakaṃ yadi manyase
     yo sau tvāṃ kāmasaṃmatto durlabhām abhimanyate
[drau]
     anye vai taṃ vadhiṣyanti yeṣām āgaḥ karoti saḥ
     manye cādyaiva suvyaktaṃ paralokaṃ gamiṣyati
