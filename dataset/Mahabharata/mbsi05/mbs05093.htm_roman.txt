[v]
      teṣv āsīneṣu sarveṣu tūṣṇīṃbhūteṣu rājasu
      vākyam abhyādade kṛṣṇaḥ sudaṃṣṭro dundubhisvanaḥ
jīmūta iva dharmānte sarvāṃ saṃśrāvayan sabhām
      dhṛtarāṣṭram abhiprekṣya samabhāṣata mādhavaḥ
kurūṇāṃ pāṇḍavānāṃ ca śamaḥ syād iti bhārata
      aprayatnena vīrāṇām etad yatitum āgataḥ
rājan nānyat pravaktavyaṃ tava niḥśreyasaṃ vacaḥ
      viditaṃ hy eva te sarvaṃ veditavyam ariṃdama
idam adya kulaṃ śreṣṭhaṃ sarvarājasu pārthiva
      śrutavṛttopasaṃpannaṃ sarvaiḥ samuditaṃ guṇaiḥ
kṛpānukampā kāruṇyam ānṛśaṃsyaṃ ca bhārata
      tathārjavaṃ kṣamā satyaṃ kuruṣv etad viśiṣyate
tasminn evaṃvidhe rājan kule mahati tiṣṭhati
      tvannimittaṃ viśeṣeṇa neha yuktam asāṃpratam
tvaṃ hi vārayitā śreṣṭhaḥ kurūṇāṃ kurusattama
      mithyā pracaratāṃ tāta bāhyeṣv ābhyantareṣu ca
te putrās tava kauravya duryodhana purogamāḥ
      dharmārthau pṛṣṭhataḥ kṛtvā pracaranti nṛśaṃsavat
aśiṣṭā gatamaryādā lobhena hṛtacetasaḥ
     sveṣu bandhuṣu mukhyeṣu tad vettha bharatarṣabha
seyam āpan mahāghorā kuruṣv eva samutthitā
     upekṣyamāṇā kauravya pṛthivīṃ ghātayiṣyati
śakyā ceyaṃ śamayituṃ tvaṃ ced icchasi bhārata
     na duṣkaro hy atra śamo mato me bharatarṣabha
tvayy adhīnaḥ śamo rājan mayi caiva viśāṃ pate
     putrān sthāpaya kauravya sthāpayiṣyāmy ahaṃ parān
ājñā tava hi rājendra kāryā putraiḥ sahānvayaiḥ
     hitaṃ balavad apy eṣāṃ tiṣṭhatāṃ tava śāsane
tava caiva hitaṃ rājan pāṇḍavānām atho hitam
     śame prayatamānasya mama śāsanakāṅkṣiṇām
svayaṃ niṣkalam ālakṣya saṃvidhatsva viśāṃ pate
     saha bhūtās tu bharatās tavaiva syur janeśvara
dharmārthayor tiṣṭha rājan pāṇḍavair abhirakṣitaḥ
     na hi śakyās tathā bhūtā yatnād api narādhipa
na hi tvāṃ pāṇḍavair jetuṃ rakṣyamāṇaṃ mahātmabhiḥ
     indro 'pi devaiḥ sahitaḥ prasaheta kuto nṛpāḥ
yatra bhīṣmaś ca droṇaś ca kṛpaḥ karṇo viviṃśatiḥ
     aśvatthāmā vikarṇaś ca somadatto 'tha bāhlikaḥ
saindhavaś ca kaliṅgaś ca kāmbojaś ca sudakṣiṇaḥ
     yudhiṣṭhiro bhīmasenaḥ savyasācī yamau tathā
sātyakiś ca mahātejā yuyutsuś ca mahāratha
     ko nu tān viparītātmā yudhyeta bharatarṣabha
lokasyeśvaratāṃ bhūyaḥ śatrubhiś cāpradhṛṣyatām
     prāpsyasi tvam amitraghna sahitaḥ kurupāṇḍavaiḥ
tasya te pṛthivīpālās tvatsamāḥ pṛthivīpate
     śreyāṃsaś caiva rājānaḥ saṃdhāsyante paraṃtapa
sa tvaṃ putraiś ca pautraiś ca bhrātṛbhiḥ pitṛbhis tathā
     suhṛdbhiḥ sarvato guptaḥ sukhaṃ śakṣyasi jīvitum
etān eva purodhāya satkṛtya ca yathā purā
     akhilāṃ bhikṣyase sarvāṃ pṛthivīṃ pṛthivīpate
etair hi sahitaḥ sarvaiḥ pāṇḍavaiḥ svaiś ca bhārata
     anyān vijeṣyase śatrūn eṣa svārthas tavākhilaḥ
tair evopārjitāṃ bhūmiṃ bhokṣyase ca paraṃtapa
     yadi saṃpatsyase putraiḥ sahāmātyair narādhipa
saṃyuge vai mahārāja dṛśyate sumahān kṣayaḥ
     kṣaye cobhayato rājan kaṃ dharmam anupaśyasi
pāṇḍavair nihataiḥ saṃkhye putrair vāpi mahābalaiḥ
     yad vindethāḥ sukhaṃ rājaṃs tad brūhi bharatarṣabha
śūrāś ca hi kṛtāstrāś ca sarve yuddhābhikāṅkṣiṇaḥ
     pāṇḍavās tāvakāś caiva tān rakṣa mahato bhayāt
na paśyema kurūn sarvān pāṇḍavāṃś caiva saṃyuge
     kṣīṇān ubhayataḥ śūrān rathebhyo rathibhir hatān
samavetāḥ pṛthivyāṃ hi rājāno rājasattama
     amarṣavaśam āpannā nāśayeyur imāḥ prajāḥ
trāhi rājann imaṃ lokaṃ na naśyeyur imāḥ prajāḥ
     tvayi prakṛtim āpanne śeṣaṃ syāt kurunandana
śuklā vadānyā hrīmanta āryāḥ puṇyābhijātayaḥ
     anyonyasacivā rājaṃs tān pāhi mahato bhayāt
śiveneme bhūmipālāḥ samāgamya parasparam
     saha bhuktvā ca pītvā ca pratiyāntu yathā gṛham
suvāsasaḥ sragviṇaś ca satkṛtya bharatarṣabha
     amarṣāṃś ca nirākṛtya vairāṇi ca paraṃtapa
hārdaṃ yat pāṇḍaveṣv āsīt prāpte 'sminn āyuṣaḥ kṣaye
     tad eva te bhavaty adya śaśvac ca bharatarṣabha
bālā vihīnāḥ pitrā te tvayaiva parivardhitāḥ
     tān pālaya yathānyāyaṃ putrāṃś ca bharatarṣabha
bhavataiva hi rakṣyās te vyasaneṣu viśeṣataḥ
     mā te dharmas tathaivārtho naśyeta bharatarṣabha
āhus tvāṃ pāṇḍavā rājann abhivādya prasādya ca
     bhavataḥ śāsanād duḥkham anubhūtaṃ sahānugaiḥ
dvādaśemāni varṣāṇi vane nirvyuṣitāni naḥ
     trayodaśaṃ tathājñātaiḥ sajane parivatsaram
sthātā naḥ samaye tasmin piteti kṛtaniścayāḥ
     nāhāsma samayaṃ tāta tac ca no brāhmaṇā viduḥ
tasmin naḥ samaye tiṣṭha sthitānāṃ bharatarṣabha
     nityaṃ saṃkleśitā rājan svarājyāṃśaṃ labhemahi
tvaṃ dharmam arthaṃ yuñjānaḥ samyaṅ nas trātum arhasi
     gurutvaṃ bhavati prekṣya bahūn kleśāṃs titikṣmahe
sa bhavān mātṛpitṛvad asmāsu pratipadyatām
     guror garīyasī vṛttir yā ca śiṣyasya bhārata
pitrā sthāpayitavyā hi vayam utpatham āsthitāḥ
     saṃsthāpaya pathiṣv asmāṃs tiṣṭha rājan svavartmani
āhuś cemāṃ pariṣadaṃ putrās te bharatarṣabha
     dharmajñeṣu sabhāsatsu neha yuktam asāṃpratam
yatra dharmo hy adharmeṇa satyaṃ yatrānṛtena ca
     hanyate prekṣamāṇānāṃ hatās tatra sabhāsadaḥ
viddho dharmo hy adharmeṇa sabhāṃ yatra prapadyate
     na cāsya śalyaṃ kṛntanti viddhās tatra sabhāsadaḥ
     dharma etān ārujati yathā nady anukūlajān
ye dharmam anupaśyantas tūṣṇīṃ dhyāyanta āsate
     te satyam āhur dharmaṃ ca nyāyyaṃ ca bharatarṣabha
śakyaṃ kim anyad vaktuṃ te dānād anyaj janeśvara
     bruvantu vā mahīpālāḥ sabhāyāṃ ye samāsate
     dharmārthau saṃpradhāryaiva yadi satyaṃ bravīmy aham
pramuñcemān mṛtyupāśāt kṣatriyān kṣatriyarṣabha
     praśāmya bharataśreṣṭha mā manyuvaśam anvagāḥ
pitryaṃ tebhyaḥ pradāyāṃśaṃ pāṇḍavebhyo yathocitam
     tataḥ saputraḥ siddhārtho bhuṅkṣva bhogān paraṃtapa
ajātaśatruṃ jānīṣe sthitaṃ dharme satāṃ sadā
     saputre tvayi vṛttiṃ ca vartate yāṃ narādhipa
dāhitaś ca nirastaś ca tvām evopāśritaḥ punaḥ
     indraprasthaṃ tvayaivāsau saputreṇa vivāsitaḥ
sa tatra nivasan sarvān vaśam ānīya pārthivān
     tvan mukhān akarod rājan na ca tvām atyavartata
tasyaivaṃ vartamānasya saubalena jihīrṣatā
     rāṣṭrāṇi dhanadhānyaṃ ca prayuktaḥ paramopadhiḥ
sa tām avasthāṃ saṃprāpya kṛṣṇāṃ prekṣya sabhā gatām
     kṣatradharmād ameyātmā nākampata yudhiṣṭhiraḥ
ahaṃ tu tava teṣāṃ ca śreya icchāmi bhārata
     dharmād arthāt sukhāc caiva mā rājan nīnaśaḥ prajāḥ
anartham arthaṃ manvānā arthaṃ vānartham ātmanaḥ
     lobhe 'tiprasṛtān putrān nigṛhṇīṣva viśāṃ pate
sthitāḥ śuśrūṣituṃ pārthāḥ sthitā yoddhum ariṃdamāḥ
     yat te pathyatamaṃ rājaṃs tasmiṃs tiṣṭha paraṃtapa
tad vākyaṃ pārthivāḥ sarve hṛdayaiḥ samapūjayan
     na tatra kaś cid vaktuṃ hi vācaṃ prākāmad agrataḥ
