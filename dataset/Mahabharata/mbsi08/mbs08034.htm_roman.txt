[s]
      tān abhidravato dṛṣṭvā pāṇḍavāṃs tāvakaṃ balam
      krośatas tava putrasya na sma rājan nyavartata
tataḥ pakṣāt prapakṣāc ca prapakṣaiś cāpi dakṣiṇāt
      udasta śastrāḥ kuravo bhīmam abhyadravan raṇe
karṇo 'pi dṛṣṭvā dravato dhārtarāṣṭrān parāṅmukhān
      haṃsavarṇān hayāgryāṃs tān praiṣīd yatra vṛkodaraḥ
te preṣitā mahārāja śalyenāhava śobhinā
      bhīmasenarathaṃ prāpya samasajjanta vājinaḥ
dṛṣṭvā karṇaṃ samāyāntaṃ bhīmaḥ krodhasamanvitaḥ
      matiṃ dadhre vināśāya karṇasya bharatarṣabha
so 'bravīt sātyakiṃ vīraṃ dhṛṣṭadyumnaṃ ca pārṣatam
      enaṃ rakṣata rājānaṃ dharmātmānaṃ yudhiṣṭhiram
      saṃśayān mahato muktaṃ kathaṃ cit prekṣito mama
agrato me kṛto rājā chinnasarvaparicchadaḥ
      duryodhanasya prītyarthaṃ rādheyena durātmanā
antam adya kariṣyāmi tasya duḥkhasya pārṣata
      hantā vāsmi raṇe karṇaṃ sa vā māṃ nihaniṣyati
      saṃgrāmeṇa sughoreṇa satyam etad bravīmi vaḥ
rājānam adya bhavatāṃ nyāsabhūtaṃ dadāmi vai
      asya saṃrakṣaṇe sarve yatadhvaṃ vigatajvarāḥ
evam uktvā mahābāhuḥ prāyād ādhirathiṃ prati
     siṃhanādena mahatā sarvāḥ saṃnādayan diśaḥ
dṛṣṭvā tvaritam āyāntaṃ bhīmaṃ yuddhābhinandinam
     sūtaputram athovāca madrāṇām īśvaro vibhuḥ
paśya karṇa mahābāhuṃ kruddhaṃ pāṇḍavanandanam
     dīrghakālārjitaṃ krodhaṃ moktu kāmaṃ tvayi dhruvam
īdṛśaṃ nāsya rūpaṃ me dṛṣṭapūrvaṃ kadā cana
     abhimanyau hate karṇe rākṣase vā ghaṭotkace
trailokyasya samastasya śaktaḥ kruddho nivāraṇe
     bibharti yādṛśaṃ rūpaṃ kālāgnisadṛśaṃ śubham
iti bruvati rādheyaṃ madrāṇām īśvare nṛpa
     abhyavartata vai karṇaṃ krodhadīpto vṛkodaraḥ
tathāgataṃ tu saṃprekṣya bhīmaṃ yuddhābhinandinam
     abravīd vacanaṃ śalyaṃ rādheyaḥ prahasann iva
yad uktaṃ vacanaṃ me 'dya tvayā madrajaneśvara
     bhīmasenaṃ prati vibho tat satyaṃ nātra saṃśayaḥ
eṣa śūraś ca vīraś ca krodhanaś ca vṛkodaraḥ
     nirapekṣaḥ śarīre ca prāṇataś ca balādhikaḥ
ajñātavāsaṃ vasatā virāṭanagare tadā
     draupadyāḥ priyakāmena kevalaṃ bāhusaṃśrayāt
     gūḍhabhāvaṃ samāśritya kīcakaḥ sagaṇo hataḥ
so 'dya saṃgrāmaśirasi sannaddhaḥ krodhamūrcchitaḥ
     kiṃkarodyata daṇḍena mṛtyunāpi vrajed raṇam
cirakālābhilaṣito mamāyaṃ tu manorathaḥ
     arjunaṃ samare hanyāṃ māṃ vā hanyād dhanaṃjayaḥ
     sa me kadā cid adyaiva bhaved bhīma samāgamāt
nihate bhīma sete tu yadi vā virathī kṛte
     abhiyāsyati māṃ pārthas tan me sādhu bhaviṣyati
     atra yan manyase prāptaṃ tac chīghraṃ saṃpradhāraya
etac chrutvā tu vacanaṃ rādheyasya mahātmanaḥ
     uvāca vacanaṃ śalyaḥ sūtaputraṃ tathāgatam
abhiyāsi mahābāho bhīmasenaṃ mahābalam
     nirasya bhīmasenaṃ tu tataḥ prāpsyasi phalgunam
yas te kāmo 'bhilaṣitaś cirāt prabhṛti hṛdgataḥ
     sa vai saṃpatsyate karṇa satyam etad bravīmi te
evam ukte tataḥ karṇaḥ śalyaṃ punar abhāṣata
     hantāham arjunaṃ saṃkhye māṃ vā hantā dhanaṃjayaḥ
     yuddhe manaḥ samādhāya yāhi yāhīty acodayat
tataḥ prāyād rathenāśu śalyas tatra viśāṃ pate
     yatra bhīmo maheṣvāso vyadrāvayata vāhinīm
tatas tūryaninādaś ca bherīṇāṃ ca mahāsvanaḥ
     udatiṣṭhata rājendra karṇa bhīma samāgame
bhīmaseno 'tha saṃkruddhas tava sainyaṃ durāsadam
     nārācair vimalais tīkṣṇair diśaḥ prādrāvayad balī
sa saṃnipātas tumulo bhīmarūpo viśāṃ pate
     āsīd raudro mahārāja karṇa pāṇḍavayor mṛdhe
     tato muhūrtād rājendra pāṇḍavaḥ karṇam ādravat
tam āpatantaṃ saṃprekṣya karṇo vaikartano vṛṣaḥ
     ājaghānorasi kruddho nārācena stanāntare
     punaś cainam ameyātmā śaravarṣair avākirat
sa viddhaḥ sūtaputreṇa chādayām āsa patribhiḥ
     vivyādha niśitaiḥ karṇa navabhir nataparvabhiḥ
tasya karṇo dhanurmadhye dvidhā ciccheda patriṇā
     atha taṃ chinnadhanvānam abhyavidhyat stanāntare
     nārācena sutīkṣṇena sarvāvaraṇabhedinā
so 'nyat kārmukam ādāya sūtaputraṃ vṛkodaraḥ
     rājan marmasu marmajño viddhvā suniśitaiḥ śaraiḥ
     nanāda balavan nādaṃ kampayann iva rodasī
taṃ karṇaḥ pañcaviṃśatyā nārācānāṃ samārdayat
     madotkaṭaṃ vane dṛptam ulkābhir iva kuñjaram
tataḥ sāyakabhinnāṅgaḥ pāṇḍavaḥ krodhamūrcchitaḥ
     saṃrambhāmarṣa tāmrākṣaḥ sūtaputra vadhecchayā
sa kārmuke mahāvegaṃ bhārasādhanam uttamam
     girīṇām api bhettāraṃ sāyakaṃ samayojayat
vīkṛṣya balavac cāpam ā karṇād atimārutiḥ
     taṃ mumoca maheṣvāsaḥ kruddhaḥ karṇa jighāṃsayā
sa visṛṣṭo balavatā bāṇo vajrāśanisvanaḥ
     adārayad raṇe karṇaṃ vajravega ivācalam
sa bhīmasenābhihato sūtaputraḥ kurūdvahā
     niṣasāda rathopasthe visaṃjñaḥ pṛtanā patiḥ
tato madrādhipo dṛṣṭvā visaṃjñaṃ sūtanandanam
     apovāha rathenājau karṇam āhavaśobhinam
tataḥ parājite karṇe dhārtarāṣṭrīṃ mahācamūm
     vyadrāvayad bhīmaseno yathendro dānavīṃ camūm
