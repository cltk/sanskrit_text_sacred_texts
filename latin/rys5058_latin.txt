tasya tadvacanaṃ śrutvā vālisūnur abhāṣata
 jāmbavatpramukhān sarvān anujñāpya mahākapīn
asminn evaṃgate kārye bhavatāṃ ca nivedite
 nyāyyaṃ sma saha vaidehyā draṣṭuṃ tau pārthivātmajau
aham eko 'pi paryāptaḥ sarākṣasagaṇāṃ purīm
 tāṃ laṅkāṃ tarasā hantuṃ rāvaṇaṃ ca mahābalam
kiṃ punaḥ sahito vīrair balavadbhiḥ kṛtātmabhiḥ
 kṛtāstraiḥ plavagaiḥ śaktair bhavadbhir vijayaiṣibhiḥ
ahaṃ tu rāvaṇaṃ yuddhe sasainyaṃ sapuraḥsaram
 saputraṃ vidhamiṣyāmi sahodarayutaṃ yudhi
brāhmam aindraṃ ca raudraṃ ca vāyavyaṃ vāruṇaṃ tathā
 yadi śakrajito 'strāṇi durnirīkṣyāṇi saṃyuge
 tāny ahaṃ vidhamiṣyāmi nihaniṣyāmi rākṣasān
bhavatām abhyanujñāto vikramo me ruṇaddhi tam
mayātulā visṛṣṭā hi śailavṛṣṭir nirantarā
 devān api raṇe hanyāt kiṃ punas tān niśācarān
sāgaro 'py atiyād velāṃ mandaraḥ pracaled api
 na jāmbavantaṃ samare kampayed arivāhinī
sarvarākṣasasaṃghānāṃ rākṣasā ye ca pūrvakāḥ
 alam eko vināśāya vīro vāyusutaḥ kapiḥ
panasasyoruvegena nīlasya ca mahātmanaḥ
 mandaro 'py avaśīryeta kiṃ punar yudhi rākṣasāḥ
sadevāsurayuddheṣu gandharvoragapakṣiṣu
 maindasya pratiyoddhāraṃ śaṃsata dvividasya vā
aśviputrau mahāvegāv etau plavagasattamau
 pitāmahavarotsekāt paramaṃ darpam āsthitau
aśvinor mānanārthaṃ hi sarvalokapitāmahaḥ
 sarvāvadhyatvam atulam anayor dattavān purā
varotsekena mattau ca pramathya mahatīṃ camūm
 surāṇām amṛtaṃ vīrau pītavantau plavaṃgamau
etāv eva hi saṃkruddhau savājirathakuñjarām
 laṅkāṃ nāśayituṃ śaktau sarve tiṣṭhantu vānarāḥ
ayuktaṃ tu vinā devīṃ dṛṣṭabadbhiḥ plavaṃgamāḥ
 samīpaṃ gantum asmābhī rāghavasya mahātmanaḥ
dṛṣṭā devī na cānītā iti tatra nivedanam
 ayuktam iva paśyāmi bhavadbhiḥ khyātavikramaiḥ
na hi vaḥ plavate kaś cin nāpi kaś cit parākrame
 tulyaḥ sāmaradaityeṣu lokeṣu harisattamāḥ
teṣv evaṃ hatavīreṣu rākṣaseṣu hanūmatā
 kim anyad atra kartavyaṃ gṛhītvā yāma jānakīm
tam evaṃ kṛtasaṃkalpaṃ jāmbavān harisattamaḥ
 uvāca paramaprīto vākyam arthavad arthavit
na tāvad eṣā matir akṣamā no; yathā bhavān paśyati rājaputra
 yathā tu rāmasya matir niviṣṭā; tathā bhavān paśyatu kāryasiddhim
