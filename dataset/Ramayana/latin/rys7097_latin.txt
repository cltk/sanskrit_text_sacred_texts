visṛjya lakṣmaṇaṃ rāmo duḥkhaśokasamanvitaḥ
 purodhasaṃ mantriṇaś ca naigamāṃś cedam abravīt
adya rājye 'bhiṣekṣyāmi bharataṃ dharmavatsalam
 ayodhyāyāṃ patiṃ vīraṃ tato yāsyāmy ahaṃ vanam
praveśayata saṃbhārān mā bhūt kālātyayo yathā
 adyaivāhaṃ gamiṣyāmi lakṣmaṇena gatāṃ gatim
tac chrutvā rāghaveṇoktaṃ sarvāḥ prakṛtayo bhṛśam
 mūrdhabhiḥ praṇatā bhūmau gatasattvā ivābhavan
bharataś ca visaṃjño 'bhūc chrutvā rāmasya bhāṣitam
 rājyaṃ vigarhayām āsa rāghavaṃ cedam abravīt
satyena hi śape rājan svargaloke na caiva hi
 na kāmaye yathā rājyaṃ tvāṃ vinā raghunandana
imau kuśīlavau rājann abhiṣiñca narādhipa
 kosaleṣu kuśaṃ vīram uttareṣu tathā lavam
śatrughnasya tu gacchantu dūtās tvaritavikramāḥ
 idaṃ gamanam asmākaṃ svargāyākhyāntu māciram
tac chrutvā bharatenoktaṃ dṛṣṭvā cāpi hy adho mukhān
 paurān duḥkhena saṃtaptān vasiṣṭho vākyam abravīt
vatsa rāma imāḥ paśya dharaṇīṃ prakṛtīr gatāḥ
 jñātvaiṣām īpsitaṃ kāryaṃ mā caiṣāṃ vipriyaṃ kṛthāḥ
vasiṣṭhasya tu vākyena utthāpya prakṛtījanam
 kiṃ karomīti kākutsthaḥ sarvān vacanam abravīt
tataḥ sarvāḥ prakṛtayo rāmaṃ vacanam abruvan
 gacchantam anugacchāmo yato rāma gamiṣyasi
eṣā naḥ paramā prītir eṣa dharmaḥ paro mataḥ
 hṛdgatā naḥ sadā tuṣṭis tavānugamane dṛḍhā
paureṣu yadi te prītir yadi sneho hy anuttamaḥ
 saputradārāḥ kākutstha samaṃ gacchāma satpatham
tapovanaṃ vā durgaṃ vā nadīm ambhonidhiṃ tathā
 vayaṃ te yadi na tyājyāḥ sarvān no naya īśvara
sa teṣāṃ niścayaṃ jñātvā kṛtāntaṃ ca nirīkṣyaca
 paurāṇāṃ dṛḍhabhaktiṃ ca bāḍham ity eva so 'bravīt
evaṃ viniścayaṃ kṛtvā tasminn ahani rāghavaḥ
 kosaleṣu kuśaṃ vīram uttareṣu tathā lavam
abhiṣiñcan mahātmānāv ubhāv eva kuśīlavau
 rathānāṃ tu sahasrāṇi trīṇi nāgāyutāni ca
daśa cāśvasahasrāṇi ekaikasya dhanaṃ dadau
 bahuratnau bahudhanau hṛṣṭapuṣṭajanāvṛtau
abhiṣicya tu tau vīrau prasthāpya svapure tathā
 dūtān saṃpreṣayām āsa śatrughnāya mahātmane
