[pitarah]
      atrāpy udāharantīmam itihāsaṃ purātanam
      śrutvā ca tat tathā kāryaṃ bhavatā dvijasattama
alarko nāma rājarṣir abhavat sumahātapāḥ
      dharmajñaḥ satyasaṃdhaś ca mahātmā sumahāvrataḥ
sa sāgarāntāṃ dhanuṣā vinirjitya mahīm imām
      kṛtvā suduṣkaraṃ karma manaḥ sūkṣme samādadhe
sthitasya vṛkṣamūle 'tha tasya cintā babhūva ha
      utsṛjya sumahad rājyaṃ sūkṣmaṃ prati mahāmate
[a]
      manaso me balaṃ jātaṃ mano jitvā dhruvo jayaḥ
      anyatra bāṇān asyāmi śatrubhiḥ parivāritaḥ
yad idaṃ cāpalān mūrteḥ sarvam etac cikīrṣati
      manaḥ prati sutīkṣṇāgrān ahaṃ mokṣyāmi sāyakān
[manas]
      neme bāṇās tariṣyanti mām alarka kathaṃ cana
      tavaiva marma bhetsyanti bhinnamarmā mariṣyasi
anyān bāṇān samīkṣasva yais tvaṃ māṃ sūdayiṣyasi
      tac chrutvā sa vicintyātha tato vacanam abravīt
[a]
      āghrāya subahūn gandhāṃs tān eva pratigṛdhyati
      tasmād ghrāṇaṃ prati śarān pratimokṣyāmy ahaṃ śitān
[ghrāṇa]
     neme bāṇās tariṣyanti mām alarka kathaṃ cana
     tavaiva marma bhetsyanti bhinnamarmā mariṣyasi
anyān bāṇān samīkṣasva yais tvaṃ māṃ sūdayiṣyasi
     tac chrutvā sa vicintyātha tato vacanam abravīt
[a]
     iyaṃ svādūn rasān bhuktvā tān eva pratigṛdhyati
     tasmāj jihvāṃ prati śarān pratimokṣyāmy ahaṃ śitān
[j]
     neme bāṇās tariṣyanti mām alarka kathaṃ cana
     tavaiva marma bhetsyanti bhinnamarmā mariṣyasi
anyān bāṇān samīkṣasva yais tvaṃ māṃ sūdayiṣyasi
     tac chrutvā sa vicintyātha tato vacanam abravīt
[a]
     sṛṣṭvā tvag vividhān sparśāṃs tān eva pratigṛdhyati
     tasmāt tvacaṃ pāṭayiṣye vividhaiḥ kaṅkapatrabhiḥ
[tvac]
     neme bāṇās tariṣyanti mām alarka kathaṃ cana
     tavaiva marma bhetsyanti bhinnamarmā mariṣyasi
anyān bāṇān samīkṣasva yais tvaṃ māṃ sūdayiṣyasi
     tac chrutvā sa vicintyātha tato vacanam abravīt
[a]
     śrutvā vai vividhāñ śabdāṃs tān eva pratigṛdhyati
     tasmāc chrotraṃ prati śarān pratimokṣyāmy ahaṃ śitān
[ṣrotra]
     neme bāṇās tariṣyanti mām alarka kathaṃ cana
     tavaiva marma bhetsyanti tato hāsyasi jīvitam
anyān bāṇān samīkṣasva yais tvaṃ māṃ sūdayiṣyasi
     tac chrutvā sa vicintyātha tato vacanam abravīt
[a]
     dṛṣṭvā vai vividhān bhāvāṃs tān eva pratigṛdhyati
     tasmāc cakṣuḥ prati śarān pratimokṣyāmy ahaṃ śitān
[c]
     neme bāṇās tariṣyanti māmālarka kathaṃ cana
     tavaiva marma bhetsyanti bhinnamarmā mariṣyasi
anyān bāṇān samīkṣasva yais tvaṃ māṃ sūdayiṣyati
     tac chrutvā sa vicintyātha tato vacanam abravīt
[a]
     iyaṃ niṣṭhā bahuvidhā prajñayā tv adhyavasyati
     tasmād buddhiṃ prati śarān pratimokṣyāmy ahaṃ śitān
[caksus]
     neme bāṇās tariṣyanti mām alarka kathaṃ cana
     tavaiva marma bhetsyanti bhinnamarmā mariṣyasi
[pitarah]
     tato 'larkas tapo ghoram āsthāyātha suduṣkaram
     nādhyagacchat paraṃ śaktyā bāṇam eteṣu saptasu
     susamāhita cittās tu tato 'cintayata prabhuḥ
sa vicintya ciraṃ kālam alarko dvijasattama
     nādhyagacchat paraṃ śreyo yogān matimatāṃ varaḥ
sa ekāgraṃ manaḥ kṛtvā niścalo yogam āsthitaḥ
     indriyāṇi jaghānāśu bāṇenaikena vīryavān
yogenātmānam āviśya saṃsiddhiṃ paramāṃ yayau
     vismitaś cāpi rājarṣir imāṃ gāthāṃ jagāda ha
     aho kaṣṭaṃ yad asmābhiḥ pūrvaṃ rājyam anuṣṭhitam
     iti paścān mayā jñātaṃ yogān nāsti paraṃ sukham
iti tvam api jānīhi rāma mā kṣatriyāñ jahi
     tapo ghoram upātiṣṭha tataḥ śreyo 'bhipatsyase
[br]
     ity uktaḥ sa tapo ghoraṃ jāmadagnyaḥ pitāmahaiḥ
     āsthitaḥ sumahābhāgo yayau siddhiṃ ca durgamām
