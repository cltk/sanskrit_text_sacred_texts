[vai]
      tato yudhiṣṭhiro rājā mārkaṇḍeyaṃ mahādyutim
      papraccha bharataśreṣṭha dharmapraśnaṃ sudurvacam
śrotum icchāmi bhagavan strīṇāṃ māhātmyam uttamam
      kathyamānaṃ tvayā vipra sūkṣmaṃ dharmaṃ ca tattvataḥ
pratyakṣeṇa hi viprarṣau devā dṛśyanti sattama
      sūryacandramasau vāyuḥ pṛthivī bahnir eva ca
pitā mātā ca bhagavan gāva eva ca sattama
      yac cānyad eva vihitaṃ tac cāpi bhṛgunandana
manye 'haṃ guruvat sarvam ekapatnyas tathā striyaḥ
      pativratānāṃ śuśrūṣā duṣkarā pratibhāti me
pativratānāṃ māhātmyaṃ vaktum arhasi naḥ prabho
      nirudhya cendriyagrāmaṃ mano saṃrudhya cānagha
      patiṃ daivatavac cāpi cintayantyaḥ sthitā hi yāḥ
bhagavan duṣkaraṃ hy etat pratibhāti mama prabho
      mātā pitṛṣu śuśrūṣā strīṇāṃ bhartṛṣu ca dvija
strīṇāṃ dharmāt sughorād dhi nānyaṃ paśyāmi duṣkaram
      sādhv ācārāḥ striyo brahman yat kurvanti sadādṛtāḥ
      duṣkaraṃ bata kurvanti pitaro mātaraś ca vai
epa patnyaś ca yā nāryo yāś ca satyaṃ vadanty uta
      kukṣiṇā daśa māsāṃś ca garbhaṃ saṃdhārayanti yāḥ
      nāryaḥ kālena saṃbhūya kim adbhutataraṃ tataḥ
saṃśayaṃ paramaṃ prāpya vedānām atulām api
     prajāyante sutān nāryo duḥkhena mahatā vibho
     puṣṇanti cāpi mahatā snehena dvijasattama
ye ca krūreṣu sarveṣu vartamānā jugupsitāḥ
     svakarma kurvanti sadā duṣkaraṃ tac ca me matam
kṣatradharmasamācāraṃ tathyaṃ cākhyāhi me dvija
     dharmaḥ sudurlabho vipra nṛśaṃsena durātmanā
etad icchāmi bhagavan praśnaṃ praśnavidāṃ vara
     śrotuṃ bhṛgukulaśreṣṭha śuśrūṣe tava suvrata
[mārk]
     hanta te sarvam ākhyāsye praśnam etaṃ sudurvacam
     tattvena bharataśreṣṭha gadatas tan nibodha me
mātaraṃ sadṛśīṃ tāta pitṝn anye ca manyate
     kuṣkaraṃ kurute mātā vivardhayati yā prajāḥ
tapasā devatejyābhir vandanena titikṣayā
     abhicārair upāyaiś ca īhante pitaraḥ sutān
evaṃ kṛcchreṇa mahatā putraṃ prāpya sudurlabham
     cintayanti sadā vīra dīdṛśo 'yaṃ bhaviṣyati
āśaṃsate ca putreṣu pitā mātā ca bhārata
     yaśo kīrtim athaiśvaryaṃ prajā dharmaṃ tathaiva ca
tayor āśāṃ tu saphalāṃ yaḥ karoti sa dharmavit
     pitā mātā ca rājendra tuṣyato yasya nityadā
     iha pretya ca tasyātha kīrtir dharmaś ca śāśvataḥ
naiva yajñaḥ striyaḥ kaś cin na śrāddhaṃ nopavāsakam
     yā tu bhartari śuśrūṣā tayā svargam upāśnute
etat prakaraṇaṃ rājann adhikṛtya yudhiṣṭhira
     prativratānāṃ niyataṃ dharmaṃ cāvahitaḥ śṛṇu
