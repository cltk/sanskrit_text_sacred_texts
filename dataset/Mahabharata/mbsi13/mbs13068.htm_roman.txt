[y]
      bhūya eva kuruśreṣṭha dānānāṃ vidhim uttamam
      kathayasva mahāprājña bhūmidānaṃ viśeṣataḥ
pṛthivīṃ kṣatriyo dadyād brāhmaṇas tāṃ svakarmaṇā
      vidhivat pratigṛhṇīyān na tv anyo dātum arhati
sarvavarṇais tu yac chakyaṃ pradātuṃ phalakāṅkṣibhiḥ
      vede vā yat samāmnātaṃ tan me vyākhyātum arhasi
[bh]
      tulyanāmāni deyāni trīṇi tulyaphalāni ca
      sarvakāmaphalānīha gāvaḥ pṛthvī sarasvatī
yo brūyāc cāpi śiṣyāya dharmyāṃ brāhmīṃ sarasvatīm
      pṛthivī gopradānābhyāṃ sa tulyaṃ phalam aśnute
tathaiva gāḥ praśaṃsanti na ca deyaṃ tataḥ param
      saṃnikṛṣṭaphalās tā hi laghv arthāś ca yudhiṣṭhira
      mātaraḥ sarvabhūtānāṃ gāvaḥ sarvasukhapradāḥ
vṛddhim ākāṅkṣatā nityaṃ gāvaḥ kāryāḥ pradakṣiṇāḥ
      maṅgalāyatanaṃ devyas tasmāt pūjyāḥ sadaiva hi
pracodanaṃ devakṛtaṃ gavāṃ karmasu vartatām
      pūrvam evākṣaraṃ nānyad abhidheyaṃ kathaṃ cana
pracāre vā nipāne vā budho nodvejayeta gāḥ
      tṛṣitā hy abhivīkṣantyo naraṃ hanyuḥ sa bāndhavam
pitṛsadmāni satataṃ devatāyatanāni ca
     pūyante śakṛtā yāsāṃ pūtaṃ kim adhikaṃ tataḥ
grāsa muṣṭiṃ paragave dadyāt saṃvatsaraṃ tu yaḥ
     akṛtvā svayam āhāraṃ vrataṃ tat sārvakāmikam
sa hi putrān yaśo'rthaṃ ca śriyaṃ cāpy adhigacchati
     nāśayaty aśubhaṃ caiva duḥsvapnaṃ ca vyapohati
[y]
     deyāḥ kiṃ lakṣaṇā gāvaḥ kāś cāpi parivarjayet
     kīdeśāya pradātavyā na deyāḥ kīdṛśāya ca
[bḥ]
     asadvṛttāya pāpāya lubdhāyānṛta vādine
     havyakavya vyapetāya na deyā gauḥ kathaṃ cana
bhikṣave bahuputrāya śrotriyāyāhitāgnaye
     dattvā daśa gavāṃ dātā lokān āpnoty anuttamān
yaṃ caiva dharmaṃ kurute tasya puṇyaphalaṃ ca yat
     sarvasyaivāṃśa bhāg dātā tannimittaṃ pravṛttayaḥ
yaś cainam utpādayati yaś cainaṃ trāyate bhayāt
     yaś cāsya kurute vṛttiṃ sarve te pitaras trayaḥ
kalmaṣaṃ guruśuśrūṣā hanti māno mahad yaśaḥ
     aputratāṃ trayaḥ putrā avṛttiṃ daśa dhenavaḥ
vedāntaniṣṭhasya bahuśrutasya; prajñāna tṛptasya jitaindriyasya
     śiṣṭasya dāntasya yatasya caiva; bhūteṣu nityaṃ priyavādinaś ca
yaḥ kṣudbhayād vai na vikarma kuryān; mṛdur dāntaś cātitheyaś ca nityam
     vṛttiṃ viprāyātisṛjeta tasmai; yas tulyaśīlaś ca saputradāraḥ
śubhe pātre ye guṇā gopradāne; tāvān doṣo brāhmaṇa svāpahāre
     sarvāvasthaṃ brāhmaṇa svāpahāro; dārāś caiṣāṃ dūrato varjanīyāḥ
