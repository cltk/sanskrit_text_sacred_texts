[kuntī]
      bhagavañ śvaśuro me 'si daivatasyāpi daivatam
      sā me devātidevas tvāṃ śṛṇu satyāṃ giraṃ mama
tapasvī kopano vipro durvāsā nāma me pituḥ
      bhikṣām upāgato bhoktuṃ tam ahaṃ paryatoṣayam
śaucena tv āgasas tyāgaiḥ śuddhena manasā tathā
      kopasthāneṣv api mahatsv akupyaṃ na kadā cana
sa me varam adāt prītaḥ kṛtam ity aham abruvam
      avaśyaṃ te gṛhītavyam iti māṃ so 'bravīd vacaḥ
tataḥ śāpabhayād vipram avocaṃ punar eva tam
      evam astv iti ca prāha punar eva sa māṃ dvijaḥ
dharmasya jananī bhadre bhavitrī tvaṃ varānane
      vaśe sthāsyanti te devā yāṃs tvam āvāhayiṣyasi
ity uktvāntar hito vipras tato 'haṃ vismitābhavam
      na ca sārvāsv avasthāsu smṛtir me vipraṇaśyati
atha harmyatalasthāhaṃ ravim udyantam īkṣatī
      saṃsmṛtya tad ṛṣer vākyaṃ spṛhayantī divākaram
      sthitāhaṃ bālabhāvena tatra doṣam abudhyatī
atha devaḥ sahasrāṃśur matsamīpa gato 'bhavat
      dvidhākṛtvātmano dehaṃ bhūmau ca gagane 'pi ca
      tatāpa lokān ekena dvitīyenāgamac ca mām
sa mām uvāca vepantīṃ varaṃ matto vṛṇīṣva ha
     gamyatām iti taṃ cāhaṃ praṇamya śirasāvadam
sa mām uvāca tigmāṃśur vṛthāhvānaṃ na te kṣamam
     dhakṣyāmi tvāṃ ca vipraṃ ca yena datto varas tava
tam ahaṃ rakṣatī vipraṃ śāpād anaparādhinam
     putro me tvatsamo deva bhaved iti tato 'bruvam
tato māṃ tejasāviśya mohayitvā ca bhānumān
     uvāca bhavitā putras tavety abhyagamad divam
tato 'ham antarbhavane pitur vṛttāntarakṣiṇī
     gūḍhotpannaṃ sutaṃ bālaṃ jale karṇam avāsṛjam
nūnaṃ tasyaiva devasya prasādāt punar eva tu
     kanyāham abhavaṃ vipra yathā prāha sa mām ṛṣiḥ
sa mayā mūḍhayā putro jñāyamāno 'py upekṣitaḥ
     tan māṃ dahati viprarṣe yathā suviditaṃ tava
yadi pāpam apāpaṃ vā tad etad vivṛtaṃ mayā
     tan me bhayaṃ tvaṃ bhagavan vyapanotum ihārhasi
yac cāsya rājño viditaṃ hṛdisthaṃ bhavato 'nagha
     taṃ cāyaṃ labhatāṃ kāmam adyaiva munisāttama
ity uktaḥ pratyuvācedaṃ vyāso vedavidāṃ varaḥ
     sādhu sarvam idaṃ tathyam evam eva yathāttha mām
aparādhaś ca te nāsti kanyā bhāvaṃ gatā hy asi
     devāś caiśvaryavanto vai śarīrāṇy āviśanti vai
santi deva nikāyāś ca saṃkalpāñ janayanti ye
     vācā dṛṣṭyā tathā sparśāt saṃgharṣeṇeti pañcadhā
manuṣyadharmo daivena dharmeṇa na hi yujyate
     iti kunti vyajānīhi vyetu te mānaso jvaraḥ
sarvaṃ balavatāṃ pathyaṃ sarvaṃ balavatāṃ śuci
     sarvaṃ balavatāṃ dharmaḥ sarvaṃ balavatāṃ svakam
