[v]
      tasmin prayāte durdharṣe yadūnām ṛṣabhas tataḥ
      abravīt puṇḍarīkākṣaḥ kuntīputraṃ yudhiṣṭhiram
eṣa pāṇḍava te bhrātā putraśokam apārayan
      jighāṃsur drauṇim ākrande yāti bhārata bhārataḥ
bhīmaḥ priyas te sarvebhyo bhrātṛbhyo bharatarṣabha
      taṃ kṛcchragatam adya tvaṃ kasmān nābhyavapadyase
yat tad ācaṣṭa putrāya droṇaḥ parapuraṃjayaḥ
      astraṃ brahmaśiro nāma dahed yat pṛthivīm api
tan mahātmā mahābhāgaḥ ketuḥ sarvadhanuṣmatām
      pratyapādayad ācāryaḥ prīyamāṇo dhanaṃjayam
tat putro 'syaivam evainam anvayācad amarṣaṇaḥ
      tataḥ provāca putrāya nātihṛṣṭamanā iva
viditaṃ cāpalaṃ hy āsīd ātmajasya mahātmanaḥ
      sarvadharmavid ācāryo nānviṣat satataṃ sutam
paramāpad gatenāpi na sma tāta tvayā raṇe
      idam astraṃ prayoktavyaṃ mānuṣeṣu viśeṣataḥ
ity uktavān guruḥ putraṃ droṇaḥ paścād athoktavān
      na tvaṃ jātu satāṃ mārge sthāteti puruṣarṣabha
sa tad ājñāya duṣṭātmā pitur vacanam apriyam
     nirāśaḥ sarvakalyāṇaiḥ śocan paryapatan mahīm
tatas tadā kuruśreṣṭha vanasthe tvayi bhārata
     avasad dvārakām etya vṛṣṇibhiḥ paramārcitaḥ
sa kadā cit samudrānte vasan drāravatīm anu
     eka ekaṃ samāgamya mām uvāca hasann iva
yat tad ugraṃ tapaḥ kṛṣṇa caran satyaparākramaḥ
     agasyād bhāratācāryaḥ pratyapadyata me pitā
astraṃ brahmaśiro nāma devagandharvapūjitam
     tad adya mayi dāśārha yathā pitari me tathā
asmattas tad upādāya vidyam astraṃ yadūttama
     mamāpy astraṃ prayaccha tvaṃ cakraṃ ripuharaṃ raṇe
sa rājan prīyamāṇena mayāpy uktaḥ kṛtāñjaliḥ
     yācamānaḥ prayatnena matto 'straṃ bharatarṣabha
devadānavagandharvamanuṣyapatagoragāḥ
     na samā mama vīryasya śatāṃśenāpi piṇḍitāḥ
idaṃ dhanur iyaṃ śaktir idaṃ cakram iyaṃ gadā
     yad yad icchasi ced astraṃ mattas tat tad dadāni te
yac chaknoṣi samudyantuṃ prayoktum api vā raṇe
     tadgṛhāṇa vināstreṇa yan me dātum abhīpsasi
sa sunābhaṃ sahasrāraṃ vajranābham ayasmayam
     vavre cakraṃ mahābāho spardhamāno mayā saha
gṛhāṇa cakram ity ukto mayā tu tadanantaram
     jagrāhopetya sahasā cakraṃ savyena pāṇinā
     na caitad aśakat sthānāt saṃcālayitum acyuta
atha tad dakṣiṇenāpi grahītum upacakrame
     sarvayatnena tenāpi gṛhṇann etad akalpayat
tataḥ sarvabalenāpi yac caitan na śaśāka saḥ
     uddhartuṃ vā cālayituṃ drauṇiḥ paramadurmanāḥ
     kṛtvā yatnaṃ paraṃ śrāntaḥ sa nyavartata bhārata
nivṛttam atha taṃ tasmād abhiprāyād vicetasam
     aham āmantrya susnigdham aśvatthāmānam abruvam
yaḥ sa devamanuṣyeṣu pramāṇaṃ paramaṃ gataḥ
     gāṇḍīvadhanvā śvetāśvaḥ kapipravara ketanaḥ
yaḥ sākṣād devadeveśaṃ śitikaṇṭham umāpatim
     dvaṃdva yuddhe parājiṣṇus toṣayām āsa śaṃkaram
yasmāt priyataro nāsti mamānyaḥ puruṣo bhuvi
     nādeyaṃ yasya me kiṃ cid api dārāḥ sutās tathā
tenāpi suhṛdā brahman pārthenākliṣṭa karmaṇā
     noktapurvam idaṃ vākyaṃ yat tvaṃ mām abhibhāṣase
brahmacaryaṃ mahad ghoraṃ cīrtvā dvādaśa vārṣikam
     himavatpārśvam abhyetya yo mayā tapasārcitaḥ
samānavratacāriṇyāṃ rukmiṇyāṃ yo 'nvajāyata
     sanatkumāras tejasvī pradyumno nāma me sutaḥ
tenāpy etan mahad divyaṃ cakram apratimaṃ mama
     na prārthitam abhūn mūḍha yad idaṃ prārthitaṃ tvayā
rāmeṇātibalenaitan noktapūrvaṃ kadā cana
     na gadena na sāmbena yad idaṃ prārthitaṃ tvayā
dvārakāvāsibhiś cānyair vṛṣṇyandhakamahārathaiḥ
     noktapūrvam idaṃ jātu yad idaṃ prārthitaṃ tvayā
bhāratācārya putraḥ san mānitaḥ sarvayādavaiḥ
     cakreṇa rathināṃ śreṣṭha kiṃ nu tāta yuyutsase
evam ukto mayā drauṇir mām idaṃ pratyuvāca ha
     prayujya bhavate pūjāṃ yotsye kṛṣṇa tvayety uta
tatas te prārthitaṃ cakraṃ devadānava pūjitam
     ajeyaḥ syām iti vibho satyam etad bravīmi te
tvatto 'yaṃ durlabhaṃ kāmam anavāpyaiva keśava
     pratiyāsyāmi govinda śivenābhivadasva mām
etat sunābhaṃ vṛṣṇīnām ṛṣabheṇa tvayā dhṛtam
     cakram apraticakreṇa bhuvi nānyo 'bhipadyate
etāvad uktvā drauṇir māṃ yugmam aśvān dhanāni ca
     ādāyopayayau bālo ratnāni vividhāni ca
sa saṃrambhī durātmā ca capalaḥ krūra eva ca
     veda cāstraṃ brahmaśiras tasmād rakṣyo vṛkodaraḥ
