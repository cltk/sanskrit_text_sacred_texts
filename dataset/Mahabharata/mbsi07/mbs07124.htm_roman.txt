[s]
      tato yudhiṣṭhiro rājā rathād āplutya bhārata
      paryaṣvajat tadā kṛṣṇāv ānandāśru pariplutaḥ
pramṛjya vadanaṃ śubhraṃ puṇḍarīkasamaprabham
      abravīd vāsudevaṃ ca pāṇḍavaṃ ca dhanaṃjayam
diṣṭyā paśyāmi saṃgrāme tīrṇabhārau mahārathau
      diṣṭyā ca nihataḥ pāpaḥ saindhavaḥ puruṣādhamaḥ
kṛṣṇa diṣṭyā mama prītir mahatī pratipāditā
      diṣṭyā śatrugaṇāś caiva nimagnāḥ śokasāgare
na teṣāṃ duṣkaraṃ kiṃ cit triṣu lokeṣu vidyate
      sarvalokagurur yeṣāṃ tvaṃ nātho madhusūdana
tava prasādād govinda vayaṃ jeṣyāmahe ripūn
      yathāpūrvaṃ prasādāt te dānavān pākaśāsanaḥ
pṛthivī vijayo vāpi trailokyavijayo 'pi vā
      dhruvo hi teṣāṃ vārṣṇeya yeṣāṃ tuṣṭo 'si mādhava
na teṣāṃ vidyate pāpaṃ saṃgrāme vā parājayaḥ
      tridaśeśvaranāthas tvaṃ yeṣāṃ tuṣṭo 'si mādhava
tvatprasādād dhṛṣīkeśa śakraḥ suragaṇeśvaraḥ
      trailokyavijayaṃ śrīmān prāptavān raṇamūrdhani
tava caiva prasādena tridaśās tridaśeśvara
     amaratvaṃ gatāḥ kṛṣṇa lokāṃś cāśnuvate 'kṣayān
tvatprasāda samutthena vikrameṇāri sūdana
     sureśatvaṃ gataḥ śakro hatvā daityān sahasraśaḥ
tvatprasādād dhṛṣīkeśa jagat sthāvarajaṅgamam
     svavartmani sthitaṃ vīra japahomeṣu vartate
ekārṇavam idaṃ pūrvaṃ sarvam āsīt tamomayam
     tvatprasādāt prakāśatvaṃ jagat prāptaṃ narottama
sraṣṭāraṃ sarvalokānāṃ paramātmānam acyutam
     ye prapannā hṛṣīkeśaṃ na te muhyanti karhi cit
anādi nidhanaṃ devaṃ lokakartāram avyayam
     tvāṃ bhaktā ye hṛṣīkeśa durgāṇy atitaranti te
paraṃ purāṇaṃ puruṣaṃ purāṇānāṃ paraṃ ca yat
     prapadyatas taṃ paramaṃ parā bhūtir vidhīyate
yo 'gāta caturo vedān yaś ca vedeṣu gīyate
     taṃ prapadya mahātmānaṃ bhūtim āpnoty anuttamām
dhanaṃjaya sakhā yaś ca dhanaṃjaya hitaś ca yaḥ
     taṃ dhanaṃjaya goptāraṃ prapadya sukham edhate
ity uktau tau mahātmānāv ubhau keśava pāṇḍavau
     tāv abrūtāṃ tadā hṛṣṭau rājānaṃ pṛthivīpatim
tava kopāgninā dagdhaḥ pāpo rājā jayadrathaḥ
     udīrṇaṃ cāpi sumahad dhārtarāṣṭra balaṃ raṇe
hanyate nihataṃ caiva vinaṅkṣyati ca bhārata
     tava krodhahatā hy ete kauravāḥ śatrusūdana
tvāṃ hi cakṣurhaṇaṃ vīraṃ kopayitvā suyodhanaḥ
     sa mitra bandhuḥ samare prāṇāṃs tyakṣyati durmatiḥ
tava krodhahataḥ pūrvaṃ devair api sudurjayaḥ
     śaratalpagataḥ śete bhīṣmaḥ kurupitāmahaḥ
durlabho hi jayas teṣāṃ saṃgrāme ripusūdana
     yātā mṛtyuvaśaṃ te vai yeṣāṃ kroddho 'si pāṇḍava
rājyaṃ prāṇāḥ priyāḥ putrāḥ saukhyāni vividhāni ca
     acirāt tasya naśyanti yeṣāṃ kruddo 'si mānada
vinaṣṭān kauravān manye saputrapaśubāndhavān
     rājadharmapare nityaṃ tvayi kruddhe yudhiṣṭhira
tato bhīmo mahābāhuḥ sātyakiś ca mahārathaḥ
     abhivādya guruṃ jyeṣṭhaṃ mārgaṇaiḥ kṣatavikṣatau
     sthitāv āstāṃ maheṣvāsau pāñcālyaiḥ parivāritau
tau dṛṣṭva muditau vīrau prāñjalīcāgrataḥ sthitau
     abhyanandata kaunteyas tāv ubhau bhīma sātyakī
diṣṭyā paśyāmi vāṃ vīrau vimuktau sainyasāgarāt
     droṇa grāhād durādharṣād dhārdikya makarālayāt
     diṣṭyā ca nirjitāḥ saṃkhye pṛthivyāṃ sarvapārthivāḥ
yuvāṃ vijayinau cāpi diṣṭyā paśyāmi saṃyuge
     diṣṭyā droṇo jitaḥ saṃkhye hārdikyaś ca mahābalaḥ
sainyārṇavaṃ samuttīrṇau diṣṭyā paśyāmi cānaghau
     samaraślāghinau vīrau samareṣv apalāyinau
     mama prāṇasamau caiva diṣṭyā paśyāmi vām aham
ity uktvā pāṇḍavo rājā yuyudhāna vṛkodarau
     sasvaje puruṣavyāghrau harṣād bāṣpaṃ mumoca ha
tataḥ pramuditaḥ sarvaṃ balam āsīd viśāṃ pate
     pāṇḍavānāṃ jayaṃ dṛṣṭvā yuddhāya ca mano dadhe
