kva samutthāḥ kathaṃ śīlā ṛtvijaḥ syuḥ pitā maha
      kathaṃ vidhāś ca rājendra tad brūhi vadatāṃ vara
pratikarma purācāra ṛtvijāṃ sma vidhīyate
      ādau chandāṃsi vijñāya dvijānāṃ śrutam eva ca
ye tv ekaratayo nityaṃ dhīrā nāpriya vādinaḥ
      parasparasya suhṛdaḥ saṃmatāḥ samadarśinaḥ
yeṣv ānṛśaṃsyaṃ satyaṃ cāpy ahiṃsā tapa ārjavam
      adroho nābhimānaś ca hrīs titikṣā damaḥ śamaḥ
hrīmān satyadhṛtir dānto bhūtānām avihiṃsakaḥ
      akāma dveṣasaṃyuktas tribhiḥ śuklaiḥ samanvitaḥ
ahiṃsako jñānatṛptaḥ sa brahmāsanam arhati
      ete mahartvijas tāta sarve mānyā yathātatham
yad idaṃ veda vacanaṃ dakṣiṇāsu vidhīyate
      idaṃ deyam idaṃ deyaṃ na kva cid vyavatiṣṭhate
nedaṃ prati dhanaṃ śāstram āpad dharmam aśāstrataḥ
      ājñā śāstrasya ghoreyaṃ na śaktiṃ samavekṣate
śraddhām ārabhya yaṣṭavyam ity eṣā vaidikī śrutiḥ
      mithyopetasya yajñasya kim u śraddhā kariṣyati
na vedānāṃ paribhavān na śāṭhyena na māyayā
     kaś cin mahad avāpnoti mā te bhūd buddhir īdṛśī
yajñāṅgaṃ dakṣiṇās tāta vedānāṃ parivṛṃhaṇam
     na mantrā dakṣiṇā hīnās tārayanti kathaṃ cana
śaktis tu pūrṇapātreṇa saṃmitānavamā bhavet
     avaśyaṃ tāta yaṣṭavyaṃ tribhir varṇair yathāvidhi
somo rājā brāhmaṇānām ity eṣā vaidikī śrutiḥ
     taṃ ca vikretum icchanti na vṛthā vṛttir iṣyate
     tena krītena dharmeṇa tato yajñaḥ pratāyate
ity evaṃ dharmataḥ khyātam ṛṣibhir dharmavādibhiḥ
     pumān yajñaś ca somaś ca nyāyavṛtto yathā bhavet
     anyāya vṛttaḥ puruṣo na parasya na cātmanaḥ
śarīraṃ yajñapātrāṇi ity eṣā śrūyate śrutiḥ
     tāni samyak praṇītāni brāhmaṇānāṃ mahātmanām
tapoyajñād api śreṣṭham ity eṣā paramā śrutiḥ
     tat te tapaḥ pravakṣyāmi vidvaṃs tad api me śṛṇu
ahiṃsā satyavacanam ānṛśaṃsyaṃ damo ghṛṇā
     etat tapo vidur dhīrā na śarīrasya śoṣaṇam
apramāṇyaṃ ca vedānāṃ śāstrāṇāṃ cāti laṅghanam
     avyavasthā ca sarvatra tad vai nāśanam ātmanaḥ
nibodha daśa hotṝṇāṃ vidhānaṃ pārtha yādṛśam
     cittiḥ sruk cittam ājyaṃ ca pavitraṃ jñānam uttamam
sarvaṃ jihmaṃ mṛtyupadam ārjavaṃ brahmaṇaḥ padam
     etāvāñ jñānaviṣayaḥ kiṃ pralāpaḥ kariṣyati
