[v]
      tataḥ kumāra viṣaye śreṇimantam athājayat
      kosalādhipatiṃ caiva bṛhadbalam ariṃdamaḥ
ayodhyāyāṃ tu dharmajñaṃ dīrghaprajñaṃ mahābalam
      ajayat pāṇḍavaśreṣṭho nātitīvreṇa karmaṇā
tato gopāla kacchaṃ ca sottamān api cottarān
      mallānām adhipaṃ caiva pārthivaṃ vyajayat prabhuḥ
tato himavataḥ pārśve samabhyetya jarad gavam
      sarvam alpena kālena deśaṃ cakre vaśe balī
evaṃ bahuvidhān deśān vijitya puruṣarṣabhaḥ
      unnāṭam abhito jigye kukṣimantaṃ ca parvatam
      pāṇḍavaḥ sumahāvīryo balena balināṃ varaḥ
sa kāśirājaṃ samare subandham anivartinam
      vaśe cakre mahābāhur bhīmo bhīmaparākramaḥ
tataḥ supārśvam abhitas tathā rājapatiṃ kratham
      yudhyamānaṃ balāt saṃkhye vijigye pāṇḍavarṣabhaḥ
tato matsyān mahātejā malayāṃś ca mahābalān
      anavadyān gayāṃś caiva paśubhūmiṃ ca sarvaśaḥ
nivṛtya ca mahābāhur madarvīkaṃ mahīdharam
      sopadeśaṃ vinirjitya prayayāv uttarā mukhaḥ
      vatsabhūmiṃ ca kaunteyo vijigye balavān balāt
bhargāṇām adhipaṃ caiva niṣādādhipatiṃ tathā
     vijigye bhūmipālāṃś ca maṇimat pramukhān bahūn
tato dakṣiṇamallāṃś ca bhogavantaṃ ca pāṇḍavaḥ
     tarasaivājayad bhīmo nātitīvreṇa karmaṇā
śarmakān varmakāṃś caiva sāntvenaivājayat prabhuḥ
     vaidehakaṃ ca rājānaṃ janakaṃ jagatīpatim
     vijigye puruṣavyāghro nātitīvreṇa karmaṇā
vaidehasthas tu kaunteya indra parvatam antikāt
     kirātānām adhipatīn vyajayat sapta pāṇḍavaḥ
tataḥ suhmān prācya suhmān samakṣāṃś caiva vīryavān
     vijitya yudhi kaunteyo māgadhān upayād balī
daṇḍaṃ ca daṇḍadhāraṃ ca vijitya pṛthivīpatīn
     tair eva sahitaḥ sarvair girivrajam upādravat
jārā saṃdhiṃ sāntvayitvā kare ca viniveśya ha
     tair eva sahito rājan karṇam abhyadravad balī
sa kampayann iva mahīṃ balena caturaṅgiṇā
     yuyudhe pāṇḍavaśreṣṭhaḥ karṇenāmitra ghātinā
sa karṇaṃ yudhi nirjitya vaśe kṛtvā ca bhārata
     tato vijigye balavān rājñaḥ parvatavāsinaḥ
atha modā giriṃ caiva rājānaṃ balavattaram
     pāṇḍavo bāhuvīryeṇa nijaghāna mahābalam
tataḥ pauṇḍrādhipaṃ vīraṃ vāsudevaṃ mahābalam
     kauśikī kaccha nilayaṃ rājānaṃ ca mahaujasam
ubhau balavṛtau vīrāv ubhau tīvraparākramau
     nirjityājau mahārāja vaṅga rājam upādravat
samudrasenaṃ nirjitya candra senaṃ ca pārthivam
     tāmraliptaṃ ca rājānaṃ kācaṃ vaṅgādhipaṃ tathā
suhmānām adhipaṃ caiva ye ca sāgaravāsinaḥ
     sarvān mleccha gaṇāṃś caiva vijigye bharatarṣabhaḥ
evaṃ bahuvidhān deśān vijitya pavanātmajaḥ
     vasu tebhya upādāya lauhityam agamad balī
sa sarvān mleccha nṛpatin sāgaradvīpavāsinaḥ
     karam āhārayām āsa ratnāni vividhāni ca
candanāguruvastrāṇi maṇimuktam anuttamam
     kāñcanaṃ rajataṃ vajraṃ vidrumaṃ ca mahādhanam
sa koṭiśatasaṃkhyena dhanena mahatā tadā
     abhyavarṣad ameyātmā dhanavarṣeṇa pāṇḍavam
indraprastham athāgamya bhīmo bhīmaparākramaḥ
     nivedayām āsa tadā dharmarājāya tad dhanam
