[v]
      dīkṣā kāle tu saṃprāpte tatas te sumahartvijaḥ
      vidhivad dīkṣayām āsur aśvamedhāya pārthivam
kṛtvā sa paśubandhāṃś ca dīkṣitaḥ pāṇḍunandanaḥ
      dharmarājo mahātejāḥ sahartvigbhir vyarocata
hayaś ca hayamedhārthaṃ svayaṃ sa brahmavādinā
      utsṛṣṭaḥ śāstravidhinā vyāsenāmita tejasā
sa rājā dharmajo rājan dīkṣito vibabhau tadā
      hemamālī rukmakaṇṭhaḥ pradīpta iva pāvakaḥ
kṛṣṇājinī daṇḍapāṇiḥ kṣaumavāsāḥ sa dharmajaḥ
      vibabhau dyutimān bhūyaḥ prajāpatir ivādhvare
tathaivāsyartvijaḥ sarve tulyaveṣā viśāṃ pate
      babhūvur arjunaś caiva pradīpta iva pāvakaḥ
śvetāśvaḥ kṛṣṇasāraṃ taṃ sa sārāśvaṃ dhanaṃjayaḥ
      vidhivat pṛthivīpāla dharmarājasya śāsanāt
vikṣipan gāṇḍivaṃ rājan baddhagodhāṅguli travān
      tam aśvaṃ pṛthivīpāla mudā yuktaḥ sasāra ha
ā kumāraṃ tadā rājann āgamat tat puraṃ vibho
      draṣṭukāmaṃ kuruśreṣṭhaṃ prayāsyantaṃ dhanaṃjayam
teṣām anyonyasaṃmardād ūṣmeva samajāyata
     didṛkṣūṇāṃ hayaṃ taṃ ca taṃ caiva hayasāriṇam
tataḥ śabdo mahārāja daśāśāḥ pratipūrayan
     babhūva prekṣatāṃ nṝṇāṃ kuntīputraṃ dhanaṃjayam
eṣa gacchati kaunteyas turagaś caiva dīptimān
     yam anveti mahābāhuḥ saṃspṛśan dhanur uttamam
evaṃ śuśrāva vadatāṃ giro jiṣṇur udāradhīḥ
     svasti te 'stu vrajāriṣṭaṃ punaś caihīti bhārata
athāpare manuṣyendra puruṣā vākyam abruvan
     nainaṃ paśyāma saṃmarde dhanur etat pradṛśyate
etad dhi bhīmanirhrādaṃ viśrutaṃ gāṇḍivaṃ dhanuḥ
     svasti gacchatv ariṣṭaṃ vai panthānam akutobhayam
     nivṛttam enaṃ drakṣyāmaḥ punar evaṃ ca te 'bruvan
evamādyā manuṣyāṇāṃ strīṇāṃ ca bharatarṣabha
     śuśrāva madhurā vācaḥ punaḥ punar udīritāḥ
yājñavalkyasya śiṣyaś ca kuśalo yajñakarmaṇi
     prāyāt pārthena sahitaḥ śānty arthaṃ vedapāragaḥ
brāhmaṇāś ca mahīpāla bahavo vedapāragāḥ
     anujagmur mahātmānaṃ kṣatriyāś ca viśo 'pi ca
pāṇḍavaiḥ pṛthivīm aśvo nirjitām astratejasā
     cacāra sa mahārāja yathādeśaṃ sa sattama
tatra yuddhāni vṛttāni yāny āsan pāṇḍavasya ha
     tāni vakṣyāmi te vīra vicitrāṇi mahānti ca
sahayaḥ pṛthivīṃ rājan pradakṣiṇam ariṃdama
     sasārottarataḥ pūrvaṃ tan nibodha mahīpate
avamṛdnan sarāṣṭrāṇi pārthivānāṃ hayottamaḥ
     śanais tadā pariyayau śvetāśvaś ca mahārathaḥ
tatra saṃkalanā nāsti rājñām ayutaśas tadā
     ye 'yudhyanta mahārāja kṣatriyā hatabāndhavāḥ
kirātā vikṛtā rājan bahavo 'si dhanurdharāḥ
     mlecchāś cānye bahuvidhāḥ pūrvaṃ nivikṛtā raṇe
āryāś ca pṛthivīpālāḥ prahṛṣṭanaravāhanāḥ
     samīyuḥ pāṇḍuputreṇa bahavo yuddhadurmadāḥ
evaṃ yuddhāni vṛttāni tatra tatra mahīpate
     arjunasya mahīpālair nānādeśanivāsibhiḥ
yāni tūbhayato rājan prataptāni mahānti ca
     tāni yuddhāni vakṣyāmi kaunteyasya tavānagha
