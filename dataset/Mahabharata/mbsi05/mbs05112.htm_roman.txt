[n]
      athāha gālavaṃ dīnaṃ suparṇaḥ patatāṃ varaḥ
      nirmitaṃ vahninā bhūmau vāyunā vaidhitaṃ tathā
      yasmād dhiraṇmayaṃ sarvaṃ hiraṇyaṃ tena cocyate
dhatte dhārayate cedam etasmāt kāraṇād dhanam
      tad etat triṣu lokeṣu dhanaṃ tiṣṭhati śāśvatam
nityaṃ proṣṭhapadābhyāṃ ca śukre dhanapatau tathā
      manuṣyebhyaḥ samādatte śukraś cittārjitaṃ dhanam
ajaika pād ahir budhnyai rakṣyate dhanadena ca
      evaṃ na śakyate labdhum alabdhavyaṃ dvijarṣabha
ṛte ca dhanam aśvānāṃ nāvāptir vidyate tava
      arthaṃ yācātra rājānaṃ kaṃ cid rājarṣivaṃśajam
      apīḍya rājā paurān hi yo nau kuryāt kṛtāthinau
asti somānvavāye me jātaḥ kaś cin nṛpaḥ sakhā
      abhigacchāvahe taṃ vai tasyāsti vibhavo bhuvi
yayātir nāma rājarṣir nāhuṣaḥ satyavikramaḥ
      sa dāsyati mayā cokto bhavatā cārthitaḥ svayam
vibhavaś cāsya sumahān āsīd dhanapater iva
      evaṃ sa tu dhanaṃ vidvān dānenaiva vyaśodhayat
tathā tau kathayantau ca cintayantau ca yat kṣamam
      pratiṣṭhāne narapatiṃ yayātiṃ prayupasthitau
pratigṛhya ca satkāram arghādiṃ bhojanaṃ varam
     pṛṣṭaś cāgamane hetum uvāca vinatāsutaḥ
ayaṃ me nāhuṣa sakhā gālavas tapaso nidhiḥ
     viśvāmitrasya śiṣyo 'bhūd varṣāṇy ayutaśo nṛpa
so 'yaṃ tenābhyanujñāta upakārepsayā dvijaḥ
     tam āha bhagavān kāṃ te dadāni guru dakṣiṇām
asakṛt tena coktena kiṃ cid āgatamanyunā
     ayam uktaḥ prayaccheti jānatā vibhavaṃ laghu
ekataḥ śyāma karṇānāṃ śubhrāṇāṃ śuddhajanmanām
     aṣṭau śatāni me dehi hayānāṃ candra varcasām
gurvartho dīyatām eṣa yadi gālava manyase
     ity evam āha sakrodho viśvāmitras tapodhanaḥ
so 'yaṃ śokena mahatā tapyamāno dvijarṣabhaḥ
     aśaktaḥ pratikartuṃ tad bhavantaṃ śaraṇaṃ gataḥ
patigṛhya naravyāghra tvatto bhikṣāṃ gatavyayaḥ
     kṛtvāpavargaṃ gurave cariṣyati mahat tapaḥ
tapasaḥ saṃvibhāgena bhavantam api yokṣyate
     svena rājarṣitapasā pūrṇaṃ tvāṃ pūrayiṣyati
yāvanti romāṇi haye bhavanti hi nareśvara
     tāvato vājidā lokān prāpnuvanti mahīpate
pātraṃ pratigrahasyāyaṃ dātuṃ pātraṃ tathā bhavān
     śaṅkhe kṣīram ivāsaktaṃ bhavatv etat tathopamam
