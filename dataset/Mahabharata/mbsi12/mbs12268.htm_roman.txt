[y]
      bhrātaraḥ pitarā putrā jñātayaḥ suhṛdas tathā
      arthahetor hatāḥ krūrair asmābhiḥ pāpabuddhibhiḥ
yeyam arthodbhavā tṛṣṇā katham etāṃ pitāmaha
      nivartayema pāpaṃ hi tṛṣṇayā kāritā vayam
[bhī]
      atrāpy udāharantīmam itihāsaṃ purātanam
      gītaṃ videharājena māndavyāyānupṛcchate
susukhaṃ bata jīvāmi yasya me nāsti kiṃ cana
      mithilāyāṃ pradīptāyāṃ na me dahyati kiṃ cana
arthāḥ khalu samṛddhā hi bādhaṃ duḥkhaṃ vijānatām
      asamṛddhās tv api sadā mohayanty avicakṣaṇān
yac ca kāmasukhaṃ loke yac ca divyaṃ mahat sukham
      tṛṣṇā kṣayasukhasyaite nārhataḥ sodaśīṃ kalām
yathaiva śṛṅgaṃ goḥ kāle vardhamānasya vardhate
      tathaiva tṛṣṇā vittena vardhamānena vardhate
kiṃ cid eva mamatvena yadā bhavati kalpitam
      tad eva paritāpāya nāśe saṃpadyate punaḥ
na kāmān anurudhyeta duḥkhaṃ kāmeṣu vai ratiḥ
      prāpyārtham upayuñjīta dharme kāmaṃ vivarjayet
vidvān sarveṣu bhūteṣu vyāghramāṃsopamo bhavet
     kṛtakṛtyo viśuddhātmā sarvaṃ tyajati vai saha
ubhe satyānṛte tyaktvā śokānandau priyāpriyau
     bhayābhaye ca saṃtyajya saṃpraśānto nirāmayaḥ
yā dustyajā durmatibhir yā na jīryati jīryataḥ
     yo 'sau prāṇāntiko rogas tāṃ tṛṣṇāṃ tyajataḥ sukham
cāritram ātmanaḥ paśyaṃś candra śuddham anāmayam
     dharmātmā labhate kīrtiṃ pretya ceha yathāsukham
rājñas tad vacanaṃ śrutvā prītimān abhavad dvijaḥ
     pūjayitvā ca tad vākyaṃ māndavyo mokṣam āśritaḥ
