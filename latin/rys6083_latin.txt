ārtānāṃ rākṣasīnāṃ tu laṅkāyāṃ vai kule kule
 rāvaṇaḥ karuṇaṃ śabdaṃ śuśrāva pariveditam
sa tu dīrghaṃ viniśvasya muhūrtaṃ dhyānam āsthitaḥ
 babhūva paramakruddho rāvaṇo bhīmadarśanaḥ
saṃdaśya daśanair oṣṭhaṃ krodhasaṃraktalocanaḥ
 rākṣasair api durdarśaḥ kālāgnir iva mūrchitaḥ
uvāca ca samīpasthān rākṣasān rākṣaseśvaraḥ
 bhayāvyaktakathāṃs tatra nirdahann iva cakṣuṣā
mahodaraṃ mahāpārśvaṃ virūpākṣaṃ ca rākṣasaṃ
 śīghraṃ vadata sainyāni niryāteti mamājñayā
tasya tadvacanaṃ śrutvā rākṣasās te bhayārditāḥ
 codayām āsur avyagrān rākṣasāṃs tān nṛpājñayā
te tu sarve tathety uktvā rākṣasā ghoradarśanāḥ
 kṛtasvastyayanāḥ sarve rāvaṇābhimukhā yayuḥ
pratipūjya yathānyāyaṃ rāvaṇaṃ te mahārathāḥ
 tasthuḥ prāñjalayaḥ sarve bhartur vijayakāṅkṣiṇaḥ
athovāca prahasyaitān rāvaṇaḥ krodhamūrchitaḥ
 mahodaramahāpārśvau virūpākṣaṃ ca rākṣasaṃ
adya bāṇair dhanurmuktair yugāntādityasaṃnibhaiḥ
 rāghavaṃ lakṣmaṇaṃ caiva neṣyāmi yamasādhanam
kharasya kumbhakarṇasya prahastendrajitos tathā
 kariṣyāmi pratīkāram adya śatruvadhād aham
naivāntarikṣaṃ na diśo na nadyo nāpi sāgaraḥ
 prakāśatvaṃ gamiṣyāmi madbāṇajaladāvṛtāḥ
adya vānarayūthānāṃ tāni yūthāni bhāgaśaḥ
 dhanuḥsamudrād udbhūtair mathiṣyāmi śarormibhiḥ
vyākośapadmacakrāṇi padmakesaravarcasām
 adya yūthataṭākāni gajavat pramathāmy aham
saśarair adya vadanaiḥ saṃkhye vānarayūthapāḥ
 maṇḍayiṣyanti vasudhāṃ sanālair iva paṅkalaiḥ
adya yuddhapracaṇḍānāṃ harīṇāṃ drumayodhinām
 muktenaikeṣuṇā yuddhe bhetsyāmi ca śataṃśatam
hato bhartā hato bhrātā yāsāṃ ca tanayā hatāḥ
 vadhenādya ripos tāsāṃ karmomy asrapramārjanam
adya madbāṇanirbhinnaiḥ prakīrṇair gatacetanaiḥ
 karomi vānarair yuddhe yatnāvekṣya talāṃ mahīm
adya gomāyavo gṛdhrā ye ca māṃsāśino 'pare
 sarvāṃs tāṃs tarpayiṣyāmi śatrumāṃsaiḥ śarārditaiḥ
kalpyatāṃ me rathaśīghraṃ kṣipram ānīyatāṃ dhanuḥ
 anuprayāntu māṃ yuddhe ye 'vaśiṣṭā niśācarāḥ
tasya tadvacanaṃ śrutvā mahāpārśvo 'bravīd vacaḥ
 balādhyakṣān sthitāṃs tatra balaṃ saṃtvaryatām iti
balādhyakṣās tu saṃrabdhā rākṣasāṃs tān gṛhād gṛhāt
 codayantaḥ pariyayur laṅkāṃ laghuparākramāḥ
tato muhūrtān niṣpetū rākṣasā bhīmavikramāḥ
 nardanto bhīmavadanā nānāpraharaṇair bhujaiḥ
asibhiḥ paṭṭasaiḥ śūlair galābhir musalair halaiḥ
 śaktibhis tīkṣṇadhārābhir mahadbhiḥ kūṭamudgaraiḥ
yaṣṭibhir vimalaiś cakrair niśitaiś ca paraśvadhaiḥ
 bhiṇḍipālaiḥ śataghnībhir anyaiś cāpi varāyudhaiḥ
athānayan balādhyakṣāś catvāro rāvaṇājñayā
 drutaṃ sūtasamāyuktaṃ yuktāṣṭaturagaṃ ratham
āruroha rathaṃ divyaṃ dīpyamānaṃ svatejasā
 rāvaṇaḥ sattvagāmbhīryād dārayann iva medinīm
rāvaṇenābhyanujñātau mahāpārśvamahodarau
 virūpākṣaś ca durdharṣo rathān āruruhus tadā
te tu hṛṣṭā vinardanto bhindata iva medinīm
 nādaṃ ghoraṃ vimuñcanto niryayur jayakāṅkṣiṇaḥ
tato yuddhāya tejasvī rakṣogaṇabalair vṛtaḥ
 niryayāv udyatadhanuḥ kālāntakayamomapaḥ
tataḥ prajavanāśvena rathena sa mahārathaḥ
 dvāreṇa niryayau tena yatra tau rāmalakṣmaṇau
tato naṣṭaprabhaḥ sūryo diśaś ca timirāvṛtāḥ
 dvijāś ca nedur ghorāś ca saṃcacāla ca medinī
vavarṣa rudhiraṃ devaś caskhaluś ca turaṃgamāḥ
 dhvajāgre nyapatad gṛdhro vineduś cāśivaṃ śivāḥ
nayanaṃ cāsphurad vāmaṃ savyo bāhur akampata
 vivarṇavadanaś cāsīt kiṃ cid abhraśyata svaraḥ
tato niṣpatato yuddhe daśagrīvasya rakṣasaḥ
 raṇe nidhanaśaṃsīni rūpāṇy etāni jajñire
antarikṣāt papātolkā nirghātasamanisvanā
 vinedur aśivaṃ gṛdhrā vāyasair anunāditāḥ
etān acintayan ghorān utpātān samupasthitān
 niryayau rāvaṇo mohād vadhārthī kālacoditaḥ
teṣāṃ tu rathaghoṣeṇa rākṣasānāṃ mahātmanām
 vānarāṇām api camūr yuddhāyaivābhyavartata
teṣāṃ sutumulaṃ yuddhaṃ babhūva kapirakṣasām
 anyonyam āhvayānānāṃ kruddhānāṃ jayam icchatām
tataḥ kruddho daśagrīvaḥ śaraiḥ kāñcanabhūṣaṇaiḥ
 vānarāṇām anīkeṣu cakāra kadanaṃ mahat
nikṛttaśirasaḥ ke cid rāvaṇena valīmukhāḥ
 nirucchvāsā hatāḥ ke cit ke cit pārśveṣu dāritāḥ
 ke cid vibhinnaśirasaḥ ke cic cakṣurvivarjitāḥ
daśānanaḥ krodhavivṛttanetro; yato yato 'bhyeti rathena saṃkhye
 tatas tatas tasya śarapravegaṃ; soḍhuṃ na śekur hariyūthapās te
