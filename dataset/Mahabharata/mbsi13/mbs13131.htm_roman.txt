[u]
      bhagavan bhaga netraghna pūṣṇo daśanapātana
      dakṣakratuhara tryakṣa saṃśayo me mahān ayam
cāturvarṇyaṃ bhagavatā pūrvaṃ sṛṣṭaṃ svayambhuvā
      kena karma vipākena vaiśyo gacchati śūdratām
vaiśyo vā kṣatriyaḥ kena dvijo vā kṣatriyo bhavet
      pratilomaḥ kathaṃ deva śakyo dharmo niṣevitum
kena vā karmaṇā vipraḥ śūdrayonau prajāyate
      kṣatriyaḥ śūdra tām eti kena vā karmaṇā vibho
etaṃ me saṃśayaṃ deva vada bhūtapate 'nagha
      trayo varṇāḥ prakṛtyeha kathaṃ brāhmaṇyam āpnuyuḥ
[m]
      brāhmaṇyaṃ devi duṣprāpaṃ nisargād brāhmaṇaḥ śubhe
      kṣatriyo vaiśyaśūdrau vā nisargād iti me matiḥ
karmaṇā duṣkṛteneha sthānād bhraśyati vai dvijaḥ
      jyeṣṭhaṃ varṇam anuprāpya tasmād rakṣeta vai dvijaḥ
sthito brāhmaṇa dharmeṇa brāhmaṇyam upajīvati
      kṣatriyo vātha vaiśyo vā brahmabhūyāya gacchati
yas tu vipratvam utsṛjya kṣātraṃ dharmaṃ niṣevate
      brāhmaṇyāt sa paribhraṣṭaḥ kṣatrayonau prajāyate
vaiśyakarma ca yo vipro lobhamohavyapāśrayaḥ
     brāhmaṇyaṃ durlabhaṃ prāpya karoty alpamatiḥ sadā
sa dvijo vaiśyatām eti vaiśyo vā śūdratām iyāt
     svadharmāt pracyuto vipras tataḥ śūdratvam āpnute
tatrāsau nirayaṃ prāpto varṇabhraṣṭo bahiṣkṛtaḥ
     brahmalokaparibhraṣṭaḥ śūdraḥ samupajāyate
kṣatriyo vā mahābhāge vaiśyo vā dharmacāriṇi
     svāni karmāṇy apāhāya śūdra karmāṇi sevate
sthasthānāt sa paribhraṣṭo varṇasaṃkaratāṃ gataḥ
     brāhmaṇaḥ kṣatriyo vaiśyaḥ śūdratvaṃ yāti tādṛśaḥ
yas tu śuddhasvadharmeṇa jñānavijñānavāñ śuciḥ
     dharmajño dharmanirataḥ sa dharmaphalam aśnute
idaṃ caivāparaṃ devi brahmaṇā samudīritam
     adhyātmaṃ naiṣṭhikaṃ sadbhir dharmakāmair niṣevyate
ugrānnaṃ garhitaṃ devi gaṇānnaṃ śrāddhasūtakam
     ghuṣṭānnaṃ garhitaṃ devi devadevair mahātmabhiḥ
śūdrānnaṃ garhitaṃ devi devadevair mahātmabhiḥ
     pitāmaha mukhotsṛṣṭaṃ pramāṇam iti me matiḥ
śūdrānnenāvaśeṣeṇa jaṭhare yo mriyeta vai
     āhitāgnis tathā yajvā sa śūdra gatibhāg bhavet
tena śūdrānna śeṣeṇa brahma sthānād apākṛtaḥ
     brāhmaṇaḥ śūdratām eti nāsti tatra vicāraṇā
yasyānnenāvaśeṣeṇa jaṭhare yo mriyeta vai
     tāṃ tāṃ yoniṃ vrajed vipro yasyānnam upajīvati
brāhmaṇatvaṃ śubhaṃ prāpya durlabhaṃ yo 'vamanyate
     abhojyānnāni cāśnāti sa dvijatvāt pateta vai
surāpo brahmahā kṣudraś cauro bhagnavrato 'śuciḥ
     svākhyāya varjitaḥ pāpo lubho naikṛtikaḥ śaṭhaḥ
avratī vṛṣalī bhartā kuṇḍāśī somavikrayī
     nihīna sevī vipro hi patati brahmayonitaḥ
guru talpī guru dveṣī guru kutsā ratiś ca yaḥ
     brahma dviṭ cāpi patati brāhmaṇo brahmayonitaḥ
ebhis tu karma bhir devi śubhair ācaritais tathā
     śūdro brāhmaṇatāṃ gacched vaiśyaḥ kṣatriyatāṃ vrajet
śūdra karmāṇi sarvāṇi yathānyāyaṃ yathāvidhi
     śuśrūṣāṃ paricaryāṃ ca jyeṣṭhe varṇe prayatnataḥ
     kuryād avimanāḥ śūdraḥ satataṃ satpathe sthitaḥ
daivatadvija satkartā sarvātithya kṛtavrataḥ
     ṛtukālābhigāmī ca niyato niyatāśanaḥ
caukṣaś caukṣa janānveṣī śeṣānna kṛtabhojanaḥ
     vṛthā māṃsāny abhuñjānaḥ śūdro vaiśyatvam ṛcchati
ṛtavāg anahaṃvādī nirdvaṃdvaḥ śama kovidaḥ
     yajate nityayajñaiś ca svādhyāyaparamaḥ śuciḥ
dānto brāhmaṇa satkartā sarvavarṇabubhūṣakaḥ
     gṛhastha vratam ātiṣṭhan dvikālakṛtabhojanaḥ
śeṣāśī vijitāhāro niṣkāmo nirahaṃ vadaḥ
     agnihotram upāsaṃś ca juhvānaś ca yathāvidhi
sarvātithyam upātiṣṭhañ śeṣānna kṛtabhojanaḥ
     tretāgnimantravihito vaiśyo bahvati vai yadi
     sa vaiśyaḥ kṣatriyakule śucau mahati jāyate
sa vaiśyaḥ kṣatriyo jāto janmaprabhṛti saṃskṛtaḥ
     upanīto vrataparo dvijo bhavati satkṛtaḥ
dadāti yajate yajñaiḥ saṃskṛtair āptadakṣiṇaiḥ
     adhīte svargam anvicchaṃs tretāgniśaraṇaḥ sadā
ārtahastaprado nityaṃ prajā dharmeṇa pālayan
     satyaḥ satyāni kurute nityaṃ yaḥ sukhadarśanaḥ
dharmadaṇḍo na nirdaṇḍo dharmakāryānuśāsakaḥ
     yantritaḥ kāryakaraṇe ṣaḍbhāgakṛtalakṣaṇaḥ
grāmyadharmān na sevena svacchandenārtha kovidaḥ
     ṛtukāle tu dharmātmā patnīṃ seveta nityadā
sarvopavāsī niyataḥ svādhyāyaparamaḥ śuciḥ
     bahiṣkāntarite nityaṃ śayāno 'gnigṛhe sadā
sarvātithyaṃ trivargasya kurvāṇaḥ sumanāḥ sadā
     śūdrāṇāṃ cānna kāmānāṃ nityaṃ siddham iti bruvan
svārthād vā yadi vā kāmān na kiṃ cid upalakṣayet
     pitṛdevātithi kṛte sādhanaṃ kurute ca yaḥ
svaveśmani yathānyāyam upāste bhaikṣam eva ca
     trikālam agnihotraṃ ca juhvāno vai yathāvidhi
gobrāhmaṇa hitārthāya raṇe cābhimukho hataḥ
     tretāgnimantrapūtaṃ vā samāviśya dvijo bhavet
jñānavijñānasaṃpannaḥ saṃskṛto vedapāragaḥ
     vipro bhavati dharmātmā kṣatriyaḥ svena karmaṇā
etaiḥ karmaphalair devi nyūna jātikulodbhavaḥ
     śūdro 'py āgamasaṃpanno dvijo bhavati saṃskṛtaḥ
brāhmaṇo vāpy asadvṛttaḥ sarvasaṃkarabhojanaḥ
     brāhmaṇyaṃ puṇyam utsṛjya śūdro bhavati tādṛśaḥ
karma bhiḥ śucibhir devi śuddhātmā vijitendriyaḥ
     śūdro 'pi dvijavat sevya iti brahmābravīt svayam
svabhāvakarma ca śubhaṃ yatra śūdre 'pi tiṣṭhati
     viśuddhaḥ sa dvijātir vai vijñeya iti me matiḥ
na yonir nāpi saṃskāro na śrutaṃ na ca saṃnatiḥ
     kāraṇāni dvijatvasya vṛttam eva tu kāraṇam
sarvo 'yaṃ brāhmaṇo loke vṛttena tu vidhīyate
     vṛtte sthitaś ca suśroṇibrāhmaṇatvaṃ nigacchati
brāhmaḥ svabhāvaḥ kalyāṇi samaḥ sarvatra me matiḥ
     nirguṇaṃ nirmalaṃ brahma yatra tiṣṭhati sa dvijaḥ
ete yoniphalā devi sthānabhāganidarśakāḥ
     svayaṃ ca varadenoktā brahmaṇā sṛjatā prajāḥ
brāhmaṇo hi mahat kṣetraṃ loke carati pādavat
     yat tatra bījaṃ vapati sā kṛṣiḥ pāralaukikī
mitāśinā sadā bhāvyaṃ satpathālambinā sadā
     brāhma māram atikramya vartitavyaṃ bubhūṣatā
saṃhitādhyāyinā bhāvyaṃ gṛhe vai gṛhamedhinā
     nityaṃ svādhyāyayuktena dānādhyayanajīvinā
evaṃ bhūto hi yo vipraḥ satataṃ satpathe sthitaḥ
     āhitāgnir adhīyāno brahmabhūyāya kalpate
brāhmaṇyam eva saṃprāpya rakṣitavyaṃ yatātmabhiḥ
     yonipratigrahādānaiḥ karmabhiś ca śucismite
etat te sarvam ākhyātaṃ yathā śūdro bhaved dvijaḥ
     brāhmaṇo vā cyuto dharmād yathā śūdratvam āpnute
