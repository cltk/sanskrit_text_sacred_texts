bhīṣma uvāca
      evam uktasya dūtena drupadasya tadā nṛpa
      corasyeva gṛhītasya na prāvartata bhāratī
sa yatnam akarot tīvraṃ saṃbandhair anusāntvanaiḥ
      dūtair madhurasaṃbhāṣair naitad astīti saṃdiśan
sa rājā bhūya evātha kṛtvā tattvata āgamam
      kanyeti pāñcālasutāṃ tvaramāṇo 'bhiniryayau
tataḥ saṃpreṣayām āsa mitrāṇām amitaujasām
      duhitur vipralambhaṃ taṃ dhātrīṇāṃ vacanāt tadā
tataḥ samudrayaṃ kṛtvā balānāṃ rājasattamaḥ
      abhiyāne matiṃ cakre drupadaṃ prati bhārata
tatha saṃmantrayām āsa mitraiḥ saha mahīpatiḥ
      hiraṇyavarmā rājendra pāñcālyaṃ pārthivaṃ prati
tatra vai niścitaṃ teṣām abhūd rājñāṃ mahātmanām
      tathyaṃ ced bhavati hy etat kanyā rājañ śikhaṇḍinī
      baddhvā pāñcālarājānam ānayiṣyāmahe gṛhān
anyaṃ rājānam ādhāya pāñcāleṣu nareśvaram
      ghātayiṣyāma nṛpatiṃ drupadaṃ saśikhaṇḍinam
sa tadā dūtam ājñāya punaḥ kṣattāram īśvaraḥ
      prāsthāpayat pārṣatāya hanmīti tvāṃ sthiro bhava
sa prakṛtyā ca vai bhīruḥ kilbiṣī ca narādhipaḥ
     bhayaṃ tīvram anuprāpto drupadaḥ pṛthivīpatiḥ
visṛjya dūtaṃ dāśārṇaṃ drupadaḥ śokakarśitaḥ
     sametya bhāryāṃ rahite vākyam āha narādhipaḥ
bhayena mahatāviṣṭo hṛdi śokena cāhataḥ
     pāñcālarājo dayitāṃ mātaraṃ vai śikhaṇḍinaḥ
abhiyāsyati māṃ kopāt saṃbandhī sumahābalaḥ
     hiraṇyavarmā nṛpatiḥ karṣamāṇo varūthinīm
kim idānīṃ kariṣyāmi mūḍhaḥ kanyām imāṃ prati
     śikhaṇḍī kila putras te kanyeti pariśaṅkitaḥ
iti niścitya tattvena samitraḥ sabalānugaḥ
     vañcito 'smīti manvāno māṃ kiloddhartum icchati
kim atra tathyaṃ suśroṇi kiṃ mithyā brūhi śobhane
     śrutvā tvattaḥ śubhe vākyaṃ saṃvidhāsyāmy ahaṃ tathā
ahaṃ hi saṃśayaṃ prāpto bālā ceyaṃ śikhaṇḍinī
     tvaṃ ca rājñi mahat kṛcchraṃ saṃprāptā varavarṇini
sā tvaṃ sarvavimokṣāya tattvam ākhyāhi pṛcchataḥ
     tathā vidadhyāṃ suśroṇi kṛtyasyāsya śucismite
     śikhaṇḍini ca mā bhais tvaṃ vidhāsye tatra tattvataḥ
kriyayāhaṃ varārohe vañcitaḥ putradharmataḥ
     mayā dāśārṇako rājā vañcitaś ca mahīpatiḥ
     tad ācakṣva mahābhāge vidhāsye tatra yad dhitam
jānatāpi narendreṇa khyāpanārthaṃ parasya vai
     prakāśaṃ coditā devī pratyuvāca mahīpatim
