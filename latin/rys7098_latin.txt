te dūtā rāmavākyena coditā laghuvikramāḥ
 prajagmur madhurāṃ śīghraṃ cakrur vāsaṃ na cādhvani
tatas tribhir aho rātraiḥ saṃprāpya madhurām atha
 śatrughnāya yathāvṛttam ācakhyuḥ sarvam eva tat
lakṣmaṇasya parityāgaṃ pratijñāṃ rāghavasya ca
 putrayor abhiṣekaṃ ca paurānugamanaṃ tathā
kuśasya nagarī ramyā vindhyaparvatarodhasi
 kuśāvatīti nāmnā sā kṛtā rāmeṇa dhīmatā
śrāvitā ca purī ramyā śrāvatīti lavasya ca
 ayodhyāṃ vijanāṃ caiva bharataṃ rāghavānugam
evaṃ sarvaṃ nivedyāśu śatrughnāya mahātmane
 viremus te tato dūtās tvara rājann iti bruvan
śrutvā taṃ ghorasaṃkāśaṃ kulakṣayam upasthitam
 prakṛtīs tu samānīya kāñcanaṃ ca purohitam
teṣāṃ sarvaṃ yathāvṛttam ākhyāya raghunandanaḥ
 ātmanaś ca viparyāsaṃ bhaviṣyaṃ bhrātṛbhiḥ saha
tataḥ putradvayaṃ vīraḥ so 'bhyaṣiñcan narādhipaḥ
 subāhur madhurāṃ lebhe śatrughātī ca vaidiśam
dvidhākṛtvā tu tāṃ senāṃ mādhurīṃ putrayor dvayoḥ
 dhanadhānyasamāyuktau sthāpayām āsa pārthivau
tato visṛjya rājānaṃ vaidiśe śatrughātinam
 jagāma tvarito 'yodhyāṃ rathenaikena rāghavaḥ
sa dadarśa mahātmānaṃ jvalantam iva pāvakam
 kṣaumasūkṣmāmbaradharaṃ munibhiḥ sārdham akṣayaiḥ
so 'bhivādya tato rāmaṃ prāñjaliḥ prayatendriyaḥ
 uvāca vākyaṃ dharmajño dharmam evānucintayan
kṛtvābhiṣekaṃ sutayor yuktaṃ rāghavayor dhanaiḥ
 tavānugamane rājan viddhi māṃ kṛtaniścayam
na cānyad atra vaktavyaṃ dustaraṃ tava śāsanam
 tyaktuṃ nārhasi māṃ vīra bhaktimantaṃ viśeṣataḥ
tasya tāṃ buddhim aklībāṃ vijñāya raghunandanaḥ
 bāḍham ity eva śatrughnaṃ rāmo vacanam abravīt
tasya vākyasya vākyānte vānarāḥ kāmarūpiṇaḥ
 ṛkṣarākṣasasaṃghāś ca samāpetur anekaśaḥ
devaputrā ṛṣisutā gandharvāṇāṃ sutās tathā
 rāma kṣayaṃ viditvā te sarva eva samāgatāḥ
te rāmam abhivādyāhuḥ sarva eva samāgatāḥ
 tavānugamane rājan saṃprāptāḥ sma mahāyaśaḥ
yadi rāma vināsmābhir gacches tvaṃ puruṣarṣabha
 yamadaṇḍam ivodyamya tvayā sma vinipātitāḥ
evaṃ teṣāṃ vacaḥ śrutvā ṛṣkavānararakṣasām
 vibhīṣaṇam athovāca madhuraṃ ślakṣṇayā girā
yāvat prajā dhariṣyanti tāvat tvaṃ vai vibhīṣaṇa
 rākṣasendra mahāvīrya laṅkāsthaḥ svaṃ dhariṣyasi
prajāḥ saṃrakṣa dharmeṇa nottaraṃ vaktum arhasi
tam evam uktvā kākutstho hanūmantam athābravīt
 jīvite kṛtabuddhis tvaṃ mā pratijñāṃ vilopaya
matkathāḥ pracariṣyanti yāval loke harīśvara
 tāvat tvaṃ dhārayan prāṇān pratijñām anupālaya
tathaivam uktvā kākutsthaḥ sarvāṃs tān ṛkṣavānarān
 mayā sārdhaṃ prayāteti tadā tān rāghavo 'bravīt
