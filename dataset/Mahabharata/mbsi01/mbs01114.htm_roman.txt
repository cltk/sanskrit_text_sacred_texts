[v]
      saṃvatsarāhite garbhe gāndhāryā janamejaya
      āhvayām āsa vai kuntī garbhārthaṃ dharmam acyutam
sā baliṃ tvaritā devī dharmāyopajahāra ha
      jajāpa japyaṃ vidhivad dattaṃ durvāsasā purā
saṃgamya sā tu dharmeṇa yogamūrti dhareṇa vai
      lebhe putraṃ varārohā sarvaprāṇabhṛtāṃ varam
aindre candrasamāyukte muhūrte 'bhijite 'ṣṭame
      divā madhyagate sūrye tithau puṇye 'bhipūjite
samṛddhayaśasaṃ kuntī suṣāva samaye sutam
      jātamātre sute tasmin vāg uvācāśarīriṇī
eṣa dharmabhṛtāṃ śreṣṭho bhaviṣyati na saṃśayaḥ
      yudhiṣṭhira iti khyātaḥ pāṇḍoḥ prathamajaḥ sutaḥ
bhavitā prathito rājā triṣu lokeṣu viśrutaḥ
      yaśasā tejasā caiva vṛttena ca samanvitaḥ
dhārmikaṃ taṃ sutaṃ labdhvā pāṇḍus tāṃ punar abravīt
      prāhuḥ kṣatraṃ balajyeṣṭhaṃ balajyeṣṭhaṃ sutaṃ vṛṇu
tatas tathoktā patyā tu vāyum evājuhāva sā
      tasmāj jajñe mahābāhur bhīmo bhīmaparākramaḥ
tam apy atibalaṃ jātaṃ vāg abhyavadad acyutam
     sarveṣāṃ balināṃ śreṣṭho jāto 'yam iti bhārata
idam atyadbhutaṃ cāsīj jātamātre vṛkodare
     yad aṅkāt patito mātuḥ śilāṃ gātrair acūrṇayat
kuntī vyāghrabhayodvignā sahasotpatitā kila
     nānvabudhyata saṃsuptam utsaṅge sve vṛkodaram
tataḥ sa varja saṃghātaḥ kumāro 'bhyapatad girau
     patatā tena śatadhā śilā gātrair vicūrṇitā
     tāṃ śilāṃ cūrṇitāṃ dṛṣṭvā pāṇḍur vismayam āgamat
yasminn ahani bhīmas tu jajñe bharatasattama
     duryodhano 'pi tatraiva prajajñe vasudhādhipa
jāte vṛkodare pāṇḍur idaṃ bhūyo 'nvacintayat
     kathaṃ nu me varaḥ putro lokaśreṣṭho bhaved iti
daive puruṣakāre ca loko 'yaṃ hi pratiṣṭhitaḥ
     tatra daivaṃ tu vidhinā kālayuktena labhyate
indro hi rājā devānāṃ pradhāna iti naḥ śrutam
     aprameyabalotsāho vīryavān amitadyutiḥ
taṃ toṣayitvā tapasā putraṃ lapsye mahābalam
     yaṃ dāsyati sa me putraṃ sa varīyān bhaviṣyati
     karmaṇā manasā vācā tasmāt tapsye mahat tapaḥ
tataḥ pāṇḍur mahātejā mantrayitvā maharṣibhiḥ
     dideśa kuntyāḥ kauravyo vrataṃ sāmvatsaraṃ śubham
ātmanā ca mahābāhur ekapādasthito 'bhavat
     ugraṃ sa tapa ātasthe parameṇa samādhinā
ārirādhayiṣur devaṃ tridaśānāṃ tam īśvaram
     sūryeṇa sahadharmātmā paryavartata bhārata
taṃ tu kālena mahatā vāsavaḥ pratyabhāṣata
     putraṃ tava pradāsyāmi triṣu lokeṣu viśrutam
devānāṃ brāhmaṇānāṃ ca suhṛdāṃ cārthasādhakam
     sutaṃ te 'gryaṃ pradāsyāmi sarvāmitra vināśanam
ity uktaḥ kauravo rājā vāsavena mahātmanā
     uvāca kuntīṃ dharmātmā devarājavacaḥ smaran
nītimantaṃ mahātmānam ādityasamatejasam
     durādharṣaṃ kriyāvantam atīvādbhuta darśanam
putraṃ janaya suśroṇi dhāma kṣatriya tejasām
     labdhaḥ prasādo devendrāt tam āhvaya śucismite
evam uktā tataḥ śakram ājuhāva yaśasvinī
     athājagāma devendro janayām āsa cārjunam
jātamātre kumāre tu vāg uvācāśarīriṇī
     mahāgambhīra nirghoṣā nabho nādayatī tadā
kārtavīrya samaḥ kunti śibitulyaparākramaḥ
     eṣa śakra ivājeyo yaśas te prathayiṣyati
adityā viṣṇunā prītir yathābhūd abhivardhitā
     tathā viṣṇusamaḥ prītiṃ vardhayiṣyati te 'rjunaḥ
eṣa madrān vaśe kṛtvā kurūṃś ca saha kekayaiḥ
     cedikāśikarūṣāṃś ca kuru lakṣma sudhāsyati
etasya bhujavīryeṇa khāṇḍave havyavāhanaḥ
     medasā sarvabhūtānāṃ tṛptiṃ yāsyati vai parām
grāmaṇīś ca mahīpālān eṣa jitvā mahābalaḥ
     bhrātṛbhiḥ sahito vīras trīn medhān āhariṣyati
jāmadagnya samaḥ kunti viṣṇutulyaparākramaḥ
     eṣa vīryavatāṃ śreṣṭho bhaviṣyaty aparājitaḥ
tathā divyāni cāstrāṇi nikhilāny āhariṣyati
     vipranaṣṭāṃ śriyaṃ cāyam āhartā puruṣarṣabhaḥ
etām atyadbhutāṃ vācaṃ kuntīputrasya sūtake
     uktavān vāyur ākāśe kuntī śuśrāva cāsya tām
vācam uccāritām uccais tāṃ niśamya tapasvinām
     babhūva paramo harṣaḥ śataśṛṅganivāsinām
tathā deva ṛṣīṇāṃ ca sendrāṇāṃ ca divaukasām
     ākāśe dundubhīnāṃ ca babhūva tumulaḥ svanaḥ
udatiṣṭhan mahāghoṣaḥ puṣpavṛṣṭibhir āvṛtaḥ
     samavetya ca devānāṃ gaṇāḥ pārtham apūjayan
kādraveyā vainateyā gandharvāpsarasas tathā
     prajānāṃ patayaḥ sarve sapta caiva maharṣayaḥ
bharadvājaḥ kaśyapo gautamaś ca; viśvāmitro jamadagnir vasiṣṭhaḥ
     yaś codito bhāskare 'bhūt pranaṣṭe; so 'py atrātrir bhagavān ājagāma
marīcir aṅgirāś caiva pulastyaḥ pulahaḥ kratuḥ
     dakṣaḥ prajāpatiś caiva gandharvāpsarasas tathā
divyamālyāmbaradharāḥ sarvālaṃkāra bhūṣitāḥ
     upagāyanti bībhatsum upanṛtyanti cāpsarāḥ
     gandharvaiḥ sahitaḥ śrīmān prāgāyata ca tumburuḥ
bhīmasenogra senau ca ūrṇāyur anaghas tathā
     gopatir dhṛtarāṣṭraś ca sūryavarcāś ca saptamaḥ
yugapas tṛṇapaḥ kārṣṇir nandiś citrarathas tathā
     trayodaśaḥ śāliśirāḥ parjanyaś ca caturdaśaḥ
kaliḥ pañcadaśaś cātra nāradaś caiva ṣoḍaśaḥ
     sad vā bṛhad vā bṛhakaḥ karālaś ca mahāyaśāḥ
brahma cārī bahuguṇaḥ suparṇaś ceti viśrutaḥ
     viśvāvasur bhumanyuś ca sucandro daśamas tathā
gītamādhurya saṃpannau vikhyātau ca hahāhuhū
     ity ete devagandharvā jagus tatra nararṣabham
tathaivāpsaraso hṛṣṭāḥ sarvālaṃkāra bhūṣitāḥ
     nanṛtur vai mahābhāgā jaguś cāyatalocanāḥ
anūnā cānavadyā ca priya mukhyā guṇāvarā
     adrikā ca tathā sācī miśrakeśī alambusā
marīciḥ śicukā caiva vidyut parṇā tilottamā
     agnikā lakṣaṇā kṣemā devī rambhā manoramā
asitā ca subāhuś ca supriyā suvapus tathā
     puṇḍarīkā sugandhā ca surathā ca pramāthinī
kāmyā śāradvatī caiva nanṛtus tatra saṃghaśaḥ
     menakā sahajanyā ca parṇikā puñjikasthalā
ṛtusthalā ghṛtācī ca viśvācī pūrvacitty api
     umlocety abhivikhyātā pramloceti ca tā daśa
     urvaśy ekādaśīty etā jagur āyatalocanāḥ
dhātāryamā ca mitraś ca varuṇo 'ṃśo bhagas tathā
     indro vivasvān pūṣā ca tvaṣṭā ca savitā tathā
parjanyaś caiva viṣṇuś ca ādityāḥ pāvakārciṣaḥ
     mahimānaṃ pāṇḍavasya vardhayanto 'mbare sthitāḥ
mṛgavyādhaś ca śarvaś ca nirṛtiś ca mahāyaśāḥ
     ajaikapād ahir budhnyaḥ pinākī ca paraṃtapaḥ
dahano 'theśvaraś caiva kapālī ca viśāṃ pate
     sthāṇur bhavaś ca bhagavān rudrās tatrāvatasthire
aśvinau vasavaś cāṣṭau marutaś ca mahābalāḥ
     viśve devās tathā sādhyās tatrāsan parisaṃsthitāḥ
karkoṭako 'tha śeṣaś ca vāsukiś ca bhujaṃgamaḥ
     kacchapaś cāpakuṇḍaś ca takṣakaś ca mahoragaḥ
āyayus tejasā yuktā mahākrodhā mahābalāḥ
     ete cānye ca bahavas tatra nāgā vyavasthitāḥ
tārkṣyaś cāriṣṭanemiś ca garuḍaś cāsita dhvajaḥ
     aruṇaś cāruṇiś caiva vainateyā vyavasthitāḥ
tad dṛṣṭvā mahad āścaryaṃ vismitā munisattamāḥ
     adhikāṃ sma tato vṛttim avartan pāṇḍavān prati
pāṇḍus tu punar evaināṃ putra lobhān mahāyaśāḥ
     prāhiṇod darśanīyāṅgīṃ kuntī tv enam athābravīt
nātaś caturthaṃ prasavam āpatsv api vadanty uta
     ataḥ paraṃ cāriṇī syāt pañcame bandhakī bhavet
sa tvaṃ vidvan dharmam imaṃ buddhigamyaṃ kathaṃ nu mām
     apatyārthaṃ samutkramya pramādād iva bhāṣase
