[y]
      śokād duḥkhāc ca mṛtyoś ca trasyanti prāninaḥ sadā
      ubhayaṃ me yathā na syāt tan me brūhi pitāmaha
[bhī]
      atraivodāharantīmam itihāsaṃ purātanam
      nāradasya ca saṃvādaṃ samaṅgasya ca bhārata
[nārada]
      uraseva pranamase bāhubhyāṃ tarasīva ca
      saṃprahṛṣṭamanā nityaṃ viśoka iva lakṣyase
udvegaṃ neha te kiṃ cit susūkṣmam api lakṣaye
      nityatṛpta iva svastho bālavac ca viceṣṭase
[samanga]
      bhūtaṃ bhavyaṃ bhaviṣyac ca sarvaṃ sattveṣu mānada
      teṣāṃ tattvāni jānāmi tato na vimanā hy aham
upakramān ahaṃ veda punar eva phalodayān
      loke phalāni citrāṇi tato na vimanā hy aham
agādhāś cāpratiṣṭhāś ca gatimantaś ca nārada
      andhā jadāś ca jīvanti paśyāsmān api jīvataḥ
vihitenaiva jīvanti arogāṅgā divaukasaḥ
      balavanto 'balāś caiva tadvad asmān sabhājaya
sahasriṇaś ca jīvanti jīvanti śatinas tathā
      śākena cānye jīvanti paśyāsmān api jīvataḥ
yadā na śocemahi kiṃ nu na syād; dharmeṇa vā nārada karmaṇā vā
     kṛtāntavaśyāni yadā sukhāni; duḥkhāni vā yan na vidharṣayanti
yasmai prajñāṃ kathayante manuṣyāḥ; prajñā mūlo hīndriyāṇāṃ prasādaḥ
     muhyanti śocanti yadendriyāṇi; prajñā lābho nāsti mūḍhendriyasya
mūḍhasya darpaḥ sa punar moha eva; mūḍhasya nāyaṃ na paro 'sti lokaḥ
     na hy eva duḥkhāni sadā bhavanti; sukhasya vā nityaśo lābha eva
bhāvātmakaṃ saṃparivartamānaṃ; na mādṛśaḥ saṃjvaraṃ jātu kuryāt
     iṣṭān bhogān nānurudhyet sukhaṃ vā; na cintayed duḥkham abhyāgataṃ vā
samāhito na spṛhayet pareṣāṃ; nānā gataṃ nābhinandeta lābham
     na cāpi hṛṣyed vipule 'rthalābhe; tathārtha nāśe ca na vai viṣīdet
na bāndhavā na ca vittaṃ na kaulī; na ca śrutaṃ na ca mantrā na vīryam
     duḥkhāt trātuṃ sarva evotsahante; paratra śīle na tu yānti śāntim
nāsti buddhir ayuktasya nāyogād vidyate sukham
     dhṛtiś ca duḥkhatyāgaś cāpy ubhayaṃ naḥ sukhodayam
priyaṃ hi harṣajananaṃ harṣa utsekavardhanaḥ
     utseko narakāyaiva tasmāt taṃ saṃtyajāmy aham
etāñ śokabhayotsekān mohanān sukhaduḥkhayoḥ
     paśyāmi sākṣival loke dehasyāsya viceṣṭanāt
arthakāmau parityajya viśoko vigatajvaraḥ
     tṛṣṇā mohau tu saṃtyajya carāmi pṛthivīm imām
na mṛtyuto na cādharmān na lobhān na kutaś cana
     pītāmṛtasyevātyantam iha cāmutra vābhayam
etad brahman vijānāmi mahat kṛtvā tapo 'vyayam
     tena nārada saṃprāpto na māṃ śokaḥ prabādhate
