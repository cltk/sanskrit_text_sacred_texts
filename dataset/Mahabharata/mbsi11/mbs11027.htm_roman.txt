[v]
      te samāsādya gaṅgāṃ tu śivāṃ puṇyajanocitām
      hradinīṃ vaprasaṃpannāṃ mahānūpāṃ mahāvanām
bhūṣaṇāny uttarīyāṇi veṣṭanāny avamucya ca
      tataḥ pitṝṇāṃ pautrāṇāṃ bhrātṝṇāṃ svajanasya ca
putrāṇām āryakāṇāṃ ca patīnāṃ ca kuru striyaḥ
      udakaṃ cakrire sarvā rudantyo bhṛśaduḥkhitāḥ
      suhṛdāṃ cāpi dharmajñāḥ pracakruḥ salilakriyāḥ
udake kriyamāṇe tu vīrāṇāṃ vīra patnibhiḥ
      sūpatīrthā abhavad gaṅgā bhūyo viprasasāra ca
tan mahodadhi saṃkāśaṃ nirānandam anutsavam
      vīra patnībhir ākīrṇaṃ gaṅgātīram aśobhata
tataḥ kuntī mahārāja sahasā śokakarśitā
      rudatī mandayā vācā putrān vacanam abravīt
yaḥ sa śūro maheṣvāso rathayūthapa yūthapaḥ
      arjunena hataḥ saṃkhye vīra lakṣaṇalakṣitaḥ
yaṃ sūtaputraṃ manyadhvaṃ rādheyam iti pāṇḍavāḥ
      yo vyarājac camūmadhye divākara iva prabhuḥ
pratyayudhyata yaḥ sarvān purā vaḥ sapadānugān
      duryodhana balaṃ sarvaṃ yaḥ prakarṣan vyarocata
yasya nāsti samo vīrye pṛthivyām api kaś cana
     satyasaṃdhasya śūrasya saṃgrāmeṣv apalāyinaḥ
kurudhvam udakaṃ tasya bhrātur akliṣṭakarmaṇaḥ
     sa hi vaḥ pūrvajo bhrātā bhāskarān mayy ajāyata
     kuṇḍalī kavacī śūro divākarasamaprabhaḥ
śrutvā tu pāṇḍavāḥ sarve mātur vacanam apriyam
     karṇam evānuśocanta bhūyaś cārtatarābhavan
tataḥ sa puruṣavyāghraḥ kuntīputro yudhiṣṭhiraḥ
     uvāca mātaraṃ vīro niḥśvasann iva pannagaḥ
yasyeṣu pātam āsādya nānyas tiṣṭhed dhanaṃjayāt
     kathaṃ putro bhavatyāṃ sa devagarbhaḥ purābhavat
yasya bāhupratāpena tāpitāḥ sarvato vayam
     tam agnim iva vastreṇa kathaṃchāditavaty asi
     yasya bāhubalaṃ ghoraṃ dhārtarāṣṭtrair upāsitam
nānyaḥ kuntīsutāt karṇād agṛhṇād rathināṃ rathī
     sa naḥ prathamajo bhrātā sarvaśastrabhṛtāṃ varaḥ
     asūta taṃ bhavaty agre katham adbhutavikramam
aho bhavatyā mantrasya pidhānena vayaṃ hatāḥ
     nidhanena hi karṇasya pīḍitāḥ sma sa bāndhavāḥ
abhimanyor vināśena draupadeya vadhena ca
     pāñcālānāṃ ca nāśena kurūṇāṃ patanena ca
tataḥ śataguṇaṃ duḥkham idaṃ mām aspṛśad bhṛśam
     karṇam evānuśocan hi dahyāmy agnāv ivāhitaḥ
na hi sma kiṃ cid aprāpyaṃ bhaved api divi sthitam
     na ca sma vaiśasaṃ ghoraṃ kauravānta karaṃ bhavet
evaṃ vilapya bahulaṃ dharmarājo yudhiṣṭhiraḥ
     vinadañ śanakai rājaṃś cakārāsyodakaṃ prabhuḥ
tato vineduḥ sahasā strīpuṃsās tatra sarvaśaḥ
     abhito ye sthitās tatra tasminn udakakarmaṇi
tata ānāyayām āsa karṇasya sa paricchadam
     striyaḥ kurupatir dhīmān bhrātuḥ premṇā yudhiṣṭhiraḥ
sa tābhiḥ sahadharmātmā pretakṛtyam anantaram
     kṛtvottatāra gaṅgāyāḥ salilād ākulendriyaḥ
