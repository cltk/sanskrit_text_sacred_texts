tasminn eva tataḥ kāle rājaputrī tv aninditā
 rūpayauvanasaṃpannaṃ bhūṣaṇottamabhūṣitam
tato dṛṣṭvaiva vaidehī rāvaṇaṃ rākṣasādhipam
 prāvepata varārohā pravāte kadalī yathā
ūrubhyām udaraṃ chādya bāhubhyāṃ ca payodharau
 upaviṣṭā viśālākṣī rudantī varavarṇinī
daśagrīvas tu vaidehīṃ rakṣitāṃ rākṣasīgaṇaiḥ
 dadarśa dīnāṃ duḥkhārtaṃ nāvaṃ sannām ivārṇave
asaṃvṛtāyām āsīnāṃ dharaṇyāṃ saṃśitavratām
 chinnāṃ prapatitāṃ bhūmau śākhām iva vanaspateḥ
 malamaṇḍanadigdhāṅgīṃ maṇḍanārhām amaṇḍitām
samīpaṃ rājasiṃhasya rāmasya viditātmanaḥ
 saṃkalpahayasaṃyuktair yāntīm iva manorathaiḥ
śuṣyantīṃ rudatīm ekāṃ dhyānaśokaparāyaṇām
 duḥkhasyāntam apaśyantīṃ rāmāṃ rāmam anuvratām
veṣṭamānām athāviṣṭāṃ pannagendravadhūm iva
 dhūpyamānāṃ graheṇeva rohiṇīṃ dhūmaketunā
vṛttaśīle kule jātām ācāravati dhārmike
 punaḥ saṃskāram āpannāṃ jātam iva ca duṣkule
sannām iva mahākīrtiṃ śraddhām iva vimānitām
 prajñām iva parikṣīṇām āśāṃ pratihatām iva
āyatīm iva vidhvastām ājñāṃ pratihatām iva
 dīptām iva diśaṃ kāle pūjām apahṛtām iva
padminīm iva vidhvastāṃ hataśūrāṃ camūm iva
 prabhām iva tapodhvastām upakṣīṇām ivāpagām
vedīm iva parāmṛṣṭāṃ śāntām agniśikhām iva
 paurṇamāsīm iva niśāṃ rāhugrastendumaṇḍalām
utkṛṣṭaparṇakamalāṃ vitrāsitavihaṃgamām
 hastihastaparāmṛṣṭām ākulāṃ padminīm iva
patiśokāturāṃ śuṣkāṃ nadīṃ visrāvitām iva
 parayā mṛjayā hīnāṃ kṛṣṇapakṣe niśām iva
sukumārīṃ sujātāṅgīṃ ratnagarbhagṛhocitām
 tapyamānām ivoṣṇena mṛṇālīm aciroddhṛtām
gṛhītāmālitāṃ stambhe yūthapena vinākṛtām
 niḥśvasantīṃ suduḥkhārtāṃ gajarājavadhūm iva
ekayā dīrghayā veṇyā śobhamānām ayatnataḥ
 nīlayā nīradāpāye vanarājyā mahīm iva
upavāsena śokena dhyānena ca bhayena ca
 parikṣīṇāṃ kṛśāṃ dīnām alpāhārāṃ tapodhanām
āyācamānāṃ duḥkhārtāṃ prāñjaliṃ devatām iva
 bhāvena raghumukhyasya daśagrīvaparābhavam
samīkṣamāṇāṃ rudatīm aninditāṃ; supakṣmatāmrāyataśuklalocanām
 anuvratāṃ rāmam atīva maithilīṃ; pralobhayām āsa vadhāya rāvaṇaḥ
