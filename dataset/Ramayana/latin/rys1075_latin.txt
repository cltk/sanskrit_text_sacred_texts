śrutvā taj jāmadagnyasya vākyaṃ dāśarathis tadā
 gauravād yantritakathaḥ pitū rāmam athābravīt
śrutavān asmi yat karma kṛtavān asi bhārgava
 anurundhyāmahe brahman pitur ānṛṇyam āsthitaḥ
vīryahīnam ivāśaktaṃ kṣatradharmeṇa bhārgava
 avajānāmi me tejaḥ paśya me 'dya parākramam
ity uktvā rāghavaḥ kruddho bhārgavasya varāyudham
 śaraṃ ca pratisaṃgṛhya hastāl laghuparākramaḥ
āropya sa dhanū rāmaḥ śaraṃ sajyaṃ cakāra ha
 jāmadagnyaṃ tato rāmaṃ rāmaḥ kruddho 'bravīd vacaḥ
brāhmaṇo 'sīti pūjyo me viśvāmitrakṛtena ca
 tasmāc chakto na te rāma moktuṃ prāṇaharaṃ śaram
imāṃ vā tvadgatiṃ rāma tapobalasamārjitān
 lokān apratimān vāpi haniṣyāmi yad icchasi
na hy ayaṃ vaiṣṇavo divyaḥ śaraḥ parapuraṃjayaḥ
 moghaḥ patati vīryeṇa baladarpavināśanaḥ
varāyudhadharaṃ rāma draṣṭuṃ sarṣigaṇāḥ surāḥ
 pitāmahaṃ puraskṛtya sametās tatra saṃghaśaḥ
gandharvāpsarasaś caiva siddhacāraṇakiṃnarāḥ
 yakṣarākṣasanāgāś ca tad draṣṭuṃ mahad adbhutam
jaḍīkṛte tadā loke rāme varadhanurdhare
 nirvīryo jāmadagnyo 'sau ramo rāmam udaikṣata
tejobhir hatavīryatvāj jāmadagnyo jaḍīkṛtaḥ
 rāmaṃ kamala patrākṣaṃ mandaṃ mandam uvāca ha
kāśyapāya mayā dattā yadā pūrvaṃ vasuṃdharā
 viṣaye me na vastavyam iti māṃ kāśyapo 'bravīt
so 'haṃ guruvacaḥ kurvan pṛthivyāṃ na vase niśām
 iti pratijñā kākutstha kṛtā vai kāśyapasya ha
tad imāṃ tvaṃ gatiṃ vīra hantuṃ nārhasi rāghava
 manojavaṃ gamiṣyāmi mahendraṃ parvatottamam
lokās tv apratimā rāma nirjitās tapasā mayā
 jahi tāñ śaramukhyena mā bhūt kālasya paryayaḥ
akṣayyaṃ madhuhantāraṃ jānāmi tvāṃ sureśvaram
 dhanuṣo 'sya parāmarśāt svasti te 'stu paraṃtapa
ete suragaṇāḥ sarve nirīkṣante samāgatāḥ
 tvām apratimakarmāṇam apratidvandvam āhave
na ceyaṃ mama kākutstha vrīḍā bhavitum arhati
 tvayā trailokyanāthena yad ahaṃ vimukhīkṛtaḥ
śaram apratimaṃ rāma moktum arhasi suvrata
 śaramokṣe gamiṣyāmi mahendraṃ parvatottamam
tathā bruvati rāme tu jāmadagnye pratāpavān
 rāmo dāśarathiḥ śrīmāṃś cikṣepa śaram uttamam
tato vitimirāḥ sarvā diśā copadiśas tathā
 surāḥ sarṣigaṇā rāmaṃ praśaśaṃsur udāyudham
rāmaṃ dāśarathiṃ rāmo jāmadagnyaḥ praśasya ca
 tataḥ pradakṣiṇīkṛtya jagāmātmagatiṃ prabhuḥ
