[v]
      tataḥ sāgarasaṃkāśaṃ dṛṣṭvā nṛpatisāgaram
      roṣāt pracalitaṃ sarvam idam āha yudhiṣṭhiraḥ
bhīṣmaṃ matimatāṃ śreṣṭhaṃ vṛddhaṃ kuru pitā maham
      bṛhaspatiṃ bṛhat tejāḥ puruhūtā ivārihā
asau roṣāt pracalito mahān nṛpatisāgaraḥ
      atra yat pratipattavyaṃ tan me brūhi pitāmaha
yajñasya ca na vighnaḥ syāt prajānāṃ ca śivaṃ bhavet
      yathā sarvatra tat sarvaṃ brūhi me 'dya pitāmaha
ity uktavati dharmajñe dharmarāje yudhiṣṭhire
      uvācedaṃ vaco bhīṣmas tataḥ kuru pitā mahaḥ
mā bhais tvaṃ kuruśārdūla śvā siṃhaṃ hantum arhati
      śivaḥ panthāḥ sunīto 'tra mayā pūrvataraṃ vṛtaḥ
prasupte hi yathā siṃhe śvānas tatra samāgatāḥ
      bhaṣeyuḥ sahitāḥ sarve tatheme vasudhādhipāḥ
vṛṣṇisiṃhasya suptasya tatheme pramukhe sthitāḥ
      bhaṣante tāta saṃkruddhāḥ śvānaḥ siṃhasya saṃnidhau
na hi saṃbudhyate tāvat suptaḥ siṃha ivācyutaḥ
      tena siṃhī karoty etān nṛsiṃhaś cedipuṃgavaḥ
pārthivān pārthivaśreṣṭha śiśupālo 'lpacetanaḥ
     sarvān sarvātmanā tāta netu kāmo yamakṣayam
nūnam etat samādātuṃ punar icchaty adho 'kṣajaḥ
     yad asya śiśupālasthaṃ tejas tiṣṭhati bhārata
viplutā cāsya bhadraṃ te buddhir buddhimatāṃ vara
     cedirājasya kaunteya sarveṣāṃ ca mahīkṣitām
ādātuṃ hi naravyāghro yaṃ yam icchaty ayaṃ yadā
     tasya viplavate buddhir evaṃ cedipater yathā
caturvidhānāṃ bhūtānāṃ triṣu lokeṣu mādhavaḥ
     prabhavaś caiva sarveṣāṃ nidhanaṃ ca yudhiṣṭhira
iti tasya vaco śrutvā tataś cedipatir nṛpaḥ
     bhīṣmaṃ rūkṣākṣarā vācaḥ śrāvayām āsa bhārata
