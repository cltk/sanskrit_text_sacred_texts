[vai]
      tataḥ prabhāte rājā sa dhṛtarāṣṭro 'mbikā sutaḥ
      āhūya pāṇḍavān vīrān vanavāsa kṛtakṣaṇaḥ
gāndhārī sahito dhīmān abhinandya yathāvidhi
      kārttikyāṃ kārayitveṣṭiṃ brāhmaṇair vedapāragaiḥ
agnihotraṃ puraskṛtya valkalājinasaṃvṛtaḥ
      vadhū parivṛto rājā niryayau bhavanāt tataḥ
tataḥ striyaḥ kurava pāṇḍavānāṃ; yāś cāpy anyāḥ kaurava rājavaṃśyāḥ
      tāsāṃ nādaḥ prādurāsīt tadānīṃ; vaicitravīrye nṛpatau prayāte
tato lājaiḥ sumanobhiś ca rājā; vicitrābhis tadgṛhaṃ pūjayitvā
      saṃyojyārthair bhṛtyajanaṃ ca sarvaṃ; tataḥ samutsṛjya yayau narendraḥ
tato rājā prāñjalir vepamāno; yudhiṣṭhiraḥ sasvanaṃ bāṣpakaṇṭhaḥ
      vilapyoccair hā mahārāja sādho; kva gantāsīty apatat tāta bhūmau
tathārjunas tīvraduḥkhābhitapto; muhur muhur niḥśvasan bharatāgryaḥ
      yudhiṣṭhiraṃ maivam ity evam uktvā; nigṛhyāthodīdharat sīdamānaḥ
vṛkodaraḥ phalgunaś caiva vīrau; mādrīputrau viduraḥ saṃjayaś ca
      vaiśyāputraḥ sahito gautamena; dhaumyo viprāś cānvayur bāṣpakaṇṭhāḥ
kuntī gāndhārīṃ baddhanetrāṃ vrajantīṃ; skandhāsaktaṃ hastam athodvahantī
      rājā gāndhāryāḥ skandhadeśe 'vasajya; pāṇiṃ yayau dhṛtarāṣṭraḥ pratītaḥ
tathā kṛṣṇā draupadī yādavī ca; bālāpatyā cottarā kauravī ca
     citrāṅgadā yāś ca kāś cit striyo 'nyāḥ; sārdhaṃ rājñā prasthitās tā vadhūbhiḥ
tāsāṃ nādo rudatīnāṃ tadāsīd; rājan duḥkhāt kurarīṇām ivoccaiḥ
     tato niṣpetur brāhmaṇakṣatriyāṇāṃ; viṭ śūdrāṇāṃ caiva nāryaḥ samantāt
tan niryāṇe duḥkhitaḥ pauravargo; gahāhvaye 'tīva babhūva rājan
     yathāpūrvaṃ gacchatāṃ pāṇḍavānāṃ; dyūte rājan kauravāṇāṃ sabhāyām
yā nāpaśyac candramā naiva sūryo; rāmāḥ kadā cid api tasmin narendre
     mahāvanaṃ gacchati kauravendre; śokenārtā rājamārgaṃ prapeduḥ
