[y]
      ahiṃsā vaidikaṃ karma dhyānam indriyasaṃyamaḥ
      tapo 'tha guruśuśrūṣā kiṃ śreyaḥ puraṣaṃ prati
[b]
      sarvāṇy etāni dharmasya pṛthag dvārāṇi sarvaśaḥ
      śṛṇu saṃkīrtyamānāni ṣaḍ eva bharatarṣabha
hanta niḥśreyasaṃ jantor ahaṃ vakṣyāmy anuttamam
      ahiṃsāpāśrayaṃ dharmaṃ yaḥ sādhayati vai naraḥ
trīn doṣān sarvabhūteṣu nidhāya puruṣaḥ sadā
      kāmakrodhau ca saṃyamya tataḥ siddhim avāpnute
ahiṃsakāni bhūtāni daṇḍena vinihanti yaḥ
      ātmanaḥ sukham anvicchan na sa pretya subhī bhavet
ātmopamaś ca bhūteṣu yo vai bhavati pūruṣaḥ
      nyastadaṇḍo jitakrodhaḥ sa pretya sukham edhate
sarvabhūtātmabhūtasya sarvabhūtāni paśyataḥ
      devāpi mārge muhyanti apadasya padaiṣiṇaḥ
na tatparasya saṃdadyāt pratikūlaṃ yad ātmanaḥ
      eṣa saṃkṣepato dharmaḥ kāmād anyaḥ pravartate
pratyākhyāne ca dāne ca sukhaduḥkhe priyāpriye
      ātmaupamyena puruṣaḥ samādhim adhigacchati
yathā paraḥ prakramate 'pareṣu; tathāparaḥ prakramate parasmin
     eṣaiva te 'stūpamā jīvaloke; yathā dharmo naipuṇenopadiṣṭaḥ
[v]
     ity uktvā taṃ suragurur dharmarājaṃ yudhiṣṭhiram
     divam ācakrame dhīmān paśyatām eva nas tadā
