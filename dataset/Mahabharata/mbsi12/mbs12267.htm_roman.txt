[bhī]
      atraivodāharantīmam itihāsaṃ purātanam
      nāradasya ca saṃvādaṃ devalasyāsitasya ca
āsīnaṃ devalaṃ vṛddhaṃ buddhvā buddhimatāṃ varaḥ
      nāradaḥ paripapraccha bhūtānāṃ prabhavābhyayam
kutaḥ sṛṣṭam idaṃ viśvaṃ brahman sthāvarajaṅgamam
      pralaye ca kam abhyeti tad bhavān prabravītu me
[asita]
      yebhyaḥ sṛjati bhūtāni kālo bhāvapracoditaḥ
      mahābhūtāni pañceti tāny āhur bhūtacintakāḥ
tebhyaḥ sṛjati bhūtāni kāla ātmapracoditaḥ
      etebhyo yaḥ paraṃ brūyād asad brūyād asaṃśayam
viddhi nārada pañcaitāñ śāśvatān acalān dhruvān
      mahatas tejaso rāśīn kālaṣaṣṭhān svabhāvataḥ
āpaś caivāntarikṣaṃ ca pṛthivī vāyupāvakau
      asiddhiḥ param etebhyo bhūtebhyo muktasaṃśayam
nopapattyā na vā yuktyā tv asad brūyād asaṃśayam
      vettha tān abhinirvṛttān sa ete yasya rāśayaḥ
pañcaiva tāni kālaś ca bhāvābhāvau ca kevalau
      astau bhūtāni bhūtānāṃ śāśvatāni bhavāpyayau
abhāvād bhāviteṣv eva tebhyaś ca prabhavanty api
     vinasto 'pi ca tāny eva jantur bhavati pañcadhā
tasya bhūmimayo dehaḥ śrotram ākāśasaṃbhavam
     sūryaś cakṣur asur vāyur adbhyas tu khalu śonitam
cakṣuṣī nāsikā karṇau tvag jihveti ca pañcamī
     indriyāṇīndriyārthānāṃ jñānāni kavayo viduḥ
darśanaṃ śravaṇaṃ ghrāṇaṃ sparśanaṃ rasanaṃ tathā
     upapattyā guṇān viddhi pañca pañcasu pañcadhā
rūpaṃ gandho rasaḥ sparśaḥ śabdaś caivātha tad guṇāḥ
     indriyair upalabhyante pañcadhā pañca pañcabhiḥ
rūpaṃ gandhaṃ rasaṃ sparśaṃ śabdaṃ caitāṃs tu tad guṇān
     indriyāṇi na budhyante kṣetrajñas tais tu budhyate
cittam indriyasaṃghātāt paraṃ tasmāt paraṃ manaḥ
     manasas tu parā buddhiḥ kṣetrajño buddhitaḥ param
pūrvaṃ cetayate jantur indriyair viṣayān pṛthak
     vicārya manasā paścād atha buddhyā vyavasyati
     indriyaur upalabdhārthān sarvān yas tv adhyavasyati
cittam indriyasaṃghātaṃ mano buddhiṃ tathāstamīm
     astau jñānendriyāṇy āhur etāny adhyātmacintakāḥ
pāni pādaṃ ca pāyuś ca mehanaṃ pañcamaṃ mukham
     iti saṃśabdyamānāni śṛṇu karmendriyāṇy api
jalpanābhyavahārārthaṃ mukham indriyam ucyate
     gamanendriyaṃ tathā pādau karmaṇaḥ karaṇe karau
pāyūpasthau visargārtham indriye tulyakarmaṇī
     visarge ca purīsasya visarge cābhikāmike
balaṃ sasthaṃ sa etāni vācā samyag yathāgamam
     jñānaceṣṭendriya guṇāḥ sarve saṃśabditā mayā
indriyāṇāṃ svakarmabhyaḥ śramād uparamo yadā
     bhavatīndriya saṃnyāsād atha svapiti vai naraḥ
indriyāṇāṃ vyuparame mano 'nuparataṃ yadi
     sevate viṣayān eva tadvidyāt svapnadarśanāt
sāttvikāś caiva ye bhāvās tathā rājasa tāmasāḥ
     karma yuktān praśaṃsanti sāttvikān itarāṃs tathā
ānandaḥ karmaṇāṃ siddhiḥ pratipattiḥ parā gatiḥ
     sāttvikasya nimittāni bhāvān saṃśrayate smṛtiḥ
jantuṣv ekatameṣv evaṃ bhāvā ye vidhim āsthitāḥ
     bhāvayor īpsitaṃ nityaṃ pratyakṣagamanaṃ dvayoḥ
indriyāṇi ca bhāvāś ca guṇāḥ saptadaśa smṛtāḥ
     teṣām astādaśo dehī yaḥ śarīre sa śāśvataḥ
atha vā saśarīrās te guṇāḥ sarve śarīriṇām
     saṃśritās tad viyoge hi saśarīrā na santi te
atha vā saṃnipāto 'yaṃ śarīraṃ pāñcabhautikam
     etaś ca daśa cāstau ca guṇāḥ saha śarīriṇām
     ūṣmanā saha viṃśo vā saṃghātaḥ pāñcabhautikaḥ
mahān saṃdhārayaty etac charīraṃ vāyunā saha
     tasyāsya bhāvayuktasya nimittaṃ dehabhedane
yathaivotpadyate kiṃ cit pañcatvaṃ gacchate tathā
     puṇyapāpavināśānte puṇyapāpasamīritam
     dehaṃ viśati kālena tato 'yaṃ karma saṃbhavam
hitvā hitvā hy ayaṃ praiti dehād dehaṃ kṛtāśrayaḥ
     kālasaṃcoditaḥ kṣetrī viśīrṇād vā gṛhād gṛham
tatra naivānutapyante prājñā niścita niścayāḥ
     kṛpaṇās tv anutapyante janāḥ saṃbandhimāninaḥ
na hy ayaṃ kasya cit kaś cin nāsya kaś cana vidyate
     bhavaty eko hy ayaṃ nityaṃ śarīre sukhaduḥkhabhāj
naiva saṃjāyate jantur na ca jātu vipadyate
     yāti deham ayaṃ bhuktvā kadā cit paramāṃ gatim
puṇyapāpamayaṃ dehaṃ kṣapayan karma saṃcayāt
     kṣīṇadehaḥ punar dehī brahmatvam upagacchati
puṇyapāpakṣayārthaṃ ca sāṃkhyaṃ jñānaṃ vidhīyate
     tat kṣaye hy asya paśyanti brahma bhāve parāṃ gatim
