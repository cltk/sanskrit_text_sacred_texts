[suparṇa]
      yasmād uttāryate pāpād yasmān niḥśreyaso 'śnute
      tasmād uttāraṇa phalād uttarety ucyate budhaiḥ
uttarasya hiraṇyasya parivāpasya gālava
      mārgaḥ paścimapūrvābhyāṃ digbhyāṃ vai madhyamaḥ smṛtaḥ
asyāṃ diśi variṣṭhāyām uttarāyāṃ dvijarṣabha
      nāsaumyo nāvidheyātmā nādharmyo vasate janaḥ
atra nārāyaṇaḥ kṛṣṇo juṣṇuś caiva narottamaḥ
      badaryām āśramapade tathā brahmā ca śāśvataḥ
atra vai himavatpṛṣṭhe nityam āste maheśvaraḥ
      atra rājyena viprāṇāṃ candramāś cābhyaṣicyata
atra gaṅgāṃ mahādevaḥ patantīṃ gaganāc cyutām
      pratigṛhya dadau loke mānuṣe brahmavittama
atra devyā tapas taptaṃ maheśvara parīpsayā
      atra kāmaś ca roṣaś ca śailaś comā ca saṃbabhuḥ
atra rākṣasa yakṣāṇāṃ gandharvāṇāṃ ca gālava
      ādhipatyena kailāse dhanado 'py abhiṣecitaḥ
atra caitrarathaṃ ramyam atra vaikhānasāśramaḥ
      atra mandākinī caiva mandaraś ca dvijarṣabha
atra saugandhika vanaṃ nairṛtair abhirakṣyate
     śāḍvalaṃ kadalī skandham atra saṃtānakā nagāḥ
atra saṃyamanityānāṃ siddhānāṃ svairacāriṇām
     vimānāny anurūpāṇi kāmabhogyāni gālava
atra te ṛṣayaḥ sapta devī cārundhatī tathā
     atra tiṣṭhati vai svātir atrāsyā udayaḥ smṛtaḥ
atra yajñaṃ samāruhya dhruvaṃ sthātā pitāmaha
     jyotīṃṣi candrasūryau ca parivartanti nityaśaḥ
atra gāyantikā dvāraṃ rakṣanti dvijasattamāḥ
     dhāmā nāma mahātmāno munayaḥ satyavādinaḥ
na teṣāṃ jñāyate sūtir nākṛtir na tapaś citam
     aprivarta sahasrāṇi kāmabhogyāni gālava
yathā yathā praviśati tasmāt parataraṃ naraḥ
     tathā tathā dvijaśreṣṭha pravilīyati gālava
na tat kena cid anyena gatapūrvaṃ dvijarṣabha
     ṛte nārāyaṇaṃ devaṃ naraṃ vā jiṣṇum avyayam
atra kailāsam ity uktaṃ sthānam ailavilasya tat
     atra vidyutprabhā nāma jajñire 'psaraso daśa
atra viṣṇupadaṃ nāma kramatā viṣṇunā kṛtam
     trilokavikrame brahmann uttarāṃ diśam āśritam
atra rājñā maruttena yajñeneṣṭaṃ dvijottama
     uśīrabīje viprarṣe yatra jāmbūnadaṃ saraḥ
jīmūtasyātra viprarṣer upatasthe mahātmanaḥ
     sākṣād dhaimavataḥ puṇyo vimalaḥ kamalākaraḥ
brāhmaṇeṣu ca yatkṛtsnaṃ svantaṃ kṛtvā dhanaṃ mahat
     vavre vanaṃ maharṣiḥ sa jaimūtaṃ tad vanaṃ tataḥ
atra nityaṃ diśāpālāḥ sāyaṃprātar dvijarṣabha
     kasya kāryaṃ kim iti vai karikrośanti gālava
evam eṣā dvijaśreṣṭhaguṇair anyair dig uttarā
     uttareti parikhyātā sarvakarmasu cottarā
etā vistaraśas tāta tava saṃkīrtitā diśaḥ
     catasraḥ kramayogena kāmāśāṃ gantum icchasi
udyato 'haṃ dvijaśreṣṭha tava darśayituṃ diśaḥ
     pṛthivīṃ cākhilāṃ brahmaṃs tasmād āroha māṃ dvija
