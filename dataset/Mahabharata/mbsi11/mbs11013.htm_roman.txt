[b]
      dhṛtarāṣṭrābhyanujñātās tatas te kurupuṃgavāḥ
      abhyayur bhrātaraḥ sarve gāndhārīṃ saha keśavāḥ
tato jñātvā hatāmitraṃ dharmarājaṃ yudhiṣṭhiram
      gāndhārī putraśokārtā śaptum aicchad aninditā
tasyāḥ pāpam abhiprāyaṃ viditvā pāṇḍavān prati
      ṛṣiḥ satyavatī putraḥ prāg eva samabudhyata
sa gaṅgāyām upaspṛśya puṇyagandhaṃ payaḥ śuci
      taṃ deśam upasaṃpede paramarṣir manojavaḥ
divyena cakṣuṣā paśyan manasānuddhatena ca
      sarvaprāṇabhṛtāṃ bhāvaṃ sa tatra samabudhyata
sa snuṣām abravīt kāle kalya vādī mahātapāḥ
      śāpakālam avākṣipya śama kālam udīrayan
na kopaḥ kāṇḍave kāryo gāndhāri śamam āpnuhi
      rajo nigṛhyatām etac chṛṇu cedaṃ vaco mama
uktāsy aṣṭādaśāhāni putreṇa jayam icchatā
      śivam āśāssva me mātar yudhyamānasya śatrubhiḥ
sā tathā yācyamānā tvaṃ kāle kāle jayaiṣiṇā
      uktavaty asi gāndhāri yato dharmas tato jayaḥ
na cāpy atītāṃ gāndhāri vācaṃ te vitathām aham
     smarāmi bhāṣamāṇāyās tathā praṇihitā hy asi
sā tvaṃ dharmaṃ parismṛtya vācā coktvā manasvini
     kopaṃ saṃyaccha gāndhāri maivaṃ bhūḥ satyavādini
[g]
     bhagavan nābhyasūyāmi naitān icchāmi naśyataḥ
     putraśokena tu balān mano vihvalatīva me
yathaiva kuntyā kaunteyā rakṣitavyās tathā mayā
     yathaiva dhṛtarāṣṭreṇa rakṣitavyās tathā mayā
duryodhanāparādhena śakuneḥ saubalasya ca
     karṇa duḥśāsanābhyāṃ ca vṛtto 'yaṃ kuru saṃkṣayaḥ
nāparādhyati bībhatsur na ca pārtho vṛkodaraḥ
     nakulaḥ sahadevo vā naiva jātu yudhiṣṭhiraḥ
yudhyamānā hi kauravyāḥ kṛntamānāḥ parasparam
     nihatāḥ sahitāś cānyais tatra nāsty apriyaṃ mama
yat tu karmākarod bhīmo vāsudevasya paśyataḥ
     duryodhanaṃ samāhūya gadāyuddhe mahāmanāḥ
śikṣayāmy adhikaṃ jñātvā carantaṃ bahudhā raṇe
     adho nābhyāṃ prahṛtavāṃs tan me kopam avardhayat
kathaṃ nu dharmaṃ dharmajñaiḥ samuddhiṣṭaṃ mahātmabhiḥ
     tyajeyur āhave śūrāḥ prāṇahetoḥ kathaṃ cana
