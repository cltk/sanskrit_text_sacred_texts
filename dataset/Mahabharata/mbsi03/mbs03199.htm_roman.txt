[mārk]
      sa tu vipram athovāca dharmavyādho yudhiṣṭhira
      yad ahaṃ hy ācare karma ghoram etad asaṃśayam
vidhis tu balavān brahman dustaraṃ hi purākṛtam
      purākṛtasya pāpasya karma doṣo bhavaty ayam
      doṣasyaitasya vai brahman vighāte yatnavān aham
vidhinā vihite pūrvaṃ nimittaṃ ghātako bhavet
      nimittabhūtā hi vayaṃ karmaṇo 'sya dvijottama
yeṣāṃ hatānāṃ māṃsāni vikrīṇāmo vayaṃ dvija
      teṣām api bhaved dharma upabhogena bhakṣaṇāt
      devatātithibhṛtyānāṃ pitṝṇāṃ pratipūjanāt
oṣadhyo vīrudhaś cāpi paśavo mṛgapakṣiṇaḥ
      annādya bhūtā lokasya ity api śrūyate śrutiḥ
ātmamāṃsa pradānena śibir auśīnaro nṛpaḥ
      svargaṃ sudurlabhaṃ prāptaḥ kṣamāvān dvijasattama
rājño mahānase pūrvaṃ rantidevasya vai dvija
      dve sahasre tu vadhyete paśūnām anvahaṃ tadā
samāṃsaṃ dadato hy annaṃ rantidevasya nityaśaḥ
      atulā kīrtir abhavan nṛpasya dvijasattama
      cāturmāsyeṣu paśavo vadhyanta iti nityaśaḥ
agnayo māṃsakāmāś ca ity api śrūyate śrutiḥ
      yajñeṣu paśavo brahman vadhyante satataṃ dvijaiḥ
      saṃskṛtāḥ kila mantraiś ca te 'pi svargam avāpnuvan
yadi naivāgnayo brahman māṃsakāmābhavan purā
     bhakṣyaṃ naiva bhaven māṃsaṃ kasya cid dvijasattama
atrāpi vidhir uktaś ca munibhir māṃsabhakṣaṇe
     devatānāṃ pitṝṇāṃ ca bhuṅkte dattvā tu yaḥ sadā
     yathāvidhi yathāśraddhaṃ na sa duṣyati bhakṣaṇāt
amāṃsāśī bhavaty evam ity api śrūyate śrutiḥ
     bhāryāṃ gacchan brahmacārī ṛtau bhavati brāhmaṇaḥ
satyānṛte viniścitya atrāpi vidhir ucyate
     saudāsena purā rājñā mānuṣā bhakṣitā dvija
     śāpābhibhūtena bhṛśam atra kiṃ pratibhāti te
svadharma iti kṛtvā tu na tyajāmi dvijottama
     purā kṛtam iti jñātvā jīvāmy etena karmaṇā
svakarma tyajato brahmann adharma iha dṛśyate
     svakarma nirato yas tu sa dharma iti niścayaḥ
pūrvaṃ hi vihitaṃ karma dehinaṃ na vimuñcati
     dhātrā vidhir ayaṃ dṛṣṭo bahudhā karma nirṇaye
draṣṭavyaṃ tu bhavet prājña krūre karmaṇi vartatā
     kathaṃ karma śubhaṃ kuryāṃ kathaṃ mucye parābhavāt
     karmaṇas tasya ghorasya bahudhā nirṇayo bhavet
dāne ca satyavākye ca guruśuśrūṣaṇe tathā
     dvijātipūjane cāhaṃ dharme ca nirataḥ sadā
     ativādātimānābhyāṃ nivṛtto 'smi dvijottama
kṛṣiṃ sādhv iti manyante tatra hiṃsā parā smṛtā
     karṣanto lāṅgalaiḥ puṃso ghnanti bhūmiśayān bahūn
     jīvān anyāṃś ca bahuśas tatra kiṃ pratibhāti te
dhānyabījāni yāny āhur vrīhy ādīni dvijottama
     sarvāṇy etāni jīvanti tatra kiṃ pratibhāti te
adhyākramya paśūṃ cāpi ghnanti vai bhakṣayanti ca
     vṛkṣān athauṣadhīś caiv achindanti puruṣā dvija
jīvā hi bahavo brahman vṛkṣeṣu ca phaleṣu ca
     udake bahavaś cāpi tatra kiṃ pratibhāti te
sarvaṃ vyāptam idaṃ brahman prāṇibhiḥ prāṇijīvanaiḥ
     matsyā grasante matsyāṃś ca tatra kiṃ pratibhāti te
sattvaiḥ sattvāni jīvanti bahudhā dvijasattama
     prāṇino 'nyonyabhakṣāś ca tatra kiṃ pratibhāti te
caṅkramyamāṇā jīvāṃś ca dharaṇī saṃśritān bahūn
     padbhyāṃ ghnanti narā vipra tatra kiṃ pratibhāti te
upaviṣṭāḥ śayānāś ca ghnanti jīvān anekaśaḥ
     jñānavijñānavantaś ca tatra kiṃ pratibhāti te
jīvair grastam idaṃ sarvam ākāśaṃ pṛthivī tathā
     avijñānāc ca hiṃsanti tatra kiṃ pratibhāti te
ahiṃseti yad uktaṃ hi puruṣair vismitaiḥ purā
     ke na hiṃsanti jīvan vai loke 'smin dvijasattama
     bahu saṃcintya iha vai nāsti kaś cid ahiṃsakaḥ
ahiṃsāyāṃ tu niratā yatayo dvijasattama
     kurvanty eva hi hiṃsāṃ te yatnād alpatarā bhavet
ālakṣyāś caiva puruṣāḥ kule jātā mahāguṇāḥ
     mahāghorāṇi karmāṇi kṛtvā lajjanti vai na ca
suhṛdaḥ suhṛdo 'nyāṃś ca durhṛdaś cāpi durhṛdaḥ
     samyak pravṛttān puruṣān na samyag anupaśyataḥ
samṛddhaiś ca na nandanti bāndhavā bāndhavair api
     gurūṃś caiva vinindanti mūḍhāḥ paṇḍitamāninaḥ
bahu loke viparyastaṃ dṛśyate dvijasattama
     dharmayuktam adharmaṃ ca tatra kiṃ pratibhāti te
vaktuṃ bahuvidhaṃ śakyaṃ dharmādharmeṣu karmasu
     svakarma nirato yo hi sa yaśo prāpnuyān mahat
