[y]
      nātmānam anuśocāmi nemān bhrātṝn mahāmune
      haraṇaṃ cāpi rājyasya yathemāṃ drupadātmajām
dyūte durātmabhiḥ kliṣṭāḥ kṛṣṇayā tāritā vayam
      jayadrathena ca punar vanād apahṛtā balāt
asti sīmantinī kā cid dṛṣṭapūrvātha vā śrutā
      pativratā mahābhāgā yatheyaṃ drupadātmajā
[mārk]
      śṛṇu rājan kulastrīṇāṃ mahābhāgyaṃ yudhiṣṭhira
      sarvam etad yathā prāptaṃ sāvitryā rājakanyayā
āsīn madreṣu dharmātmā rājā paramadhārmikaḥ
      brahmaṇyaś ca śaraṇyaś ca satyasaṃdho jitendriyaḥ
yajvā dānapatir dakṣaḥ paurajānapada priyaḥ
      pāthivo 'śvapatir nāma sarvabhūtahite rataḥ
kṣamāvān anapatyaś ca satyavāg vijitendriyaḥ
      atikrāntena vayasā saṃtāpam upajagmivān
apatyotpādanārthaṃ sa tīvraṃ niyamam āsthitaḥ
      kāle parimitāhāro brahma cārī jitendriyaḥ
hutvā śatasahasraṃ sa sāvitryā rājasattama
      ṣaṣṭhe ṣaṣṭhe tadā kāle babhūva mita bhojanaḥ
etena niyamenāsīd varṣāṇy aṣṭādaśaiva tu
     pūrṇe tv aṣṭādaśe varṣe sāvitrī tuṣṭim abhyagāt
     svarūpiṇī tadā rājan darśayām āsa taṃ nṛpam
agnihotrāt samutthāya harṣeṇa mahatānvitā
     uvāca cainaṃ varadā vacanaṃ pārthivaṃ tadā
brahmacaryeṇa śuddhena damena niyamena ca
     sarvātmanā ca madbhaktyā tuṣṭāsmi tava pārthiva
varaṃ vṛṇīṣvāśvapate madrā rājayathepsitam
     na pramādaś ca dharmeṣu kartavyas te kathaṃ cana
[aṣvapati]
     apatyārthaḥ samārambhaḥ kṛto dharmepsayā mayā
     putrā me bahavo devi bhaveyuḥ kulabhāvanāḥ
tuṣṭāsi yadi me devi kāmam etaṃ vṛṇomy aham
     saṃtānaṃ hi paro dharma ity āhur māṃ dvijātayaḥ
[sāvitrī]
     pūrvam eva mayā rājann abhiprāyam imaṃ tava
     jñātvā putrārtham ukto vai tava hetoḥ pitāmahaḥ
prasādāc caiva tasmāt te svayambhuvihitād bhuvi
     kanyā tejasvinī saumya kṣipram eva bhaviṣyati
uttaraṃ ca na te kiṃ cid vyāhartavyaṃ kathaṃ cana
     pitāmaha nisargeṇa tuṣṭā hy etad bravīmi te
[mārk]
     sa tatheti pratijñāya sāvitryā vacanaṃ nṛpaḥ
     prasādayām āsa punaḥ kṣipram evaṃ bhaved iti
antarhitāyāṃ sāvitryāṃ jagāma svagṛhaṃ nṛpaḥ
     svarājye cāvasat prītaḥ prajā dharmeṇa pālayan
kasmiṃś cit tu gate kāle sa rājā niyatavrataḥ
     jyeṣṭhāyāṃ dharmacāriṇyāṃ mahiṣyāṃ garbham ādadhe
rājaputryāṃ tu garbhaḥ sa mālavyāṃ bharatarṣabha
     vyavardhata yathā śukle tārāpatir ivāmbare
prāpte kāle tu suṣuve kanyāṃ rājīvalocanām
     kriyāś ca tasyā muditaś cakre sa nṛpatis tadā
sāvitryā prītayā dattā sāvitryā hutayā hy api
     sāvitrīty eva nāmāsyāś cakrur viprās tathā pitā
sā vigrahavatīva śrīr vyavardhata nṛpātmajā
     kālena cāpi sā kanyā yauvanasthā babhūva ha
tāṃ sumadhyāṃ pṛthuśroṇīṃ pratimāṃ kāñcanīm iva
     prāpteyaṃ devakanyeti dṛṣṭvā saṃmenire janāḥ
tāṃ tu padmapalāśākṣīṃ jvalantīm iva tejasā
     na kaś cid varayām āsa tejasā prativāritaḥ
athopoṣya śiraḥsnātā daivatāny abhigamya sā
     hutvāgniṃ vidhivad viprān vācayām āsa parvaṇi
tataḥ sumanasaḥ śeṣāḥ pratigṛhya mahātmanaḥ
     pituḥ sakāśam agamad devī śrīr iva rūpiṇī
sābhivādya pituḥ pādau śeṣāḥ pūrvaṃ nivedya ca
     kṛtāñjalir varārohā nṛpateḥ pārśvataḥ sthitā
yauvanasthāṃ tu tāṃ dṛṣṭvā svāṃ sutāṃ devarūpiṇīm
     ayācyamānāṃ ca varair nṛpatir duḥkhito 'bhavat
[rājā]
     putri pradānakālas te na ca kaś cid vṛṇoti mām
     svayam anviccha bhartāraṃ guṇaiḥ sadṛśam ātmanaḥ
prārthitaḥ puruṣo yaś ca sa nivedyas tvayā mama
     vimṛśyāhaṃ pradāsyāmi varaya tvaṃ yathepsitam
śrutaṃ hi dharmaśāstre me paṭhyamānaṃ dvijātibhiḥ
     tathā tvam api kalyāṇi gadato me vacaḥ śṛṇu
apradātā pitā vācyo vācyaś cānupayan patiḥ
     mṛte bhartari putraś ca vācyo mātur arakṣitā
idaṃ me vacanaṃ śrutvā bhartur anveṣaṇe tvara
     devatānāṃ yathā vācyo na bhaveyaṃ tathā kuru
[mārk]
     evam uktvā duhitaraṃ tathā vṛddhāṃś camantriṇaḥ
     vyādideśānuyātraṃ ca gamyatām ity acodayat
sābhivādya pituḥ pādau vrīḍiteva manasvinī
     pitur vacanam ājñāya nirjagāmāvicāritam
sā haimaṃ ratham āsthāya sthaviraiḥ sacivair vṛtā
     tapovanāni ramyāṇi rājarṣīṇāṃ jagām aha
mānyānāṃ tatra vṛddhānāṃ kṛtvā pādābhivandanam
     vanāni kramaśas tāta sarvāṇy evābhyagacchata
evaṃ sarveṣu tīrtheṣu dhanotsargaṃ nṛpātmajā
     kurvatī dvijamukhyānāṃ taṃ taṃ deśaṃ jagām aha
