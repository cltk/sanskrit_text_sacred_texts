[devasthāna]
      atraivodāharantīmam itihāsaṃ purātanam
      indreṇa samaye pṛṣṭo yad uvāca bṛhaspatiḥ
saṃtoṣo vai svargatamaḥ saṃtoṣaḥ paramaṃ sukham
      tuṣṭer na kiṃ cit parataḥ susamyak paritiṣṭhati
yadā saṃharate kāmān kūrmo 'ṅgānīva sarvaśaḥ
      tadātma jyotir ātmaiva svātmanaiva prasīdati
na bibheti yadā cāyaṃ yadā cāsmān na bibhyati
      kāmadveṣau ca jayati tadātmānaṃ prapaśyati
yadāsau sarvabhūtānāṃ na krudhyati na duṣyati
      karmaṇā manasā vācā brahma saṃpadyate tadā
evaṃ kaunteya bhūtāni taṃ taṃ dharmaṃ tathā tathā
      tadā tadā prapaśyanti tasmād budhyasva bhārata
anye śamaṃ praśaṃsanti vyāyāmam apare tathā
      naikaṃ na cāparaṃ ke cid ubhayaṃ ca tathāpare
yajñam eke praśaṃsanti saṃnyāsam apare janāḥ
      dānam eke praśaṃsanti ke cid eva pratigraham
      ke cit sarvaṃ parityajya tūṣṇīṃ dhyāyanta āsate
rājyam eke praśaṃsanti sarveṣāṃ paripālanam
      hatvā bhittvā ca chittvā ca ke cid ekāntaśīlinaḥ
etat sarvaṃ samālokya budhānām eṣa niścayaḥ
     adroheṇaiva bhūtānāṃ yo dharmaḥ sa satāṃ mataḥ
adrohaḥ satyavacanaṃ saṃvibhāgo dhṛtiḥ kṣamā
     prajanaḥ sveṣu dāreṣu mārdavaṃ hrīr acāpalam
dhanaṃ dharmapradhāneṣṭaṃ manuḥ svāyambhuvo 'bravīt
     tasmād evaṃ prayatnena kaunteya paripālaya
yo hi rājye sthitaḥ śaśvad vaśītulyapriyāpriyaḥ
     kṣatriyo yajñaśiṣṭāśī rājaśāstrārtha tattvavit
asādhu nigraharataḥ sādhūnāṃ pragrahe rataḥ
     dharme vartmani saṃsthāpya prajā varteta dharmavit
putra saṃkrāmita śrīs tu vane vanyena vartayan
     vidhinā śrāmaṇenaiva kuryāt kālam atandritaḥ
ya evaṃ vartate rājā rājadharmaviniścitaḥ
     tasyāyaṃ ca paraś caiva lokaḥ syāt saphalo nṛpa
     nirvāṇaṃ tu suduṣpāraṃ bahuvighnaṃ ca me matam
evaṃ dharmam anukrāntāḥ satyadānatapaḥ parāḥ
     ānṛśaṃsya guṇair yuktāḥ kāmakrodhavivarjitāḥ
prajānāṃ pālane yuktā damam uttamam āsthitāḥ
     gobrāhmaṇārthaṃ yuddhena saṃprāptā gatim uttamām
evaṃ rudrāḥ sa vasavas tathādityāḥ paraṃtapa
     sādhyā rājarṣisaṃghāś ca dharmam etaṃ samāśritāḥ
     apramattās tataḥ svargaṃ prāptāḥ puṇyaiḥ svakarmabhiḥ
