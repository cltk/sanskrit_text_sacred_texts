bṛhadaśva uvāca
      sā nihatya mṛgavyādhaṃ pratasthe kamalekṣaṇā
      vanaṃ pratibhayaṃ śūnyaṃ jhillikāgaṇanāditam
siṃhavyāghravarāharkṣarurudvīpiniṣevitam
      nānāpakṣigaṇākīrṇaṃ mlecchataskarasevitam
śālaveṇudhavāśvatthatindukeṅgudakiṃśukaiḥ
      arjunāriṣṭasaṃchannaṃ candanaiś ca saśālmalaiḥ
jambvāmralodhrakhadiraśākavetrasamākulam
      kāśmaryāmalakaplakṣakadambodumbarāvṛtam
badarībilvasaṃchannaṃ nyagrodhaiś ca samākulam
      priyālatālakharjūraharītakabibhītakaiḥ
nānādhātuśatair naddhān vividhān api cācalān
      nikuñjān pakṣisaṃghuṣṭān darīś cādbhutadarśanāḥ
      nadīḥ sarāṃsi vāpīś ca vividhāṃś ca mṛgadvijān
sā bahūn bhīmarūpāṃś ca piśācoragarākṣasān
      palvalāni taḍāgāni girikūṭāni sarvaśaḥ
      saritaḥ sāgarāṃś caiva dadarśādbhutadarśanān
yūthaśo dadṛśe cātra vidarbhādhipanandinī
      mahiṣān varāhān gomāyūn ṛkṣavānarapannagān
tejasā yaśasā sthityā śriyā ca parayā yutā
      vaidarbhī vicaraty ekā nalam anveṣatī tadā
nābibhyat sā nṛpasutā bhaimī tatrātha kasya cit
     dāruṇām aṭavīṃ prāpya bhartṛvyasanakarśitā
vidarbhatanayā rājan vilalāpa suduḥkhitā
     bhartṛśokaparītāṅgī śilātalasamāśritā
damayanty uvāca
     siṃhoraska mahābāho niṣadhānāṃ janādhipa
     kva nu rājan gato 'sīha tyaktvā māṃ nirjane vane
aśvamedhādibhir vīra kratubhiḥ svāptadakṣiṇaiḥ
     katham iṣṭvā naravyāghra mayi mithyā pravartase
yat tvayoktaṃ naravyāghra matsamakṣaṃ mahādyute
     kartum arhasi kalyāṇa tad ṛtaṃ pārthivarṣabha
yathoktaṃ vihagair haṃsaiḥ samīpe tava bhūmipa
     matsakāśe ca tair uktaṃ tad avekṣitum arhasi
catvāra ekato vedāḥ sāṅgopāṅgāḥ savistarāḥ
     svadhītā mānavaśreṣṭha satyam ekaṃ kilaikataḥ
tasmād arhasi śatrughna satyaṃ kartuṃ nareśvara
     uktavān asi yad vīra matsakāśe purā vacaḥ
hā vīra nanu nāmāham iṣṭā kila tavānagha
     asyām aṭavyāṃ ghorāyāṃ kiṃ māṃ na pratibhāṣase
bhartsayaty eṣa māṃ raudro vyāttāsyo dāruṇākṛtiḥ
     araṇyarāṭ kṣudhāviṣṭaḥ kiṃ māṃ na trātum arhasi
na me tvadanyā subhage priyā ity abravīs tadā
     tām ṛtāṃ kuru kalyāṇapuroktāṃ bhāratīṃ nṛpa
unmattāṃ vilapantīṃ māṃ bhāryām iṣṭāṃ narādhipa
     īpsitām īpsito nātha kiṃ māṃ na pratibhāṣase
kṛśāṃ dīnāṃ vivarṇāṃ ca malināṃ vasudhādhipa
     vastrārdhaprāvṛtām ekāṃ vilapantīm anāthavat
yūthabhraṣṭām ivaikāṃ māṃ hariṇīṃ pṛthulocana
     na mānayasi mānārha rudatīm arikarśana
mahārāja mahāraṇye mām ihaikākinīṃ satīm
     ābhāṣamāṇāṃ svāṃ patnīṃ kiṃ māṃ na pratibhāṣase
kulaśīlopasaṃpannaṃ cārusarvāṅgaśobhanam
     nādya tvām anupaśyāmi girāv asmin narottama
     vane cāsmin mahāghore siṃhavyāghraniṣevite
śayānam upaviṣṭaṃ vā sthitaṃ vā niṣadhādhipa
     prasthitaṃ vā naraśreṣṭha mama śokavivardhana
kaṃ nu pṛcchāmi duḥkhārtā tvadarthe śokakarśitā
     kac cid dṛṣṭas tvayāraṇye saṃgatyeha nalo nṛpaḥ
ko nu me kathayed adya vane 'smin viṣṭhitaṃ nalam
     abhirūpaṃ mahātmānaṃ paravyūhavināśanam
yam anveṣasi rājānaṃ nalaṃ padmanibhekṣaṇam
     ayaṃ sa iti kasyādya śroṣyāmi madhurāṃ giram
araṇyarāḍ ayaṃ śrīmāṃś caturdaṃṣṭro mahāhanuḥ
     śārdūlo 'bhimukhaḥ praiti pṛcchāmy enam aśaṅkitā
bhavān mṛgāṇām adhipas tvam asmin kānane prabhuḥ
     vidarbharājatanayāṃ damayantīti viddhi mām
niṣadhādhipater bhāryāṃ nalasyāmitraghātinaḥ
     patim anveṣatīm ekāṃ kṛpaṇāṃ śokakarśitām
     āśvāsaya mṛgendreha yadi dṛṣṭas tvayā nalaḥ
atha vāraṇyanṛpate nalaṃ yadi na śaṃsasi
     mām adasva mṛgaśreṣṭha viśokāṃ kuru duḥkhitām
śrutvāraṇye vilapitaṃ mamaiṣa mṛgarāṭ svayam
     yāty etāṃ mṛṣṭasalilām āpagāṃ sāgaraṃgamām
imaṃ śiloccayaṃ puṇyaṃ śṛṅgair bahubhir ucchritaiḥ
     virājadbhir divaspṛgbhir naikavarṇair manoramaiḥ
nānādhātusamākīrṇaṃ vividhopalabhūṣitam
     asyāraṇyasya mahataḥ ketubhūtam ivocchritam
siṃhaśārdūlamātaṅgavarāharkṣamṛgāyutam
     patatribhir bahuvidhaiḥ samantād anunāditam
kiṃśukāśokabakulapuṃnāgair upaśobhitam
     saridbhiḥ savihaṃgābhiḥ śikharaiś copaśobhitam
     girirājam imaṃ tāvat pṛcchāmi nṛpatiṃ prati
bhagavann acalaśreṣṭha divyadarśanaviśruta
     śaraṇya bahukalyāṇa namas te 'stu mahīdhara
praṇame tvābhigamyāhaṃ rājaputrīṃ nibodha mām
     rājñaḥ snuṣāṃ rājabhāryāṃ damayantīti viśrutām
rājā vidarbhādhipatiḥ pitā mama mahārathaḥ
     bhīmo nāma kṣitipatiś cāturvarṇyasya rakṣitā
rājasūyāśvamedhānāṃ kratūnāṃ dakṣiṇāvatām
     āhartā pārthivaśreṣṭhaḥ pṛthucārvañcitekṣaṇaḥ
brahmaṇyaḥ sādhuvṛttaś ca satyavāg anasūyakaḥ
     śīlavān susamācāraḥ pṛthuśrīr dharmavic chuciḥ
samyag goptā vidarbhāṇāṃ nirjitārigaṇaḥ prabhuḥ
     tasya māṃ viddhi tanayāṃ bhagavaṃs tvām upasthitām
niṣadheṣu mahāśaila śvaśuro me nṛpottamaḥ
     sugṛhītanāmā vikhyāto vīrasena iti sma ha
tasya rājñaḥ suto vīraḥ śrīmān satyaparākramaḥ
     kramaprāptaṃ pituḥ svaṃ yo rājyaṃ samanuśāsti ha
nalo nāmāridamanaḥ puṇyaśloka iti śrutaḥ
     brahmaṇyo vedavid vāgmī puṇyakṛt somapo 'gnicit
yaṣṭā dātā ca yoddhā ca samyak caiva praśāsitā
     tasya mām acalaśreṣṭha viddhi bhāryām ihāgatām
tyaktaśriyaṃ bhartṛhīnām anāthāṃ vyasanānvitām
     anveṣamāṇāṃ bhartāraṃ taṃ vai naravarottamam
kham ullikhadbhir etair hi tvayā śṛṅgaśatair nṛpaḥ
     kac cid dṛṣṭo 'calaśreṣṭha vane 'smin dāruṇe nalaḥ
gajendravikramo dhīmān dīrghabāhur amarṣaṇaḥ
     vikrāntaḥ satyavāg dhīro bhartā mama mahāyaśāḥ
     niṣadhānām adhipatiḥ kac cid dṛṣṭas tvayā nalaḥ
kiṃ māṃ vilapatīm ekāṃ parvataśreṣṭha duḥkhitām
     girā nāśvāsayasy adya svāṃ sutām iva duḥkhitām
vīra vikrānta dharmajña satyasaṃdha mahīpate
     yady asy asmin vane rājan darśayātmānam ātmanā
kadā nu snigdhagambhīrāṃ jīmūtasvanasaṃnibhām
     śroṣyāmi naiṣadhasyāhaṃ vācaṃ tām amṛtopamām
vaidarbhīty eva kathitāṃ śubhāṃ rājño mahātmanaḥ
     āmnāyasāriṇīm ṛddhāṃ mama śokanibarhiṇīm
iti sā taṃ giriśreṣṭham uktvā pārthivanandinī
     damayantī tato bhūyo jagāma diśam uttarām
sā gatvā trīn ahorātrān dadarśa paramāṅganā
     tāpasāraṇyam atulaṃ divyakānanadarśanam
vasiṣṭhabhṛgvatrisamais tāpasair upaśobhitam
     niyataiḥ saṃyatāhārair damaśaucasamanvitaiḥ
abbhakṣair vāyubhakṣaiś ca patrāhārais tathaiva ca
     jitendriyair mahābhāgaiḥ svargamārgadidṛkṣubhiḥ
valkalājinasaṃvītair munibhiḥ saṃyatendriyaiḥ
     tāpasādhyuṣitaṃ ramyaṃ dadarśāśramamaṇḍalam
sā dṛṣṭvaivāśramapadaṃ nānāmṛganiṣevitam
     śākhāmṛgagaṇaiś caiva tāpasaiś ca samanvitam
subhrūḥ sukeśī suśroṇī sukucā sudvijānanā
     varcasvinī supratiṣṭhā svañcitodyatagāminī
sā viveśāśramapadaṃ vīrasenasutapriyā
     yoṣidratnaṃ mahābhāgā damayantī manasvinī
sābhivādya tapovṛddhān vinayāvanatā sthitā
     svāgataṃ ta iti proktā taiḥ sarvais tāpasaiś ca sā
pūjāṃ cāsyā yathānyāyaṃ kṛtvā tatra tapodhanāḥ
     āsyatām ity athocus te brūhi kiṃ karavāmahe
tān uvāca varārohā kac cid bhavagatām iha
     tapasy agniṣu dharmeṣu mṛgapakṣiṣu cānaghāḥ
     kuśalaṃ vo mahābhāgāḥ svadharmacaraṇeṣu ca
tair uktā kuśalaṃ bhadre sarvatreti yaśasvinī
     brūhi sarvānavadyāṅgi kā tvaṃ kiṃ ca cikīrṣasi
dṛṣṭvaiva te paraṃ rūpaṃ dyutiṃ ca paramām iha
     vismayo naḥ samutpannaḥ samāśvasihi mā śucaḥ
asyāraṇyasya mahatī devatā vā mahībhṛtaḥ
     asyā nu nadyāḥ kalyāṇi vada satyam anindite
sābravīt tān ṛṣīn nāham araṇyasyāsya devatā
     na cāpy asya girer viprā na nadyā devatāpy aham
mānuṣīṃ māṃ vijānīta yūyaṃ sarve tapodhanāḥ
     vistareṇābhidhāsyāmi tan me śṛṇuta sarvaśaḥ
vidarbheṣu mahīpālo bhīmo nāma mahādyutiḥ
     tasya māṃ tanayāṃ sarve jānīta dvijasattamāḥ
niṣadhādhipatir dhīmān nalo nāma mahāyaśāḥ
     vīraḥ saṃgrāmajid vidvān mama bhartā viśāṃ patiḥ
devatābhyarcanaparo dvijātijanavatsalaḥ
     goptā niṣadhavaṃśasya mahābhāgo mahādyutiḥ
satyavāg dharmavit prājñaḥ satyasaṃdho 'rimardanaḥ
     brahmaṇyo daivataparaḥ śrīmān parapuraṃjayaḥ
nalo nāma nṛpaśreṣṭho devarājasamadyutiḥ
     mama bhartā viśālākṣaḥ pūrṇenduvadano 'rihā
āhartā kratumukhyānāṃ vedavedāṅgapāragaḥ
     sapatnānāṃ mṛdhe hantā ravisomasamaprabhaḥ
sa kaiś cin nikṛtiprajñair akalyāṇair narādhamaiḥ
     āhūya pṛthivīpālaḥ satyadharmaparāyaṇaḥ
     devane kuśalair jihmair jito rājyaṃ vasūni ca
tasya mām avagacchadhvaṃ bhāryāṃ rājarṣabhasya vai
     damayantīti vikhyātāṃ bhartṛdarśanalālasām
sā vanāni girīṃś caiva sarāṃsi saritas tathā
     palvalāni ca ramyāṇi tathāraṇyāni sarvaśaḥ
anveṣamāṇā bhartāraṃ nalaṃ raṇaviśāradam
     mahātmānaṃ kṛtāstraṃ ca vicarāmīha duḥkhitā
kac cid bhagavatāṃ puṇyaṃ tapovanam idaṃ nṛpaḥ
     bhavet prāpto nalo nāma niṣadhānāṃ janādhipaḥ
yatkṛte 'ham idaṃ viprāḥ prapannā bhṛśadāruṇam
     vanaṃ pratibhayaṃ ghoraṃ śārdūlamṛgasevitam
yadi kaiś cid ahorātrair na drakṣyāmi nalaṃ nṛpam
     ātmānaṃ śreyasā yokṣye dehasyāsya vimocanāt
ko nu me jīvitenārthas tam ṛte puruṣarṣabham
     kathaṃ bhaviṣyāmy adyāhaṃ bhartṛśokābhipīḍitā
evaṃ vilapatīm ekām araṇye bhīmanandinīm
     damayantīm athocus te tāpasāḥ satyavādinaḥ
udarkas tava kalyāṇi kalyāṇo bhavitā śubhe
     vayaṃ paśyāma tapasā kṣipraṃ drakṣyasi naiṣadham
niṣadhānām adhipatiṃ nalaṃ ripunighātinam
     bhaimi dharmabhṛtāṃ śreṣṭhaṃ drakṣyase vigatajvaram
vimuktaṃ sarvapāpebhyaḥ sarvaratnasamanvitam
     tad eva nagaraśreṣṭhaṃ praśāsantam ariṃdamam
dviṣatāṃ bhayakartāraṃ suhṛdāṃ śokanāśanam
     patiṃ drakṣyasi kalyāṇi kalyāṇābhijanaṃ nṛpam
evam uktvā nalasyeṣṭāṃ mahiṣīṃ pārthivātmajām
     antarhitās tāpasās te sāgnihotrāśramās tadā
sā dṛṣṭvā mahad āścaryaṃ vismitā abhavat tadā
     damayanty anavadyāṅgī vīrasenanṛpasnuṣā
kiṃ nu svapno mayā dṛṣṭaḥ ko 'yaṃ vidhir ihābhavat
     kva nu te tāpasāḥ sarve kva tad āśramamaṇḍalam
kva sā puṇyajalā ramyā nānādvijaniṣevitā
     nadī te ca nagā hṛdyāḥ phalapuṣpopaśobhitāḥ
dhyātvā ciraṃ bhīmasutā damayantī śucismitā
     bhartṛśokaparā dīnā vivarṇavadanābhavat
sā gatvāthāparāṃ bhūmiṃ bāṣpasaṃdigdhayā girā
     vilalāpāśrupūrṇākṣī dṛṣṭvāśokataruṃ tataḥ
upagamya taruśreṣṭham aśokaṃ puṣpitaṃ tadā
     pallavāpīḍitaṃ hṛdyaṃ vihaṃgair anunāditam
aho batāyam agamaḥ śrīmān asmin vanāntare
     āpīḍair bahubhir bhāti śrīmān dramiḍarāḍ iva
viśokāṃ kuru māṃ kṣipram aśoka priyadarśana
     vītaśokabhayābādhaṃ kac cit tvaṃ dṛṣṭavān nṛpam
nalaṃ nāmāridamanaṃ damayantyāḥ priyaṃ patim
    niṣadhānām adhipatiṃ dṛṣṭavān asi me priyam
ekavastrārdhasaṃvītaṃ sukumāratanutvacam
    vyasanenārditaṃ vīram araṇyam idam āgatam
yathā viśokā gaccheyam aśokanaga tat kuru
    satyanāmā bhavāśoka mama śokavināśanāt
evaṃ sāśokavṛkṣaṃ tam ārtā triḥ parigamya ha
    jagāma dāruṇataraṃ deśaṃ bhaimī varāṅganā
sā dadarśa nagān naikān naikāś ca saritas tathā
    naikāṃś ca parvatān ramyān naikāṃś ca mṛgapakṣiṇaḥ
kandarāṃś ca nitambāṃś ca nadāṃś cādbhutadarśanān
    dadarśa sā bhīmasutā patim anveṣatī tadā
gatvā prakṛṣṭam adhvānaṃ damayantī śucismitā
    dadarśātha mahāsārthaṃ hastyaśvarathasaṃkulam
uttarantaṃ nadīṃ ramyāṃ prasannasalilāṃ śubhām
    suśītatoyāṃ vistīrṇāṃ hradinīṃ vetasair vṛtām
prodghuṣṭāṃ krauñcakuraraiś cakravākopakūjitām
    kūrmagrāhajhaṣākīrṇāṃ pulinadvīpaśobhitām
sā dṛṣṭvaiva mahāsārthaṃ nalapatnī yaśasvinī
    upasarpya varārohā janamadhyaṃ viveśa ha
unmattarūpā śokārtā tathā vastrārdhasaṃvṛtā
    kṛśā vivarṇā malinā pāṃsudhvastaśiroruhā
tāṃ dṛṣṭvā tatra manujāḥ ke cid bhītāḥ pradudruvuḥ
    ke cic cintāparās tasthuḥ ke cit tatra vicukruśuḥ
prahasanti sma tāṃ ke cid abhyasūyanta cāpare
    cakrus tasyāṃ dayāṃ ke cit papracchuś cāpi bhārata
kāsi kasyāsi kalyāṇi kiṃ vā mṛgayase vane
    tvāṃ dṛṣṭvā vyathitāḥ smeha kac cit tvam asi mānuṣī
vada satyaṃ vanasyāsya parvatasyātha vā diśaḥ
    devatā tvaṃ hi kalyāṇi tvāṃ vayaṃ śaraṇaṃ gatāḥ
yakṣī vā rākṣasī vā tvam utāho 'si varāṅganā
    sarvathā kuru naḥ svasti rakṣasvāsmān anindite
yathāyaṃ sarvathā sārthaḥ kṣemī śīghram ito vrajet
    tathā vidhatsva kalyāṇi tvāṃ vayaṃ śaraṇaṃ gatāḥ
pratyuvāca tataḥ sādhvī bhartṛvyasanaduḥkhitā
    sārthavāhaṃ ca sārthaṃ ca janā ye cātra ke cana
mānuṣīṃ māṃ vijānīta manujādhipateḥ sutām
    nṛpasnuṣāṃ rājabhāryāṃ bhartṛdarśanalālasām
vidarbharāṇ mama pitā bhartā rājā ca naiṣadhaḥ
    nalo nāma mahābhāgas taṃ mārgāmy aparājitam
yadi jānīta nṛpatiṃ kṣipraṃ śaṃsata me priyam
    nalaṃ pārthivaśārdūlam amitragaṇasūdanam
tām uvācānavadyāṅgīṃ sārthasya mahataḥ prabhuḥ
    sārthavāhaḥ śucir nāma śṛṇu kalyāṇi madvacaḥ
ahaṃ sārthasya netā vai sārthavāhaḥ śucismite
    manuṣyaṃ nalanāmānaṃ na paśyāmi yaśasvini
kuñjaradvīpimahiṣaśārdūlarkṣamṛgān api
    paśyāmy asmin vane kaṣṭe amanuṣyaniṣevite
    tathā no yakṣarāḍ adya maṇibhadraḥ prasīdatu
sābravīd vaṇijaḥ sarvān sārthavāhaṃ ca taṃ tataḥ
    kva nu yāsyasi sārtho 'yam etad ākhyātum arhatha
sārthavāha uvāca
    sārtho 'yaṃ cedirājasya subāhor satyavādinaḥ
    kṣipraṃ janapadaṃ gantā lābhāya manujātmaje
