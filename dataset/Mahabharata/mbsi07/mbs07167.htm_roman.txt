[s]
      prādurbhūte tatas tasminn astre nārāyaṇe tadā
      prāvāt sapṛṣato vāyur anabhre stanayitnumān
cacāla pṛthivī cāpi cukṣubhe ca mahodadhiḥ
      pratisrotaḥ pravṛttāś ca gantuṃ tatra samudragāḥ
śikharāṇi vyadīryanta girīṇāṃ tatra bhārata
      apasavyaṃ mṛgāś caiva pāṇḍuputrān pracakrire
tamasā cāvakīryanta sūryaś ca kaluṣo 'bhavat
      saṃpatanti ca bhūtāni kravyādāni prahṛṣṭavat
devadānavagandharvās trastā āsan viśāṃ pate
      kathaṃ kathābhavat tīvrā dṛṣṭvā tad vyākulaṃ mahat
vyathitāḥ sarvarājānas tadā hy āsan vicetasaḥ
      tad dṛṣṭvā ghorarūpaṃ tu drauṇer astraṃ bhayāvaham
[dhṛ]
      nivartiteṣu sainyeṣu droṇaputreṇa saṃyuge
      bhṛśaṃ śokābhitaptena pitur vadham amṛṣyatā
kurūn āpatato dṛṣṭvā dhṛṣṭadyumnasya rakṣaṇe
      ko mantraḥ pāṇḍaveṣv āsīt tan mamācakṣva saṃjaya
[s]
      prāg eva vidrutān dṛṣṭvā dhārtarāṣṭrān yudhiṣṭhiraḥ
      punaś ca tumulaṃ śabdaṃ śrutvārjunam abhāṣata
ācārye nihate droṇe dhṛṣṭadyumnena saṃyuge
     nihate vajrahastena yathā vṛtre mahāsure
nāśaṃsanta jayaṃ yuddhe dīnātmāno dhanaṃjaya
     ātmatrāṇe matiṃ kṛtvā prādravan kuravo yathā
ke cid bhrāntai rathais tūrṇaṃ nihatapārṣṇi yantṛbhiḥ
     vipatāka dhvajac chattraiḥ pārthivāḥ śīrṇakūbaraiḥ
bhagnanīḍair ākulāśvair āruhyan ye vicetasaḥ
     bhītāḥ pādair hayān kec cit tvarayantaḥ svayaṃ rathaiḥ
     yugacakrākṣa bhagnaiś ca drutāḥ ke cid bhayāturāḥ
gajaskandheṣu saṃsyūtā nārācaiś calitāsanāḥ
     śarārtair vidrutair nāgair hṛtāḥ ke cid diśo daśa
viśastra kavacāś cānye vāhanebhyaḥ kṣitiṃ gatāḥ
     saṃchannā nemiṣu gatā mṛditāś ca hayadvipaiḥ
krośantas tāta putreti pālayanto 'pare bhayāt
     nābhijānanti cānyonyaṃ kaśmalābhihataujasaḥ
putrān pitṝn sakhīn bhrātṝn samāropya dṛḍhakṣatān
     jalena kledayanty anye vimucya kavacāny api
avasthāṃ tādṛśīṃ prāpya hate droṇe drutaṃ balam
     punarāvartitaṃ kena yadi jānāsi śaṃsa me
hayānāṃ heṣatāṃ śabdaḥ kuñjarāṇāṃ ca bṛṃhatām
     rathanemi svanaś cātra vimiśraḥ śrūyate mahān
ete śabdā bhṛśaṃ tīvrāḥ pravṛttāḥ kuru sāgare
     muhur muhur udīryantaḥ kampayanti hi māmakān
ya eṣa tumulaḥ śabdaḥ śrūyate lomaharṣaṇaḥ
     sendrān apy eṣa lokāṃs trīn bhuñjyād iti matir mama
manye vajradharasyaiṣa ninādo bhairavasvanaḥ
     droṇe hate kauravārthaṃ vyaktam abhyeti vāsavaḥ
prahṛṣṭaloma kūpāḥ sma saṃvignarathakuñjarāḥ
     dhanaṃjaya guruṃ śrutvā tatra nādaṃ subhīṣaṇam
ka eṣa kauravān dīrṇān avasthāpya mahārathaḥ
     nivartayati yuddhārthaṃ mṛdhe deveśvaro yathā
[arjuna]
     udyamyātmānam ugrāya karmaṇe dhairyam āsthitāḥ
     dhamanti kauravāḥ śaṅkhāny asya vīryam upāśritāḥ
yatra te saṃśayo rājan nyastaśastre gurau hate
     dhārtarāṣṭrān avasthāpya ka eṣa nadatīti ha
hrīmantaṃ taṃ mahābāhuṃ mattadviradagāminam
     vyākhyāsyāmy ugrakarmāṇaṃ kurūṇām abhayaṃkaram
yasmiñ jāte dadau droṇo gavāṃ daśaśataṃ dhanam
     brāhmaṇebhyo mahārhebhyaḥ so 'śvatthāmaiṣa garjati
jātamātreṇa vīreṇa yanoccaiḥśravasā iva
     heṣatā kampitā bhūmir lokāś ca sakalās trayaḥ
tac chrutvāntarhitaṃ bhūtaṃ nāma cāsyākarot tadā
     aśvatthāmeti so 'dyaiṣa śūro nadati pāṇḍava
yo 'dyānātha ivākramya pārṣatena hatas tathā
     karmaṇā sunṛśaṃsena tasya nātho vyavasthitaḥ
guruṃ me yatra pāñcālyaḥ keśapakṣe parāmṛśat
     tan na jātu kṣamed drauṇir jānan pauruṣam ātmanaḥ
upacīrṇo gurur mithyā bhavatā rājyakāraṇāt
     dharmajñena satā nāma so 'dharmaḥ sumahān kṛtaḥ
sarvadharmopapanno 'yaṃ mama śiśyaś ca pāṇḍavaḥ
     nāyaṃ vakṣyati mithyeti pratyayaṃ kṛtavāṃs tvayi
sa satyakañcukaṃ nāma praviṣṭena tato 'nṛtam
     ācārya ukto bhavatā hataḥ kuñjara ity uta
tataḥ śastraṃ samutsṛjya nirmamo gatacetanaḥ
     āsīt sa vihvalo rājan yathādṛṣṭas tvayā vibhuḥ
sa tu śokena cāviṣṭo vimukhaḥ putravatsalaḥ
     śāśvataṃ dharmam utsṛjya guruḥ śiṣyeṇa ghātitaḥ
nyastaśastram adharmeṇa ghātayitvā guruṃ bhavān
     rakṣatv idānīṃ sāmātyo yadi śaknoṣi pārṣatam
grastam ācārya putreṇa kruddhena hatabandhunā
     sarve vayaṃ paritrātuṃ na śakṣyāmo 'dya pārṣatam
sauhārdaṃ sarvabhūteṣu yaḥ karoty atimātraśaḥ
     so 'dya keśagrahaṃ śrutvā pitur dhakṣyati no raṇe
vikrośamāne hi mayi bhṛśam ācārya gṛddhini
     avakīrya svadharmaṃ hi śiṣyeṇa nihato guruḥ
yadā gataṃ vayo bhūyaḥ śiṣṭam alpataraṃ ca naḥ
     tasyedānīṃ vikāro 'yam adharmo yatkṛto mahān
piteva nityaṃ sauhārdāt piteva sa hi dharmataḥ
     so 'lpakālasya rājyasya kāraṇān nihato guruḥ
dhṛtarāṣṭreṇa bhīṣmāya droṇāya ca viśāṃ pate
     visṛṣṭā pṛthivī sarvā saha putraiś ca tatparaiḥ
sa prāpya tādṛśīṃ vṛttiṃ satkṛtaḥ satataṃ paraiḥ
     avṛṇīta sadā putrān mām evābhyadhikaṃ guruḥ
akṣīyamāṇo nyastāstras tvadvākyenāhave hataḥ
     na tv enaṃ yudhyamānaṃ vai hanyād api śatakratuḥ
tasyācāryasya vṛddhasya droho nityopakāriṇaḥ
     kṛto hy anāryair asmābhī rājyārthe laghu buddhibhiḥ
putrān bhrātṝn pitṝn dārāñ jīvitaṃ caiva vāsaviḥ
     tyajet sarvaṃ mama premṇā jānāty etad dhi me guruḥ
sa mayā rājyakāmena hanyamāno 'py upekṣitaḥ
     tasmād avākśirā rājan prāpto 'smi narakaṃ vibho
brāhmaṇaṃ vṛddham ācāryaṃ nyastaśastraṃ yathā munim
     ghātayitvādya rājyārthe mṛtaṃ śreyo na jīvitam
