[vidurā]
      athaitasyām avasthāyāṃ pauruṣaṃ hātum icchasi
      nihīna sevitaṃ mārgaṃ gamiṣyasy acirād iva
yo hi tejo yathāśakti na darśayati vikramāt
      kṣatriyo jīvitākāṅkṣī stena ity eva taṃ viduḥ
arthavanty upapannāni vākyāni guṇavanti ca
      naiva saṃprāpnuvanti tvāṃ mumūrṣum iva bheṣajam
santi vai sindhurājasya saṃtuṣṭā bahavo janāḥ
      daurbalyād āsate mūḍhā vyasanaughapratīkṣiṇaḥ
sahāyocapayaṃ kṛtvā vyavasāyya tatas tataḥ
      anuduṣyeyur apare paśyantas tava pauruṣam
taiḥ kṛtvā saha saṃghātaṃ giridurgālayāṃś cara
      kāle vyasanam ākāṅkṣan naivāyam ajarāmaraḥ
saṃjayo nāmataś ca tvaṃ na ca paśyāmi tat tvayi
      anvartha nāmā bhava me putra mā vyarthanāmakaḥ
samyag dṛṣṭir mahāprājño bālaṃ tvāṃ brāhmaṇo 'bravīt
      ayaṃ prāpya mahat kṛcchraṃ punar vṛddhiṃ gamiṣyati
tasya smarantī vacanam āśaṃse vijayaṃ tava
      tasmāt tāta bravīmi tvāṃ vakṣyāmi ca punaḥ punaḥ
yasya hy arthābhinirvṛttau bhavanty āpyāyitāḥ pare
     tasyārthasiddhir niyatā nayeṣv arthānusāriṇaḥ
samṛddihr asamṛddhir vā pūrveṣāṃ mama saṃjaya
     evaṃ vidvān yuddhamanā bhava mā pratyupāhara
nātaḥ pāpīyasīṃ kāṃ cid avasthā śambaro 'bravīt
     yatra naivādya na prātra bhojanaṃ pratidṛśyate
patiputra vadhād etat paramaṃ duḥkham abravīt
     dāridryam iti yat proktaṃ paryāya maraṇaṃ hi tat
ahaṃ mahākule jātā hradād dhradam ivāgatā
     īśvarī sarvakalyāṇair bhartrā paramapūjitā
mahārhamālyābharaṇāṃ sumṛṣṭāmbara vāsasam
     purā dṛṣṭvā suhṛdvargo mām apaśyat sudurgatām
yadā māṃ caiva bhāryāṃ ca draṣṭāsi bhṛśadurbale
     na tadā jīvitenārtho bhavitā tava saṃjaya
dāsakarma karān bhṛtyān ācāryartvik purohitān
     avṛttyāsmān prajahato dṛṣṭvā kiṃ jīvitena te
yadi kṛtyaṃ na paśyāmi tavādyeha yathā purā
     ślāghanīyaṃ yaśasyaṃ ca kā śāntir hṛdayasya me
neti ced brāhmaṇān brūyāṃ dīryate hṛdayaṃ mama
     na hy ahaṃ na ca me bhartā neti brāhmaṇam uktavān
vayam āśramaṇīyāḥ sma nāśritāraḥ parasya ca
     sānyān āśritya jīvantī parityakṣyāmi jīvitam
apāre bhava naḥ pāram aplave bhava naḥ plavaḥ
     kuruṣva sthānam asthāne mṛtān saṃjīvayasva naḥ
sarve te śatravaḥ sahyā na cej jīvitum icchasi
     atha ced īdṛśīṃ vṛttiṃ klībām abhyupapadyase
nirviṇṇātmā hatamanā muñcaitāṃ pāpajīvikām
     ekaśatruvadhenaiva śūro gacchati viśrutim
indro vṛtravadhenaiva mahendraḥ samapadyata
     māhendraṃ ca grahaṃ lebhe lokānāṃ ceśvaro 'bhavat
nāma viśrāvya vā saṃkhye śatrūr āhūya daṃśitān
     senāgraṃ vāpi vidrāvya hatvā vā puruṣaṃ varam
yadaiva labhate vīraḥ suyuddhena mahad yaśaḥ
     tadaiva pravyathante 'sya śatravo vinamanti ca
tyaktvātmānaṃ raṇe dakṣaṃ śūraṃ kāpuruṣā janāḥ
     avaśāḥ pūrayanti sma sarvakāmasamṛddhibhiḥ
rājyaṃ vāpy ugravibhraṃśaṃ saṃśayo jīvitasya vā
     pralabdhasya hi śatror vai śeṣaṃ kurvanti sādhavaḥ
svargadvāropamaṃ rājyam atha vāpy amṛtopamam
     ruddham ekāyane matvā patolmuka ivāriṣu
jahi śatrūn raṇe rājan svadharmam anupālaya
     mā tvā paśyet sukṛpaṇaṃ śatruḥ śrīmān kadā cana
asmadīyaiś ca śocadbhir nadadbhiś ca parair vṛtam
     api tvāṃ nānupaśyeyaṃ dīnā dīnam avasthitam
uṣya sauvīrakanyābhiḥ ślāghasvārthair yathā purā
     mā ca saindhava kanyānām avansan no vaśaṃ gamaḥ
yuvā rūpeṇa saṃpanno vidyayābhijanena ca
     yas tvādṛśo vikurvīta yaśasvī lokaviśrutaḥ
     voḍhavye dhury anaḍuvan manye maraṇam eva tat
yadi tvām anupaśyāmi parasya priyavādinam
     pṛṣṭhato 'nuvrajantaṃ vā kā kāntir hṛdayasya me
nāsmiñ jātu kule jāto gacched yo 'nyasya pṛṣṭhataḥ
     na tvaṃ parasyānudhuraṃ tāta jīvitum arhasi
ahaṃ hi kṣatrahṛdayaṃ veda yat pariśāśvatam
     pūrvaiḥ pūrvataraiḥ proktaṃ paraiḥ paratarair api
yo vai kaś cid ihājātaḥ kṣatriyaḥ kṣatradharmavit
     bhayād vṛtti samīkṣo vā na named iha kasya cit
udyacched eva na named udyamo hy eva pauruṣam
     apy aparvaṇi bhajyeta na named iha kasya cit
mātaṅgo matta iva ca parīyāt sumahāmanāḥ
     brāhmaṇebhyo namen nityaṃ dharmāyaiva ca saṃjaya
niyacchann itarān varṇān vinighnan sarvaduṣkṛtaḥ
     sasahāyo 'sahāyo vā yāvaj jīvaṃ tathā bhavet
