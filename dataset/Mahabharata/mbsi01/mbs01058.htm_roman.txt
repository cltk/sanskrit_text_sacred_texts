[j]
      ya ete kīrtitā brahman ye cānye nānukīrtitāḥ
      samyak tāñ śrotum icchāmi rājñaś cānyān suvarcasaḥ
yadartham iha saṃbhūtā devakalpā mahārathāḥ
      bhuvi tan me mahābhāga samyag ākhyātum arhasi
[v]
      rahasyaṃ khalv idaṃ rājan devānām iti naḥ śrutam
      tat tu te kathayiṣyāmi namaskṛtvā svayaṃ bhuve
triḥ saptakṛtvaḥ pṛthivīṃ kṛtvā niḥkṣatriyāṃ purā
      jāmadagnyas tapas tepe mahendre parvatottame
tadā niḥkṣatriye loke bhārgaveṇa kṛte sati
      brāhmaṇān kṣatriyā rājan garbhārthinyo 'bhicakramuḥ
tābhiḥ saha samāpetur brāhmaṇāḥ saṃśitavratāḥ
      ṛtāv ṛtau naravyāghra na kāmān nānṛtau tathā
tebhyas tu lebhire garbhān kṣatriyās tāḥ sahasraśaḥ
      tataḥ suṣuvire rājan kṣatriyān vīryasaṃmatān
      kumārāṃś ca kumārīś ca punaḥ kṣatrābhivṛddhaye
evaṃ tad brāhmaṇaiḥ kṣatraṃ kṣatriyāsu tapasvibhiḥ
      jātam ṛdhyata dharmeṇa sudīrgheṇāyuṣānvitam
      catvāro 'pi tadā varṇā babhūvur brāhmaṇottarāḥ
abhyagacchann ṛtau nārīṃ na kāmān nānṛtau tathā
      tathaivānyāni bhūtāni tiryagyonigatāny api
      ṛtau dārāṃś ca gacchanti tadā sma bharatarṣabha
tato 'vardhanta dharmeṇa sahasraśatajīvinaḥ
     tāḥ prajāḥ pṛthivīpāla dharmavrataparāyaṇāḥ
     ādhibhir vyādhibhiś caiva vimuktāḥ sarvaśo narāḥ
athemāṃ sāgarāpāṅgāṃ gāṃ gajendra gatākhilām
     adhyatiṣṭhat punaḥ kṣatraṃ saśailavanakānanām
praśāsati punaḥ kṣatre dharmeṇemāṃ vasuṃdharām
     brāhmaṇādyās tadā varṇā lebhire mudam uttamām
kāmakrodhodbhavān doṣān nirasya ca narādhipāḥ
     daṇḍaṃ daṇḍyeṣu dharmeṇa praṇayanto 'nvapālayan
tathā dharmapare kṣatre sahasrākṣaḥ śatakratuḥ
     svādu deśe ca kāle ca vavarṣāpyāyayan prajāḥ
na bāla eva mriyate tadā kaś cin narādhipa
     na ca striyaṃ prajānāti kaś cid aprāptayauvanaḥ
evam āyuṣmatībhis tu prajābhir bharatarṣabha
     iyaṃ sāgaraparyantā samāpūryata medinī
ījire ca mahāyajñaiḥ kṣatriyā bahu dakṣiṇaiḥ
     sāṅgopaniṣadān vedān viprāś cādhīyate tadā
na ca vikrīṇate brahma brāhmaṇāḥ sma tadā nṛpa
     na ca śūdra samābhyāśe vedān uccārayanty uta
kārayantaḥ kṛṣiṃ gobhis tathā vaiśyāḥ kṣitāv iha
     na gām ayuñjanta dhuri kṛśāṅgāś cāpy ajīvayan
phenapāṃś ca tathā vatsān na duhanti sma mānavāḥ
     na kūṭamānair vaṇijaḥ paṇyaṃ vikrīṇate tadā
karmāṇi ca naravyāghra dharmopetāni mānavāḥ
     dharmam evānupaśyantaś cakrur dharmaparāyaṇāḥ
svakarmaniratāś cāsan sarve varṇā narādhipa
     evaṃ tadā naravyāghra dharmo na hrasate kva cit
kāle gāvaḥ prasūyante nāryaś ca bharatarṣabha
     phalanty ṛtuṣu vṛṣkāś ca puṣpāṇi ca phalāni ca
evaṃ kṛtayuge samyag vartamāne tadā nṛpa
     āpūryate mahīkṛtsnā prāṇibhir bahubhir bhṛśam
tataḥ samudite loke mānuṣe bharatarṣabha
     asurā jajñire kṣetre rājñāṃ manujapuṃgava
ādityair hi tadā daityā bahuśo nirjitā yudhi
     aiśvaryād bhraṃśitāś cāpi saṃbabhūvuḥ kṣitāv iha
iha devatvam icchanto mānuṣeṣu manasvinaḥ
     jajñire bhuvi bhūteṣu teṣu teṣv asurā vibho
goṣv aśveṣu ca rājendra kharoṣṭramahiṣeṣu ca
     kravyādeṣu ca bhūteṣu gajeṣu ca mṛgeṣu ca
jātair iha mahīpāla jāyamānaiś ca tair mahī
     na śaśākātmanātmānam iyaṃ dhārayituṃ dharā
atha jātā mahīpālāḥ ke cid balasamanvitāḥ
     diteḥ putrā danoś caiva tasmāl lokād iha cyutāḥ
vīryavanto 'valiptās te nānārūpadharā mahīm
     imāṃ sāgaraparyantāṃ parīyur arimardanāḥ
brāhmaṇān kṣatriyān vaiśyāñ śūdrāṃś caivāpy apīḍayan
     anyāni caiva bhūtāni pīḍayām āsur ojasā
trāsayanto vinighnantas tāṃs tān bhūtagaṇāṃś ca te
     viceruḥ sarvato rājan mahīṃ śatasahasraśaḥ
āśramasthān maharṣīṃś ca dharṣayantas tatas tataḥ
     abrahmaṇyā vīryamadā mattā madabalena ca
evaṃ vīryabalotsiktair bhūr iyaṃ tair mahāsuraiḥ
     pīḍyamānā mahīpāla brahmāṇam upacakrame
na hīmāṃ pavano rājan na nāgā na nagā mahīm
     tadā dhārayituṃ śekur ākrāntāṃ dānavair balāt
tato mahī mahīpāla bhārārtā bhayapīḍitā
     jagāma śaraṇaṃ devaṃ sarvabhūtapitāmaham
sā saṃvṛtaṃ mahābhāgair devadvija maharṣibhiḥ
     dadarśa devaṃ brahmāṇaṃ lokakartāram avyayam
gandharvair apsarobhiś ca bandi karmasu niṣṭhitaiḥ
     vandyamānaṃ mudopetair vavande cainam etya sā
atha vijñāpayām āsa bhūmis taṃ śaraṇārthinī
     saṃnidhau lokapālānāṃ sarveṣām eva bhārata
tat pradhānātmanas tasya bhūmeḥ kṛtyaṃ svayaṃ bhuvaḥ
     pūrvam evābhavad rājan viditaṃ parameṣṭhinaḥ
sraṣṭā hi jagataḥ kasmān na saṃbudhyeta bhārata
     surāsurāṇāṃ lokānām aśeṣeṇa manogatam
tam uvāca mahārāja bhūmiṃ bhūmipatir vibhuḥ
     prabhavaḥ sarvabhūtānām īśaḥ śambhuḥ prajāpatiḥ
yadartham asi saṃprāptā matsakāśaṃ vasuṃdhare
     tadarthaṃ saṃniyokṣyāmi sarvān eva divaukasaḥ
ity uktvā sa mahīṃ devo brahmā rājan visṛjya ca
     ādideśa tadā sarvān vibudhān bhūtakṛt svayam
asyā bhūmer nirasituṃ bhāraṃ bhāgaiḥ pṛthak pṛthak
     asyām eva prasūyadhvaṃ virodhāyeti cābravīt
tathaiva ca samānīya gandharvāpsarasāṃ gaṇān
     uvāca bhagavān sarvān idaṃ vacanam uttamam
     svair aṃśaiḥ saṃprasūyadhvaṃ yatheṣṭaṃ mānuṣeṣv iti
atha śakrādayaḥ sarve śrutvā suraguror vacaḥ
     tathyam arthyaṃ ca pathyaṃ ca tasya te jagṛhus tadā
atha te sarvaśo 'ṃśaiḥ svair gantuṃ bhūmiṃ kṛtakṣaṇāḥ
     nārāyaṇam amitraghnaṃ vaikuṇṭham upacakramuḥ
yaḥ sacakragadāpāṇiḥ pītavāsāsita prabhaḥ
     padmanābhaḥ surārighnaḥ pṛthucārvañcitekṣaṇaḥ
taṃ bhuvaḥ śodhanāyendra uvāca puruṣottamam
     aṃśenāvatarasveti tathety āha ca taṃ hariḥ
