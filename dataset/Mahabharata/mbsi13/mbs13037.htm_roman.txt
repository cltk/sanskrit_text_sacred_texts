[y]
      apūrvaṃ vā bhavet pārtham atha vāpi ciroṣitam
      dūrād abhyāgataṃ vāpi kiṃ pātraṃ syāt pitāmaha
[bh]
      kriyā bhavati keṣāṃ cid upāṃśu vratam uttamam
      yo yo yāceta yat kiṃ cit sarvaṃ dadyāma ity uta
apīdayan bhṛtyavargam ity evam anuśuśruma
      pīḍayan bhṛtyavargaṃ hi ātmānam apakarṣati
apūrvaṃ vāpi yat pātraṃ yac cāpi syāc ciroṣitam
      dūrād abhyāgataṃ cāpi tat pātraṃ ca vidur budhāḥ
[y]
      apīḍayā ca bhṛtyānāṃ dharmasyāhiṃsayā tathā
      pātraṃ vidyāma tattvena yasmai dattaṃ na saṃtapet
[bh]
      ṛtvik purohitācāryāḥ śiṣyāḥ saṃbandhibāndhavāḥ
      sarve pūjyāś ca mānyāś ca śrutavṛttopasaṃhitāḥ
ato 'nyathā vartamānāḥ sarve nārhanti satkriyām
      tasmān nityaṃ parīkṣeta puruṣān praṇidhāya vai
akrodhaḥ satyavacanam ahiṃsā dama ārjavam
      adroho nātimānaś ca hrīs titikṣā tapaḥ śamaḥ
yasmin etāni dṛśyante na cākāryāṇi bhārata
      bhāvato viniviṣṭāni tat pātraṃ mānam arhati
tathā ciroṣitaṃ cāpi saṃpratyāgatam eva ca
     apūrvaṃ caiva pūrvaṃ ca tat pātaṃ mānam arhati
aprāmāṇyaṃ ca vedānāṃ śāstrāṇāṃ cāti laṅghanam
     sarvatra cānavasthānam etan nāśanam ātmanaḥ
bhavet paṇḍitamānī yo brāhmaṇo veda nindakaḥ
     ānvīkṣikīṃ tarka vidyām anurakto nirarthikām
hetuvādān bruvan satsu vijetāhetu vādikaḥ
     ākroṣṭā cāti vaktā ca brāhmaṇānāṃ sadaiva hi
sarvābhiśaṅkī mūḍhaś ca bālaḥ kaṭuka vāg api
     boddhavyas tādṛśas tāta naraśvānaṃ hi taṃ viduḥ
yathā śvā bhaṣituṃ caiva hantuṃ caivāvasṛjyate
     evaṃ saṃbhāṣaṇārthāya sarvaśāstravadhāya ca
     alpaśrutāḥ ku tarkāś ca dṛṣṭāḥ spṛṣṭāḥ ku paṇḍitāḥ
śrutismṛtītihāsādi purāṇāraṇya vedinaḥ
     anurundhyād bahujñāṃś ca sārajñāṃś caiva paṇḍitān
lokayātrā ca draṣṭavyā dharmaś cātmahitāni ca
     evaṃ naro vartamānaḥ śāśvatīr edhate samāḥ
ṛṇam unmucya devānām ṛṣīṇāṃ ca tathaiva ca
     pitṝṇām atha viprāṇām atithīnāṃ ca pañcamam
paryāyeṇa viśuddhena sunirṇiktena karmaṇā
     evaṃ gṛhasthaḥ karmāṇi kurvan dharmān na hīyate
