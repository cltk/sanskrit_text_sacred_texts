[parāṣara]
      pitā sukhāyo guravaḥ striyaś ca; na nirguṇā nāma bhavanti loke
      ananyabhaktāḥ priyavādinaś ca; hitāś ca vaśyāś ca tathaiva rājan
pitā paraṃ daivataṃ mānavānāṃ; mātur viśiṣṭaṃ pitaraṃ vadanti
      jñānasya lābhaṃ paramaṃ vadanti; jitendriyārthāḥ param āpnuvanti
raṇājire yatra śarāgnisaṃstare; nṛpātmajo ghātam avāpya dahyate
      prayāti lokān amaraiḥ sudurlabhān; niṣevate svargaphalaṃ yathāsukham
śrāntaṃ bhītaṃ bhraṣṭa śastraṃ rudantaṃ; parāṅmukhaṃ paribarhaiś ca hīnam
      anudyataṃ rogiṇaṃ yācamānaṃ; na vai hiṃsyād bālavṛddhau ca rājan
paribarhaiḥ susaṃpannam udyataṃ tulyatāṃ gatam
      atikrameta nṛpatiḥ saṃgrāme kṣatriyātmajam
tulyād iha vadhaḥ śreyān viśiṣṭāc ceti niścayaḥ
      nihīnāt kātarāc caiva nṛpāṇāṃ garhito vadhaḥ
pāpāt pāpasamācārān nihīnāc ca narādhipa
      pāpa eva vadhaḥ prokto narakāyeti niścayaḥ
na kaś cit trāti vai rājan diṣṭānta vaśam āgatam
      sāvaśeṣāyuṣaṃ cāpi kaś cid evāpakarṣati
snigdhaiś ca kriyamāṇāni karmāṇīha nivartayet
      hiṃsātmakāni karmāṇi nāyur icchet parāyuṣā
gṛhasthānāṃ tu sarveṣāṃ vināśam abhikāṅkṣitām
     nidhanaṃ śobhanaṃ tāta pulineṣu kriyāvatām
āyuṣi kṣayam āpanne pañcatvam upagacchati
     nākāraṇāt tad bhavati kāraṇair upapāditam
tathā śarīraṃ bhavati dehād yenopapāditam
     adhvānaṃ gatakaś cāyaṃ prāptaś cāyaṃ gṛhād gṛham
dvitīyaṃ kāraṇaṃ tatra nānyat kiṃ cana vidyate
     tad dehaṃ dehināṃ yuktaṃ mokṣabhūteṣu vartate
sirā snāyv asthi saṃghātaṃ bībhatsā medhya saṃkulam
     bhūtānām indriyāṇāṃ ca guṇānāṃ ca samāgatam
tvag antaṃ deham ity āhur vidvāṃso 'dhyātmacintakāḥ
     punair api parikṣīṇaṃ śarīraṃ martyatāṃ gatam
śarīriṇā parityaktaṃ niśceṣṭaṃ gatacetanam
     bhūtaiḥ prakṛtam āpannais tato bhūmau nimajjati
bhāvitaṃ karmayogena jāyate tatra tatra ha
     idaṃ śarīraṃ vaideha mriyate yatra tatra ha
     tat svabhāvo 'paro dṛṣṭo visargaḥ karmaṇas tathā
na jāyate tu nṛpate kaṃ cit kālamayaṃ punaḥ
     paribhramati bhūtātmā dyām ivāmbudharo mahān
sa punar jāyate rājan prāpyehāyatanaṃ nṛpa
     manasaḥ paramo hy ātmā indriyebhyaḥ paraṃ manaḥ
dvividhānāṃ ca bhūtānāṃ jaṅgamāḥ paramā nṛpa
     jaṅgamānām api tathā dvipadāḥ paramā matāḥ
     dvipadānām api tathā dvijā vai paramāḥ smṛtāḥ
dvijānām api rājendra prajñāvantaḥ parā matāḥ
     prājñānām ātmasaṃbuddhāḥ saṃbuddhānām amāninaḥ
jātam anveti maraṇaṃ nṛṇām iti viniścayaḥ
     antavanti hi karmāṇi sevante guṇataḥ prajāḥ
āpanne tūttarāṃ kāṣṭhāṃ sūrye yo nidhanaṃ vrajet
     nakṣatre ca muhūrte ca puṇye rājan sa puṇyakṛt
ayojayitvā kleśena janaṃ plāvya ca duṣkṛtam
     mṛtyunāprākṛteneha karmakṛtvātmaśaktitaḥ
viṣam udbandhanaṃ dāho dasyu hastāt tathā vadhaḥ
     daṃstribhyaś ca paśubhyaś ca prākṛto vadha ucyate
na caibhiḥ puṇyakarmāṇo yujyante nābhisaṃdhijaiḥ
     evaṃvidhaiś ca bahubhir aparaiḥ prākṛtair api
ūrdhvaṃ hitvā pratiṣṭhante prānāḥ puṇyakṛtāṃ nṛpa
     madhyato madhyapuṇyānām adho duṣkṛta karmaṇām
ekaḥ śatrur na dvitīyo 'sti śatrur; ajñānatulyaḥ puruṣasya rājan
     yenāvṛtaḥ kurute saṃprayukto; ghorāṇi karmāṇi sudāruṇāni
prabodhanārthaṃ śrutidharmayuktaṃ; vṛdddhān upāsyaṃ ca bhaveta yasya
     prayatnasādhyo hi sa rājaputra; prajñāśareṇonmathitaḥ paraiti
adhītya vedāṃs tapasā brahmacārī; yajñāñ śaktyā saṃnisṛjyeha pañca
     vanaṃ gacchet puruṣo dharmakāmaḥ; śreyaś citvā sthāpayitvā svavaṃśam
upabhogair api tyaktaṃ nātmānam avasādayet
     candālatve 'pi mānuṣyaṃ sarvathā tāta durlabham
iyaṃ hi yoniḥ prathamā yāṃ prāpya jagatīpate
     ātmā vai śakyate trātuṃ karmabhiḥ śubhalakṣaṇaiḥ
kathaṃ na vipranaśyema yonīto 'syā iti prabho
     kurvanti dharmaṃ manujāḥ śrutiprāmānya darśanāt
yo durlabhataraṃ prāpya mānuṣyam iha vai naraḥ
     dharmāvamantā kāmātmā bhavet sa khalu vañcyate
yas tu prītipurogeṇa cakṣuṣā tāta paśyati
     dīpopamāni bhūtāni yāvad arcir na naśyati
sāntvenānupradānena priyavādena cāpy uta
     samaduḥkhasukho bhūtvā sa paratra mahīyate
dānaṃ tyāgaḥ śobhanā mūrtir adbhyo; bhūyaḥ plāvyaṃ tapasā vai śarīram
     sarasvatī naimiṣapuṣkareṣu; ye cāpy anye puṇyadeśāḥ pṛthivyām
gṛheṣu yeṣām asavaḥ patanti; teṣām atho nirharanaṃ praśastam
     yānena vai prāpanaṃ ca śmaśāne; śaucena nūnaṃ vidhinā caiva dāhaḥ
iṣṭiḥ puṣṭir yajanaṃ yājanaṃ ca; dānaṃ puṇyānāṃ karmaṇāṃ ca prayogaḥ
     śaktyā pitryaṃ yac ca kiṃ cit praśastaṃ; sarvāṇy ātmārthe mānavo yaḥ karoti
dharmaśāstrāṇi vedāś ca ṣaḍaṅgāni narādhipa
     śreyaso 'rthe vidhīyante narasyākliṣṭa karmaṇaḥ
[bhī]
     evad vai sarvam ākhyātaṃ muninā sumahātmanā
     videharājāya purā śreyaso 'rthe narādhipa
