bhīṣma uvāca
      tataḥ prabhāte rājendra sūrye vimala udgate
      bhārgavasya mayā sārdhaṃ punar yuddham avartata
tato bhrānte rathe tiṣṭhan rāmaḥ praharatāṃ varaḥ
      vavarṣa śaravarṣāṇi mayi śakra ivācale
tena sūto mama suhṛc charavarṣeṇa tāḍitaḥ
      nipapāta rathopasthe mano mama viṣādayan
tataḥ sūtaḥ sa me 'tyarthaṃ kaśmalaṃ prāviśan mahat
      pṛthivyāṃ ca śarāghātān nipapāta mumoha ca
tataḥ sūto 'jahāt prāṇān rāmabāṇaprapīḍitaḥ
      muhūrtād iva rājendra māṃ ca bhīr āviśat tadā
tataḥ sūte hate rājan kṣipatas tasya me śarān
      pramattamanaso rāmaḥ prāhiṇon mṛtyusaṃmitān
tataḥ sūtavyasaninaṃ viplutaṃ māṃ sa bhārgavaḥ
      śareṇābhyahanad gāḍhaṃ vikṛṣya balavad dhanuḥ
sa me jatrvantare rājan nipatya rudhirāśanaḥ
      mayaiva saha rājendra jagāma vasudhātalam
matvā tu nihataṃ rāmas tato māṃ bharatarṣabha
      meghavad vyanadac coccair jahṛṣe ca punaḥ punaḥ
tathā tu patite rājan mayi rāmo mudā yutaḥ
     udakrośan mahānādaṃ saha tair anuyāyibhiḥ
mama tatrābhavan ye tu kauravāḥ pārśvataḥ sthitāḥ
     āgatā ye ca yuddhaṃ taj janās tatra didṛkṣavaḥ
     ārtiṃ paramikāṃ jagmus te tadā mayi pātite
tato 'paśyaṃ pātito rājasiṃha; dvijān aṣṭau sūryahutāśanābhān
     te māṃ samantāt parivārya tasthuḥ; svabāhubhiḥ parigṛhyājimadhye
rakṣyamāṇaś ca tair viprair nāhaṃ bhūmim upāspṛśam
     antarikṣe sthito hy asmi tair viprair bāndhavair iva
     svapann ivāntarikṣe ca jalabindubhir ukṣitaḥ
tatas te brāhmaṇā rājann abruvan parigṛhya mām
     mā bhair iti samaṃ sarve svasti te 'stv iti cāsakṛt
tatas teṣām ahaṃ vāgbhis tarpitaḥ sahasotthitaḥ
     mātaraṃ saritāṃ śreṣṭhām apaśyaṃ ratham āsthitām
hayāś ca me saṃgṛhītās tayā vai; mahānadyā saṃyati kauravendra
     pādau jananyāḥ pratipūjya cāhaṃ; tathārṣṭiṣeṇaṃ ratham abhyaroham
rarakṣa sā mama rathaṃ hayāṃś copaskarāṇi ca
     tām ahaṃ prāñjalir bhūtvā punar eva vyasarjayam
tato 'haṃ svayam udyamya hayāṃs tān vātaraṃhasaḥ
     ayudhyaṃ jāmadagnyena nivṛtte 'hani bhārata
tato 'haṃ bharataśreṣṭha vegavantaṃ mahābalam
     amuñcaṃ samare bāṇaṃ rāmāya hṛdayacchidam
tato jagāma vasudhāṃ bāṇavegaprapīḍitaḥ
     jānubhyāṃ dhanur utsṛjya rāmo mohavaśaṃ gataḥ
tatas tasmin nipatite rāme bhūrisahasrade
     āvavrur jaladā vyoma kṣaranto rudhiraṃ bahu
ulkāś ca śataśaḥ petuḥ sanirghātāḥ sakampanāḥ
     arkaṃ ca sahasā dīptaṃ svarbhānur abhisaṃvṛṇot
vavuś ca vātāḥ paruṣāś calitā ca vasuṃdharā
     gṛdhrā baḍāś ca kaṅkāś ca paripetur mudā yutāḥ
dīptāyāṃ diśi gomāyur dāruṇaṃ muhur unnadat
     anāhatā dundubhayo vinedur bhṛśanisvanāḥ
etad autpātikaṃ ghoram āsīd bharatasattama
     visaṃjñakalpe dharaṇīṃ gate rāme mahātmani
tato ravir mandamarīcimaṇḍalo; jagāmāstaṃ pāṃsupuñjāvagāḍhaḥ
     niśā vyagāhat sukhaśītamārutā; tato yuddhaṃ pratyavahārayāvaḥ
evaṃ rājan avahāro babhūva; tataḥ punar vimale 'bhūt sughoram
     kālyaṃ kālyaṃ viṃśatiṃ vai dināni; tathaiva cānyāni dināni trīṇi
