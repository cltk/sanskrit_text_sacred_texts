tatas tu rakṣo'dhipatir mahātmā; hanūmatākṣe nihate kumāre
 manaḥ samādhāya tadendrakalpaṃ; samādideśendrajitaṃ sa roṣāt
tvam astravic chastrabhṛtāṃ variṣṭhaḥ; surāsurāṇām api śokadātā
 sureṣu sendreṣu ca dṛṣṭakarmā; pitāmahārādhanasaṃcitāstraḥ
tavāstrabalam āsādya nāsurā na marudgaṇāḥ
 na kaś cit triṣu lokeṣu saṃyuge na gataśramaḥ
bhujavīryābhiguptaś ca tapasā cābhirakṣitaḥ
 deśakālavibhāgajñas tvam eva matisattamaḥ
na te 'sty aśakyaṃ samareṣu karmaṇā; na te 'sty akāryaṃ matipūrvamantraṇe
 na so 'sti kaś cit triṣu saṃgraheṣu vai; na veda yas te 'strabalaṃ balaṃ ca te
mamānurūpaṃ tapaso balaṃ ca te; parākramaś cāstrabalaṃ ca saṃyuge
 na tvāṃ samāsādya raṇāvamarde; manaḥ śramaṃ gacchati niścitārtham
nihatā iṃkarāḥ sarve jambumālī ca rākṣasaḥ
 amātyaputrā vīrāś ca pañca senāgrayāyinaḥ
sahodaras te dayitaḥ kumāro 'kṣaś ca sūditaḥ
 na tu teṣv eva me sāro yas tvayy ariniṣūdana
idaṃ hi dṛṣṭvā matiman mahad balaṃ; kapeḥ prabhāvaṃ ca parākramaṃ ca
 tvam ātmanaś cāpi samīkṣya sāraṃ; kuruṣva vegaṃ svabalānurūpam
balāvamardas tvayi saṃnikṛṣṭe; yathā gate śāmyati śāntaśatrau
 tathā samīkṣyātmabalaṃ paraṃ ca; samārabhasvāstravidāṃ variṣṭha
na khalv iyaṃ matiḥ śreṣṭhā yat tvāṃ saṃpreṣayāmy aham
 iyaṃ ca rājadharmāṇāṃ kṣatrasya ca matir matā
nānāśastraiś ca saṃgrāme vaiśāradyam ariṃdama
 avaśyam eva boddhavyaṃ kāmyaś ca vijayo raṇe
tataḥ pitus tad vacanaṃ niśamya; pradakṣiṇaṃ dakṣasutaprabhāvaḥ
 cakāra bhartāram adīnasattvo; raṇāya vīraḥ pratipannabuddhiḥ
tatas taiḥ svagaṇair iṣṭair indrajit pratipūjitaḥ
 yuddhoddhatakṛtotsāhaḥ saṃgrāmaṃ pratipadyata
śrīmān padmapalāśākṣo rākṣasādhipateḥ sutaḥ
 nirjagāma mahātejāḥ samudra iva parvasu
sa pakṣi rājopamatulyavegair; vyālaiś caturbhiḥ sitatīkṣṇadaṃṣṭraiḥ
 rathaṃ samāyuktam asaṃgavegaṃ; samārurohendrajid indrakalpaḥ
sa rathī dhanvināṃ śreṣṭhaḥ śastrajño 'stravidāṃ varaḥ
 rathenābhiyayau kṣipraṃ hanūmān yatra so 'bhavat
sa tasya rathanirghoṣaṃ jyāsvanaṃ kārmukasya ca
 niśamya harivīro 'sau saṃprahṛṣṭataro 'bhavat
sumahac cāpam ādāya śitaśalyāṃś ca sāyakān
 hanūmantam abhipretya jagāma raṇapaṇḍitaḥ
tasmiṃs tataḥ saṃyati jātaharṣe; raṇāya nirgacchati bāṇapāṇau
 diśaś ca sarvāḥ kaluṣā babhūvur; mṛgāś ca raudrā bahudhā vineduḥ
samāgatās tatra tu nāgayakṣā; maharṣayaś cakracarāś ca siddhāḥ
 nabhaḥ samāvṛtya ca pakṣisaṃghā; vinedur uccaiḥ paramaprahṛṣṭāḥ
āyantaṃ sarathaṃ dṛṣṭvā tūrṇam indrajitaṃ kapiḥ
 vinanāda mahānādaṃ vyavardhata ca vegavān
indrajit tu rathaṃ divyam āsthitaś citrakārmukaḥ
 dhanur visphārayām āsa taḍidūrjitaniḥsvanam
tataḥ sametāv atitīkṣṇavegau; mahābalau tau raṇanirviśaṅkau
 kapiś ca rakṣo'dhipateś ca putraḥ; surāsurendrāv iva baddhavairau
sa tasya vīrasya mahārathasyā; dhanuṣmataḥ saṃyati saṃmatasya
 śarapravegaṃ vyahanat pravṛddhaś; cacāra mārge pitur aprameyaḥ
tataḥ śarān āyatatīkṣṇaśalyān; supatriṇaḥ kāñcanacitrapuṅkhān
 mumoca vīraḥ paravīrahantā; susaṃtatān vajranipātavegān
sa tasya tat syandananiḥsvanaṃ ca; mṛdaṅgabherīpaṭahasvanaṃ ca
 vikṛṣyamāṇasya ca kārmukasya; niśamya ghoṣaṃ punar utpapāta
śarāṇām antareṣv āśu vyavartata mahākapiḥ
 haris tasyābhilakṣasya mokṣayaṁl lakṣyasaṃgraham
śarāṇām agratas tasya punaḥ samabhivartata
 prasārya hastau hanumān utpapātānilātmajaḥ
tāv ubhau vegasaṃpannau raṇakarmaviśāradau
 sarvabhūtamanogrāhi cakratur yuddham uttamam
hanūmato veda na rākṣaso 'ntaraṃ; na mārutis tasya mahātmano 'ntaram
 parasparaṃ nirviṣahau babhūvatuḥ; sametya tau devasamānavikramau
tatas tu lakṣye sa vihanyamāne; śareṣu mogheṣu ca saṃpatatsu
 jagāma cintāṃ mahatīṃ mahātmā; samādhisaṃyogasamāhitātmā
tato matiṃ rākṣasarājasūnuś; cakāra tasmin harivīramukhye
 avadhyatāṃ tasya kapeḥ samīkṣya; kathaṃ nigacched iti nigrahārtham
tataḥ paitāmahāṃ vīraḥ so 'stram astravidāṃ varaḥ
 saṃdadhe sumahātejās taṃ haripravaraṃ prati
avadhyo 'yam iti jñātvā tam astreṇāstratattvavit
 nijagrāha mahābāhur mārutātmajam indrajit
tena baddhas tato 'streṇa rākṣasena sa vānaraḥ
 abhavan nirviceṣṭaś ca papāta ca mahītale
tato 'tha buddhvā sa tadāstrabandhaṃ; prabhoḥ prabhāvād vigatālpavegaḥ
 pitāmahānugraham ātmanaś ca; vicintayām āsa haripravīraḥ
tataḥ svāyambhuvair mantrair brahmāstram abhimantritam
 hanūmāṃś cintayām āsa varadānaṃ pitāmahāt
na me 'strabandhasya ca śaktir asti; vimokṣaṇe lokaguroḥ prabhāvāt
 ity evam evaṃvihito 'strabandho; mayātmayoner anuvartitavyaḥ
sa vīryam astrasya kapir vicārya; pitāmahānugraham ātmanaś ca
 vimokṣaśaktiṃ paricintayitvā; pitāmahājñām anuvartate sma
astreṇāpi hi baddhasya bhayaṃ mama na jāyate
 pitāmahamahendrābhyāṃ rakṣitasyānilena ca
grahaṇe cāpi rakṣobhir mahan me guṇadarśanam
 rākṣasendreṇa saṃvādas tasmād gṛhṇantu māṃ pare
sa niścitārthaḥ paravīrahantā; samīkṣya karī vinivṛttaceṣṭaḥ
 paraiḥ prasahyābhigatair nigṛhya; nanāda tais taiḥ paribhartsyamānaḥ
tatas taṃ rākṣasā dṛṣṭvā nirviceṣṭam ariṃdamam
 babandhuḥ śaṇavalkaiś ca drumacīraiś ca saṃhataiḥ
sa rocayām āsa paraiś ca bandhanaṃ; prasahya vīrair abhinigrahaṃ ca
 kautūhalān māṃ yadi rākṣasendro; draṣṭuṃ vyavasyed iti niścitārthaḥ
sa baddhas tena valkena vimukto 'streṇa vīryavān
 astrabandhaḥ sa cānyaṃ hi na bandham anuvartate
athendrajit taṃ drumacīrabandhaṃ; vicārya vīraḥ kapisattamaṃ tam
 vimuktam astreṇa jagāma cintām; anyena baddho hy anuvartate 'stram
aho mahat karma kṛtaṃ nirarthakaṃ; na rākṣasair mantragatir vimṛṣṭā
 punaś ca nāstre vihate 'stram anyat; pravartate saṃśayitāḥ sma sarve
astreṇa hanumān mukto nātmānam avabudhyate
 kṛṣyamāṇas tu rakṣobhis taiś ca bandhair nipīḍitaḥ
hanyamānas tataḥ krūrai rākṣasaiḥ kāṣṭhamuṣṭibhiḥ
 samīpaṃ rākṣasendrasya prākṛṣyata sa vānaraḥ
athendrajit taṃ prasamīkṣya muktam; astreṇa baddhaṃ drumacīrasūtraiḥ
 vyadarśayat tatra mahābalaṃ taṃ; haripravīraṃ sagaṇāya rājñe
taṃ mattam iva mātaṅgaṃ baddhaṃ kapivarottamam
 rākṣasā rākṣasendrāya rāvaṇāya nyavedayan
ko 'yaṃ kasya kuto vāpi kiṃ kāryaṃ ko vyapāśrayaḥ
 iti rākṣasavīrāṇāṃ tatra saṃjajñire kathāḥ
hanyatāṃ dahyatāṃ vāpi bhakṣyatām iti cāpare
 rākṣasās tatra saṃkruddhāḥ parasparam athābruvan
atītya mārgaṃ sahasā mahātmā; sa tatra rakṣo'dhipapādamūle
 dadarśa rājñaḥ paricāravṛddhān; gṛhaṃ mahāratnavibhūṣitaṃ ca
sa dadarśa mahātejā rāvaṇaḥ kapisattamam
 rakṣobhir vikṛtākāraiḥ kṛṣyamāṇam itas tataḥ
rākṣasādhipatiṃ cāpi dadarśa kapisattamaḥ
 tejobalasamāyuktaṃ tapantam iva bhāskaram
sa roṣasaṃvartitatāmradṛṣṭir; daśānanas taṃ kapim anvavekṣya
 athopaviṣṭān kulaśīlavṛddhān; samādiśat taṃ prati mantramukhyān
yathākramaṃ taiḥ sa kapiś ca pṛṣṭaḥ; kāryārtham arthasya ca mūlam ādau
 nivedayām āsa harīśvarasya; dūtaḥ sakāśād aham āgato 'smi
