[devadūta]
      maharṣe 'kāryabuddhis tvaṃ yaḥ svargasukham uttamam
      saṃprāptaṃ bahu mantavyaṃ vimṛśasy abudho yathā
upariṣṭād asau loko yo 'yaṃ svar iti saṃjñitaḥ
      ūrdhvagaḥ satpathaḥ śaśvad deva yānacaro mune
nātapta tapasaḥ puṃso nāmahā yajñayājinaḥ
      nānṛtā nāstikāś caiva tatra gacchanti mudgala
dharmātmāno jitātmānaḥ śāntā dāntā vimatsarāḥ
      dānadharmaratāḥ puṃsaḥ śūrāś cāhatalakṣaṇāḥ
tatra gacchanti karmāgryaṃ kṛtvā śama damātmakam
      lokān puṇyakṛtāṃ brahman sadbhir āsevitān nṛbhiḥ
devāḥ sādhyās tathā viśve marutaś ca maharṣibhiḥ
      yāmā dhāmāś ca maudgalya gandharvāpsarasas tathā
eṣāṃ deva nikāyānāṃ pṛthakpṛthag anekaśaḥ
      bhāsvantaḥ kāmasaṃpannā lokās tejomayāḥ śubhāḥ
trayas triṃśat sahasrāṇi yojanānāṃ hiraṇmayaḥ
      meruḥ parvatarāḍ yatra devodyānāni mudgala
nandanādīni puṇyāni vihārāḥ puṇyakarmaṇām
      na kṣutpipāse na glānir na śītoṣṇabhayaṃ tathā
bībhatsam aśubhaṃ vāpi rogā vā tatra ke cana
     mano jñāḥ sarvato gandhāḥ sukhasparśāś ca sarvaśaḥ
śabdāḥ śrutimanogrāhyāḥ sarvatas tatra vai mune
     na śoko na jarā tatra nāyāsa paridevane
īdṛśaḥ sa mune lokaḥ svakarmaphalahetukaḥ
     sukṛtais tatra puruṣāḥ saṃbhavanty ātmakarmabhiḥ
taijasāni śarīrāṇi bhavanty atropapadyatām
     karmajāny eva maudgalya na mātṛpitṛjāny uta
na ca svedo na daurgandhyaṃ purīṣaṃ mūtram eva ca
     teṣāṃ na ca rajo vastraṃ bādhate tatra vai mune
na mlāyanti srajas teṣāṃ divyagandhā manoramāḥ
     paryuhyante vimānaiś ca brahmann evaṃvidhāś ca te
īrṣyā śokaklamāpetā mohamātsarya varjitāḥ
     sukhaṃ svargajitas tatra vartayanti mahāmune
teṣāṃ tathāvidhānāṃ tu lokānāṃ munipuṃgava
     upary upari śakrasya lokā divyaguṇānvitāḥ
purastād brahmaṇas tatra lokās tejomayāḥ śubhāḥ
     yatra yānty ṛṣayo brahman pūtāḥ svaiḥ karmabhiḥ śubhaiḥ
ṛbhavo nāma tatrānye devānām api devatāḥ
     teṣāṃ lokāḥ paratare tān yajantīha devatāḥ
svayaṃprabhās te bhāsvanto lokāḥ kāmadughāḥ pare
     na teṣāṃ strīkṛtas tāpo na lokaiśvaryamatsaraḥ
na vartayanty āhutibhis te nāpy amṛtabhojanāḥ
     tathā divyaśarīrās te na ca vigrahamūrtayaḥ
na śukhe sukhakāmāś ca devadevāḥ sanātanāḥ
     na kalpaparivarteṣu parivartanti te tathā
jarāmṛtyuḥ kutas teṣāṃ harṣaḥ prītiḥ sukhaṃ na ca
     na duḥkhaṃ na sukhaṃ cāpi rāgadveṣau kuto mune
devānām api maudgalya kāṅkṣitā sā gatiḥ parā
     duṣprāpā paramā siddhir agamyā kāmagocaraiḥ
trayastriṃśad ime lokāḥ śeṣā lokā manīṣibhiḥ
     gamyante niyamaiḥ śreṣṭhair dānair vā vidhipūrvakaiḥ
seyaṃ dānakṛtā vyuṣṭir atra prāptā sukhāvahā
     tāṃ bhuṅkṣva sukṛtair labdhāṃ tapasā dyotitaprabhaḥ
etat svargasukhaṃ vipra lokā nānāvidhās tathā
     guṇāḥ svargasya proktās te doṣān api nibodha me
kṛtasya karmaṇas tatra bhujyate yat phalaṃ divi
     na cānyat kriyate karma mūlachedena bhujyate
so 'tra doṣo mama matas tasyānte patanaṃ ca yat
     sukhavyāpta manaskānāṃ patanaṃ yac ca mudgala
asaṃtoṣaḥ parītāpo dṛṣṭvā dīptatarāḥ śriyaḥ
     yad bhavaty avare sthāne sthitānāṃ tac ca duṣkaram
saṃjñā mohaś ca patatāṃ rajasā ca pradharṣaṇam
     pramlāneṣu ca mālyeṣu tataḥ pipatiṣor bhayam
ā brahmabhavanād ete doṣā maudgalya dāruṇāḥ
     nākaloke sukṛtināṃ guṇās tv ayutaśo nṛṇām
ayaṃ tv anyo gunaḥ śreṣṭhaś cyutānāṃ svargato mune
     śubhānuśaya yogena manuṣyeṣūpajāyate
tatrāpi sumahābhāgaḥ sukhabhāḍ abhijāyate
     na cet saṃbudhyate tatra gacchaty adhamatāṃ tataḥ
iha yat kriyate karma tatparatropabhujyate
     karmabhūmir iyaṃ brahman phalabhūmir asau matā
etat te sarvam ākhyātaṃ yan māṃ pṛcchasi mudgala
     tavānukampayā sādho sādhu gacchāma māciram
[vyāsa]
     etac chrutvā tu maudgalyo vākyaṃ vimamṛśe dhiyā
     vimṛśya ca muniśreṣṭho devadūtam uvāca ha
devadūta namas te 'stu gaccha tāta yathāsukham
     mahādoṣeṇa me kāryaṃ na svargeṇa sukhena vā
patanaṃ tan mahad duḥkhaṃ paritāpaḥ sudāruṇaḥ
     svargabhājaś cyavantīha tasmāt svargaṃ na kāmaye
yatra gatvā na śocanti na vyathanti calanti vā
     tad ahaṃ sthānam atyantaṃ mārgayiṣyāmi kevalam
ity uktvā sa munir vākyaṃ devadūtaṃ visṛjya tam
     śiloñcha vṛttim utsṛjya śamam ātiṣṭhad uttamām
tulyanindāstutir bhūtvā samaloṣṭāśmakāñcanaḥ
     jñānayogena śuddhena dhyānanityo babhūva ha
dhyānayogād balaṃ labdhvā prāpya carddhim anuttamām
     jagāma śāśvatīṃ siddhiṃ parāṃ nirvāṇalakṣaṇām
tasmāt tvam api kaunteya na śokaṃ kartum arhasi
     rājyāt sphītāt paribhraṣṭas tapasā tad avāpsyasi
sukhasyānantaraṃ duḥkhaṃ duḥkhasyānantaraṃ sukham
     paryāyeṇopavartante naraṃ nemim arā iva
pitṛpaitāmahaṃ rājyaṃ prāpsyasy amitavikrama
     varṣāt trayodaśād ūrdhvaṃ vyetu te mānaso jvaraḥ
[vai]
     evam uktvā sa bhagavān vyāsaḥ pāṇḍavanandanam
     jagāma tapase dhīmān punar evāśramaṃ prati
