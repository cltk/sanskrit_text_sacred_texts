evam uktaḥ śubhaṃ vākyaṃ tāpasyā dharmasaṃhitam
 uvāca hanumān vākyaṃ tām aninditaceṣṭitām
śaraṇaṃ tvāṃ prapannāḥ smaḥ sarve vai dharmacāriṇi
 yaḥ kṛtaḥ samayo 'smākaṃ sugrīveṇa mahātmanā
 sa tu kālo vyatikrānto bile ca parivartatām
sā tvam asmād bilād ghorād uttārayitum arhasi
tasmāt sugrīvavacanād atikrāntān gatāyuṣaḥ
 trātum arhasi naḥ sarvān sugrīvabhayaśaṅkitān
mahac ca kāryam asmābhiḥ kartavyaṃ dharmacāriṇi
 tac cāpi na kṛtaṃ kāryam asmābhir iha vāsibhiḥ
evam uktā hanumatā tāpasī vākyam abravīt
 jīvatā duṣkaraṃ manye praviṣṭena nivartitum
tapasas tu prabhāvena niyamopārjitena ca
 sarvān eva bilād asmād uddhariṣyāmi vānarān
nimīlayata cakṣūṃṣi sarve vānarapuṃgavāḥ
 na hi niṣkramituṃ śakyam animīlitalocanaiḥ
tataḥ saṃmīlitāḥ sarve sukumārāṅgulaiḥ karaiḥ
 sahasā pidadhur dṛṣṭiṃ hṛṣṭā gamanakāṅkṣiṇaḥ
vānarās tu mahātmāno hastaruddhamukhās tadā
 nimeṣāntaramātreṇa bilād uttāritās tayā
tatas tān vānarān sarvāṃs tāpasī dharmacāriṇī
 niḥsṛtān viṣamāt tasmāt samāśvāsyedam abravīt
eṣa vindhyo giriḥ śrīmān nānādrumalatāyutaḥ
 eṣa prasavaṇaḥ śailaḥ sāgaro 'yaṃ mahodadhiḥ
svasti vo 'stu gamiṣyāmi bhavanaṃ vānararṣabhāḥ
 ity uktvā tad bilaṃ śrīmat praviveśa svayaṃprabhā
tatas te dadṛśur ghoraṃ sāgaraṃ varuṇālayam
 apāram abhigarjantaṃ ghorair ūrmibhir ākulam
mayasya māyā vihitaṃ giridurgaṃ vicinvatām
 teṣāṃ māso vyatikrānto yo rājñā samayaḥ kṛtaḥ
vindhyasya tu gireḥ pāde saṃprapuṣpitapādape
 upaviśya mahābhāgāś cintām āpedire tadā
tataḥ puṣpātibhārāgrāṁl latāśatasamāvṛtān
 drumān vāsantikān dṛṣṭvā babhūvur bhayaśaṅkitāḥ
te vasantam anuprāptaṃ prativedya parasparam
 naṣṭasaṃdeśakālārthā nipetur dharaṇītale
sa tu siṃharṣabha skandhaḥ pīnāyatabhujaḥ kapiḥ
 yuvarājo mahāprājña aṅgado vākyam abravīt
śāsanāt kapirājasya vayaṃ sarve vinirgatāḥ
 māsaḥ pūrṇo bilasthānāṃ harayaḥ kiṃ na budhyate
tasminn atīte kāle tu sugrīveṇa kṛte svayam
 prāyopaveśanaṃ yuktaṃ sarveṣāṃ ca vanaukasām
tīkṣṇaḥ prakṛtyā sugrīvaḥ svāmibhāve vyavasthitaḥ
 na kṣamiṣyati naḥ sarvān aparādhakṛto gatān
apravṛttau ca sītāyāḥ pāpam eva kariṣyati
 tasmāt kṣamam ihādyaiva prāyopaviśanaṃ hi naḥ
tyaktvā putrāṃś ca dārāṃś ca dhanāni ca gṛhāṇi ca
 yāvan na ghātayed rājā sarvān pratigatān itaḥ
 vadhenāpratirūpeṇa śreyān mṛtyur ihaiva naḥ
na cāhaṃ yauvarājyena sugrīveṇābhiṣecitaḥ
 narendreṇābhiṣikto 'smi rāmeṇākliṣṭakarmaṇā
sa pūrvaṃ baddhavairo māṃ rājā dṛṣṭvā vyatikramam
 ghātayiṣyati daṇḍena tīkṣṇena kṛtaniścayaḥ
kiṃ me suhṛdbhir vyasanaṃ paśyadbhir jīvitāntare
 ihaiva prāyam āsiṣye puṇye sāgararodhasi
etac chrutvā kumāreṇa yuvarājena bhāṣitam
 sarve te vānaraśreṣṭhāḥ karuṇaṃ vākyam abruvan
tīkṣṇaḥ prakṛtyā sugrīvaḥ priyāsaktaś ca rāghavaḥ
 adṛṣṭāyāṃ ca vaidehyāṃ dṛṣṭvāsmāṃś ca samāgatān
rāghavapriyakāmārthaṃ ghātayiṣyaty asaṃśayam
 na kṣamaṃ cāparāddhānāṃ gamanaṃ svāmipārśvataḥ
plavaṃgamānāṃ tu bhayārditānāṃ; śrutvā vacas tāra idaṃ babhāṣe
 alaṃ viṣādena bilaṃ praviśya; vasāma sarve yadi rocate vaḥ
idaṃ hi māyā vihitaṃ sudurgamaṃ; prabhūtavṛkṣodakabhojyapeyam
 ihāsti no naiva bhayaṃ puraṃdarān; na rāghavād vānararājato 'pi vā
śrutvāṅgadasyāpi vaco 'nukūlam; ūcuś ca sarve harayaḥ pratītāḥ
 yathā na hanyema tathāvidhānam; asaktam adyaiva vidhīyatāṃ naḥ
