[v]
      tato yudhiṣṭhiro rājā śiśupālam upādravat
      uvāca cainaṃ madhuraṃ sāntvapūrvam idaṃ vacaḥ
nedaṃ yuktaṃ mahīpāla yādṛśaṃ vai tvam uktavān
      adharmaś ca paro rājan pāruṣyaṃ ca nirarthakam
na hi dharmaṃ paraṃ jātu nāvabudhyeta pārthiva
      bhīṣmaḥ śāṃtanavas tv enaṃ māvamaṃsthā ato 'nyathā
paśya cemān mahīpālāṃs tvatto vṛddhatamān bahūn
      mṛṣyante cārhaṇāṃ kṛṣṇe tadvat tvaṃ kṣantum arhasi
veda tattvena kṛṣṇaṃ hi bhīṣmaś cedipate bhṛśam
      na hy enaṃ tvaṃ tathā vettha yathainaṃ veda kauravaḥ
[bhs]
      nāsmā anunayo deyo nāyam arhati sāntvanam
      lokavṛddhatame kṛṣṇe yo 'rhaṇāṃ nānumanyate
kṣatriyaḥ kṣatriyaṃ jitvā raṇe raṇakṛtāṃ varaḥ
      yo muñcati vaśe kṛtvā gurur bhavati tasya saḥ
asyāṃ ca samitau rājñām ekam apy ajitaṃ yudhi
      na paśyāmi mahīpālaṃ sātvatī putra tejasā
na hi kevalam asmākam ayam arcyatamo 'cyutaḥ
      trayāṇām api lokānām arcanīyo janārdanaḥ
kṛṣṇena hi jitā yuddhe bahavaḥ kṣatriyarṣabhāḥ
     jagat sarvaṃ ca vārṣṇeye nikhilena pratiṣṭhitam
tasmāt satsv api vṛddheṣu kṛṣṇam arcāma netarān
     evaṃ vaktuṃ na cārhas tvaṃ mā bhūt te buddhir īdṛśī
jñānavṛddhā mayā rājan bahavaḥ paryupāsitāḥ
     teṣāṃ kathayatāṃ śaurer ahaṃ guṇavato guṇān
     samāgatānām aśrauṣaṃ bahūn bahumatān satām
karmāṇy api ca yāny asya janmaprabhṛti dhīmataḥ
     bahuśaḥ kathyamānāni narair bhūyo śrutāni me
na kevalaṃ vayaṃ kāmāc cedirājajanārdanam
     na saṃbandhaṃ puraskṛtya kṛtārthaṃ vā kathaṃ cana
arcāmahe 'rcitaṃ sadbhir bhuvi bhauma sukhāvaham
     yaśo śaucaṃ jayaṃ cāsya vijñāyārcāṃ prayujmahe
na hi kaś cid ihāsmābhiḥ subālo 'py aparīkṣitaḥ
     guṇair vṛddhān atikramya harir arcyatamo mataḥ
jñānavṛddho dvijātīnāṃ kṣatriyāṇāṃ balādhikaḥ
     pūjye tāv iha govinde hetū dvāv api saṃsthitau
vedavedāṅgavijñānaṃ balaṃ cāpy amitaṃ tathā
     nṛṇāṃ hi loke kasyāsti viśiṣṭaṃ keśavād ṛte
dānaṃ dākṣyaṃ śrutaṃ śauryaṃ hrīḥ kīrtir buddhir uttamā
     saṃnatiḥ śrīr dhṛtis tuṣṭiḥ puṣṭiś ca niyatācyute
tam imaṃ sarvasaṃpannam ācāryaṃ pitaraṃ gurum
     arcyam arcitam arcārhaṃ sarve saṃmantum arthatha
ṛtvig gurur vivāhyaś ca snātako nṛpatiḥ priyaḥ
     sarvam etad dhṛṣī keśe tasmād abhyarcito 'cyutaḥ
kṛṣṇa eva hi lokānām utpattir api cāpyayaḥ
     kṛṣṇasya hi kṛte bhūtam idaṃ viśvaṃ samarpitam
eṣa prakṛtir avyaktā kartā caiva sanātanaḥ
     paraś ca sarvabhūtebhyas tasmād vṛddhatamo 'cyutaḥ
buddhir mano mahān vāyus tejo 'mbhaḥ khaṃ mahī ca yā
     caturvidhaṃ ca yad bhūtaṃ sarvaṃ kṛṣṇe pratiṣṭhitam
ādityaś candramāś caiva nakṣatrāṇi grahāś ca ye
     diśaś copadiśaś caiva sarvaṃ kṛṣṇe pratiṣṭhitam
ayaṃ tu puruṣo bālaḥ śiśupālo na budhyate
     sarvatra sarvadā kṛṣṇaṃ tasmād evaṃ prabhāṣate
yo hi dharmaṃ vicinuyād utkṛṣṭaṃ matimān naraḥ
     sa vai paśyed yathā dharmaṃ na tathā cedirāḍ ayam
sa vṛddhabāleṣv atha vā pārthiveṣu mahātmasu
     ko nārhaṃ manyate kṛṣṇaṃ ko vāpy enaṃ na pūjayet
athemāṃ duṣkṛtāṃ pūjāṃ śiśupālo vyavasyati
     duṣkṛtāyāṃ yathānyāyaṃ tathāyaṃ kartum arhati
