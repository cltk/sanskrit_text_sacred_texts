sa tu kṛtvā suvelasya matim ārohaṇaṃ prati
 lakṣmaṇānugato rāmaḥ sugrīvam idam abravīt
vibhīṣaṇaṃ ca dharmajñam anuraktaṃ niśācaram
 mantrajñaṃ ca vidhijñaṃ ca ślakṣṇayā parayā girā
suvelaṃ sādhu śailendram imaṃ dhātuśataiś citam
 adhyārohāmahe sarve vatsyāmo 'tra niśām imām
laṅkāṃ cālokayiṣyāmo nilayaṃ tasya rakṣasaḥ
 yena me maraṇāntāya hṛtā bhāryā durātmanā
yena dharmo na vijñāto na vṛttaṃ na kulaṃ tathā
 rākṣasyā nīcayā buddhyā yena tad garhitaṃ kṛtam
yasmin me vardhate roṣaḥ kīrtite rākṣasādhame
 yasyāparādhān nīcasya vadhaṃ drakṣyāmi rakṣasām
eko hi kurute pāpaṃ kālapāśavaśaṃ gataḥ
 nīcenātmāpacāreṇa kulaṃ tena vinaśyati
evaṃ saṃmantrayann eva sakrodho rāvaṇaṃ prati
 rāmaḥ suvelaṃ vāsāya citrasānum upāruhat
pṛṣṭhato lakṣmaṇa cainam anvagacchat samāhitaḥ
 saśaraṃ cāpam udyamya sumahad vikrame rataḥ
tam anvarohat sugrīvaḥ sāmātyaḥ savibhīṣaṇaḥ
 hanūmān aṅgado nīlo maindo dvivida eva ca
gajo gavākṣo gavayaḥ śarabho gandhamādanaḥ
 panasaḥ kumudaś caiva haro rambhaś ca yūthapaḥ
ete cānye ca bahavo vānarāḥ śīghragāminaḥ
 te vāyuvegapravaṇās taṃ giriṃ giricāriṇaḥ
 adhyārohanta śataśaḥ suvelaṃ yatra rāghavaḥ
te tv adīrgheṇa kālena girim āruhya sarvataḥ
 dadṛśuḥ śikhare tasya viṣaktām iva khe purīm
tāṃ śubhāṃ pravaradvārāṃ prākāravaraśobhitām
 laṅkāṃ rākṣasasaṃpūrṇāṃ dadṛśur hariyūthapāḥ
prākāracayasaṃsthaiś ca tathā nīlair niśācaraiḥ
 dadṛśus te hariśreṣṭhāḥ prākāram aparaṃ kṛtam
te dṛṣṭvā vānarāḥ sarve rākṣasān yuddhakāṅkṣiṇaḥ
 mumucur vipulān nādāṃs tatra rāmasya paśyataḥ
tato 'stam agamat sūryaḥ saṃdhyayā pratirañjitaḥ
 pūrṇacandrapradīpā ca kṣapā samabhivartate
tataḥ sa rāmo harivāhinīpatir; vibhīṣaṇena pratinandya satkṛtaḥ
 salakṣmaṇo yūthapayūthasaṃvṛtaḥ; suvela pṛṣṭhe nyavasad yathāsukham
