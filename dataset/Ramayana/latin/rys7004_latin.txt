śrutvāgastyeritaṃ vākyaṃ rāmo vismayam āgataḥ
 pūrvam āsīt tu laṅkāyāṃ rakṣasām iti saṃbhavaḥ
tataḥ śiraḥ kampayitvā tretāgnisamavigraham
 agastyaṃ taṃ muhur dṛṣṭvā smayamāno 'bhyabhāṣata
bhagavan pūrvam apy eṣā laṅkāsīt piśitāśinam
 itīdaṃ bhavataḥ śrutvā vismayo janito mama
pulastyavaṃśād udbhūtā rākṣasā iti naḥ śrutam
 idānīm anyataś cāpi saṃbhavaḥ kīrtitas tvayā
rāvaṇāt kumbhakarṇāc ca prahastād vikaṭād api
 rāvaṇasya ca putrebhyaḥ kiṃ nu te balavattarāḥ
ka eṣāṃ pūrvako brahman kiṃnāmā kiṃtapobalaḥ
 aparādhaṃ ca kaṃ prāpya viṣṇunā drāvitāḥ purā
etad vistarataḥ sarvaṃ kathayasva mamānagha
 kautūhalaṃ kṛtaṃ mahyaṃ nuda bhānur yathā tamaḥ
rāghavasya tu tac chrutvā saṃskārālaṃkṛtaṃ vacaḥ
 īṣadvismayamānas tam agastyaḥ prāha rāghavam
prajāpatiḥ purā sṛṣṭvā apaḥ salilasaṃbhavaḥ
 tāsāṃ gopāyano sattvān asṛjat padmasaṃbhavaḥ
te sattvāḥ sattvakartāraṃ vinītavad upasthitāḥ
 kiṃ kurma iti bhāṣantaḥ kṣutpipāsā bhayārditāḥ
prajāpatis tu tāny āha sattvāhi prahasann iva
 ābhāṣya vācā yatnena rakṣadhvam iti mānadaḥ
rakṣāma iti tatrānyair yakṣāmeti tathāparaiḥ
 bhuṅkṣitābhuṅkṣitair uktas tatas tān āha bhūtakṛt
rakṣāma iti yair uktaṃ rākṣasās te bhavantu vaḥ
 yakṣāma iti yair uktaṃ te vai yakṣā bhavantu vaḥ
tatra hetiḥ prahetiś ca bhrātarau rākṣasarṣabhau
 madhukaiṭabhasaṃkāśau babhūvatur ariṃdamau
prahetir dhārmikas tatra na dārān so 'bhikāṅkṣati
 hetir dārakriyārthaṃ tu yatnaṃ param athākarot
sa kālabhaginīṃ kanyāṃ bhayāṃ nāma bhayāvahām
 udāvahad ameyātmā svayam eva mahāmatiḥ
sa tasyāṃ janayām āasa hetī rākṣasapuṃgavaḥ
 putraṃ putravatāṃ śreṣṭho vidyutkeśa iti śrutam
vidyutkeśo hetiputraḥ pradīptāgnisamaprabhaḥ
 vyavardhata mahātejās toyamadhya ivāmbujam
sa yadā yauvanaṃ bhadram anuprāpto niśācaraḥ
 tato dārakriyāṃ tasya kartuṃ vyavasitaḥ pitā
saṃdhyāduhitaraṃ so 'tha saṃdhyātulyāṃ prabhāvataḥ
 varayām āsa putrārthaṃ hetī rākṣasapuṃgavaḥ
avaśyam eva dātavyā parasmai seti saṃdhyayā
 cintayitvā sutā dattā vidyutkeśāya rāghava
saṃdhyāyās tanayāṃ labdhvā vidyutkṛṣo niśācaraḥ
 ramate sa tayā sārdhaṃ paulomyā maghavān iva
kena cit tv atha kālena rāma sālakaṭaṃkaṭā
 vidyutkeśād garbham āpa ghanarājir ivārṇavāt
tataḥ sā rākṣasī garbhaṃ ghanagarbhasamaprabham
 prabhūtā mandaraṃ gatvā gaṅgā garbham ivāgnijam
tam utsṛjya tu sā garbhaṃ vidyutkeśād ratārthinī
 reme sā patinā sārdhaṃ vismṛtya sutam ātmajam
tayotsṛṣṭaḥ sa tu śiśuḥ śaradarkasamadyutiḥ
 pāṇim āsye samādhāya ruroda ghanarāḍ iva
athopariṣṭād gacchan vai vṛṣabhastho haraḥ prabhuḥ
 apaśyad umayā sārdhaṃ rudantaṃ rākṣasātmajam
kāruṇyabhāvāt pārvatyā bhavas tripurahā tataḥ
 taṃ rākṣasātmajaṃ cakre mātur eva vayaḥ samam
amaraṃ caiva taṃ kṛtvā mahādevo 'kṣayo 'vyayaḥ
 puram ākāśagaṃ prādāt pārvatyāḥ priyakāmyayā
umayāpi varo datto rākṣasīnāṃ nṛpātmaja
 sadyopalabhir garbhasya prasūtiḥ sadya eva ca
 sadya eva vayaḥprāptir mātur eva vayaḥ samam
tataḥ sukeśo varadānagarvitaḥ; śriyaṃ prabhoḥ prāpya harasya pārśvataḥ
 cacāra sarvatra mahāmatiḥ khagaḥ; khagaṃ puraṃ prāpya puraṃdaro yathā
