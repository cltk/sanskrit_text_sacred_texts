[v]
      tasyāṃ rātryāṃ vyatītāyāṃ dhṛṣṭadyumnasya sārathiḥ
      śaśaṃsa dharmarājāya sauptike kadanaṃ kṛtam
draupadeyā mahārāja drupadasyātmajaiḥ saha
      pramattā niśi viśvastāḥ svapantaḥ śibire svake
kṛtavarmaṇā nṛśaṃsena gautamena kṛpeṇa ca
      aśvatthāmnā ca pāpena hataṃ vaḥ śibiraṃ niśi
etair naragajāśvānāṃ prāsaśaktiparaśvadhaiḥ
      sahasrāṇi nikṛntadbhir niḥśeṣaṃ te balaṃ kṛtam
chidyamānasya mahato vanasyeva paraśvadhaiḥ
      śuśruve sumahāñ śabdo balasya tava bhārata
aham eko 'vaśiṣṭas tu tasmāt sainyān mahīpate
      muktaḥ kathaṃ cid dharmātman vyagrasya kṛtavarmaṇaḥ
tac chrutvā vākyam aśivaṃ kuntīputro yudhiṣṭhiraḥ
      papāta mahyāṃ durdharṣaḥ putraśokasamanvitaḥ
taṃ patantam abhikramya parijagrāha sātyakiḥ
      bhīmaseno 'rjunaś caiva mādrīputrau ca pāṇḍavau
labdhacetās tu kaunteyaḥ śokavihvalayā girā
      jitvā śatrūñ jitaḥ paśyāt paryadevayad āturaḥ
durvidā gatir arthānām api ye divyacakṣuṣaḥ
     jīyamānā jayanty anye jayamānā vayaṃ jitāḥ
hatvā bhrātṝn vayasyāṃś ca pitṝn putrān suhṛdgaṇān
     bandhūn amātyān pautrāṃś ca jitvā sarvāñ jitā vayam
anartho hy arthasaṃkāśas tathārtho 'narthadarśanaḥ
     jayo 'yam ajayākāro jayas tasmāt parājayaḥ
yaṃ hitvā tapyate paścād āpanna iva durmatiḥ
     akthaṃ manyeta vijayaṃ tato jitataraḥ paraiḥ
yeṣām arthāya pāpasya dhig jayasya suhṛd vadhe
     nirjitair apramattair hi vijitā jitakāśinaḥ
karṇinālīkadaṃṣṭrasya khaḍgajihvasya saṃyuge
     cāpavyāttasya raudrasya jyātalasvananādinaḥ
kruddhasya narasiṃhasya saṃgrāmeṣv apalāyinaḥ
     ye vyamucyanta karṇasya pramādāt ta ime hatāḥ
rathahradaṃ śaravarṣormi mantaṃ; ratnācitaṃ vāhana rājiyuktam
     śaktyṛṣṭi mīnadhvajanāganakraṃ; śarāsanāvarta maheṣu phenam
saṃgrāmacandrodaya vegavelaṃ; droṇārṇavaṃ jyātalanemi ghoṣam
     ye terur uccāvacaśastranaubhis; te rājaputrā nihatāḥ pramādāt
na hi pramādāt paramo 'sti kaś cid; vadho narāṇām iha jīvaloke
     pramattam arthā hi naraṃ samantāt; tyajanty anarthāś ca samāviśanti
dhvajottama grocchritadhūmaketuṃ; śarārciṣaṃ kopamahāsamīram
     mahādhanur jyātalanemi ghoṣaṃ; tanutra nānāvidha śastrahomam
mahācamū kakṣavarābhipannaṃ; mahāhave bhīṣma mahādavāgnim
     ye sehur āttāyata śastravegaṃ; te rājaputrā nihatāḥ pramādāt
na hi pramattena nareṇa labhyā; vidyā tapaḥ śrīr vipulaṃ yaśo vā
     paśyāpramādena nihatya śatrūn; sarvān mahendraṃ sukham edhamānam
indropamān pārthiva putrapautrān; paśyāviśeṣeṇa hatān pramādāt
     tīrtvā samudraṃ vaṇijaḥ samṛddhāḥ; sannāḥ ku nadyām iva helamānāḥ
     amarṣitair ye nihatāḥ śayānā; niḥsaṃśayaṃ te tridivaṃ prapannāḥ
kṛṣṇāṃ nu śocāmi kathaṃ na sādhvīṃ; śokārṇave sādya vinaṅkṣyatīti
     bhrātṝṃś ca putrāṃś ca hatān niśamya; pāñcālarājaṃ pitaraṃ ca vṛddham
     dhruvaṃ visaṃjñā patitā pṛthivyāṃ; sā śeṣyate śokakṛśāṅgayaṣṭiḥ
tac chokajaṃ duḥkham apārayantī; kathaṃ bhaviṣyaty ucitā sukhānām
     putrakṣayabhrātṛvadha praṇunnā; pradahyamāneva hutāśanena
ity evam ārtaḥ paridevayan sa; rājā kurūṇāṃ nakulaṃ babhāṣe
     gacchānayainām iha mandabhāgyāṃ; samātṛpakṣām iti rājaputrīm
mādrīr utas tatparigṛhya vākyaṃ; dharmeṇa dharmapratimasya rājñaḥ
     yayau rathenālayam āśu devyāḥ; pāñcālarājasya ca yatra dārāḥ
prasthāpya mādrīsutam ājamīḍhaḥ; śokārditas taiḥ sahitaḥ suhṛdbhiḥ
     rorūyamāṇaḥ prayayau sutānām; āyodhanaṃ bhūtagaṇānukīrṇam
sa tat praviśāśivam ugrarūpaṃ; dadarśa putrān suhṛdaḥ sakhīṃś ca
     bhūmau śayānān rudhirārdragātrān; vibhinnabhagnāpahṛtottamāṅgān
sa tāṃs tu dṛṣṭvā bhṛśam ārtarūpo; yudhiṣṭhiro dharmabhṛtāṃ variṣṭhaḥ
     uccaiḥ pacukrośa ca kauravāgryaḥ; papāta corvyāṃ sagaṇo visaṃjñaḥ
