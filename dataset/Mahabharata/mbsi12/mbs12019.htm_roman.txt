[yudhisṭhira]
      vedāhaṃ tāta śāstrāṇi aparāṇi parāṇi ca
      ubhayaṃ veda vacanaṃ kuru karma tyajeti ca
ākulāni ca śāstrāṇi hetubhiś citritāni ca
      niścayaś caiva yan mātro vedāhaṃ taṃ yathāvidhi
tvaṃ tu kevalam astrajño vīravratam anuṣṭhitaḥ
      śāstrārthaṃ tattvato gantuṃ na samarthaḥ kathaṃ cana
śāstrārthasūkṣma darśī yo dharmaniścaya kovidaḥ
      tenāpy evaṃ na vācyo 'haṃ yadi dharmaṃ prapaśyasi
bhrātṛsauhṛdam āsthāya yad uktaṃ vacanaṃ tvayā
      nyāyyaṃ yuktaṃ ca kaunteya prīto 'haṃ tena te 'rjuna
yuddhadharmeṣu sarveṣu kriyāṇāṃ naipuṇeṣu ca
      na tvayā sadṛśaḥ kaś cit triṣu lokeṣu vidyate
dharmasūkṣmaṃ tu yad vākyaṃ tatra duṣprataraṃ tvayā
      dhanaṃjaya na me buddhim abhiśaṅkitum arhasi
yuddhaśāstravid eva tvaṃ na vṛddhāḥ sevitās tvayā
      samāsa vistara vidāṃ na teṣāṃ vetṣi niścayam
tapas tyāgo vidhir iti niścayas tāpadhīmatām
      paraṃ paraṃ jyāya eṣāṃ saiṣā naiḥśreyasī gatiḥ
na tv etan manyase pārtha na jyāyo 'sti dhanād iti
     atra te vartayiṣyāmi yathā naitat pradhānataḥ
tapaḥsvādhyāyaśīlā hi dṛśyante dhārmikā janāḥ
     ṛṣayas tapasā yuktā yeṣāṃ lokāḥ sanātanāḥ
ajātaśmaśravo dhīrās tathānye vanavāsinaḥ
     anantā adhanā eva svādhyāyena divaṃ gatāḥ
uttareṇa tu panthānam āryā viṣayanigrahāt
     abuddhi jaṃ tamas tyaktvā lokāṃs tyāgavatāṃ gatāḥ
dakṣiṇena tu panthānaṃ yaṃ bhāsvantaṃ prapaśyasi
     ete kriyāvatāṃ lokā ye śmaśānāni bhejire
anirdeśyā gatiḥ sā tu yāṃ prapaśyanti mokṣiṇaḥ
     tasmāt tyāgaḥ pradhāneṣṭaḥ sa tu duḥkhaḥ praveditum
anusṛtya tu śāstrāṇi kavayaḥ samavasthitāḥ
     apīha syād apīha syāt sārāsāra didṛṣkayā
vedavādān atikramya śāstrāṇy āraṇyakāni ca
     vipāṭya kadalī skandhaṃ sāraṃ dadṛśire na te
athaikānta vyudāsena śarīre pañca bhautike
     icchā dveṣasamāyuktam ātmānaṃ prāhur iṅgitaiḥ
agrāhyaś cakṣuṣā so 'pi anirdeśyaṃ ca tad girā
     karmahetupuraskāraṃ bhūteṣu parivartate
kalyāṇa gocaraṃ kṛtvā manas tṛṣṇāṃ nigṛhya ca
     karma saṃtatim utsṛjya syān nirālambanaḥ sukhī
asminn evaṃ sūkṣmagamye mārge sadbhir niṣevite
     katham artham anarthāḍhyam arjuna tvaṃ praśaṃsasi
pūrvaśāstravido hy evaṃ janāḥ paśyanti bhārata
     kriyāsu niratā nityaṃ dāne yajñe ca karmaṇi
bhavanti sudurāvartā hetumanto 'pi paṇḍitāḥ
     dṛḍhapūrvaśrutā mūḍhā naitad astīti vādinaḥ
amṛtasyāvamantāro vaktāro janasaṃsadi
     caranti vasudhāṃ kṛtsnāṃ vāvadūkā bahuśrutāḥ
yān vayaṃ nābhijānīmaḥ kas tāñ jñātum ihārhati
     evaṃ prājñān sataś cāpi mahataḥ śāstravittamān
tapasā mahad āpnoti buddhyā vai vindate mahat
     tyāgena sukham āpnoti sadā kaunteya dharmavit
