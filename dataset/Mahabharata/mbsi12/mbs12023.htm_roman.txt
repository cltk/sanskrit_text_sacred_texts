[vaiṣampāyana]
      evam uktas tu kaunteya guḍākeśena bhārata
      novāca kiṃ cit kauravyas tato dvaipāyano 'bravīt
bībhatsor vacanaṃ samyak satyam etad yudhiṣṭhira
      śāstradṛṣṭaḥ paro dharmaḥ smṛto gārhasthya āśramaḥ
svadharmaṃ cara dharmajña yathāśāstraṃ yathāvidhi
      na hi gārhasthyam utsṛjya tavāraṇyaṃ vidhīyate
gṛhasthaṃ hi sadā devāḥ pitara ṛṣayas tathā
      bhṛtyāś caivopajīvanti tān bhajasva mahīpate
vayāṃsi paśavaś caiva bhūtāni ca mahīpate
      gṛhasthair eva dhāryante tasmāj jyeṣṭhāśramo gṛhī
so 'yaṃ caturṇām eteṣām āśramāṇāṃ durācaraḥ
      taṃ carāvimanāḥ pārtha duścaraṃ durbalendriyaiḥ
veda jñānaṃ ca te kṛtsnaṃ tapo ca caritaṃ mahat
      pitṛpaitāmahe rājye dhuram udvoḍhum arhasi
tapoyajñas tathā vidyā bhaikṣam indriyanigrahaḥ
      dhyānam ekāntaśīlatvaṃ tuṣṭir dānaṃ ca śaktitaḥ
brāhmaṇānāṃ mahārāja ceṣṭāḥ saṃsiddhi kārikāḥ
      kṣatriyāṇāṃ ca vakṣyāmi tavāpi viditaṃ punaḥ
yajño vidyā samutthānam asaṃtoṣaḥ śriyaṃ prati
     daṇḍadhāraṇam atyugraṃ prajānāṃ paripālanam
veda jñānaṃ tathā kṛtsnaṃ tapo sucaritaṃ tathā
     draviṇopārjanaṃ bhūri pātreṣu pratipādanam
etāni rājñāṃ karmāṇi sukṛtāni viśāṃ pate
     imaṃ lokam amuṃ lokaṃ sādhayantīti naḥ śrutam
teṣāṃ jyāyas tu kaunteya daṇḍadhāraṇam ucyate
     balaṃ hi kṣatriye nityaṃ bale daṇḍaḥ samāhitaḥ
etāś ceṣṭāḥ kṣatriyāṇāṃ rājan saṃsiddhi kārikāḥ
     api gāthām imāṃ cāpi bṛhaspatir abhāṣata
bhūmir etau nigirati sarpo bilaśayān iva
     rājānaṃ cāviroddhāraṃ brāhmaṇaṃ cāpravāsinam
sudyumnaś cāpi rājarṣiḥ śrūyate daṇḍadhāraṇāt
     prāptavān paramāṃ siddhiṃ dakṣaḥ prācetaso yathā
