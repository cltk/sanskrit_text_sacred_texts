evam ukto vasiṣṭhena viśvāmitro mahābalaḥ
 āgneyam astram utkṣipya tiṣṭha tiṣṭheti cābravīt
vasiṣṭho bhagavān krodhād idaṃ vacanam abravīt
kṣatrabandho sthito 'smy eṣa yad balaṃ tad vidarśaya
 nāśayāmy eṣa te darpaṃ śastrasya tava gādhija
kva ca te kṣatriyabalaṃ kva ca brahmabalaṃ mahat
 paśya brahmabalaṃ divyaṃ mama kṣatriyapāṃsana
tasyāstraṃ gādhiputrasya ghoram āgneyam uttamam
 brahmadaṇḍena tac chāntam agner vega ivāmbhasā
vāruṇaṃ caiva raudraṃ ca aindraṃ pāśupataṃ tathā
 aiṣīkaṃ cāpi cikṣepa ruṣito gādhinandanaḥ
mānavaṃ mohanaṃ caiva gāndharvaṃ svāpanaṃ tathā
 jṛmbhaṇaṃ mohanaṃ caiva saṃtāpanavilāpane
śoṣaṇaṃ dāraṇaṃ caiva vajram astraṃ sudurjayam
 brahmapāśaṃ kālapāśaṃ vāruṇaṃ pāśam eva ca
pinākāstraṃ ca dayitaṃ śuṣkārdre aśanī tathā
 daṇḍāstram atha paiśācaṃ krauñcam astraṃ tathāiva ca
dharmacakraṃ kālacakraṃ viṣṇucakraṃ tathaiva ca
 vāyavyaṃ mathanaṃ caiva astraṃ hayaśiras tathā
śaktidvayaṃ ca cikṣepa kaṅkālaṃ musalaṃ tathā
 vaidyādharaṃ mahāstraṃ ca kālāstram atha dāruṇam
triśūlam astraṃ ghoraṃ ca kāpālam atha kaṅkaṇam
 etāny astrāṇi cikṣepa sarvāṇi raghunandana
vasiṣṭhe japatāṃ śreṣṭhe tad adbhutam ivābhavat
 tāni sarvāṇi daṇḍena grasate brahmaṇaḥ sutaḥ
teṣu śānteṣu brahmāstraṃ kṣiptavān gādhinandanaḥ
 tad astram udyataṃ dṛṣṭvā devāḥ sāgnipurogamāḥ
devarṣayaś ca saṃbhrāntā gandharvāḥ samahoragāḥ
 trailokyam āsīt saṃtrastaṃ brahmāstre samudīrite
tad apy astraṃ mahāghoraṃ brāhmaṃ brāhmeṇa tejasā
 vasiṣṭho grasate sarvaṃ brahmadaṇḍena rāghava
brahmāstraṃ grasamānasya vasiṣṭhasya mahātmanaḥ
 trailokyamohanaṃ raudraṃ rūpam āsīt sudāruṇam
romakūpeṣu sarveṣu vasiṣṭhasya mahātmanaḥ
 marīcya iva niṣpetur agner dhūmākulārciṣaḥ
prājvalad brahmadaṇḍaś ca vasiṣṭhasya karodyataḥ
 vidhūma iva kālāgnir yamadaṇḍa ivāparaḥ
tato 'stuvan munigaṇā vasiṣṭhaṃ japatāṃ varam
 amoghaṃ te balaṃ brahmaṃs tejo dhāraya tejasā
nigṛhītas tvayā brahman viśvāmitro mahātapāḥ
 prasīda japatāṃ śreṣṭha lokāḥ santu gatavyathāḥ
evam ukto mahātejāḥ śamaṃ cakre mahātapāḥ
 viśvāmitro 'pi nikṛto viniḥśvasyedam abravīt
dhig balaṃ kṣatriyabalaṃ brahmatejobalaṃ balam
 ekena brahmadaṇḍena sarvāstrāṇi hatāni me
tad etat samavekṣyāhaṃ prasannendriyamānasaḥ
 tapo mahat samāsthāsye yad vai brahmatvakārakam
