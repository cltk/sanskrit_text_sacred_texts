sa kāminaṃ dīnam adīnasattvaḥ; śokābhipannaṃ samudīrṇakopam
 narendrasūnur naradevaputraṃ; rāmānujaḥ pūrvajam ity uvāca
na vānaraḥ sthāsyati sādhuvṛtte; na maṃsyate kāryaphalānuṣaṅgān
 na bhakṣyate vānararājyalakṣmīṃ; tathā hi nābhikramate 'sya buddhiḥ
matikṣayād grāmyasukheṣu saktas; tava prasādāpratikārabuddhiḥ
 hato 'grajaṃ paśyatu vālinaṃ sa; na rājyam evaṃ viguṇasya deyam
na dhāraye kopam udīrṇavegaṃ; nihanmi sugrīvam asatyam adya
 haripravīraiḥ saha vāliputro; narendrapatnyā vicayaṃ karotu
tam āttabāṇāsanam utpatantaṃ; niveditārthaṃ raṇacaṇḍakopam
 uvaca rāmaḥ paravīrahantā; svavekṣitaṃ sānunayaṃ ca vākyam
na hi vai tvadvidho loke pāpam evaṃ samācaret
 pāpam āryeṇa yo hanti sa vīraḥ puruṣottamaḥ
nedam adya tvayā grāhyaṃ sādhuvṛttena lakṣmaṇa
 tāṃ prītim anuvartasva pūrvavṛttaṃ ca saṃgatam
sāmopahitayā vācā rūkṣāṇi parivarjayan
 vaktum arhasi sugrīvaṃ vyatītaṃ kālaparyaye
so' grajenānuśiṣṭārtho yathāvat puruṣarṣabhaḥ
 praviveśa purīṃ vīro lakṣmaṇaḥ paravīrahā
tataḥ śubhamatiḥ prājño bhrātuḥ priyahite rataḥ
 lakṣmaṇaḥ pratisaṃrabdho jagāma bhavanaṃ kapeḥ
śakrabāṇāsanaprakhyaṃ dhanuḥ kālāntakopamaḥ
 pragṛhya giriśṛṅgābhaṃ mandaraḥ sānumān iva
yathoktakārī vacanam uttaraṃ caiva sottaram
 bṛhaspatisamo buddhyā mattvā rāmānujas tadā
kāmakrodhasamutthena bhrātuḥ kopāgninā vṛtaḥ
 prabhañjana ivāprītaḥ prayayau lakṣmaṇas tadā
sālatālāśvakarṇāṃś ca tarasā pātayan bahūn
 paryasyan girikūṭāni drumān anyāṃś ca vegataḥ
śilāś ca śakalīkurvan padbhyāṃ gaja ivāśugaḥ
 dūram ekapadaṃ tyaktvā yayau kāryavaśād drutam
tām apaśyad balākīrṇāṃ harirājamahāpurīm
 durgām ikṣvākuśārdūlaḥ kiṣkindhāṃ girisaṃkaṭe
roṣāt prasphuramāṇauṣṭhaḥ sugrīvaṃ prati kalṣmaṇaḥ
 dadarśa vānarān bhīmān kiṣkindhāyā bahiścarān
śailaśṛṅgāṇi śataśaḥ pravṛddhāṃś ca mahīruhān
 jagṛhuḥ kuñjaraprakhyā vānarāḥ parvatāntare
tān gṛhītapraharaṇān harīn dṛṣṭvā tu lakṣmaṇaḥ
 babhūva dviguṇaṃ kruddho bahvindhana ivānalaḥ
taṃ te bhayaparītāṅgāḥ kruddhaṃ dṛṣṭvā plavaṃgamāḥ
 kālamṛtyuyugāntābhaṃ śataśo vidrutā diśaḥ
tataḥ sugrīvabhavanaṃ praviśya haripuṃgavāḥ
 krodham āgamanaṃ caiva lakṣmaṇasya nyavedayan
tārayā sahitaḥ kāmī saktaḥ kapivṛṣo rahaḥ
 na teṣāṃ kapivīrāṇāṃ śuśrāva vacanaṃ tadā
tataḥ sacivasaṃdiṣṭā harayo romaharṣaṇāḥ
 girikuñjarameghābhā nagaryā niryayus tadā
nakhadaṃṣṭrāyudhā ghorāḥ sarve vikṛtadarśanāḥ
 sarve śārdūladarpāś ca sarve ca vikṛtānanāḥ
daśanāgabalāḥ ke cit ke cid daśaguṇottarāḥ
 ke cin nāgasahasrasya babhūvus tulyavikramāḥ
kṛtsnāṃ hi kapibhir vyāptāṃ drumahastair mahābalaiḥ
 apaśyal lakṣmaṇaḥ kruddhaḥ kiṣkindhāṃ tāṃ durāsadam
tatas te harayaḥ sarve prākāraparikhāntarāt
 niṣkramyodagrasattvās tu tasthur āviṣkṛtaṃ tadā
sugrīvasya pramādaṃ ca pūrvajaṃ cārtam ātmavān
 buddhvā kopavaśaṃ vīraḥ punar eva jagāma saḥ
sa dīrghoṣṇamahocchvāsaḥ kopasaṃraktalocanaḥ
 babhūva naraśārdūlasadhūma iva pāvakaḥ
bāṇaśalyasphurajjihvaḥ sāyakāsanabhogavān
 svatejoviṣasaṃghātaḥ pañcāsya iva pannagaḥ
taṃ dīptam iva kālāgniṃ nāgendram iva kopitam
 samāsādyāṅgadas trāsād viṣādam agamad bhṛśam
so 'ṅgadaṃ roṣatāmrākṣaḥ saṃdideśa mahāyaśāḥ
 sugrīvaḥ kathyatāṃ vatsa mamāgamanam ity uta
eṣa rāmānujaḥ prāptas tvatsakāśam ariṃdamaḥ
 bhrātur vyasanasaṃtapto dvāri tiṣṭhati lakṣmaṇaḥ
lakṣmaṇasya vacaḥ śrutvā śokāviṣṭo 'ṅgado 'bravīt
 pituḥ samīpam āgamya saumitrir ayam āgataḥ
te mahaughanibhaṃ dṛṣṭvā vajrāśanisamasvanam
 siṃhanādaṃ samaṃ cakrur lakṣmaṇasya samīpataḥ
tena śabdena mahatā pratyabudhyata vānaraḥ
 madavihvalatāmrākṣo vyākulasragvibhūṣaṇaḥ
athāṅgadavacaḥ śrutvā tenaiva ca samāgatau
 mantriṇo vānarendrasya saṃmatodāradarśinau
plakṣaś caiva prabhāvaś ca mantriṇāv arthadharmayoḥ
 vaktum uccāvacaṃ prāptaṃ lakṣmaṇaṃ tau śaśaṃsatuḥ
prasādayitvā sugrīvaṃ vacanaiḥ sāmaniścitaiḥ
 āsīnaṃ paryupāsīnau yathā śakraṃ marutpatim
satyasaṃdhau mahābhāgau bhrātarau rāmalakṣmaṇau
 vayasya bhāvaṃ saṃprāptau rājyārhau rājyadāyinau
tayor eko dhanuṣpāṇir dvāri tiṣṭhati lakṣmaṇaḥ
 yasya bhītāḥ pravepante nādān muñcanti vānarāḥ
sa eṣa rāghavabhrātā lakṣmaṇo vākyasārathiḥ
 vyavasāya rathaḥ prāptas tasya rāmasya śāsanāt
tasya mūrdhnā praṇamya tvaṃ saputraḥ saha bandhubhiḥ
 rājaṃs tiṣṭha svasamaye bhava satyapratiśravaḥ
