[sū]
      ity ukto garuḍaḥ sarpair tato mātaram abravīt
      gacchāmy amṛtam āhartuṃ bhakṣyam icchāmi veditum
[vi]
      samudrakukṣāv ekānte niṣādālayam uttamam
      sahasrāṇām anekānāṃ tān bhuktvāmṛtam ānaya
na tu te brāhmaṇaṃ hantuṃ kāryā buddhiḥ kadā cana
      avadhyasarvabhūtānāṃ brāhmaṇo hy analopamaḥ
agnir arko viṣaṃ śastraṃ vipro bhavati kopitaḥ
      bhūtānām agrabhug vipro varṇaśreṣṭhaḥ pitā guruḥ
[ga]
      yathāham abhijānīyāṃ brāhmaṇaṃ lakṣaṇaiḥ śubhaiḥ
      tan me kāraṇato mātaḥ pṛcchato vaktum arhasi
[vi]
      yas te kaṇṭham anuprāpto nigīrṇaṃ baḍiśaṃ yathā
      dahed aṅgāravat putra taṃ vidyād bāhmaṇarṣabham
[sū]
      provāca cainaṃ vinatā putrahārdād idaṃ vacaḥ
      jānanty apy atulaṃ vīryam āśīrvādasamanvitam
pakṣau te mārutaḥ pātu candraḥ pṛṣṭhaṃ tu putraka
      śiras tu pātu te vahnir bhāskaraḥ sarvam eva tu
ahaṃ ca te sadā putra śānti svasti parāyaṇā
      ariṣṭaṃ vraja panthānaṃ vatsa kāryārthasiddhaye
tataḥ sa mātur vacanaṃ niśamya; vitatya pakṣau nabha utpapāta
     tato niṣādān balavān upāgamad; bubhukṣitaḥ kāla ivāntako mahān
sa tān niṣādān upasaṃharaṃs tadā; rajaḥ samuddhūya nabhaḥspṛśaṃ mahat
     samudrakukṣau ca viśoṣayan payaḥ; samīpagān bhūmidharān vicālayan
tataḥ sacakre mahad ānanaṃ tadā; niṣādamārgaṃ pratirudhya pakṣirāṭ
     tato niṣādās tvaritāḥ pravavrajur; yato mukhaṃ tasya bhujaṃgabhojitaḥ
tad ānanaṃ vivṛtam atipramāṇavat; samabhyayur gaganam ivārditāḥ khagāḥ
     sahasraśaḥ pavanarajo 'bhramohitā; mahānila pracalita pādape vane
tataḥ khago vadanam amitratāpanaḥ; samāharat paricapalo mahābalaḥ
     niṣūdayan bahuvidha matsyabhakṣiṇo; bubhukṣito gaganacareśvaras tadā
