[s]
      sātyakiṃ daṃśitaṃ yuddhe bhīṣmāyābhyudyataṃ tadā
      ārśyaśṛṅgir maheṣvāso vārayām āsa saṃyuge
mādhavas tu susaṃkruddho rākṣasaṃ navabhiḥ śaraiḥ
      ājaghāna raṇe rājan prahasann iva bhārata
tathaiva rākṣaso rājan mādhavaṃ niśitaiḥ śaraiḥ
      ardayām āsa rājendra saṃkruddhaḥ śinipuṃgavam
śaineyaḥ śarasaṃghaṃ tu preṣayām āsa saṃyuge
      rākṣasāya susaṃkruddho mādhavaḥ pari vīrahā
tato rakṣo mahābāhuṃ sātyaktiṃ satyavikramam
      vivyādha viśikhair tīkṣṇaiḥ siṃhanādaṃ nanāda ca
mādhavas tu bhṛśaṃ viddho rākṣasena raṇe tadā
      dhairyam ālambya tejasvī jahāsa ca nanāda ca
bhagadattas tataḥ kruddho mādhavaṃ niśitaiḥ śaraiḥ
      tāḍayām āsa samare tottrair iva mahāgajam
vihāya rākṣasaṃ yuddhe śaineyo rathināṃ varaḥ
      prāgjyotiṣāya cikṣepa śarān saṃnataparvaṇaḥ
tasya prāgjyotiṣo rājā mādhavasya mahad dhanuḥ
      ciccheda śitadhāreṇa bhallena hṛtahastavat
athānyad dhanur ādāya vegavat paravīrahā
     bhagadattaṃ raṇe kruddho vivyādha niśitaiḥ śaraiḥ
so 'tividdho maheṣvāsaḥ sṛkkiṇī saṃlihan muhuḥ
     śaktiṃ kanakavaiḍūrya bhūṣitām āyasī dṛḍhām
     yamadaṇḍopamāṃ ghorāṃ prāhiṇot sātyakāya vai
tām āpatantāṃ sahasā tasya bāhor baleritām
     sātyakiḥ samare rājaṃs tridhā ciccheda sāyakaiḥ
     sā papāta tadā bhūmau maholkeva hataprabhā
śaktiṃ vinihatāṃ dṛṣṭvā putras tava viśāṃ pate
     mahatā rathavaṃśena vārayām āsa mādhavam
tathā parivṛtaṃ dṛṣṭvā vārṣṇeyānāṃ mahāratham
     duryodhano bhṛśaṃ hṛṣṭo bhrātṝn sarvān uvāca ha
tathā kuruta kauravyā yathā vaḥ sātyako yudhi
     na jīvan pratiniryāti mahato 'smād rathavrajāt
     asmin hate hataṃ manye pāṇḍavānāṃ mahad balam
tat tatheti vacas tasya parigṛhya mahārathāḥ
     śaineyaṃ yodhayām āsur bhīṣmasya pramukhe tadā
abhimanyuṃ tadāyāntaṃ bhīṣmāyābhyudyataṃ mṛdhe
     kāmbojarājo balavān vārayām āsa saṃyuge
ārjunir nṛpatiṃ viddhvā śairaḥ saṃnataparvabhiḥ
     punar eva catuḥṣaṣṭyā rājan vivyādha taṃ nṛpam
sudakṣiṇas tu samare kārṣṇiṃ vivyādha pañcabhiḥ
     sārathiṃ cāsya navabhir icchan bhīṣmasya jīvitam
tad yuddham āsīt sumahat tayos tatra parākrame
     yad abhyadhāvad gāṅgeyaṃ śikhaṇḍī śatrutāpanaḥ
virāṭadrupadau vṛddhau vārayantau mahācamūm
     bhīṣmaṃ ca yudhi saṃrabdhāv ādravantau mahārathau
aśvatthāmā tataḥ kruddhaḥ samāyād rathasattamaḥ
     tataḥ pravavṛte yuddhaṃ tava teṣāṃ ca bhārata
virāṭo daśabhir bhallair ājaghāna paraṃtapa
     yatamānaṃ maheṣvāsaṃ drauṇim āhavaśobhinam
drupadaś ca tribhir bāṇair vivyādha niśitais tathā
     guruputraṃ samāsādya bhīṣmasya purataḥ sthitam
aśvatthāmā tatas tau tu vivyādha daśabhiḥ śaraiḥ
     virāṭadrupadau vṛddhau bhīṣmaṃ prati samudyatau
tatrādbhutam apaśyāma vṛddhayoś caritaṃ mahat
     yad drauṇeḥ sāyakān ghorān pratyavārayatāṃ yudhi
sahadevaṃ tathā yāntaṃ kṛpaḥ śāradvato 'bhyayāt
     yathā nāgo vane nāgaṃ matto mattam upādravat
kṛpaś ca samare rājan mādrīputraṃ mahāratham
     ājaghāna śarais tūrṇaṃ saptatyā rukmabhūṣaṇaiḥ
tasya mādrī sutaś cāpaṃ dvidhā ciccheda sāyakaiḥ
     athainaṃ cinna dhanvānaṃ vivyādha navabhiḥ śaraiḥ
so 'nyat kārmukam ādāya samare bhārasādhanam
     mādrīputraṃ susaṃhṛṣṭo daśabhir niśitaiḥ śaraiḥ
     ājaghānorasi kruddha icchan bhīṣmasya jīvitam
tathaiva pāṇḍavo rājañ śāradvatam amarṣaṇam
     ājaghānorasi kruddho bhīṣmasya vadhakāṅkṣayā
     tayor yuddhaṃ samabhavad ghorarūpaṃ bhayāvaham
nakulaṃ tu raṇe kruddhaṃ vikarṇaḥ śatrutāpanaḥ
     vivyādha sāyakaiḥ ṣaṣṭyā rakṣan bhīṣmasya jīvitam
nakulo 'pi bhṛśaṃ viddhas tava putreṇa dhanvinā
     vikarṇaṃ sapta saptatyā nirbibheda śilīmukhaiḥ
tatra tau naraśārdūlau goṣṭhe govṛṣabhāv iva
     anyonyaṃ jaghnatur vīrau goṣṭhe govṛṣabhāv iva
ghaṭotkacaṃ raṇe yattaṃ nighnantaṃ tava vāhinīm
     durmukhaḥ samare prāyād bhīṣmahetoḥ parākramī
haiḍimbas tu tato rājan durmukhaṃ śatrutāpanam
     ājaghānorasi kruddho navatyā niśitaiḥ śaraiḥ
bhīmasena sutaṃ cāpi durmukhaḥ sumukhaiḥ śaraiḥ
     ṣaṣṭyā vīro nadan hṛṣṭo vivyādha raṇamūrdhani
dhṛṣṭadyumnaṃ raṇe yāntaṃ bhīṣmasya vadhakāṅkṣiṇam
     hārdikyo vārayām āsa rakṣan bhīṣmasya jīvitam
vārṣṇeyaḥ pārṣataṃ śūraṃ viddhvā pañcabhir āyasaiḥ
     punaḥ pañcāśatā tūrṇam ājaghāna stanāntare
tathaiva pārṣato rājan hārdikyaṃ navabhiḥ śaraiḥ
     vivyādha niśitais tīkṣṇaiḥ kaṅkapatra paricchadaiḥ
tayoḥ samabhavad yuddhaṃ bhīṣmahetor mahāraṇe
     anyonyātiśayair yuktaṃ yathā vṛtra mahendrayoḥ
bhīmasenam athāyāntaṃ bhīṣmaṃ prati mahābalam
     bhūriśravābhyayāt tūrṇaṃ tiṣṭha tiṣṭheti cābravīt
saumadattir atho bhīmam ājaghāna stanāntare
     nārācena sutīkṣṇena rukmapuṅkhena saṃyuge
uraḥsthena babhau tena bhīmasenaḥ pratāpavān
     skanda śaktyā yathā krauñcaḥ purā nṛpatisattama
tau śarān sūryasaṃkāśān karmāra parimārjitān
     anyonyasya raṇe kruddhau cikṣipāte muhur muhuḥ
bhīmo bhīṣma vadhākānṣkī saumadattiṃ mahāratham
     tathā bhīṣma jaye gṛdhnuḥ saumadattiś ca pāṇḍavam
     kṛtapratikṛte yattau yodhayām āsatū raṇe
yudhiṣṭhiraṃ mahārāja mahatyā senayā vṛtam
     bhīṣmāyābhimukhaṃ yāntaṃ bhāradvājo nyavārayat
droṇasya rathanirghoṣaṃ parjanyaninadopamam
     śrutvā prabhadrakā rājan samakampanta māriṣa
sā senā mahatī rājan pāṇḍuputrasya saṃyuge
     droṇena vāritā yattā na cacāla padāt padam
cekitānaṃ raṇe kruddhaṃ bhīṣmaṃ prati janeśvara
     citrasenas tava sutaḥ kruddha rūpam avārayat
bhīṣmahetoḥ parākrāntaś citraseno mahārathaḥ
     cekitānaṃ paraṃ śaktyā yodhayām āsa bhārata
tathaiva cekitāno 'pi citrasenam ayodhayat
     tad yuddham āsīt sumahat tayos tatra parākrame
arjuno vāryamāṇas tu bahuśas tanayena te
     vimukhīkṛtya putraṃ te tava senāṃ mamarda ha
duḥśāsano 'pi parayā śaktyā pārtham avārayat
     kathaṃ bhīṣmaṃ paro hanyād iti niścitya bhārata
sā vadhyamānā samare putrasya tava vāhinī
     loḍyate rathibhiḥ śreṣṭhais tatra tatraiva bhārata
