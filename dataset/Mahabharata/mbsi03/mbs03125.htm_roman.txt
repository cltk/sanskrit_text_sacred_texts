[l]
      taṃ dṛṣṭvā ghoravadanaṃ madaṃ devaḥ śatakratuḥ
      āyāntaṃ bhakṣayiṣyantaṃ vyāttānanam ivāntakam
bhayāt saṃstambhita bhujaḥ sṛkkiṇī lelihan muhuḥ
      tato 'bravīd devarājaś cyavanaṃ bhayapīḍitaḥ
somārhāv aśvināv etāv adya prabhṛti bhārgava
      bhaviṣyataḥ satyam etad vaco brahman bravīmi te
na te mithyā samārambho bhavatv eṣa paro vidhiḥ
      jānāmi cāhaṃ viprarṣe na mithyā tvaṃ kariṣyasi
somārhāv aśvināv etau yathaivādya kṛtau tvayā
      bhūya eva tu te vīryaṃ prakāśed iti bhārgava
sukanyāyāḥ pituś cāsya loke kīrtiḥ prathed iti
      ato mayaitad vihitaṃ tava vīryaprakāśanam
      tasmāt prasādaṃ kuru me bhavatv etad yathecchasi
evam uktasya śakreṇa cyavanasya mahātmanaḥ
      sa manyur vyagamac chīghraṃ mumoca ca puraṃdaram
madaṃ ca vyabhajad rājan pāne strīṣu ca vīryavān
      akṣeṣu mṛgayāyāṃ ca pūrvasṛṣṭaṃ punaḥ punaḥ
tathā madaṃ viniṣkṣipya śakraṃ saṃtarpya cendunā
      aśvibhyāṃ sahitān devān yājayitvā ca taṃ nṛpam
vikhyāpya vīryaṃ sarveṣu lokeṣu vadatāṃ varaḥ
     sukanyayā sahāraṇye vijahārānuraktayā
tasyaitad dvijasaṃghuṣṭaṃ saro rājan prakāśate
     atra tvaṃ saha sodaryaiḥ pitṝn devāṃś ca tarpaya
etad dṛṣṭvā mahīpāla sikatākṣaṃ ca bhārata
     saindhavāraṇyam āsādya kulyānāṃ kuru darśanam
     puṣkareṣu mahārāja sarveṣu ca jalaṃ spṛśa
ārcīka parvataś caiva nivāso vai manīṣiṇām
     sadā phalaḥ sadā sroto marutāṃ sthānam uttamam
     caityāś caite bahuśatās tridaśānāṃ yudhiṣṭhira
etac candramasas tīrtham ṛṣayaḥ paryupāsate
     vaikhānasāś ca ṛṣayo vālakhilyās tathaiva ca
śṛṅgāṇi trīṇi puṇyāṇi trīṇi prasravaṇāni ca
     sarvāṇy anuparikramya yathākāmam upaspṛśa
śaṃtanuś cātra kaunteya śunakaś ca narādhipa
     naranārāyaṇau cobhau sthānaṃ prāptāḥ sanātanam
iha nityaśayā devāḥ pitaraś ca maharṣibhiḥ
     ārcīka parvate tepus tān yajasva yudhiṣṭhira
iha te vai carūn prāśnann ṛṣayaś ca viśāṃ pate
     yamunā cākṣayasrotāḥ kṛṣṇaś ceha tapo rataḥ
yamau ca bhīmasenaś ca kṛṣṇā cāmitrakarśana
     sarve cātra gamiṣyāmaḥ sukṛśāḥ sutapo vinaḥ
etat prasravaṇaṃ puṇyam indrasya manujādhipa
     yatra dhātā vidhātā ca varuṇaś cordhvam āgatāḥ
iha te nyavasan rājan kṣāntāḥ paramadharmiṇaḥ
     maitrāṇām ṛju buddhīnām ayaṃ girivaraḥ śubhaḥ
eṣā sā yamunā rājan rājarṣigaṇasevitā
     nānā yajñacitā rājan puṇyā pāpabhayāpahā
atra rājā maheṣvāso māndhātāyajata svayam
     sahadevaś ca kaunteya somako dadatāṃ varaḥ
