[br]
      atrāpy udāharantīmam itihāsaṃ purātanam
      subhage sapta hotṝṇāṃ vidhānam iha yādṛśam
ghrāṇaṃ cakṣuś ca jihvā ca tvak śrotraṃ caiva pañcamam
      mano buddhiś ca saptaite hotāraḥ pṛthag āśritāḥ
sūkṣme 'vakāśe santas te na paśyantītaretaram
      etān vai sapta hotṝṃs tvaṃ svabhāvād viddhi śobhane
[brāhmaṇī]
      sūkṣme 'vakāśe santas te kathaṃ nānyonya darśinaḥ
      kathaṃ svabhāvā bhagavann etad ācakṣva me vibho
[br]
      guṇājñānam avijñānaṃ guṇi jñānam abhijñatā
      parasparaguṇān ete na vijānanti karhi cit
jihvā cakṣus tathā śrotraṃ tvanmano buddhir eva ca
      na gandhān adhigacchanti ghrāṇas tān adhigacchati
ghrāṇaṃ cakṣus tathā śrotraṃ tvanmano buddhir eva ca
      na rasān adhigacchanti jihvā tān adighacchati
ghrāṇaṃ jihvā tathā śrotraṃ tvanmano buddhir eva ca
      na rūpāṇy adhigacchanti cakṣus tāny adhigacchati
ghrāṇaṃ jihvā ca cakṣuś ca śrotraṃ buddhir manas tathā
      na sparśān adhigacchanti tvak ca tān adhigacchati
ghrāṇaṃ jihvā ca cakṣuś ca tvanmano buddhir eva ca
     na śabdān adhigacchanti śrotraṃ tān adhigacchati
ghrāṇaṃ jihvā ca cakṣuś ca tvak śrotraṃ buddhir eva ca
     saṃśayān nādhigacchanti manas tān adhigacchati
ghrāṇaṃ jihvā ca cakṣuś ca tvak śrotraṃ mana eva ca
     na niṣṭhām adhigacchanti buddhis tām adhigacchati
atrāpy udāharantīmam itihāsaṃ purātanam
     indriyāṇāṃ ca saṃvādaṃ manasaś caiva bhāmini
[manas]
     na ghrāti mām ṛte ghrāṇaṃ rasaṃ jihvā na budhyate
     rūpaṃ cakṣur na gṛhṇāti tvak sparśaṃ nāvabudhyate
na śrotraṃ budhyate śabdaṃ mayā hīnaṃ kathaṃ cana
     pravaraṃ sarvabhūtānām aham asmi sanātanam
agārāṇīva śūnyāni śāntārciṣa ivāgnayaḥ
     indriyāṇi na bhāsante mayā hīnāni nityaśaḥ
kāṣṭhānīvārdra śuṣkāṇi yatamānair apīndriyaiḥ
     guṇārthān nādhigacchanti mām ṛte sarvajantavaḥ
[indriyāṇi]
     evam etad bhavet satyaṃ yathaitan manyate bhavān
     ṛte 'smān asmadarthāṃs tu bhogān bhuṅkte bhavān yadi
yady asmāsu pralīneṣu tarpaṇaṃ prāṇadhāraṇam
     bhogān bhuṅkte rasān bhuṅkte yathaitan manyate tathā
atha vāsmāsu līneṣu tiṣṭhatsu viṣayeṣu ca
     yadi saṃkalpamātreṇa bhuṅkte bhogān yathārthavat
atha cen manyase siddhim asmadartheṣu nityadā
     ghrāṇena rūpam ādatsva rasam ādatsva cakṣuṣā
śrotreṇa gandham ādatsva niṣṭhām ādatsva jihvayā
     tvacā ca śabdam ādatsva buddhyā sparśam athāpi ca
balavanto hy aniyamā niyamā durbalīyasām
     bhogān apūrvān ādatsva nocchiṣṭaṃ bhoktum arhasi
yathā hi śiṣyaḥ śāstāraṃ śrutyartham abhidhāvati
     tataḥ śrutam upādāya śrutārtham upatiṣṭhati
viṣayān evam asmābhir darśitān abhimanyase
     anāgatān atītāṃś ca svapne jāgaraṇe tathā
vaimanasyaṃ gatānāṃ ca jantūnām alpacetasām
     asmadarthe kṛte kārye dṛśyate prāṇadhāraṇam
bahūn api hi saṃkalpān matvā svapnān upāsya ca
     bubhukṣayā pīḍyamāno viṣayān eva dhāvasi
agāram advāram iva praviśya; saṃkalpabhogo viṣayān avindan
     prāṇakṣaye śāntim upaiti nityaṃ; dāru kṣaye 'gnir jvalito yathaiva
kāmaṃ tu naḥ sveṣu guṇeṣu saṃgaḥ; kāmaca nānyonya guṇopalabdhiḥ
     asmān ṛte nāsti tavopalabdhis; tvām apy ṛte 'smān na bhajeta harṣaḥ
