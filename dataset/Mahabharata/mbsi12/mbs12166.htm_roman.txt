[bh]
      atha tatra mahārciṣmān analo vātasārathiḥ
      tasyāvidūre rakṣārthaṃ khagendreṇa kṛto 'bhavat
sa cāpi pārśve suṣvāpa viśvasto bakarāṭ tadā
      kṛtaghnas tu sa duṣṭātmā taṃ jighāṃsur ajāgarat
tato 'lātena dīptena viśvastaṃ nijaghāna tam
      nihatya ca mudā yuktaḥ so 'nubandhaṃ na dṛṣṭavān
sa taṃ vipakṣa romāṇaṃ kṛtvāgnāv apacat tadā
      taṃ gṛhītvā suvarṇaṃ ca yayau drutataraṃ dvijaḥ
tato 'nyasmin gate cāhni virūpākṣo 'bravīt sutam
      na prekṣe rājadharmāṇam adya putra khagottamam
sa pūrvasaṃdhyāṃ brahmāṇaṃ vandituṃ yāti sarvadā
      māṃ cādṛṣṭvā kadā cit sa na gacchati gṛhān khagaḥ
ubhe dvirātraṃ saṃdhye vai nābhyagāt sa mamālayam
      tasmān na śudhyate bhāvo mama sa jñāyatāṃ suhṛt
svādhyāyena viyukto hi brahma varcasa varjitaḥ
      taṃ gatas tatra me śaṅkā hanyāt taṃ sa dvijādhamaḥ
durācāras tu durbuddhir iṅgitair lakṣito mayā
      niṣkriyo dāruṇākāraḥ kṛṣṇo dasyur ivādhamaḥ
gautamaḥ sa gatas tatra tenodvignaṃ mano mama
     putra śīghram ito gatvā rājadharmaniveśanam
     jñāyatāṃ sa viśuddhātmā yadi jīvati māciram
sa evam uktas tvarito rakṣobhiḥ sahito yayau
     nyagrodhaṃ tatra cāpaśyat kaṅkālaṃ rājadharmaṇaḥ
sa rudann agamat putro rākṣasendrasya dhīmataḥ
     tvaramāṇaḥ paraṃ śaktyā gautama grahaṇāya vai
tato 'vidūre jagṛhur gautamaṃ rākṣasās tadā
     rājadharmaśarīraṃ ca pakṣāsthi caraṇojjhitam
tam ādāyātha rakṣāṃsi drutaṃ meruvrajaṃ yayuḥ
     rājñaś ca darśayām āsuḥ śarīraṃ rājadharmaṇaḥ
     kṛtaghnaṃ puruṣaṃ taṃ ca gautamaṃ pāpacetasam
ruroda rājā taṃ dṛṣṭvā sāmātyaḥ sa purohitaḥ
     ārtanādaś ca sumahān abhūt tasya niveśane
sa strī kumāraṃ ca puraṃ babhūvāsvastha mānasam
     athābravīn nṛpaḥ putraṃ pāpo 'yaṃ vadhyatām iti
asya māṃsair ime sarve viharantu yatheṣṭataḥ
     pāpācāraḥ pāpakarmā pāpātmā pāpaniścayaḥ
     hantavyo 'yaṃ mama matir bhavadbhir iti rākṣasāḥ
ity uktā rākṣasendreṇa rākṣasā ghoravikramāḥ
     naicchanta taṃ bhakṣayituṃ pāpakarmāyam ity uta
dasyūnāṃ dīyatām eṣa sādhv adya puruṣādhamaḥ
     ity ūcus taṃ mahārāja rākṣasendraṃ niśācarāḥ
śirobhiś ca gatā bhūmim ūcū rakṣogaṇādhipam
     na dātum arhasi tvaṃ no bhakṣaṇāyāsya kilbiṣam
evam astv iti tān āha rākṣasendro niśācarān
     dasyūnāṃ dīyatām eṣa kṛtaghno 'dyaiva rākṣasāḥ
ity ukte tasya te dāsāḥ śūlamudgara pāṇayaḥ
     chittvā taṃ khaṇḍaśaḥ pāpaṃ dasyubhyaḥ pradadus tadā
dasyavaś cāpi naicchanta tam attuṃ pāpakāriṇam
     kravyādā api rājendra kṛtaghnaṃ nopabhuñjate
brahmaghne ca surāpe ca core bhagnavrate tathā
     niṣkṛtir vihitā rājan kṛtaghne nāsti niṣkṛtiḥ
mitradrohī nṛśaṃsaś ca kṛtaghnaś ca narādhamaḥ
     kravyādaiḥ kṛmibhiś cānyair na bhujyante hi tādṛśāḥ
