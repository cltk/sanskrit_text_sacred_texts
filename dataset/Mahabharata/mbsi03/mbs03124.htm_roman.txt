[l]
      tataḥ śrutvā tu śaryātir vayaḥ sthaṃ cyavanaṃ kṛtam
      saṃhṛṣṭaḥ senayā sārdham upāyād bhārgavāśramam
cyavanaṃ ca sukanyāṃ ca dṛṣṭvā deva sutāv iva
      reme mahī paḥ śaryātiḥ kṛtsnāṃ prāpya mahīm iva
ṛṣiṇā satkṛtas tena sabhāryaḥ pṛthivīpatiḥ
      upopaviṣṭaḥ kalyāṇīḥ kathāś cakre mahāmanāḥ
athainaṃ bhārgavo rājann uvāca parisāntvayan
      yājayiṣyāmi rājaṃs tvāṃ saṃbhārān upakalpaya
tataḥ paramasaṃhṛṣṭaḥ śaryātiḥ pṛthivīpatiḥ
      cyavanasya mahārāja tad vākyaṃ pratyapūjayat
praśaste 'hani yajñīye sarvakāmasamṛddhi mat
      kārayām āsa śaryātir yajñāyatanam uttamam
tatrainaṃ cyavano rājan yājayām āsa bhārgavaḥ
      adbhutāni ca tatrāsan yāni tāni nibodha me
agṛhṇāc cyavanaḥ somam aśvinor devayos tadā
      tam indro vārayām āsa gṛhyamāṇaṃ tayor graham
[indra]
      ubhāv etau na somārhau nāsatyāv iti me matiḥ
      bhiṣajau devaputrāṇāṃ karmaṇā naivam arhataḥ
[c]
     māvamansthā mahātmānau rūpadraviṇavat tarau
     yau cakratur māṃ maghavan vṛndārakam ivājaram
ṛte tvāṃ vibudhāṃś cānyān kathaṃ vai nārhataḥ savam
     aśvināv api devendra devau viddhi puraṃdara
cikitsakau karma karau kāmarūpasamanvitau
     loke carantau martyānāṃ kathaṃ somam ihārhataḥ
[l]
     etad eva yadā vākyam āmreḍayati vāsavaḥ
     anādṛtya tataḥ śakraṃ grahaṃ jagrāha bhārgavaḥ
grahīṣyantaṃ tu taṃ somam aśvinor uttamaṃ tadā
     samīkṣya balabhid deva idaṃ vacanam abravīt
ābhyām arthāya somaṃ tvaṃ grahīṣyasi yadi svayam
     vajraṃ tu prahariṣyāmi ghorarūpam anuttamam
evam uktaḥ smayann indram abhivīkṣya sa bhārgavaḥ
     jagrāha vidhivat somam aśvibhyām uttamaṃ graham
tato 'smai prāharad vajraṃ ghorarūpaṃ śacīpatiḥ
     tasya praharato bāhuṃ stambhayām āsa bhārgavaḥ
saṃstambhayitvā cyavano juhuve mantrato 'nalam
     kṛtyārthī sumahātejā devaṃ hiṃsitum udyataḥ
tataḥ kṛtyā samabhavad ṛṣes tasya tapobalāt
     mado nāma mahāvīryo bṛhat kāyo mahāsuraḥ
     śarīraṃ yasya nirdeṣṭum aśakyaṃ tu surāsuraiḥ
tasyāsyam abhavad ghoraṃ tīkṣṇāgradaśanaṃ mahat
     hanur ekā sthitā tasya bhūmāv ekā divaṃ gatā
catasra āyatā daṃṣṭrā yojanānāṃ śataṃ śatam
     itare tv asya daśanā babhūvur daśayojanāḥ
     prākārasadṛśākārāḥ śūlāgra samadarśanāḥ
bāhū parvatasaṃkāśāv āyatāv ayutaṃ samau
     netre raviśaśiprakhye vaktram antakasaṃnibham
lelihañ jihvayā vaktraṃ vidyuc capala lolayā
     vyāttānano ghoradṛṣṭir grasann iva jagad balāt
sa bhakṣayiṣyan saṃkruddhaḥ śatakratum upādravat
     mahatā ghorarūpeṇa lokāñ śabdena nādayan
