atha rājā samṛddhārthaḥ sugrīvaḥ plavageśvaraḥ
 uvāca naraśārdūlaṃ rāmaṃ parabalārdanam
āgatā viniviṣṭāś ca balinaḥ kāmarūpiṇaḥ
 vānarendrā mahendrābhā ye madviṣayavāsinaḥ
ta ime bahusāhasrair haribhir bhīmavikramaiḥ
 āgatā vānarā ghorā daityadānavasaṃnibhāḥ
khyātakarmāpadānāś ca balavanto jitaklamāḥ
 parākrameṣu vikhyātā vyavasāyeṣu cottamāḥ
pṛthivyambucarā rāma nānānaganivāsinaḥ
 koṭyagraśa ime prāptā vānarās tava kiṃkarāḥ
nideśavartinaḥ sarve sarve guruhite ratāḥ
 abhipretam anuṣṭhātuṃ tava śakṣyanty ariṃdama
yan manyase naravyāghra prāptakālaṃ tad ucyatām
 tat sainyaṃ tvadvaśe yuktam ājñāpayitum arhasi
kāmam eṣām idaṃ kāryaṃ viditaṃ mama tattvataḥ
 tathāpi tu yathā tattvam ājñāpayitum arhasi
tathā bruvāṇaṃ sugrīvaṃ rāmo daśarathātmajaḥ
 bāhubhyāṃ saṃpariṣvajya idaṃ vacanam abravīt
jñāyatāṃ saumya vaidehī yadi jīvati vā na vā
 sa ca deśo mahāprājña yasmin vasati rāvaṇaḥ
adhigamya ca vaidehīṃ nilayaṃ rāvaṇasya ca
 prāptakālaṃ vidhāsyāmi tasmin kāle saha tvayā
nāham asmin prabhuḥ kārye vānareśa na lakṣmaṇaḥ
 tvam asya hetuḥ kāryasya prabhuś ca plavageśvara
tvam evājñāpaya vibho mama kāryaviniścayam
 tvaṃ hi jānāsi yat kāryaṃ mama vīra na saṃśayaḥ
suhṛddvitīyo vikrāntaḥ prājñaḥ kālaviśeṣavit
 bhavān asmaddhite yuktaḥ sukṛtārtho 'rthavittamaḥ
evam uktas tu sugrīvo vinataṃ nāma yūthapam
 abravīd rāma sāmnidhye lakṣmaṇasya ca dhīmataḥ
 śailābhaṃ meghanirghoṣam ūrjitaṃ plavageśvaram
somasūryātmajaiḥ sārdhaṃ vānarair vānarottama
 deśakālanayair yuktaḥ kāryākāryaviniścaye
vṛtaḥ śatasahasreṇa vānarāṇāṃ tarasvinām
 adhigaccha diśaṃ pūrvāṃ saśailavanakānanām
tatra sītāṃ ca vaidehīṃ nilayaṃ rāvaṇasya ca
 mārgadhvaṃ giridurgeṣu vaneṣu ca nadīṣu ca
nadīṃ bhāgīrathīṃ ramyāṃ sarayūṃ kauśikīṃ tathā
 kālindīṃ yamunāṃ ramyāṃ yāmunaṃ ca mahāgirim
sarasvatīṃ ca sindhuṃ ca śoṇaṃ maṇinibhodakam
 mahīṃ kālamahīṃ caiva śailakānanaśobhitām
brahmamālān videhāṃś ca mālavān kāśikosalān
 māgadhāṃś ca mahāgrāmān puṇḍrān vaṅgāṃs tathaiva ca
pattanaṃ kośakārāṇāṃ bhūmiṃ ca rajatākarām
 sarvam etad vicetavyaṃ mṛgayadbhir tatas tataḥ
rāmasya dayitāṃ bhāryāṃ sītāṃ daśarataḥ snuṣām
 samudram avagāḍhāṃś ca parvatān pattanāni ca
mandarasya ca ye koṭiṃ saṃśritāḥ ke cid āyatām
 karṇaprāvaraṇāś caiva tathā cāpy oṣṭhakarṇakāḥ
ghorā lohamukhāś caiva javanāś caikapādakāḥ
 akṣayā balavantaś ca puruṣāḥ puruṣādakāḥ
kirātāḥ karṇacūḍāś ca hemāṅgāḥ priyadarśanāḥ
 āmamīnāśanās tatra kirātā dvīpavāsinaḥ
antarjalacarā ghorā naravyāghrā iti śrutāḥ
 eteṣām ālayāḥ sarve viceyāḥ kānanaukasaḥ
giribhir ye ca gamyante plavanena plavena ca
 ratnavantaṃ yavadvīpaṃ saptarājyopaśobhitam
suvarṇarūpyakaṃ caiva suvarṇākaramaṇḍitam
 yavadvīpam atikramya śiśiro nāma parvataḥ
divaṃ spṛśati śṛṅgeṇa devadānavasevitaḥ
 eteṣāṃ giridurgeṣu pratāpeṣu vaneṣu ca
rāvaṇaḥ saha vaidehyā mārgitavyas tatas tataḥ
 tataḥ samudradvīpāṃś ca subhīmān draṣṭum arhatha
tatrāsurā mahākāyāś chāyāṃ gṛhṇanti nityaśaḥ
 brahmaṇā samanujñātā dīrghakālaṃ bubhukṣitāḥ
taṃ kālameghapratimaṃ mahoraganiṣevitam
 abhigamya mahānādaṃ tīrthenaiva mahodadhim
tato raktajalaṃ bhīmaṃ lohitaṃ nāma sāgaram
 gatā drakṣyatha tāṃ caiva bṛhatīṃ kūṭaśālmalīm
gṛhaṃ ca vainateyasya nānāratnavibhūṣitam
 tatra kailāsasaṃkāśaṃ vihitaṃ viśvakarmaṇā
tatra śailanibhā bhīmā mandehā nāma rākṣasāḥ
 śailaśṛṅgeṣu lambante nānārūpā bhayāvahāḥ
te patanti jale nityaṃ sūryasyodayanaṃ prati
 abhitaptāś ca sūryeṇa lambante sma punaḥ punaḥ
tataḥ pāṇḍurameghābhaṃ kṣīraudaṃ nāma sāgaram
 gatā drakṣyatha durdharṣā mukhā hāram ivormibhiḥ
tasya madhye mahāśveta ṛṣabho nāma parvataḥ
 divyagandhaiḥ kusumitai rajataiś ca nagair vṛtaḥ
saraś ca rājataiḥ padmair jvalitair hemakesaraiḥ
 nāmnā sudarśanaṃ nāma rājahaṃsaiḥ samākulam
vibudhāś cāraṇā yakṣāḥ kiṃnarāḥ sāpsarogaṇāḥ
 hṛṣṭāḥ samabhigacchanti nalinīṃ tāṃ riraṃsavaḥ
kṣīrodaṃ samatikramya tato drakṣyatha vānarāḥ
 jalodaṃ sāgaraśreṣṭhaṃ sarvabhūtabhayāvaham
tatra tat kopajaṃ tejaḥ kṛtaṃ hayamukhaṃ mahat
 asyāhus tan mahāvegam odanaṃ sacarācaram
tatra vikrośatāṃ nādo bhūtānāṃ sāgaraukasām
 śrūyate cāsamarthānāṃ dṛṣṭvā tad vaḍavāmukham
svādūdasyottare deśe yojanāni trayodaśa
 jātarūpaśilo nāma mahān kanakaparvataḥ
āsīnaṃ parvatasyāgre sarvabhūtanamaskṛtam
 sahasraśirasaṃ devam anantaṃ nīlavāsasaṃ
triśirāḥ kāñcanaḥ ketus tālas tasya mahātmanaḥ
 sthāpitaḥ parvatasyāgre virājati savedikaḥ
pūrvasyāṃ diśi nirmāṇaṃ kṛtaṃ tat tridaśeśvaraiḥ
 tataḥ paraṃ hemamayaḥ śrīmān udayaparvataḥ
tasya koṭir divaṃ spṛṣṭvā śatayojanam āyatā
 jātarūpamayī divyā virājati savedikā
sālais tālais tamālaiś ca karṇikāraiś ca puṣpitaiḥ
 jātarūpamayair divyaiḥ śobhate sūryasaṃnibhaiḥ
tatra yojanavistāram ucchritaṃ daśayojanam
 śṛṅgaṃ saumanasaṃ nāma jātarūpamayaṃ dhruvam
tatra pūrvaṃ padaṃ kṛtvā purā viṣṇus trivikrame
 dvitīyaṃ śikharaṃ meroś cakāra puruṣottamaḥ
uttareṇa parikramya jambūdvīpaṃ divākaraḥ
 dṛśyo bhavati bhūyiṣṭhaṃ śikharaṃ tan mahocchrayam
tatra vaikhānasā nāma vālakhilyā maharṣayaḥ
 prakāśamānā dṛśyante sūryavarṇās tapasvinaḥ
ayaṃ sudarśano dvīpaḥ puro yasya prakāśate
 yasmiṃs tejaś ca cakṣuś ca sarvaprānabhṛtām api
śailasya tasya kuñjeṣu kandareṣu vaneṣu ca
 rāvaṇaḥ saha vaidehyā mārgitavyas tatas tataḥ
kāñcanasya ca śailasya sūryasya ca mahātmanaḥ
 āviṣṭā tejasā saṃdhyā pūrvā raktā prakāśate
tataḥ paramagamyā syād dik pūrvā tridaśāvṛtā
 rahitā candrasūryābhyām adṛśyā timirāvṛtā
śaileṣu teṣu sarveṣu kandareṣu vaneṣu ca
 ya ca noktā mayā deśā viceyā teṣu jānakī
etāvad vānaraiḥ śakyaṃ gantuṃ vānarapuṃgavāḥ
 abhāskaram amaryādaṃ na jānīmas tataḥ param
adhigamya tu vaidehīṃ nilayaṃ rāvaṇasya ca
 māse pūrṇe nivartadhvam udayaṃ prāpya parvatam
ūrdhvaṃ māsān na vastavyaṃ vasan vadhyo bhaven mama
 siddhārthāḥ saṃnivartadhvam adhigamya ca maithilīm
mahendrakāntāṃ vanaṣaṇḍa maṇḍitāṃ; diśaṃ caritvā nipuṇena vānarāḥ
 avāpya sītāṃ raghuvaṃśajapriyāṃ; tato nivṛttāḥ sukhito bhaviṣyatha
