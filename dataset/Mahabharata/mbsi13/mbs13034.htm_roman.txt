ete hi somarājāna īśvarāḥ sukhaduḥkhayoḥ
ete bhogair alaṃkārair anyaiś caiva kim icchakaiḥ
      sadā pūjyā namaḥ kāryā rakṣyāś ca pitṛvan nṛpaiḥ
      ato rāṣṭrasya śāntir hi bhūtānām iva vāsavāt
jāyatāṃ brahma varcasvī rāṣṭre vai brāhmaṇaḥ śuciḥ
      mahārathaś ca rājanya eṣṭavyaḥ śatrutāpanaḥ
brāhmaṇaṃ jātisaṃpannaṃ dharmajñaṃ saṃśitavratam
      vāsayeta gṛhe rājan na tasmāt param asti vai
brāhmaṇebhyo havir dattaṃ pratigṛhṇanti devatāḥ
      pitaraḥ sarvabhūtānāṃ naitebhyo vidyate param
ādityaś candramā vāyur bhūmir āpo 'mbaraṃ diśaḥ
      sarve brāhmaṇam āviśya sadānnam upabhuñjate
na tasyāśnanti pitaro yasya viprā na bhuñjate
      devāś cāpy asya nāśnanti pāpasya brāhmaṇa dviṣaḥ
brāhmaṇeṣu tu tuṣṭeṣu prīyante pitaraḥ sadā
      tathaiva devatā rājan nātra kāryā vicāraṇā
tathaiva te 'pi prīyante yeṣāṃ bhavati tad dhaviḥ
      na ca pretya vinaśyanti gacchanti paramāṃ gatim
yena yenaiva haviṣā brāhmaṇāṃs tarpayen naraḥ
     tena tenaiva prīyante pitaro devatās tathā
brāhmaṇād eva tad bhūtaṃ prabhavanti yataḥ prajāḥ
     yataś cāyaṃ prabhavati pretya yatra ca gacchati
vedaiṣa mārgaṃ svargasya tathaiva narakasya ca
     āgatānāgate cobhe brāhmaṇo dvipadāṃ varaḥ
     brāhmaṇo bharataśreṣṭha svadharmaṃ veda medhayā
ye cainam anuvartante te na yānti parābhavam
     na te pretya vinaśyanti gacchanti na parābhavam
ye brāhmaṇa mukhāt prāptaṃ pratigṛhṇanti vai vacaḥ
     kṛtātmāno mahātmānas te na yānti parābhavam
kṣatriyāṇāṃ pratapatāṃ tejasā ca balena ca
     brāhmaṇeṣv eva śāmyanti tejāṃsi ca balāni ca
bhṛgavo 'jayaṃs tālajaṅghān nīpān aṅgiraso 'jayan
     bharadvājo vaitahavyān ailāṃś ca bharatarṣabha
citrāyudhāṃś cāpy ajayann ete kṛṣṇājinadhvajāḥ
     prakṣipyātha ca kumbhān vai pāragāminam ārabhet
yat kiṃ cit kathyate loke śrūyate paśyate 'pi vā
     sarvaṃ tad brāhmaṇeṣv eva gūḍho 'gnir iva dāruṣu
atrāpy udāharantīmam itihāsaṃ purātanam
     saṃvādaṃ vāsudevasya pṛthvyāś ca bharatarṣabha
[vāsudeva]
     mātaraṃ sarvabhūtānāṃ pṛcche tvā saṃśayaṃ śubhe
     kena svit karmaṇā pāpaṃ vyapohati naro gṛhī
[pṛthivī]
     brāhmaṇān eva seveta pavitraṃ hy etad uttamam
     brāhmaṇān sevamānasya rajaḥ sarvaṃ praṇaśyati
ato bhūtir ataḥ kīrtir ato buddhiḥ prajāyate
     apareṣāṃ pareṣāṃ ca parebhyaś caiva ye pare
brāhmaṇā yaṃ praśaṃsanti puruṣaḥ sa pravardhate
     atha yo brāhmaṇākruṣṭaḥ parābhavati so 'cirāt
yathā mahārṇave kṣipta āmaloṣṭo vinaśyati
     tathā duścaritaṃ karma parābhāvāya kalpate
paśya candre kṛtaṃ lakṣma samudre lavaṇodakam
     tathā bhaga sahasreṇa mahendraṃ paricihnitam
teṣām eva prabhāvena sahasranayano hy asau
     śatakratuḥ samabhavat paśya mādhava yādṛśam
icchan bhūtiṃ ca kīrtiṃ ca lokāṃś ca madhusūdana
     brāhmaṇānumate tiṣṭhet puruṣaḥ śucir ātmavān
ity etad vacanaṃ śrutvā medinyā madhusūdanaḥ
     sādhu sādhv ity athety uktvā medinīṃ pratyapūjayat
etāṃ śrutvopamāṃ pārtha prayato brāhmaṇarṣabhān
     satataṃ pūjayethās tvaṃ tataḥ śreyo 'bhipatsyase
