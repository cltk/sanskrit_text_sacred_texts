[dhṛ]
      adharmeṇa hataṃ dṛṣṭā rājānaṃ mādhavottamaḥ
      kim abravīt tadā sūta baladevo mahābalaḥ
gadāyuddhaviśeṣajño gadāyuddhaviśāradaḥ
      kṛtavān rauhiṇeyo yat tan mamācakṣva saṃjaya
[s]
      śirasy abhihataṃ dṛṣṭvā bhīmasenena te sutam
      rāmaḥ praharatāṃ śreṣṭhaś cukrodha balavad balī
tato madhye narendrāṇām ūrdhvabāhur halāyudhaḥ
      kurvan ārtasvaraṃ ghoraṃ dhig dhig bhīmety uvāca ha
aho dhog yad adho nābheḥ prahṛtaṃ śuddhavikrame
      naitad dṛṣṭvaṃ gadāyuddhe kṛtavān yad vṛkodaraḥ
adho nābhyā na hantavyam iti śāstrasya niścayaḥ
      ayaṃ tv aśāstravin mūḍhaḥ svacchandāt saṃpravartate
tasya tat tad bruvāṇasya roṣaḥ samabhavan mahān
      tato lāṅgalam udyamya bhīmam abhyadravad balī
tasyordhva bāhoḥ sadṛśaṃ rūpam āsīn mahātmanaḥ
      bahudhātuvicitrasya śvetasyeva mahāgireḥ
tam utpatantaṃ jagrāha keśavo vinayānataḥ
      bāhubhyāṃ pīnavṛttābhyāṃ prayatnād balavad balī
sitāsitau yaduvarau śuśubhāte 'dhikaṃ tataḥ
     nabhogatau yathā rājaṃś candrasūryau dinakṣaye
uvāca cainaṃ saṃrabdhaṃ śamayann iva keśavaḥ
     ātmavṛddhir mitra vṛddhir mitra mitrodayas tathā
     viparītaṃ dviṣatsv etat ṣaḍ vidhā vṛddhir ātmanaḥ
ātmany api ca mitreṣu viparītaṃ yadā bhavet
     tadā vidyān mano jyānim āśu śānti karo bhavet
asmākaṃ sahajaṃ mitraṃ pāṇḍavāḥ śuddhapauruṣāḥ
     svakāḥ pitṛṣvasuḥ putrās te parair nikṛtā bhṛśam
pratijñā pāraṇaṃ dharmaḥ kṣatriyasyeti vettha ha
     suyodhanasya gadayā bhaṅktāsmy ūrū mahāhave
     iti pūrvaṃ pratijñātaṃ bhīmena hi sabhā tale
maitreyeṇābhiśaptaś ca pūrvam eva maharṣiṇā
     ūrū bhetsyati te bhīmo gadayeti paraṃtapa
     ato doṣaṃ na paśyāmi mā krudhas tvaṃ pralambahan
yaunair hārdairś ca saṃbandhaiḥ saṃbaddhā smeha pāṇḍavaiḥ
     teṣāṃ vṛddhyābhivṛddhir no mā krudhaḥ puruṣarṣabha
[rāma]
     dharmaḥ sucaritaḥ sadbhiḥ saha dvābhyāṃ niyacchati
     arthaś cātyartha lubdhasya kāmaś cātiprasaṅginaḥ
dharmārthau dharmakāmau ca kāmārthau cāpy apīḍayan
     dharmārthakāmān yo 'bhyeti so 'tyantaṃ sukham aśnute
tad idaṃ vyākulaṃ sarvaṃ kṛtaṃ dharmasya pīḍanāt
     bhīmasenena govinda kāmaṃ tvaṃ tu yathāttha mām
[vā]
     aroṣaṇo hi dharmātmā satataṃ dharmavatsalaḥ
     bhavān prakhyāyate loke tasmāt saṃśāmya mā krudhaḥ
prāptaṃ kaliyugaṃ viddhi pratijñāṃ prāṇḍavasya ca
     ānṛṇyaṃ yātu vairasya pratijñāyāś ca pāṇḍavaḥ
[s]
     dharmac chalam api śrutvā keśavāt sā viśāṃ pate
     naiva prītamanā rāmo vacanaṃ prāha saṃsadi
hatvādharmeṇa rājānaṃ dharmātmānaṃ suyodhanam
     jihmayodhīti loke 'smin khyātiṃ yāsyati pāṇḍavaḥ
duryodhano 'pi dharmātmā gatiṃ yāsyati śāśvatīm
     ṛju yodhī hato rājā dhārtarāṣṭro narādhipaḥ
yuddhadīkṣāṃ praviśyājau raṇayajñaṃ vitatya ca
     hutvātmānam amitrāgnau prāpa cāvabhṛthaṃ yaśaḥ
ity uktvā ratham āsthāya rauhiṇeyaḥ pratāpavān
     śvetābhraśikharākāraḥ prayayau dvārakāṃ prati
pāñcālāś ca savārṣṇeyāḥ pāṇḍavāś ca viśāṃ pate
     rāme dvāravatīṃ yāte nātipramanaso 'bhavan
tato yudhiṣṭhiraṃ dīnaṃ cintāparam adhomukham
     śokopahatasaṃkalpaṃ vāsudevo 'bravīd idam
dharmarāja kimarthaṃ tvam adharmam anumanyase
     hatabandhor yad etasya patitasya vicetasaḥ
duryodhanasya bhīmena mṛdyamānaṃ śiraḥ padā
     upaprekṣasi kasmāt tvaṃ dharmajñaḥ san narādhipa
[y]
     na mamaita priyaṃ kṛṣṇa yad rājānaṃ vṛkodaraḥ
     padā mūrdhny aspṛśat krodhān na ca hṛṣye kulakṣaye
nikṛtyā nikṛtā nityaṃ dhṛtarāṣṭra sutair vayam
     bahūni paruṣāṇy uktvā vanaṃ prasthāpitāḥ sma ha
bhīmasenasya tadduḥkham atīva hṛdi vartate
     iti saṃcintya vārṣṇeya mayaitat samupekṣitam
tasmād dhatvākṛta prajñaṃ lubdhaṃ kāmavaśānugam
     labhatāṃ pāṇḍavaḥ kāmaṃ dharme 'dharme 'pi vā kṛte
[s]
     ity ukte dharmarājena vāsudevo 'bravīd idam
     kāmam astv evam iti vai kṛcchrād yadukulodvahaḥ
ity ukto vāsudevena bhīma priyahitaiṣiṇā
     anvamodata tat sarvaṃ yad bhīmena kṛtaṃ yudhi
bhīmaseno 'pi hatvājau tava putram amarṣaṇaḥ
     abhivādyāgrataḥ sthitvā saṃprahṛṣṭaḥ kṛtāñjaliḥ
provāca sumahātejā dharmarājaṃ yudhiṣṭhiram
     harṣād utphullanayano jitakāśī viśāṃ pate
tavādya pṛthivī rājan kṣemā nihatakaṇṭakā
     tāṃ praśādhi mahārāja svadharmam anupālayan
yas tu kartāsya vairasya nikṛtyā nikṛtipriyaḥ
     so 'yaṃ vinihataḥ śete pṛthivyāṃ pṛthivīpate
duḥśāsanaprabhṛtayaḥ sarve te cogravādinaḥ
     rādheyaḥ śakuniś cāpi nihatās tava śatravaḥ
seyaṃ ratnasamākīrṇā mahī savanaparvatā
     upāvṛttā mahārāja tvām adya nihatadviṣam
[y]
     gataṃ vairasya nidhanaṃ hato rājā suyodhanaḥ
     kṛṣṇasya matam āsthāya vijiteyaṃ vasuṃdharā
diṣṭyā gatas tvam ānṛṇyaṃ mātuḥ kopasya cobhayoḥ
     diṣṭyā jayasi durdharṣaṃ diṣṭyā śatrur nipātitaḥ
