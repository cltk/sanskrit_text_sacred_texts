[vai]
      evam uktāḥ prayātās te pāṇḍavā janamejaya
      rājñā dakṣiṇapāñcālān drupadenābhirakṣitān
tatas te taṃ mahātmānaṃ śuddhātmānam akalmaṣam
      dadṛśuḥ pāṇḍavā rājan pathi dvaipāyanaṃ tadā
tasmai yathāvat satkāraṃ kṛtvā tena ca sāntvitāḥ
      kathānte cābhyanujñātāḥ prayayur drupada kṣayam
paśyanto ramaṇīyāni vanāni ca sarāṃsi ca
      tatra tatra vasantaś ca śanair jagmur mahārathāḥ
svādhyāyavantaḥ śucayo madhurāḥ priyavādinaḥ
      ānupūrvyeṇa saṃprāptāḥ pāñcālān kurunandanāḥ
te tu dṛṣṭvā puraṃ tac ca skandhāvāraṃ ca pāṇḍavāḥ
      kumbhakārasya śālāyāṃ niveśaṃ cakrire tadā
tatra bhaikṣaṃ samājahrur brāhmīṃ vṛttiṃ samāśritāḥ
      tāṃś ca prāptāṃs tadā vīrāñ jajñire na narāḥ kva cit
yajñasenasya kāmas tu pāṇḍavāya kirīṭine
      kṛṣṇāṃ dadyām iti sadā na caitad vivṛṇoti saḥ
so 'nveṣamāṇaḥ kaunteyān pāñcālyo janamejaya
      dṛḍhaṃ dhanur anāyamyaṃ kārayām āsa bhārata
yantraṃ vaihāyasaṃ cāpi kārayām āsa kṛtrimam
     tena yantreṇa sahitaṃ rājā lakṣyaṃ ca kāñcanam
[drupada]
     idaṃ sajyaṃ dhanuḥ kṛtvā sajyenānena sāyakaiḥ
     atītya lakṣyaṃ yo veddhā sa labdhā mat sutām iti
[vai]
     iti sa drupado rājā sarvataḥ samaghoṣayat
     tac chrutvā pārthivāḥ sarve samīyus tatra bhārata
ṛṣayaś ca mahātmānaḥ svayaṃvaradidṛkṣayā
     duryodhana purogāś ca sakarṇāḥ kuravo nṛpa
brāhmaṇāś ca mahābhāgā deśebhyaḥ samupāgaman
     te 'bhyarcitā rājagaṇā drupadena mahātmanā
tataḥ paurajanāḥ sarve sāgaroddhūta niḥsvanāḥ
     śiśumāra puraṃ prāpya nyaviśaṃs te ca pārthivāḥ
prāguttareṇa nagarād bhūmibhāge same śubhe
     samājavāṭaḥ śuśubhe bhavanaiḥ sarvatovṛtaḥ
prākāraparikhopeto dvāratoraṇa maṇḍitaḥ
     vitānena vicitreṇa sarvataḥ samavastṛtaḥ
tūryaughaśatasaṃkīrṇaḥ parārdhyāguru dhūpitaḥ
     candanodakasiktaś ca mālyadāmaiś ca śobhitaḥ
kailāsaśikharaprakhyair nabhastalavilekhibhiḥ
     sarvataḥ saṃvṛtair naddhaḥ prāsādaiḥ sukṛtocchritaiḥ
suvarṇajālasaṃvītair maṇikuṭṭima bhūṣitaiḥ
     sukhārohaṇa sopānair mahāsanaparicchadaiḥ
agrāmyasamavacchannair agurūttamavāsitaiḥ
     haṃsāccha varṇair bahubhir āyojanasugandhibhiḥ
asaṃbādha śatadvāraiḥ śayanāsanaśobhitaiḥ
     bahudhātupinaddhāṅgair himavacchikharair iva
tatra nānāprakāreṣu vimāneṣu svalaṃkṛtāḥ
     spardhamānās tadānyonyaṃ niṣeduḥ sarvapārthivāḥ
tatropaviṣṭān dadṛśur mahāsattvaparākramān
     rājasiṃhān mahābhāgān kṛṣṇāguru vibhūṣitān
mahāprasādān brahmaṇyān svarāṣṭra parirakṣiṇaḥ
     priyān sarvasya lokasya sukṛtaiḥ karmabhiḥ śubhaiḥ
mañceṣu ca parārdhyeṣu paurajānapadā janāḥ
     kṛṣṇā darśanatuṣṭy arthaṃ sarvataḥ samupāviśan
brāhmaṇais te ca sahitāḥ pāṇḍavāḥ samupāviśan
     ṛddhiṃ pāñcālarājasya paśyantas tām anuttamām
tataḥ samājo vavṛdhe sa rājan divasān bahūn
     ratnapradāna bahulaḥ śobhito naṭanartakaiḥ
vartamāne samāje tu ramaṇīye 'hni ṣoḍaśe
     āplutāṅgī suvasanā sarvābharaṇabhūṣitā
vīra kāṃsyam upādāya kāñcanaṃ samalaṃkṛtam
     avatīrṇā tato raṅgaṃ draupadī bharatarṣabha
purohitaḥ somakānāṃ mantravid brāhmaṇaḥ śuciḥ
     paristīrya juhāvāgnim ājyena vidhinā tadā
sa tarpayitvā jvalanaṃ brāhmaṇān svasti vācya ca
     vārayām āsa sarvāṇi vāditrāṇi samantataḥ
niḥśabde tu kṛte tasmin dhṛṣṭadyumno viśāṃ pate
     raṅgamadhyagatas tatra meghagambhīrayā girā
     vākyam uccair jagādedaṃ ślakṣṇam arthavad uttamam
idaṃ dhanur lakṣyam ime ca bāṇāḥ; śṛṇvantu me pārthivāḥ sarva eva
     yantrac chidreṇābhyatikramya lakṣyaṃ; samarpayadhvaṃ khagamair daśārdhaiḥ
etat kartā karma suduṣkaraṃ; yaḥ kulena rūpeṇa balena yuktaḥ
     tasyādya bhāryā bhaginī mameyaṃ; kṛṣṇā bhavitrī na mṛṣā bravīmi
tān evam uktvā drupadasya putraḥ; paścād idaṃ draupadīm abhyuvāca
     nāmnā ca gotreṇa ca karmaṇā ca; saṃkīrtayaṃs tān nṛpatīn sametān
