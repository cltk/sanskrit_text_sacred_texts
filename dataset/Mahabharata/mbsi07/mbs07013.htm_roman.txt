[s]
      tataḥ sa pāṇḍavānīke janayaṃs tumulaṃ mahat
      vyacarat pāṇḍavān droṇo dahan kakṣam ivānalaḥ
nirdahantam anīkāni sākṣād agnim ivotthitam
      dṛṣṭvā rukmarathaṃ yuddhe samakampanta sṛñjayāḥ
pratataṃ cāsyamānasya dhanuṣo 'syāśu kāriṇaḥ
      jyāghoṣaḥ śrūyate 'tyarthaṃ visphūrjitam ivāśaneḥ
rathinaḥ sādinaś caiva nāgān aśvān padātinaḥ
      raudrā hastavatā muktāḥ pramathnanti sma sāyakāḥ
nānadyamānaḥ parjanyaḥ sānilaḥ śuci saṃkṣaye
      aśmavarṣam ivāvarṣat pareṣām āvahad bhayam
vyacarat sa tadā rājan senāṃ vikṣobhayan prabhuḥ
      vardhayām āsa saṃtrāsaṃ śātravāṇām amānuṣam
tasya vidyud ivābhreṣu cāpaṃ hemapariṣkṛtam
      bhramad rathāmbude tasmin dṛśyate sma punaḥ punaḥ
sa vīraḥ satyavān prājño dharmanityaḥ sudāruṇaḥ
      yugāntakāle yanteva raudrāṃ prāskandayan nadīm
amarṣavegaprabhavāṃ kravyādagaṇasaṃkulām
      balaughaiḥ sarvataḥ pūrṇāṃ vīra vṛkṣāpahāriṇīm
śoṇitodāṃ rathāvartāṃ hastyaśvakṛtarodhasam
     kavacoḍupa saṃyuktāṃ māṃsapaṅka samākulām
modo majjāsthi sikatām uṣṇīṣa varaphenilām
     saṃgrāmajaladāpūrṇāṃ prāsamatsyasamākulām
naranāgāśvasaṃbhūtāṃ śaravegaughavāhinīm
     śarīradāru śṛṅgāṭāṃ bhujanāgasamākulām
uttamāṅgopala talāṃ nistriṃśajhaṣasevitām
     rathanāgahradopetāṃ nānābharaṇanīrajām
mahārathaśatāvartāṃ bhūmireṇūrmi mālinīm
     mahāvīryavatāṃ saṃkhye sutarāṃ bhīru dustarām
śūra vyālasamākīrṇāṃ prāṇivāṇija sevitām
     chinnac chatramahāhaṃsāṃ mukuṭāṇḍaja saṃkulām
cakrakūrmāṃ gadā nakrāṃ śarakṣudra jhaṣākulām
     baḍa gṛdhrasṛgālānāṃ ghorasaṃghair niṣevitām
nihatān prāṇinaḥ saṃkhye droṇena balinā śaraiḥ
     vahantīṃ pitṛlokāya śataśo rājasattama
śarīraśatasaṃbādhāṃ keśaśaivalaśādvalām
     nadīṃ prāvartayad rājan bhīrūṇāṃ bhayavardhinīm
taṃ jayantam anīkāni tāni tāny eva bhārata
     sarato 'bhyadravan droṇaṃ yudhiṣṭhirapurogamāḥ
tān abhidravataḥ śūrāṃs tāvakā dṛḍhakārmukāḥ
     sarvataḥ pratyagṛhṇanta tad abhūl lomaharṣaṇam
śatam āyus tu śakuniḥ sahadevaṃ samādravat
     sa niyantṛdhvajarathaṃ vivyādha niśitaiḥ śaraiḥ
tasya mādrī sutaḥ ketuṃ dhanuḥ sūtaṃ hayān api
     nātikruddhaḥ śaraiś chittvā ṣaṣṭyā vivyādha mātulam
saubalas tu gadāṃ gṛhya pracaskanda rathottamāt
     sa tasya gadayā rājan rathāt sūtam apātayat
tatas tau virathau rājan gadāhastau mahābalau
     cikrīḍatū raṇe śūrau sa śṛṅgāv iva parvatau
droṇaḥ pāñcālarājānaṃ viddhvā daśabhir āśugaiḥ
     bahubhis tena cābhyastas taṃ vivyādha śatādhikaiḥ
viviṃśatiṃ bhīmaseno viṃśatyā niśitaiḥ śaraiḥ
     viddhvā nākampayad vīras tad adbhutam ivābhavat
viviṃśatis tu sahasā vyaśva ketuśarāsanam
     bīmaṃ cakre mahārāja tataḥ sainyānya pūjayan
sa tan na mamṛṣe vīraḥ śatror vijayam āhave
     tato 'sya gadayā dāntān hayān sarvān apātayat
śalyas tu nakulaṃ vīraḥ svasrīyaṃ priyam ātmanaḥ
     vivyādha prahasan bāṇair lāḍayan kopayann iva
tasyāśvān ātapatraṃ ca dhvajaṃ sūtam atho dhanuḥ
     nipātya nakulaḥ saṃkhye śaṅkhaṃ dadhmau pratāpavān
dhṛṣṭaketuḥ kṛpenāstāṃś chittvā bahuvidhāñ śarān
     kṛpaṃ vivyādha saptatyā lakṣma cāsyāharat tribhiḥ
taṃ kṛpaḥ śaravarṣeṇa mahatā samavākirat
     nivārya ca raṇe vipro dhṛṣṭaketum ayodhayat
sātyakiḥ kṛtavarmāṇaṃ nārācena stanāntare
     viddhvā vivyādha saptatyā punar anyaiḥ smayann iva
sapta saptatibhir bhojas taṃ viddhvā niśitaiḥ śaraiḥ
     nākampayata śaineyaṃ śīghro vāyur ivācalam
senāpatiḥ suśarmāṇaṃ śīghraṃ marmasv atāḍayat
     sa cāpi taṃ tomareṇa jatru deśe atāḍayat
vaikartanaṃ tu samare virāṭaḥ pratyavārayat
     saha matsyair mahāvīryais tad adbhutam ivābhavat
tat pauruṣam abhūt tatra sūtaputrasya dāruṇam
     yat sainyaṃ vārayām āsa śaraiḥ saṃnataparvabhiḥ
drupadas tu svayaṃ rājā bhagadattena saṃgataḥ
     tayor yuddhaṃ mahārāja citrarūpam ivābhavat
     bhūtānāṃ trāsajananaṃ cakrāte 'straviśāradau
bhūriśravā raṇe rājan yājñaseniṃ mahāratham
     mahatā sāyakaughena chādayām āsa vīryavān
śikhaṇḍī tu tataḥ kruddhaḥ saumadattiṃ viśāṃ pate
     navatyā sāyakānāṃ tu kampayām āsa bhārata
rākṣasau bhīmakarmāṇau haiḍimbālambusāv ubhau
     cakrāte 'tyadbhutaṃ yuddhaṃ parasparavadhaiṣiṇau
māyā śatasṛjau dṛptau māyābhir itaretaram
     antarhitau ceratus tau bhṛśaṃ vismayakāriṇau
cekitāno 'nuvindena yuyudhe tv atibhairavam
     yathā devāsure yuddhe balaśakrau mahābalau
lakṣmaṇaḥ kṣatradevena vimardam akarod bhṛśam
     yathā viṣṇuḥ purā rājan hiraṇyākṣeṇa saṃyuge
tataḥ prajavitāśvena vidhivat kalpitena ca
     rathenābhyapatad rājan saubhadraṃ pauravo nadan
tato 'bhiyāya tvarito yuddhākāṅkṣī mahābalaḥ
     tena cakre mahad yuddham abhimanyur ariṃdamaḥ
pauravas tv atha saubhadraṃ śaravrātair avākirat
     tasyārjunir dhvajaṃ chatraṃ dhanuś corvyām apātayat
saubhadraḥ pauravaṃ tv anyair viddhvā saptabhir āśugaiḥ
     pañcabhis tasya vivyādha hayān sūtaṃ ca sāyakaiḥ
tataḥ saṃharṣayan senāṃ siṃhavad vinadan muhuḥ
     samādattārjunis tūrṇaṃ pauravānta karaṃ śaram
dvābhyāṃ śarābhyāṃ hārdikyaś cakarta sa śaraṃ dhanuḥ
     tad utsṛjya dhanuś chinnaṃ saubhadraḥ paravīrahā
     udbabarha sitaṃ khaḍgam ādadānaḥ śarāvaram
sa tenāneka tāreṇa carmaṇā kṛtahastavat
     bhrāntāsir acaran mārgān darśayan vīryam ātmanaḥ
bhrāmitaṃ punar udbhrāntam ādhūtaṃ punar ucchritam
     carma nistriṃśayo rājan nirviśeṣam adṛśyata
sa paurava rathasyeṣām āplutya sahasā nadan
     pauravaṃ ratham asthāya keśapakṣe parāmṛśat
jaghānāsya padā sūtam asināpātayad dhvajam
     vikṣobhyāmbho nidhiṃ tārkṣyas taṃ nāgam iva cākṣipat
tam ākalitakeśāntaṃ dadṛśuḥ sarvapārthivāḥ
     ukṣāṇam iva siṃhena pātyamānam acetanam
tam ārjunivaśaṃ prāptaṃ kṛṣyamāṇam anāthavat
     pauravaṃ patitaṃ dṛṣṭvā nāmṛṣyata jayadrathaḥ
sa barhiṇamahāvājaṃ kiṅkiṇīśatajālavat
     carma cādāya khaḍgaṃ ca nadna paryapatad rathāt
tataḥ saindhavam ālokya kārṣṇir utsṛjya pauravam
     utpapāta rathāt tūrṇaṃ śyenavan nipapāta ca
prāsapaṭṭiśanistriṃśāñ śatrubhiḥ saṃpraveritān
     cicchedāthāsinā kārṣṇiś carmaṇā saṃrurodha ca
sa darśayitvā sainyānāṃ svabāhulbalam ātmanaḥ
     tam udyamya mahākhaḍgaṃ carma cātha punar balī
vṛddhakṣatrasya dāyādaṃ pitur atyantavairiṇam
     sasārābhimukhaḥ śūraḥ śārdūla iva kuñjaram
tau parasparam āsādya khaḍgadanta nakhāyudhau
     hṛṣṭavat saṃprajahrāte vyāghrakesariṇāv iva
saṃpāteṣv abhipāteṣu nipāteṣv asi carmaṇoḥ
     na tayor antaraṃ kaś cid dadarśa narasiṃhayoḥ
avakṣepo 'si nirhrādaḥ śastrāntara nidarśanam
     bāhyāntara nipātaś ca nirviśeṣam adṛśyata
bāhyam ābhyantaraṃ caiva carantau mārgam uttamam
     dadṛśāte mahātmānau sa pakṣāv iva parvatau
tato vikṣipataḥ khaḍgaṃ saubhadrasya yaśasvinaḥ
     śarāvaraṇa pakṣānte prajahāra jayadrathaḥ
rukmapakṣāntare saktas tasmiṃś carmaṇi bhāsvare
     sindhurājabalodhūtaḥ so 'bhajyata mahān asiḥ
bhagnam ājñāya nistriṃśam avaplutya paḍāni ṣaṭ
     so 'dṛśyata nimeṣeṇa svarathaṃ punar āsthitaḥ
taṃ kārṣṇiṃ samarān muktam āsthitaṃ ratham uttamam
     sahitāḥ sarvarājānaḥ parivavruḥ samantataḥ
tataś carma ca khaḍgaṃ ca samutkṣipya mahābalaḥ
     nanādārjuna dāyādaḥ prekṣamāṇo jayadratham
sindhurājaṃ parityajya saubhadraḥ paravīrahā
     tāpayām āsa tat sainyaṃ bhuvanaṃ bhāskaro yathā
tasya sarvāyasīṃ śaktiṃ śalyaḥ kanakabhūṣaṇām
     cikṣepa samare ghorāṃ dīptām agniśikhām iva
tām avaplutya jagrāha sa kośaṃ cāradorasim
     vainateyo yathā kārṣṇiḥ patantam uragottamam
tasya lāghavam ājñāya sattaṃ cāmitatejasaḥ
     sahitāḥ sarvarājānaḥ siṃhanādam athānadan
tatas tām eva śalyasya saubhadraḥ paravīrahā
     mumoca bhujavīryeṇa vaiḍūrya vikṛtājirām
sā tasya ratham āsādya nirmuktabhujagopamā
     jaghāna sūtaṃ śalyasya rathāc cainam apātayat
tato virāṭadrupadau dhṛṣṭaketur yudhiṣṭhiraḥ
     sātyakiḥ kekayā bhīmo dhṛṣṭadyumna śikhaṇḍinau
     yamau ca draupadeyāś ca sādhu sādhv iti cukruśuḥ
bāṇaśabdāś ca vividhāḥ siṃhanādāś ca puṣkalāḥ
     prādurāsan harṣayantaḥ saubhadram apalāyinam
     tan nāmṛṣyanta putrās te śatror vijayalakṣaṇam
athainaṃ sahasā sarve samantān niśitaiḥ śaraiḥ
     abhyākiran mahārāja jaladā iva parvatam
teṣāṃ ca priyam anvicchan sūtasya ca parābhavāt
     ārtāyanir amitraghnaḥ kruddhaḥ saubhadramābhyayāt
