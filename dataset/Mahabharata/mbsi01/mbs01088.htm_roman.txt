[vas]
      pṛcchāmi tvāṃ vasu manā rauśadaśvir; yady asti loko divi mahyaṃ narendra
      yady antarikṣe prathito mahātman; kṣetrajñaṃ tvāṃ tasya dharmasya manye
[y]
      yad antarikṣaṃ pṛthivī diśaś ca; yat tejasā tapate bhānumāṃś ca
      lokās tāvanto divi saṃsthitā vai; te nāntavantaḥ pratipālayanti
[vas]
      tāṃs te dadāmi pata mā prapātaṃ; ye me lokās tava te vai bhavantu
      krīṇīṣvaināṃs tṛṇakenāpi rājan; pratigrahas te yadi samyak praduṣṭaḥ
[y]
      na mithyāhaṃ vikrayaṃ vai smarāmi; vṛthā gṛhītaṃ śiśukāc chaṅkamānaḥ
      kuryāṃ na caivākṛta pūrvam anyair; vivitsamānaḥ kim u tatra sādhu
[vas]
      tāṃs tvaṃ lokān pratipadyasva rājan; mayā dattān yadi neṣṭaḥ krayas te
      ahaṃ na tān vai pratigantā narendra; sarve lokās tava te vai bhavantu
[ṣibi]
      pṛcchāmi tvāṃ śibir auśīnaro 'haṃ; mamāpi lokā yadi santīha tāta
      yady antarikṣe yadi vā divi śritāḥ; kṣetrajñaṃ tvāṃ tasya dharmasya manye
[y]
      na tvaṃ vācā hṛdayenāpi vidvan; parīpsamānān nāvamaṃsthā narendra
      tenānantā divi lokāḥ śritās te; vidyudrūpāḥ svanavanto mahāntaḥ
[ṣ]
      tāṃs tvaṃ lokān pratipadyasva rājan; mayā dattān yadi neṣṭaḥ krayas te
      na cāhaṃ tān pratipatsyeha dattvā; yatra gatvā tvam upāsse ha lokān
[y]
      yathā tvam indra pratimaprabhāvas; te cāpy anantā naradeva lokāḥ
      tathādya loke na rame 'nyadatte; tasmāc chibe nābhinandāmi dāyam
[ā]
     na ced ekaikaśo rājaṁl lokān naḥ pratinandasi
     sarve pradāya bhavate gantāro narakaṃ vayam
[y]
     yad arhāya dadadhvaṃ tat santaḥ satyānṛśaṃsyataḥ
     ahaṃ tu nābhidhṛṣṇomi yatkṛtaṃ na mayā purā
[ā]
     kasyaite pratidṛśyante rathāḥ pañca hiraṇmayāḥ
     uccaiḥ santaḥ prakāśante jvalanto 'gniśikhā iva
[y]
     yuṣmān ete hi vakṣyanti rathāḥ pañca hiraṇmayāḥ
     uccaiḥ santaḥ prakāśante jvalanto 'gniśikhā iva
[ā]
     ātiṣṭhasva rathaṃ rājan vikramasva vihāyasā
     vayam apy anuyāsyāmo yadā kālo bhaviṣyati
[y]
     sarvair idānīṃ gantavyaṃ sahasvargajito vayam
     eṣa no virajāḥ panthā dṛśyate deva sadmanaḥ
[v]
     te 'dhiruhya rathān sarve prayātā nṛpasattamāḥ
     ākramanto divaṃ bhābhir dharmeṇāvṛtya rodasī
[ā]
     ahaṃ manye pūrvam eko 'smi gantā; sakhā cendraḥ sarvathā me mahātmā
     kasmād evaṃ śibir auśīnaro 'yam; eko 'tyagāt sarvavegena vāhān
[y]
     adadād deva yānāya yāvad vittam avindata
     uśīnarasya putro 'yaṃ tasmāc chreṣṭho hi naḥ śibiḥ
dānaṃ tapaḥ satyam athāpi dharmo hrīḥ; śrīḥ kṣamā saumya tathā titikṣā
     rājann etāny apratimasya rājñaḥ; śibeḥ sthitāny anṛśaṃsasya buddhyā
     evaṃvṛtto hrīniṣedhaś ca yasmāt; tasmāc chibir atyagād vai rathena
[v]
     athāṣṭakaḥ punar evānvapṛcchan; mātāmahaṃ kautukād indrakalpam
     pṛcchāmi tvāṃ nṛpate brūhi satyaṃ; kutaś ca kasyāsi sutaś ca kasya
     kṛtaṃ tvayā yad dhi na tasya kartā; loke tvadanyaḥ kṣatriyo brāhmaṇo vā
[y]
     yayātir asmi nahuṣasya putraḥ; pūroḥ pitā sārvabhaumas tv ihāsam
     guhyam arthaṃ māmakebhyo bravīmi; mātāmaho 'haṃ bhavatāṃ prakāśaḥ
sarvām imāṃ pṛthivīṃ nirjigāya; prasthe baddhvā hy adadaṃ brāhmaṇebhyaḥ
     medhyān aśvān ekaśaphān surūpāṃs; tadā devāḥ puṇyabhājo bhavanti
adām ahaṃ pṛthivīṃ brāhmaṇebhyaḥ; pūrṇām imām akhilāṃ vāhanasya
     gobhiḥ suvarṇena dhanaiś ca mukhyais; tatrāsan gāḥ śatam arbudāni
satyena me dyauś ca vasuṃdharā ca; tathaivāgnir jvalate mānuṣeṣu
     na me pṛthā vyāhṛtam eva vākyaṃ; satyaṃ hi santaḥ pratipūjayanti
     sarve ca devā munayaś ca lokāḥ; satyena pūjyā iti me manogatam
yo naḥ svargajitaḥ sarvān yathāvṛttaṃ nivedayet
     anasūyur dvijāgrebhyaḥ sa labhen naḥ salokatām
[v]
     evaṃ rājā sa mahātmā hy atīva; svair dauhitrais tārito 'mitrasāhaḥ
     tyaktvā mahīṃ paramodārakarmā; svargaṃ gataḥ karmabhir vyāpya pṛthvīm
