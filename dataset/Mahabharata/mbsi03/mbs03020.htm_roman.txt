[vā]
      evam uktas tu kaunteya sūtaputras tadā mṛdhe
      pradyumnam abravīc chlakṣṇaṃ madhuraṃ vākyam añjasā
na me bhayaṃ raukmiṇeya saṃgrāme yacchato hayān
      yuddhajñaś cāsmi vṛṣṇīnāṃ nātra kiṃ cid ato 'nyathā
āyuṣmann upadeśas tu sārathye vartatāṃ smṛtaḥ
      sarvārtheṣu rathī rakṣyas tvaṃ cāpi bhṛśapīḍitaḥ
tvaṃ hi śālva prayuktena patriṇābhihato bhṛśam
      kaśmalābhihato vīra tato 'ham apayātavān
sa tvaṃ sātvata mukhyādya labdhasaṃjño yadṛcchayā
      paśya me hayasāmyāne śikṣāṃ keśavanandana
dārukeṇāham utpanno yathāvac caiva śikṣitaḥ
      vītabhīḥ praviśāmy etāṃ śālvasya mahatīṃ camūm
evam uktvā tato vīra hayān saṃcodya saṃgare
      raśmibhiś ca samudyamya javenābhyapatat tadā
maṇḍalāni vicitrāṇi yamakānītarāṇi ca
      savyāni ca vicitrāṇi dakṣiṇāni ca sarvaśaḥ
pratodenāhatā rājan raśmibhiś ca samudyatāḥ
      utpatanta ivākāśaṃ vibabhus te hayottamāḥ
te hastalāghavopetaṃ vijñāya nṛpa dārukim
     dahyamānā iva tadā paspṛśuś caraṇair mahīm
so 'pasavyāṃ camūṃ tasya śālvasya bharatarṣabha
     cakāra nātiyatnena tad adbhutam ivābhavat
amṛṣyamāṇo 'pasavyaṃ pradyumnena sa saubharāṭ
     yantāram asya sahasā tribhir bāṇaiḥ samarpayat
dārukasya sutas taṃ tu bāṇavegam acintayan
     bhūya eva mahābāho prayayau hayasaṃmataḥ
tato bāṇān bahuvidhān punar eva sa saubharāṭ
     mumoca tanaye vīre mama rukmiṇinandane
tān aprāptāñ śitair bāṇaiś ciccheda paravīrahā
     raukmiṇeyaḥ smitaṃ kṛtvā darśayan hastalāghavam
chinnān dṛṣṭvā tu tān bāṇān pradyumnena sa saubharāṭ
     āsurīṃ dāruṇīṃ māyām āsthāya vyasṛjac charān
prayujyamānam ājñāya daiteyāstraṃ mahābalaḥ
     brahmāstreṇāntarā chittvā mumocānyān patatriṇaḥ
te tad astraṃ vidhūyāśu vivyadhū rudhirāśanāḥ
     śirasy urasi vaktreca sa mumoha papāta ca
tasmin nipatite kṣudre śālve bāṇaprapīḍite
     raukmiṇeyo 'paraṃ bāṇaṃ saṃdadhe śatrunāśanam
tam arcitaṃ sarvadāśārha pūgair; āśīrbhir arkajvalana prakāśam
     dṛṣṭvā śaraṃ jyām abhinīyamānaṃ; babhūva hāhākṛtam antarikṣam
tato devagaṇāḥ sarve sendrāḥ saha dhaneśvarāḥ
     nāradaṃ preṣayām āsuḥ śvasanaṃ ca mahābalam
tau raukmiṇeyam āgamya vaco 'brūtāṃ divaukasām
     naiṣa vadhyas tvayā vīra śālvarājaḥ kathaṃ cana
saṃharasva punar bāṇam avadhyo 'yaṃ tvayā raṇe
     etasya hi śarasyājau nāvadhyo 'sti pumān kva cit
mṛtyur asya mahābāho raṇe devakinandanaḥ
     kṛṣṇaḥ saṃkalpito dhātrā tan na mithyā bhaved iti
tataḥ paramasaṃhṛṣṭaḥ pradyumnaḥ śaram uttaram
     saṃjahāra dhanuḥśreṣṭhāt tūrṇe caiva nyaveśayat
tata utthāya rājendra śālvaḥ paramadurmanāḥ
     vyapāyāt sabalas tūrṇaṃ pradyumna śarapīḍitaḥ
sa dvārakāṃ parityajya krūro vṛṇibhir arditaḥ
     saubham āsthāya rājendra divam ācakrame tadā
