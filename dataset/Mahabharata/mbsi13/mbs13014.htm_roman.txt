[y]
      pitāmaheśāya vibho nāmāny ācakṣva śambhave
      babhrave viśvamāyāya mahābhāgyaṃ ca tattvataḥ
[bh]
      surāsuraguro deva viṣṇo tvaṃ vaktum arhasi
      śivāya viśvarūpāya yan māṃ pṛcchad yudhiṣṭhiraḥ
nāmnāṃ sahasraṃ devasya taṇḍinā brahmayoninā
      niveditaṃ brahmaloke brahmaṇo yat purābhavat
dvaipāyanaprabhṛtayas tathaiveme tapodhanāḥ
      ṛṣayaḥ suvratā dāntāḥ śṛṇvantu gadatas tava
dhruvāya nandine hotre goptre viśvasṛje 'gnaye
      mahābhāgyaṃ vibho brūhi muṇḍine 'tha kapardine
[vāsudeva]
      na gatiḥ karmaṇāṃ śakyā vettum īśasya tattvataḥ
hiraṇyagarbhapramukhā devāḥ sendrā maharṣayaḥ
      na vidur yasya nidhanam ādhiṃ vā sūkṣmadarśinaḥ
      sa kathaṃ naramātreṇa śakyo jñātuṃ satāṃ gatiḥ
tasyāham asuraghnasya kāṃś cid bhagavato guṇān
      bhavatāṃ kīrtayiṣyāmi vrateśāya yathātatham
[v]
      evam uktvā tu bhagavān guṇāṃs tasya mahātmanaḥ
      upaspṛśya śucir bhūvā kathayām āsa dhīmataḥ
[v]
     śuśrūṣadhvaṃ brāhmaṇendrās tvaṃ ca tāta yudhiṣṭhira
     tvaṃ cāpageya nāmāni niśāmaya jagatpateḥ
yad avāptaṃ ca me pūrvaṃ sāmba hetoḥ suduṣkaram
     yathā ca bhagavān dṛṣṭo mayā pūrvaṃ samādhinā
śambare nihate pūrvaṃ raukmiṇeyena dhīmatā
     atīte dvādaśe varṣe jāmbavaty abravīd dhi mām
pradyumna cārudeṣṇādīn rukmiṇyā vīkṣya putrakān
     putrārthinī mām upetya vākyam āha yudhiṣṭhira
śūraṃ balavatāṃ śreṣṭhaṃ kānta rūpam alakmaṣam
     ātmatulyaṃ mama sutaṃ prayacchācyuta māciram
na hi te 'prāpyam astīha triṣu lokeṣu kiṃ cana
     lokān sṛjes tvam aparān icchan yadukulodvaha
tvayā dvādaśa varṣāṇi vāyubhūtena śuṣyatā
     ārādhya paśubhartāraṃ rukmiṇyā janitāḥ sutāḥ
cārudeṣṇaḥ sucāruś ca cāruveṣo yaśodharaḥ
     cāru śvarāś cāru yaśāḥ pradyumnaḥ śambhur eva ca
yathā te janitāḥ putrā rukmiṇyāś cāru vikramāḥ
     tathā mamāpi tanayaṃ prayaccha balaśālinam
ity evaṃ codito devyā tām avocaṃ sumadhyamām
     anujānīhi māṃ rājñi kariṣye vacanaṃ tava
     sā ca mām abravīd gaccha vijayāya śivāya ca
brahmā śivaḥ kāśyapaś ca nadyo devā mano'nugāḥ
     kṣetrauṣadhyo yajñavāhāc chandāṃsy ṛṣigaṇā dharā
samudrā dakṣiṇā stobhā ṛkṣāṇi pitaro grahāḥ
     devapatnyo devakanyā deva mātara eva ca
manvantarāṇi gāvaś ca candramāḥ savitā hariḥ
     sāvitrī brahma vidyā ca ṛtavo vatsarāḥ kṣapāḥ
kṣaṇā lavā muhūrtāś ca nimeṣā yugaparyayāḥ
     rakṣantu sarvatragataṃ tvāṃ yādava sukhāvaham
     ariṣṭaṃ gaccha panthānam apramatto bhavānagha
evaṃ kṛtasvastyayanas tayāhaṃ; tām abhyanujñāya kapīndra putrīm
     pituḥ samīpe narasattamasya; mātuś ca rājñaś ca tathāhukasya
tam artham āvedya yad abravīn māṃ; vidyādharendrasya sutā bhṛśārtā
     tān abhyanujñāya tadāti duḥkhād; gadaṃ tathaivātibalaṃ ca rāmam
prāpyānunāṃ gurujanād ahaṃ tārkṣyam acintayam
     so 'vahad dhimavantaṃ māṃ prāpya cainaṃ vyasarjayam
tatrāham adbhutān bhāvān apaśyaṃ girisattame
     kṣetraṃ ca tapasāṃ śreṣṭhaṃ paśyāmy āśramam uttamam
divyaṃ vaiyāghrapadyasya upamanyor mahātmanaḥ
     pujitaṃ devagandharvair brāhmyā lakṣmyā samanvitam
dhava kakubha kadambanārikelaiḥ; kura bakaketakajambupāṭalābhiḥ
     vaṭa varuṇaka vatsa nābhabilvaiḥ; saralakapittha priyālasāla tālaiḥ
badarī kundapunnāgair aśokāmrātimuktakaiḥ
     bhallātakair madhūkaiś ca campakaiḥ panasais tathā
vanyair bahuvidhair vṛkṣaiḥ phalapuṣpapradair yutam
     puṣpagulma latākīrṇaṃ kadalī ṣaṇḍaśobhitam
nānāśakunisaṃbhojyaiḥ phalair vṛkṣair alaṃ kṛtam
     yathāsthānavinikṣiptair bhūṣitaṃ vanarājibhiḥ
ruruvāraṇaśārdūla siṃhadvīpisamākulam
     kuraṅga barhiṇākīrṇaṃ mārjārabhujagāvṛtam
     pūgaiś ca mṛgajātīnāṃ mahiṣarkṣa niṣevitam
nānāpuṣparajo miśro gajadānādhivāsitaḥ
     divyastrī gītabahulo māruto 'tra sukho vavau
dhārā ninādair vihagapraṇādaiḥ; śubhais tathā bṛṃhitaiḥ kuñjarāṇām
     gītais tathā kiṃ narāṇām udāraiḥ; śubhaiḥ svanaiḥ sāmagānāṃ ca vīra
acintyaṃ manasāpy anyaiḥ sarobhiḥ samalaṃ kṛtam
     viśālaiś cāgniśaraṇair bhūṣitaṃ kuśa saṃvṛtam
vibhūṣitaṃ puṇyapavitra toyayā; sadā ca juṣpaṃ nṛpa jahnukanyayā
     mahātmabhir dharmabhṛtāṃ variṣṭhair; maharṣibhir bhūṣitam agnikalpaiḥ
vāyvāhārair ambupair japyanityaiḥ; saṃprakṣālair yatibhir dhyānanityaiḥ
     dhūmāśanair ūṣmapaiḥ kṣīrapaiś ca; vibhūṣitaṃ brāhmaṇendraiḥ samantāt
gocāriṇo 'thāśma kuṭṭā dantolūkhalinas tathā
     marīcipāḥ phenapāś ca tathaiva mṛgacāriṇaḥ
suduḥkhān niyamāṃs tāṃs tān vahataḥ sutapo'nvitān
     paśyan utphullanayanaḥ praveṣṭum upacakrame
supūjitaṃ devagaṇair mahātmabhiḥ; śivādibhir bhārata puṇyakarmabhiḥ
     rarāja tac cāśramamaṇḍalaṃ sadā; divīva rājan ravimaṇḍalaṃ yathā
krīḍanti sarpair nakulā mṛgair vyāghrāś ca mitravat
     prabhāvād dīptatapasaḥ saṃnikarṣa guṇānvitāḥ
tatrāśramapade śreṣṭhe sarvabhūtamanorame
     sevite dvija śārdūlair vedavedāṅgapāragaiḥ
nānā niyamavikhyātair ṛṣibhiś ca mahātmabhiḥ
     praviśann eva cāpaśyaṃ jaṭācīradharaṃ prabhum
tejasā tapasā caiva dīpyamānaṃ yathānalam
     śiṣyamadhya gataṃ śāntaṃ yuvānaṃ brāhmaṇarṣabham
     śirasā vandamānaṃ mām upamanyur abhāṣata
svāgataṃ puṇḍarīkākṣa saphalāni tapāṃsi naḥ
     yat pūjyaḥ pūjayasi no draṣṭavyo draṣṭum icchasi
tam ahaṃ prāñjalir bhūtvā mṛgapakṣiṣv athāgniṣu
     dharme ca śiṣyavarge ca samapṛccham anāmayam
tato māṃ bhagavān āha sāmnā paramavalgunā
     lapsyase tanayaṃ kṛṣṇa ātmatulyam asaṃśayam
tapaḥ sumahad āsthāya toṣayeśānam īśvaram
     iha devaḥ sa patnīkaḥ samākrīḍaty adhikṣaja
ihaiva devatā śreṣṭhaṃ devāḥ sarṣigaṇā purā
     tapasā brahmacaryeṇa satyena ca damena ca
     toṣayitvā śubhān kāmān prāpnuvaṃs te janārdana
tejasāṃ tapasāṃ caiva nidhiḥ sa bhagavān iha
     śubhāśubhānvitān bhāvān visṛjan saṃkṣipann api
     āste devyā sahācintyo yaṃ prārthayasi śatruhan
hiraṇyakaśipur yo 'bhūd dānavo merukampanaḥ
     tena sarvāmaraiśvaryaṃ śarvāt prāptaṃ samārbudam
tasyaiva putra pravaro mandaro nāma viśrutaḥ
     mahādevavarāc chakraṃ varṣārbudam ayodhayat
viṣṇoś cakraṃ ca tad ghoraṃ vajram ākhaṇḍalasya ca
     śīrṇaṃ purābhavat tāta grahasyāṅgeṣu keśava
ardyamānāś ca vibudhā graheṇa subalīyasā
     śiva dattavarāñ jaghnur asurendrān surā bhṛśam
tuṣṭo vidyutprabhasyāpi trilokeśvaratām adāt
     śataṃ varṣasahasrāṇāṃ sarvalokeśvaro 'bhavat
     mamaivānucaro nityaṃ bhavitāsīti cābravīt
tathā putrasahasrāṇām ayutaṃ ca dadau prabhuḥ
     kuśa dvīpaṃ ca sa dadau rājyena bhagavān ajaḥ
tathā śatamukho nāma dhātrā sṛṣṭo mahāsuraḥ
     yena varṣaśataṃ sāgram ātmamāṃsair huto 'nalaḥ
     taṃ prāha bhagavāṃs tuṣṭaḥ kiṃ karomīti śaṃkaraḥ
taṃ vai śatamukhaḥ prāha yogo bhavatu me 'dbhutaḥ
     balaṃ ca daivataśreṣṭha śāśvataṃ saṃmprayaccha me
svāyambhuvaḥ kratuś cāpi putrārtham abhavat purā
     āviśya yogenātmānaṃ trīṇi varṣaśatāny api
tasya devo 'dadat putrān sahasraṃ kratusaṃmitān
     yogeśvaraṃ deva gītaṃ vettha kṛṣṇa na saṃśayaḥ
vālakhilyā maghavatā avajñātāḥ purā kila
     taiḥ kruddhair bhagavān rudras tapasā toṣito hy abhūt
tāṃś cāpi daivataśreṣṭhaḥ prāha prīto jagatpatiḥ
     suparṇaṃ somahartāraṃ tapasotpādayiṣyatha
mahādevasya roṣāc ca āpo naṣṭāḥ purābhavan
     tāṃś ca sapta kapālena devair anyāḥ pravartitāḥ
atrer bhāryāpi bhartāraṃ saṃtyajya brahmavādinī
     nāhaṃ tasya muner bhūyo vaśagā syāṃ kathaṃ cana
     ity uktvā sā mahādevam agacchac charaṇaṃ kila
nir āhārā bhayād atres triṇi varṣaśatāny api
     aśeta musaleṣv eva prasādārthaṃ bhavasya sā
tām abravīd dhasan devo bhavitā vai sutas tava
     vaṃśe tavaiva nāmnā tu khyātiṃ yāsyati cepsitām
śākalyaḥ saṃśitātmā vai navavarṣaśatāny api
     ārādhayām āsa bhavaṃ mano yajñena keśava
taṃ cāha bhagavāṃs tuṣṭo grantha kāro bhaviṣyasi
     vatsākṣayā ca te kīrtis trailokye vai bhaviṣyati
     akṣayaṃ ca kulaṃ te 'stu maharṣibhir alaṃ kṛtam
sāvarṇiś cāpi vikhyāta ṛṣir āsīt kṛte yuge
     iha tena tapas taptaṃ ṣaṣṭiṃ varṣaśatāny atha
tam āha bhagavān rudraḥ sākṣāt tuṣṭo 'smi te 'nagha
     grantha kṛl lokavikhyāto bhavitāsy ajarāmaraḥ
mayāpi ca yathādṛṣṭo devadevaḥ purā vibhuḥ
     sākṣāt paśupatis tāta tac cāpi śṛṇu mādhava
yadarthaṃ ca mahādevaḥ prayatena mayā purā
     ārādhito mahātejās tac cāpi śṛṇu vistaram
yad avāptaṃ ca me pūrvaṃ devadevān maheśvarāt
     tat sarvam akhilenādya kathayiṣyāmi te 'nagha
purā kṛtayuge tāta ṛṣir āsīn mahāyaśāḥ
     vyāghrapāda iti khyāto vedavedāṅgapāragaḥ
     tasyāham abhavaṃ putro dhaumyaś cāpi mamānujaḥ
kasya cit tv atha kālasya dhaumyena sahamādhava
     āgaccham āśramaṃ krīḍan munīnāṃ bhāvitātmanām
tatrāpi ca mayā dṛṣṭā duhyamānā payasvinī
     lakṣitaṃ ca mayā kṣīraṃ svāduto hy amṛtopamam
tataḥ piṣṭaṃ samāloḍya toyena sahamādhava
     āvayoḥ kṣīram ity eva pānārtham upanīyate
atha gavyaṃ payas tāta kadā cit prāśitaṃ mayā
     tataḥ piṣṭa rasaṃ tāta na me prītim udāvahat
tato 'ham abruvaṃ bālyāj jananīm ātmanas tadā
     kṣīraudana samāyuktaṃ bhojanaṃ ca prayaccha me
tato mām abravīn mātā duḥkhaśokasamanvitā
     putrasnehāt pariṣvajya mūrdhni cāghrāya mādhava
kutaḥ kṣīrodanaṃ vatsa munīnāṃ bhāvitātmanām
     vane nivasatāṃ nityaṃ kandamūlaphalāśinām
aprasādya virūpākṣaṃ varadaṃ sthāṇum avyayam
     kutaḥ kṣīrodanaṃ vatsa sukhāni vasanāni ca
taṃ prapadya sadā vatsa sarvabhāvena śaṃkaram
     tatprasādāc ca kāmebhyaḥ phalaṃ prāpsyasi putraka
jananyās tad vacaḥ śrutvā tadā prabhṛti śatruhan
     mama bhaktir mahādeve naiṣṭhikī samapadyata
tato 'haṃ tapa āsthāya toṣayām āsa śaṃkaram
     divyaṃ varṣasahasraṃ tu pādāṅguṣṭhāgraviṣṭhitaḥ
ekaṃ varṣaśataṃ caiva phalāhāras tadābhavam
     dvitīyaṃ śīrṇaparṇāśī tṛtīyaṃ cāmbubhojanaḥ
     śatāni sapta caivāhaṃ vāyubhakṣas tadābhavam
tataḥ prīto mahādevaḥ sarvalokeśvaraḥ prabhuḥ
     śakra rūpaṃ sa kṛtvā tu sarvair devagaṇair vṛtaḥ
     sahasrākṣas tadā bhūtvā varja pāṇir mahāyaśāḥ
sudhāvadātaṃ raktākṣaṃ stabdhakarṇaṃ madotkaṭam
     āveṣṭita karaṃ raudraṃ caturdaṃṣṭraṃ mahāgajam
samāsthitaś ca bhagavān dīpyamānaḥ svatejasā
     ājagāma kirīṭī tu hārakeyūrabhūṣitaḥ
pāṇḍureṇātapatreṇa dhriyamāṇena mūrdhani
     sevyamāno 'psarobhiś ca divyagandharvanāditaḥ
tato mām āha devendraḥ prītas te 'haṃ dvijottama
     varaṃ vṛṇīṣva mattas tva yat te manasi vartate
śakrasya tu vacaḥ śrutvā nāhaṃ prītamanābhavam
     abruvaṃ ca tadā kṛṣṇa devarājam idaṃ vacaḥ
nāhaṃ tvatto varaṃ kāṅkṣe nānyasmād api daivatāt
     mahādevād ṛte saumya satyam etad bravīmi te
paśupativacanād bhavāmi sadyaḥ; kṛmir atha vā tarur apy anekaśākhaḥ
     apaśu pativaraprasādajā me; tribhuvana rājyavibhūtir apy aniṣṭā
api kīṭaḥ pataṃgo vā bhaveyaṃ śaṃkarājñayā
     na tu śakra tvayā dattaṃ trailokyam api kāmaye
yāvac chaśāṅka śakalāmala baddhamaulir; na prīyate paśupatir bhagavān mameśaḥ
     tāvaj jarāmaraṇajanma śatābhighātair; duḥkhāni dehavihitāni samudvahāmi
divasakara śaśāṅkavahni dīptaṃ; tribhuvana sāram apāram ādyam ekam
     ajaram amaram aprasādya rudraṃ; jagati pumān iha ko labheta śāntim
[ṣakra]
     kaḥ punas tava hetur vai īśe kāraṇakāraṇe
     yena devād ṛte 'nyasmāt prasādaṃ nābhikāṅkṣasi
[upa]
    hetubhir vā kim anyais te īśaḥ kāraṇakāraṇam
    na śuśruma yad anyasya liṅgam abhyarcyate suraiḥ
kasyānyasya suraiḥ sarvair liṅgaṃ muktvā maheśvaram
    arcyate 'rcita pūrvaṃ vā brūhi yady asti te śrutiḥ
yasya brahmā ca viṣṇuś ca tvaṃ cāpi saha daivataiḥ
    arcayadhvaṃ sadā liṅgaṃ tasmāc chreṣṭha tamo hi saḥ
tasmād varam ahaṃ kāṅkṣe nidhanaṃ vāpi kauśika
    gaccha vā tiṣṭha vā śakra yatheṣṭaṃ balasūdana
kāmam eṣa varo me 'stu śāpo vāpi maheśvarāt
    na cānyāṃ devatāṃ kāṅkṣe sarvakāmaphalāny api
evam uktvā tu devendraṃ duḥkhād ākulitendriyaḥ
    na prasīdati me rudraḥ kim etad iti cintayan
    athāpaśyaṃ kṣaṇenaiva tam evairāvataṃ punaḥ
haṃsakundendu sadṛśaṃ mṛṇālakumudaprabham
    vṛṣarūpadharaṃ sākṣāt kṣīrodam iva sāgaram
kṛṣṇa pucchaṃ mahākāyaṃ madhupiṅgala locanam
    jāmbūnadena dāmnā ca sarvataḥ samalaṃkṛtam
raktākṣaṃ sumahānāsaṃ sukarṇaṃ sukaṭī taṭam
    supārśvaṃ vipura skandhaṃ surūpaṃ cārudarśanam
kakudaṃ tasya cābhāti skandham āpūrya viṣṭhitam
    tuṣāragirikūṭābhaṃ sitābhraśikharopamam
tam āsthitaś ca bhagavān devadevaḥ sahomayā
    aśobhata mahādevaḥ paurṇamāsyām ivoḍurāṭ
tasya tejo bhavo vahniḥ sa meghaḥ stanayitnumān
    sahasram iva sūryāṇāṃ sarvam āvṛtya tiṣṭhati
īśvaraḥ sumahātejāḥ saṃvartaka ivānalaḥ
    yugānte sarvabhūtāni didhakṣur iva codyataḥ
tejasā tu tadā vyāpte durnirīkṣye samantataḥ
    punar udvignahṛdayaḥ kim etad iti cintayam
muhūrtam iva tat tejo vyāpya sarvā diśo diśa
    praśāntaṃ ca kṣaṇenaiva devadevasya māyayā
athāpaśyaṃ sthitaṃ sthāṇuṃ bhagavantaṃ maheśvaram
    saurabheya gataṃ saumyaṃ vidhūmam iva pāvakam
    sahitaṃ cārusarvāṅgyā pārvatyā parameśvaram
nīlakanhaṃ mahātmānam asaktaṃ tejasāṃ nidhim
    aṣṭādaśa bhujaṃ sthāṇuṃ sarvābharaṇabhūṣitam
śuklāmbara dharaṃ devaṃ śuklamālyānulepanam
    śukladhvajam anādhṛṣyaṃ śuklayajñopavītinam
gāyadbhir nṛtyamānaiś ca utpatadbhir itas tataḥ
    vṛttaṃ pāriṣadair divyair ātmatulyaparākramaiḥ
bālendu mukuṭaṃ pāṇḍuṃ śarac candram ivoditam
    tribhir netraiḥ kṛtoddyotaṃ tribhiḥ sūryair ivoditaiḥ
aśobhata ca devasya mālā gātre sitaprabhe
    jātarūpamayaiḥ padmair grathitā ratnabhūṣitā
mūrtimanti tathāstrāṇi sarvatejomayāni ca
    mayā dṛṣṭāni govinda bhavasyāmita tejasaḥ
indrāyudhasahasrābhaṃ dhanus tasya mahātmanaḥ
    pinākam iti vikhyātaṃ sa ca vai pannago mahān
sapta śīrṣo mahākāyas tīkṣṇadaṃṣṭro viṣolbaṇaḥ
    jyā veṣṭitamahāgrīvaḥ sthitaḥ puruṣavigrahaḥ
śaraś ca sūryasaṃkāśaḥ kālānalasamadyutiḥ
    yat tad astraṃ mahāghoraṃ divyaṃ pāśupataṃ mahat
advitīyam anirdeśyaṃ sarvabhūtabhayāvaham
    sa sphuliṅgaṃ mahākāyaṃ visṛjantam ivānalam
ekapādaṃ mahādaṃṣṭraṃ sahasraśirasodaram
    sahasrabhuja jihvākṣam udgirantam ivānalam
brāhmān nārāyaṇād aindrād āgneyād api vāruṇāt
    yad viśiṣṭaṃ mahābāho sarvaśastravighātanam
yena tat tripuraṃ dagdhvā kṣaṇād bhasmīkṛtaṃ purā
    śareṇaikena govinda mahādevena līlayā
nirdadāha jagat kṛtsnaṃ trailokyaṃ sa carācaram
    maheśvara bhujotsṛṣṭaṃ nimeṣārdhān na saṃśayaḥ
nāvadhyo yasya loke 'smin brahma viṣṇusureṣv api
    tad ahaṃ dṛṣṭavāṃs tāta āścaryād bhūtam uttamam
guhyam astraṃ paraṃ cāpi tattulyādhikam eva vā
    yat tac chūlam iti khyātaṃ sarvalokeṣu śūlinaḥ
dārayed yan mahīṃ kṛtsnāṃ śoṣayed vā mahodadhim
    saṃhared vā jagat kṛtsnaṃ visṛṣṭaṃ śūlapāṇinā
yauvanāśvo hato yena māṃdhātā sabalaḥ purā
    cakravartī mahātejās trilokavijayī nṛpaḥ
mahābalo mahāvīryaḥ śakratulyaparākramaḥ
    karasthenaiva govinda lavaṇasyeha rakṣasaḥ
tac chūlam atitīkṣṇāgraṃ subhīmaṃ lomaharṣaṇam
    triśikhāṃ bhrukuṭīṃ kṛtvā tarjamānam iva sthitam
vidhūmaṃ sārcisaṃ kṛṣṇaṃ kālasūryam ivoditam
    sarpahastam anirdeśyaṃ pāśahastam ivāntakam
    dṛṣṭavān asmi govinda tad astraṃ rudra saṃnidhau
paraśus tīkṣṇadhāraś ca datto rāmasya yaḥ purā
    mahādevena tuṣṭena kṣatriyāṇāṃ kṣayaṃ karaḥ
    kārtavīryo hato yena cakravartī mahāmṛdhe
triḥ saptakṛtvaḥ pṛthivī yena niḥkṣatriyā kṛtā
    jāmadagnyena govinda rāmeṇākliṣṭakarmaṇā
dīptadhāraḥ suraudrāsyaḥ sarpakaṇṭhāgra veṣṭitaḥ
    abhavac chūlino 'bhyāśe dīptavahni śikhopamaḥ
asaṃkhyeyāni cāstrāṇi tasya divyāni dhīmataḥ
    pradhānyato mayaitāni kīrtitāni tavānagha
savyadeśe tu devasya brahmā lokapitāmahaḥ
    divyaṃ vimānam āsthāya haṃsayuktaṃ manojavam
vāmapārśva gataś caiva tathā nārāyaṇaḥ sthitaḥ
    vainateyaṃ samāsthāya śaṅkhacakragadādharaḥ
skando mayūram āsthāya sthito devyāḥ samīpataḥ
    śaktiṃ kanhe samādhāya dvitīya iva pāvakaḥ
purastāc caiva devasya nandiṃ paśyāmy avasthitam
    śūlaṃ viṣṭabhya tiṣṭhantaṃ dvitīyam iva śaṃkaram
svāyambhuvādyā manavo bhṛgvādyā ṛṣayas tathā
    śakrādyā devatāś caiva sarva eva samabhyayuḥ
te 'bhivādya mahātmānaṃ parivārya samantataḥ
    astuvan vividhaiḥ stotrair mahādevaṃ surās tadā
brahmā bhavaṃ tadā stunvan rathantaram udīrayan
    jyeṣṭhasāmnā ca deveśaṃ jagau nārāyaṇas tadā
    gṛṇañ śakraḥ paraṃ brahma śatarudrīyam uttamam
brahmā nārāyaṇaś caiva devarājaś ca kauśikaḥ
    aśobhanta mahātmānas trayas traya ivāgnayaḥ
teṣāṃ madhyagato devo rarāja bhagavāñ śivaḥ
    śaradghanavinirmuktaḥ pariviṣṭa ivāṃśumān
    tato 'ham astuvaṃ devaṃ stavenānena suvratam
namo devādhidevāya mahādevāya vai namaḥ
    śakrāya śakra rūpāya śakra veṣadharāya ca
namas te varja hastāya piṅgalāyāruṇāya ca
    pināka pāṇaye nityaṃ khaḍgaśūladharāya ca
namas te kṛṣṇa vāsāya kṛṣṇa kuñcitamūrdhaje
    kṛṣṇājinottarīyāya kṛṣṇāṣṭam itarāya ca
śuklavarṇāya śuklāya śuklāmbara dharāya ca
    śuklabhasmāvaliptāya śuklakarma ratāya ca
tvaṃ brahmā sarvadevānāṃ rudrāṇāṃ nīlalohitaḥ
    ātmā ca sarvabhūtānāṃ sāṃkhye puruṣa ucyase
ṛṣabhas tvaṃ pavitrāṇāṃ yogināṃ niṣkalaḥ śivaḥ
    āśramāṇāṃ gṛhasthas tvam īśvarāṇāṃ maheśvaraḥ
    kuberaḥ sarvayakṣāṇāṃ kratūnāṃ viṣṇur ucyase
parvatānāṃ mahāmerur nakṣatrāṇāṃ ca candramāḥ
    vasiṣṭhas tvam ṛṣīṇāṃ ca grahāṇāṃ sūrya ucyase
āraṇyānāṃ paśūnāṃ ca siṃhas tvaṃ parameśvaraḥ
    grāhyāṇāṃ govṛṣaś cāsi bhagavāṁl lokapūjitaḥ
ādityānāṃ bhavān viṣṇur vasūnāṃ caiva pāvakaḥ
    pakṣiṇāṃ vainateyaś ca ananto bhujageṣu ca
sāmavedaś ca vedānāṃ yajuṣāṃ śatarudriyam
    sanatkumāro yogīnāṃ sāṃkhyānāṃ kapilo hy asi
śakro 'si marutāṃ deva pitṝṇāṃ dharmarāḍ asi
    brahmalokaś ca lokānāṃ gatīnāṃ mokṣa ucyase
kṣīrodaḥ sāgarāṇāṃ ca śailānāṃ himavān giriḥ
    varṇānāṃ brāhmaṇaś cāsi viprāṇāṃ dīkṣito dvijaḥ
    ādis tvam asi lokānāṃ saṃhartā kāla eva ca
yac cānyad api lokeṣu sattvaṃ tejo 'dhikaṃ smṛtam
    tat sarvaṃ bhagavān eva iti me niścitā matiḥ
namas te bhagavan deva namas te bhakta vatsala
    yogeśvara namas te 'stu namas te viśvasaṃbhava
prasīda mama bhaktasya dīnasya kṛpaṇasya ca
    anaiśvaryeṇa yuktasya gatir bhava sanātana
yaṃ cāparādhaṃ kṛtavān ajñānāt parameśvara
    madbhakta iti deveśa tat sarvaṃ kṣantum arhasi
mohitaś cāsmi deveśa tubhyaṃ rūpaviparyayāt
    tena nārghyaṃ mayā dattaṃ pādyaṃ cāpi sureśvara
evaṃ stutvāham īśānaṃ pādyam arghyaṃ ca bhaktitaḥ
    kṛtāñjalipuṭo bhūtvā sarvaṃ tasmai nyavedayam
tataḥ śīlāmbusaṃyuktā divyagandhasamanvitā
    puṣpavṛṣṭiḥ śubhā tāta papāta mama mūrdhani
dundubhiś ca tato divyas tāḍito devakiṃkaraiḥ
    vavau ca mārutaḥ puṇyaḥ śuci gandhaḥ sukhāvahaḥ
tataḥ prīto mahādevaḥ sapatnīko vṛṣadhvajaḥ
    abravīt tridaśāṃs tatra harṣayann iva māṃ tadā
paśyadhvaṃ tridaśāḥ sarve upamanyor mahātmanaḥ
    mayi bhaktiṃ parāṃ divyām ekabhāvād avasthitām
evam uktās tataḥ kṛṣṇa surās te śūlapāṇinā
    ūcuḥ prāñjalayaḥ sarve namaskṛtvā vṛṣadhvajam
bhagavan devadeveśa lokanātha jagatpate
    labhatāṃ sarvakāmebhyaḥ phalaṃ tvatto dvijottamaḥ
evam uktas tataḥ śarvaḥ surair brahmādibhis tathā
    āha māṃ bhagavān īśaḥ prahasann iva śaṃkaraḥ
vatsopamanyo prīto 'smi paśya māṃ munipuṃgava
    dṛḍhabhakto 'si viprarṣe mayā jijñāsito hy asi
anayā caiva bhaktyā te atyarthaṃ prītimān aham
    tasmāt sarvān dadāmy adya kāmāṃs tava yathepśitān
evam uktasya caivātha mahādevena me vibho
    harṣād aśrūṇy avartanta loma harṣaś ca jāyate
abruvaṃ ca tadā devaṃ harṣagadgadayā girā
    jānubhyām avaniṃ gatvā praṇamya ca punaḥ punaḥ
adya jāto hy ahaṃ deva adya me saphalaṃ tapaḥ
    yan me sākṣān mahādevaḥ prasannas tiṣṭhate 'grataḥ
yaṃ na paśyanti cārādhya devā hy amitavikramam
    tam ahaṃ dṛṣṭavān devaṃ ko 'nyo dhanyataro mayā
evaṃ dhyāyanti vidvāṃsaḥ paraṃ tattvaṃ sanātanam
    ṣaḍviṃśakam iti khyātaṃ yat parāt param akṣaram
sa eṣa bhagavān devaḥ sarvatattvādir avyayaḥ
    sarvatattvavidhānajñaḥ pradhānapuruṣeśvaraḥ
yo 'sṛjad dakṣiṇād aṅgād brahmāṇaṃ lokasaṃbhavam
    vāmapārśvāt tathā viṣṇuṃ lokarakṣārtham īśvaraḥ
    yugānte caiva saṃprāpte rudram aṅgāt sṛjat prabhuḥ
sa rudraḥ saṃharan kṛtsnaṃ jagat sthāvarajaṅgamam
    kālo bhūtvā mahātejāḥ saṃvartaka ivānalaḥ
eṣa devo mahādevo jagat sṛṣṭvā carācaram
    kalpānte caiva sarveṣāṃ smṛtim ākṣipya tiṣṭhati
sarvagaḥ sarvabhūtātmā sarvabhūtabhavodbhavaḥ
    āste sarvagato nityam adṛśyaḥ sarvadaivataiḥ
yadi deyo varo mahyaṃ yadi tuṣṭaś ca me prabhuḥ
    bhaktir bhavatu me nityaṃ śāśvatī tvayi śaṃkara
atītānāgataṃ caiva vartamānaṃ ca yad vibho
    jānīyām iti me buddhis tvatprasādāt surottama
kṣīraudanaṃ ca bhuñjīyām akṣayaṃ saha bāndhavaiḥ
    āśrame ca sadā mahyaṃ sāmindhyaṃ paramas tu te
evam uktaḥ sa māṃ prāha bhagavāṁl lokapūjitaḥ
    maheśvaro mahātejāś carācaraguruḥ prabhuḥ
ajaraś cāmaraś caiva bhava duḥkhavivarjitaḥ
    śīlavān guṇasaṃpannaḥ sarvajñaḥ priyadarśanaḥ
akṣayaṃ yauvanaṃ te 'stu tejaś caivānalopamam
    kṣīrodaḥ sāgaraś caiva yatra yatrecchase mune
tatra te bhavitā kāmaṃ sāṃnidhyaṃ payaso nidheḥ
    kṣīrodanaṃ ca bhuṅkṣva tvam amṛtena samanvitam
bandhubhiḥ sahitaḥ kalpaṃ tato mām upayāsyasi
    sāṃnidhyam āśrame nityaṃ kariṣyāmi dvijottama
tiṣṭha vatsa yathā kāmanotkaṇṭhāṃ kartum arhasi
    smṛtaḥ smṛtaś ca te vipra sadā dāsyāmi darśanam
evam uktvā sa bhagavān sūryakoṭi samaprabhaḥ
    mameśāno varaṃ dattvā tatraivāntaradhīyata
evaṃ dṛṣṭo mayā kṛṣṇa devadevaḥ samādhinā
    tad avāptaṃ ca me sarvaṃ yad uktaṃ tena dhīmatā
pratyakṣaṃ caiva te kṛṣṇa paśya siddhān vyavasthitān
    ṛṣīn vidyādharān yakṣān gandharvāpsarasas tathā
paśya vṛkṣān manoramyān sadā puṣpaphalānvitān
    sarvartukusumair yuktān snigdhapatrān suśākhinaḥ
    sarvam etan mahābāho divyabhāvasamanvitam
