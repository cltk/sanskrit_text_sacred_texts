[y]
      uktaṃ tvayā buddhimatā yan nānyo vaktum arhati
      saṃśayānāṃ hi nirmoktā tvan nānyo vidyate bhuvi
gṛhe gṛhe hi rājānaḥ svasya svasya priyaṃ karāḥ
      na ca sāmrājyam āptās te samrāṭ śabdo hi kṛtsnabhāk
kathaṃ parānubhāvajñaḥ svaṃ praśaṃsitum arhati
      pareṇa samavetas tu yaḥ praśastaḥ sa pūjyate
viśālā bahulā bhūmir bahuratnasamācitā
      dūraṃ gatvā vijānāti śreyo vṛṣṇikulodvaha
śamam eva paraṃ manye na tu mokṣād bhavec chamaḥ
      ārambhe pārameṣṭhyaṃ tu na prāpyam iti me matiḥ
evam evābhijānanti kule jātā manasvinaḥ
      kaś cit kadā cid eteṣāṃ bhavec chreyo janārdana
[bh]
      anārambha paro rājā valmīka iva sīdati
      durbalaś cānupāyena balinaṃ yo 'dhitiṣṭhati
atandritas tu prāyena durbalo balinaṃ ripum
      jayet samyaṅ nayo rājan nītyārthān ātmano hitān
kṛṣṇe nayo mayi balaṃ jayaḥ pārthe dhanaṃjaye
      māgadhaṃ sādhayiṣyāmo vayaṃ traya ivāgnayaḥ
[k]
     ādatte 'rthaparo bālo nānubandham avekṣate
     tasmād ariṃ na mṛṣyanti bālam arthaparāyaṇam
hitvā karān yauvanāśvaḥ pālanāc ca bhagīrathaḥ
     kārtavīryas tapoyogād balāt tu bharato vibhuḥ
     ṛddhyā maruttas tān pañca samrāja iti śuśrumaḥ
nigrāhya lakṣaṇaṃ prāpto dharmārthanaya lakṣaṇaiḥ
     bārhadratho jarāsaṃdhas tad viddhi bharatarṣabha
na cainam anurudhyante kulāny ekaśataṃ nṛpāḥ
     tasmād etad balād eva sāmrājyaṃ kurute 'dya saḥ
ratnabhājo hi rājāno jarāsaṃdham upāsate
     na ca tuṣyati tenāpi bālyād anayam āsthitaḥ
mūrdhābhiṣiktaṃ nṛpatiṃ pradhānapuruṣaṃ balāt
     ādatte na ca no dṛṣṭo 'bhāgaḥ puruṣataḥ kva cit
evaṃ sarvān vaśe cakre jarāsaṃdhaḥ śatāvarān
     taṃ durbalataro rājā kathaṃ pārtha upaiṣyati
prokṣitānāṃ pramṛṣṭānāṃ rājñāṃ paśupater gṛhe
     paśūnām iva kā prītir jīvite bharatarṣabha
kṣatriyaḥ śastramaraṇo yadā bhavati satkṛtaḥ
     nanu sma māgadhaṃ sarve pratibādhema yad vayam
ṣaḍ aśītiḥ samānītāḥ śeṣā rājaṃś caturdaśa
     jarāsaṃdhena rājānas tataḥ krūraṃ prapatsyate
prāpnuyāt sa yaśo dīptaṃ tatra yo vighnam ācaret
     jayed yaś ca jarāsaṃdhaṃ sa samrāṇ niyataṃ bhavet
