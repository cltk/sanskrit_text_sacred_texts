tato vaiśravaṇo rājā yamaś cāmitrakarśanaḥ
 sahasrākṣo mahendraś ca varuṇaś ca paraṃtapaḥ
ṣaḍardhanayanaḥ śrīmān mahādevo vṛṣadhvajaḥ
 kartā sarvasya lokasya brahmā brahmavidāṃ varaḥ
ete sarve samāgamya vimānaiḥ sūryasaṃnibhaiḥ
 āgamya nagarīṃ laṅkām abhijagmuś ca rāghavam
tataḥ sahastābharaṇān pragṛhya vipulān bhujān
 abruvaṃs tridaśaśreṣṭhāḥ prāñjaliṃ rāghavaṃ sthitam
kartā sarvasya lokasya śreṣṭho jñānavatāṃ varaḥ
 upekṣase kathaṃ sītāṃ patantīṃ havyavāhane
 kathaṃ devagaṇaśreṣṭham ātmānaṃ nāvabudhyase
ṛtadhāmā vasuḥ pūrvaṃ vasūnāṃ ca prajāpatiḥ
 tvaṃ trayāṇāṃ hi lokānām ādikartā svayaṃprabhuḥ
rudrāṇām aṣṭamo rudraḥ sādhyānām api pañcamaḥ
 aśvinau cāpi te karṇau candrasūryau ca cakṣuṣī
ante cādau ca lokānāṃ dṛśyase tvaṃ paraṃtapa
 upekṣase ca vaidehīṃ mānuṣaḥ prākṛto yathā
ity ukto lokapālais taiḥ svāmī lokasya rāghavaḥ
 abravīt tridaśaśreṣṭhān rāmo dharmabhṛtāṃ varaḥ
ātmānaṃ mānuṣaṃ manye rāmaṃ daśarathātmajam
 yo 'haṃ yasya yataś cāhaṃ bhagavāṃs tad bravītu me
iti bruvāṇaṃ kākutsthaṃ brahmā brahmavidāṃ varaḥ
 abravīc chṛṇu me rāma satyaṃ satyaparākrama
bhavān nārāyaṇo devaḥ śrīmāṃś cakrāyudho vibhuḥ
 ekaśṛṅgo varāhas tvaṃ bhūtabhavyasapatnajit
akṣaraṃ brahmasatyaṃ ca madhye cānte ca rāghava
 lokānāṃ tvaṃ paro dharmo viṣvaksenaś caturbhujaḥ
śārṅgadhanvā hṛṣīkeśaḥ puruṣaḥ puruṣottamaḥ
 ajitaḥ khaḍgadhṛg viṣṇuḥ kṛṣṇaś caiva bṛhadbalaḥ
senānīr grāmaṇīś ca tvaṃ buddhiḥ sattaṃ kṣamā damaḥ
 prabhavaś cāpyayaś ca tvam upendro madhusūdanaḥ
indrakarmā mahendras tvaṃ padmanābho raṇāntakṛt
 śaraṇyaṃ śaraṇaṃ ca tvām āhur divyā maharṣayaḥ
sahasraśṛṅgo vedātmā śatajihvo maharṣabhaḥ
 tvaṃ yajñas tvaṃ vaṣaṭkāras tvam oṃkāraḥ paraṃtapa
prabhavaṃ nidhanaṃ vā te na viduḥ ko bhavān iti
 dṛśyase sarvabhūteṣu brāhmaṇeṣu ca goṣu ca
dikṣu sarvāsu gagane parvateṣu vaneṣu ca
 sahasracaraṇaḥ śrīmāñ śataśīrṣaḥ sahasradhṛk
tvaṃ dhārayasi bhūtāni vasudhāṃ ca saparvatām
 ante pṛthivyāḥ salile dṛśyase tvaṃ mahoragaḥ
trīṁl lokān dhārayan rāma devagandharvadānavān
 ahaṃ te hṛdayaṃ rāma jihvā devī sarasvatī
devā gātreṣu lomāni nirmitā brahmaṇā prabho
 nimeṣas te 'bhavad rātrir unmeṣas te 'bhavad divā
saṃskārās te 'bhavan vedā na tad asti tvayā vinā
 jagat sarvaṃ śarīraṃ te sthairyamṃ te vasudhātalam
agniḥ kopaḥ prasādas te somaḥ śrīvatsalakṣaṇa
 tvayā lokās trayaḥ krāntāḥ purāṇe vikramais tribhiḥ
mahendraś ca kṛto rājā baliṃ baddhvā mahāsuram
 sītā lakṣmīr bhavān viṣṇur devaḥ kṛṣṇaḥ prajāpatiḥ
vadhārthaṃ rāvaṇasyeha praviṣṭo mānuṣīṃ tanum
 tad idaṃ naḥ kṛtaṃ kāryaṃ tvayā dharmabhṛtāṃ vara
nihato rāvaṇo rāma prahṛṣṭo divam ākrama
 amoghaṃ balavīryaṃ te amoghas te parākramaḥ
amoghās te bhaviṣyanti bhaktimantaś ca ye narāḥ
 ye tvāṃ devaṃ dhruvaṃ bhaktāḥ purāṇaṃ puruṣottamam
ye narāḥ kīrtayiṣyanti nāsti teṣāṃ parābhavaḥ
