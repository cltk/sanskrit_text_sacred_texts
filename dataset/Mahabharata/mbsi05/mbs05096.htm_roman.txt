[kaṇva]
      mātalis tu vrajan mārge nāradena maharṣiṇā
      varuṇaṃ gacchatā draṣṭuṃ samāgacchad yadṛcchayā
nārado 'thābravīd enaṃ kva bhavān gantum udyataḥ
      svena vā sūta kāryeṇa śāsanād vā śatakratoḥ
mātalir nāradenaivaṃ saṃpṛṣṭaḥ pathi gacchatā
      yathāvat sarvam ācaṣṭa svakāryaṃ varuṇaṃ prati
tam uvācātha sa munir gacchāvaḥ sahitāv iti
      salileśa didekṣārtham aham apy udyato divaḥ
ahaṃ te sarvam ākhyāsye darśayan vasudhātalam
      dṛṣṭvā tatra varaṃ kaṃ cid rocayiṣyāva mātale
avagāhya tato bhūmim ubhau mātalināradau
      dadṛśāte mahātmānau lokapālam apāṃ patim
tatra devarṣisadṛśīṃ pūjāṃ prāpa sa nāradaḥ
      mahendrasadṛśīṃ caiva mātaliḥ patyapadyata
tāv ubhau prītamanasau kāryavattāṃ nivedya ha
      varuṇenābhyanujñātau nāgalokaṃ viceratuḥ
nāradaḥ sarvabhūtānām antar bhūminivāsinām
      jānaṃś cakāra vyākhyānaṃ yantuḥ sarvam aśeṣataḥ
[nārada]
     dṛṣṭas te varuṇas tāta putrapautra samāvṛtaḥ
     paśyodaka pateḥ sthānaṃ sarvatobhadram ṛddhimat
eṣa putro mahāprājño varuṇasyeha gopateḥ
     eṣa taṃ śīlavṛttena śaucena ca viśiṣyate
eṣo 'sya putro 'bhimataḥ puṣkaraḥ puṣkarekṣaṇaḥ
     rūpavān darśanīyaś ca somaputryā vṛtaḥ patiḥ
jyotsnā kālīti yām āhur dvitīyāṃ rūpataḥ śriyam
     ādityasyaiva goḥ putro jyeṣṭaḥ putraḥ kṛtaḥ smṛtaḥ
bhavanaṃ paśya vāruṇyā yad etat sarvakāñcanam
     yāṃ prāpya suratāṃ prāptāḥ surāḥ surapateḥ sakhe
etāni hṛtarājyānāṃ daiteyānāṃ sma mātale
     dīpyamānāni dṛśyante sarvapraharaṇāny uta
akṣayāṇi kilaitāni vivartante sma mātale
     anubhāva prayuktāni surair avajitāni ha
atra rākṣasa jātyaś ca bhūtajātyaś ca mātale
     divyapraharaṇāś cāsan pūrvadaivatanirmitāḥ
agnir eṣa mahārciṣmāñ jāgarti varuṇa hrade
     vaiṣṇavaṃ cakram āviddhaṃ vidhūmena haviṣmatā
eṣa gāṇḍīmayaś cāpo lokasaṃhāra saṃbhṛtaḥ
     rakṣyate daivatair nityaṃ yatas tad gāṇḍivaṃ dhanuḥ
eṣa kṛtye samutpanne tat tad dhārayate balam
     sahasraśatasaṃkhyena prāṇena satataṃ dhruvam
aśāsyān api śāsty eṣa rakṣo bandhuṣu rājasu
     sṛṣṭaḥ prathamajo daṇḍo brāhmaṇā brahmavādinā
etac chatraṃ narendrāṇāṃ mahac chakreṇa bhāṣitam
     putrāḥ salilarājasya dhārayanti mahodayam
etat salilarājasya chatraṃ chatragṛhe sthitam
     sarvataḥ salilaṃ śītaṃ jīmūta iva varṣati
etac chatrāt paribhraṣṭaṃ salilaṃ somanirmalam
     tamasā mūrchitaṃ yāti yena nārchati darśanam
bahūny adbhutarūpāṇi draṣṭavyānīha mātale
     tava kāryoparodhas tu tasmād gacchāva māciram
