[vai]
      etasminn eva kāle tu sarvavāditra nisvanaḥ
      babhūva tumulaḥ śabdas tv antarikṣe divaukasām
rathanemi svanaś caiva ghaṇṭā śabdaś ca bhārata
      pṛthag vyālamṛgāṇāṃ ca pakṣiṇāṃ caiva sarvaśaḥ
taṃ samantād anuyayur gandharvāpsarasas tathā
      vimānaiḥ sūryasaṃkāśair devarājam ariṃdamam
tataḥ sa haribhir yuktaṃ jāmbūnadapariṣkṛtam
      meghanādinam āruhya śriyā paramayā jvalan
pārthān abhyājagāmāśu devarājaḥ puraṃdaraḥ
      āgatya ca sahasrākṣo rathād avaruroha vai
taṃ dṛṣṭvaiva mahātmānaṃ dharmarājo yudhiṣṭhiraḥ
      bhrātṛbhiḥ sahitaḥ śrīmān devarājam upāgamat
pūjayām āsa caivātha vidhivad bhūridakṣiṇaḥ
      yathārham amitātmānaṃ vidhidṛṣṭena karmaṇā
dhanaṃjayaś ca tejasvī praṇipatya puraṃdaram
      bhṛtyavat praṇatas tasthau devarāja sapīpataḥ
āpyāyata mahātejā kuntīputro yudhiṣṭhiraḥ
      dhanaṃjayam abhiprekṣya vinītaṃ sthitam antike
jaṭilaṃ devarājasya tapo yuktam akalmaṣam
     harṣeṇa mahatāviṣṭaḥ phalgunasyātha darśanāt
taṃ tathādīna manasaṃ rājānaṃ harṣasaṃplutam
     uvāca vacanaṃ dhīmān devarājaḥ puraṃdaraḥ
tvam imāmpṛthivīṃ rājan praśāsiṣyati pāṇḍava
     svasti prāpnuhi kaunteya kāmyakaṃ punar āśramam
astrāṇi labdhāni ca pāṇḍavena; sarvāṇi mattaḥ prayatena rājan
     kṛtapriyaś cāsmi dhanaṃjayena; jetuṃ na śakyas tribhir eṣa lokaiḥ
evam uktvā sahasrākṣaḥ kuntīputraṃ yudhiṣṭhiram
     jagāma tridivaṃ hṛṣṭaḥ stūyamāno maharṣibhiḥ
dhaneṣvara gṛhasthānāṃ pāṇḍavānāṃ samāgamam
     śakreṇa ya imaṃ vidvān adhīyīta samāhitaḥ
saṃvatsaraṃ brahmacārī niyataḥ saṃśitavrataḥ
     sa jīveta nirābādhaḥ susukhī śaradāṃ śatam
