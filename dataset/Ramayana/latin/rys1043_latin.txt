sa gatvā sāgaraṃ rājā gaṅgayānugatas tadā
 praviveśa talaṃ bhūmer yatra te bhasmasātkṛtāḥ
bhasmany athāplute rāma gaṅgāyāḥ salilena vai
 sarva lokaprabhur brahmā rājānam idam abravīt
tāritā naraśārdūla divaṃ yātāś ca devavat
 ṣaṣṭiḥ putrasahasrāṇi sagarasya mahātmanaḥ
sāgarasya jalaṃ loke yāvat sthāsyati pārthiva
 sagarasyātmajās tāvat svarge sthāsyanti devavat
iyaṃ ca duhitā jyeṣṭhā tava gaṅgā bhaviṣyati
 tvatkṛtena ca nāmnā vai loke sthāsyati viśrutā
gaṅgā tripathagā nāma divyā bhāgīrathīti ca
 tripatho bhāvayantīti tatas tripathagā smṛtā
pitāmahānāṃ sarveṣāṃ tvam atra manujādhipa
 kuruṣva salilaṃ rājan pratijñām apavarjaya
pūrvakeṇa hi te rājaṃs tenātiyaśasā tadā
 dharmiṇāṃ pravareṇātha naiṣa prāpto manorathaḥ
tathaivāṃśumatā tāta loke 'pratimatejasā
 gaṅgāṃ prārthayatā netuṃ pratijñā nāpavarjitā
rājarṣiṇā guṇavatā maharṣisamatejasā
 mattulyatapasā caiva kṣatradharmasthitena ca
dilīpena mahābhāga tava pitrātitejasā
 punar na śaṅkitā netuṃ gaṅgāṃ prārthayatānagha
sā tvayā samatikrāntā pratijñā puruṣarṣabha
 prāpto 'si paramaṃ loke yaśaḥ paramasaṃmatam
yac ca gaṅgāvataraṇaṃ tvayā kṛtam ariṃdama
 anena ca bhavān prāpto dharmasyāyatanaṃ mahat
plāvayasva tvam ātmānaṃ narottama sadocite
 salile puruṣavyāghra śuciḥ puṇyaphalo bhava
pitāmahānāṃ sarveṣāṃ kuruṣva salilakriyām
 svasti te 'stu gamiṣyāmi svaṃ lokaṃ gamyatāṃ nṛpa
ity evam uktvā deveśaḥ sarvalokapitāmahaḥ
 yathāgataṃ tathāgacchad devalokaṃ mahāyaśāḥ
bhagīratho 'pi rājarṣiḥ kṛtvā salilam uttamam
 yathākramaṃ yathānyāyaṃ sāgarāṇāṃ mahāyaśāḥ
 kṛtodakaḥ śucī rājā svapuraṃ praviveśa ha
samṛddhārtho naraśreṣṭha svarājyaṃ praśaśāsa ha
 pramumoda ca lokas taṃ nṛpam āsādya rāghava
 naṣṭaśokaḥ samṛddhārtho babhūva vigatajvaraḥ
eṣa te rāma gaṅgāyā vistaro 'bhihito mayā
 svasti prāpnuhi bhadraṃ te saṃdhyākālo 'tivartate
dhanyaṃ yaśasyam āyuṣyaṃ svargyaṃ putryam athāpi ca
 idam ākhyānam ākhyātaṃ gaṅgāvataraṇaṃ mayā
