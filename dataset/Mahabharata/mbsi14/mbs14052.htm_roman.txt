[v]
      tathā prayāntaṃ vārṣṇeyaṃ dvārakāṃ bharatarṣabhāḥ
      pariṣvajya nyavartanta sānuyātrāḥ paraṃtapāḥ
punaḥ punaś ca vārṣṇeyaṃ paryaṣvajata phalgunaḥ
      ā cakṣurviṣayāc cainaṃ dadarśa ca punaḥ punaḥ
kṛcchreṇaiva ca tāṃ pārtho govinde viniveśitām
      saṃjahāra tadā dṛṣṭiṃ kṛṣṇaś cāpy aparājitaḥ
tasya prayāṇe yāny āsan nimittāni mahātmanaḥ
      bahūny adbhutarūpāṇi tāni me gadataḥ śṛṇu
vāyur vegena mahatā rathasya purato vavau
      kurvan niḥśarkaraṃ mārgaṃ virajaskam akaṇṭakam
vavarṣa vāsavaś cāpi toyaṃ śuci sugandhi ca
      divyāni caiva puṣpāṇi purataḥ śārṅgadhanvanaḥ
sa prayāto mahābāhuḥ sameṣu maru dhanvasu
      dadarśātha muniśreṣṭham uttaṅkam amitaujasam
sa taṃ saṃpūjya tejasvī muniṃ pṛthula locanaḥ
      pūjitas tena ca tadā paryapṛcchad anāmayam
sa pṛṣṭaḥ kuśalaṃ tena saṃpūjya madhusūdanam
      uttaṅko brāhmaṇaśreṣṭhas tataḥ papraccha mādhavam
kac cic chaure tvayā gatvā kurupāṇḍavasadma tat
     kṛtaṃ saubhrātram acalaṃ tan me vyākhyātum arhasi
abhisaṃdhāya tān vīrān upāvṛtto 'si keśava
     saṃbandhinaḥ sudayitān satataṃ vṛṣṇipuṅgava
kac cit pāṇḍusutāḥ pañca dhṛtarāṣṭrasya cātmajāḥ
     lokeṣu vihariṣyanti tvayā saha paraṃtapa
svarāṣṭreṣu ca rājānaḥ kac cit prāpsyanti vai sukham
     kauraveṣu praśānteṣu tvayā nāthena mādhava
yā me saṃbhāvanā tāta tvayi nityam avartata
     api sā saphalā kṛṣṇa kṛtā te bharatān prati
[vā]
     kṛto yatno mayā brahman saubhrātre kauravān prati
     na cāśakyanta saṃdhātuṃ te 'dharmarucayo mayā
tatas te nidhanaṃ prāptāḥ sarve sa sutabāndhavāḥ
     na diṣṭam abhyatikrāntuṃ śakyaṃ buddhyā balena vā
     maharṣe viditaṃ nūnaṃ sarvam etat tavānagha
te 'tyakrāman matiṃ mahyaṃ bhīṣmasya vidurasya ca
     tato yamakṣayaṃ jagmuḥ samāsādyetaretaram
pañca vai pāṇḍavāḥ śiṣṭā hatamitrā hatātmajāḥ
     dhārtarāṣṭrāś ca nihatāḥ sarve sa sutabāndhavāḥ
ity uktavacane kṛṣṇe bhṛśaṃ krodhasamanvitaḥ
     uttaṅkaḥ pratyuvācainaṃ roṣād utphālya locane
yasmāc chaktena te kṛṣṇa na trātāḥ kurupāṇḍavāḥ
     saṃbandhinaḥ priyās tasmāc chapsye 'haṃ tvām asaṃśayam
na ca te prasabhaṃ yasmāt te nigṛhya nivartitāḥ
     tasmān manyuparītas tvāṃ śapsyāmi madhusūdana
tvayā hi śaktena satā mithyācāreṇa mādhava
     upacīrṇāḥ kuruśreṣṭhā yas tv etān samupekṣathāḥ
[vā]
     śṛṇu me vistareṇedaṃ yad vakṣye bhṛgunandana
     gṛhāṇānunayaṃ cāpi tapasvī hy asi bhārgava
śrutvā tvam etad adhyātmaṃ muñcethāḥ śāpam adya vai
     na ca māṃ tapasālpena śakto 'bhibhavituṃ pumān
na ca te tapaso nāśam icchāmi japatāṃ vara
     tapas te sumahad dīptaṃ guravaś cāpi toṣitāḥ
kaumāraṃ vrahmacaryaṃ te jānāmi dvijasattama
     duḥkhārjitasya tapasas tasmān necchāmi te vyayam
