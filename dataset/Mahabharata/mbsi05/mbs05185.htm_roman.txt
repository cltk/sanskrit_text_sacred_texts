bhīṣma uvāca
      tato rātryāṃ vyatītāyāṃ pratibuddho 'smi bhārata
      taṃ ca saṃcintya vai svapnam avāpaṃ harṣam uttamam
tataḥ samabhavad yuddhaṃ mama tasya ca bhārata
      tumulaṃ sarvabhūtānāṃ lomaharṣaṇam adbhutam
tato bāṇamayaṃ varṣaṃ vavarṣa mayi bhārgavaḥ
      nyavārayam ahaṃ taṃ ca śarajālena bhārata
tataḥ paramasaṃkruddhaḥ punar eva mahātapāḥ
      hyastanenaiva kopena śaktiṃ vai prāhiṇon mayi
indrāśanisamasparśāṃ yamadaṇḍopamaprabhām
      jvalantīm agnivat saṃkhye lelihānāṃ samantataḥ
tato bharataśārdūla dhiṣṇyam ākāśagaṃ yathā
      sā mām abhyahanat tūrṇam aṃsadeśe ca bhārata
athāsṛṅ me 'sravad ghoraṃ girer gairikadhātuvat
      rāmeṇa sumahābāho kṣatasya kṣatajekṣaṇa
tato 'haṃ jāmadagnyāya bhṛśaṃ krodhasamanvitaḥ
      preṣayaṃ mṛtyusaṃkāśaṃ bāṇaṃ sarpaviṣopamam
sa tenābhihato vīro lalāṭe dvijasattamaḥ
      aśobhata mahārāja saśṛṅga iva parvataḥ
sa saṃrabdhaḥ samāvṛtya bāṇaṃ kālānakopamam
     saṃdadhe balavat kṛṣya ghoraṃ śatrunibarhaṇam
sa vakṣasi papātograḥ śaro vyāla iva śvasan
     mahīṃ rājaṃs tataś cāham agacchaṃ rudhirāvilaḥ
avāpya tu punaḥ saṃjñāṃ jāmadagnyāya dhīmate
     prāhiṇvaṃ vimalāṃ śaktiṃ jvalantīm aśanīm iva
sā tasya dvijamukhyasya nipapāta bhujāntare
     vihvalaś cābhavad rājan vepathuś cainam āviśat
tata enaṃ pariṣvajya sakhā vipro mahātapāḥ
     akṛtavraṇaḥ śubhair vākyair āśvāsayad anekadhā
samāśvastas tadā rāmaḥ krodhāmarṣasamanvitaḥ
     prāduścakre tadā brāhmaṃ paramāstraṃ mahāvrataḥ
tatas tat pratighātārthaṃ brāham evāstram uttamam
     mayā prayuktaṃ jajvāla yugāntam iva darśayat
tayor brahmāstrayor āsīd antarā vai samāgamaḥ
     asaṃprāpyaiva rāmaṃ ca māṃ ca bhāratasattama
tato vyomni prādurabhūt teja eva hi kevalam
     bhūtāni caiva sarvāṇi jagmur ārtiṃ viśāṃ pate
ṛṣayaś ca sagandharvā devatāś caiva bhārata
     saṃtāpaṃ paramaṃ jagmur astratejo'bhipīḍitāḥ
tataś cacāla pṛthivī saparvatavanadrumā
     saṃtaptāni ca bhūtāni viṣādaṃ jagmur uttamam
prajajvāla nabho rājan dhūmāyante diśo daśa
     na sthātum antarikṣe ca śekur ākāśagās tadā
tato hāhākṛte loke sadevāsurarākṣase
     idam antaram ity eva yoktukāmo 'smi bhārata
prasvāpam astraṃ dayitaṃ vacanād brahmavādinām
     cintitaṃ ca tad astraṃ me manasi pratyabhāt tadā
