[v]
      hateṣu sarvasainyeṣu sauptike tai rathais tribhiḥ
      śocan yudhiṣṭhiro rājā dāśārham idam abravīt
kathaṃ nu kṛṣṇa pāpena kṣudreṇākliṣṭa karmaṇā
      drauṇinā nihatāḥ sarve mama putrā mahārathāḥ
tathā kṛtāstrā vikrāntāḥ sahasraśatayodhinaḥ
      drupadasyātmajāś caiva droṇaputreṇa pātitāḥ
yasya droṇo maheṣvāso na prādād āhave mukham
      taṃ jaghne rathināṃ śreṣṭhaṃ dhṛṣṭadyumnaṃ kathaṃ nu saḥ
kiṃ nu tena kṛtaṃ karma tathāyuktaṃ nararṣabha
      yad ekaḥ śibiraṃ sarvam avadhīn no guroḥ sutaḥ
[vāsudeva]
      nūnaṃ sa deva denānām īśvareśvaram avyayam
      jagāma śaraṇaṃ drauṇir ekas tenāvadhīd bahūn
prasanno hi mahādevo dadyād amaratām api
      vīryaṃ ca giriśo dadyād yenendram api śātayet
vedāhaṃ hi mahādevaṃ tattvena bharatarṣabha
      yāni cāsya purāṇāni karmāṇi vividhāny uta
ādir eṣa hi bhūtānāṃ madhyam antaś ca bhārata
      viceṣṭate jagac cedaṃ sarvam asyaiva karmaṇā
evaṃ sisṛkṣur bhūtāni dadarśa prathamaṃ vibhuḥ
     pitā maho 'bravīc cainaṃ bhūtāni sṛja māciram
hari keśas tathety uktvā bhūtānāṃ doṣadarśivān
     dīrghakālaṃ tapas tepe magno 'mbhasi mahātapāḥ
sumahāntaṃ tataḥ kālaṃ pratīkṣyainaṃ pitāmahaḥ
     sraṣṭāraṃ sarvabhūtānāṃ sasarja manasāparam
so 'bravīt pitaraṃ dṛṣṭvā giriśaṃ bhagnam ambhasi
     yadi me nāgrajas tv anyas tataḥ srakṣyāmy ahaṃ prajāḥ
tam abravīt pitā nāsti tvadanyaḥ puruṣo 'grajaḥ
     sthāṇur eṣa jale magno visrabdhaḥ kuru vai kṛtim
sa bhūtāny asṛjat sapta dakṣādīṃs tu prajāpatīn
     yair imaṃ vyakarot sarvaṃ bhūtagrāmaṃ caturvidham
tāḥ sṛṣṭa mātrāḥ kṣudhitāḥ prajāḥ sarvāḥ prajāpatim
     bibhakṣayiṣavo rājan sahasā prādravaṃs tadā
sa bhakṣyamāṇas trāṇārthī pitāmaham upādravat
     ābhyo māṃ bhagavān pātu vṛttir āsāṃ vidhīyatām
tatas tābhyo dadāv annam oṣadhīḥ sthāvarāṇi ca
     jaṅgamāni ca bhūtāni durbalāni balīyasām
vihitānnāḥ prajās tās tu jagmus tuṣṭā yathāgatam
     tato vavṛdhire rājan prītimatyaḥ svayoniṣu
bhūtagrāme vivṛddhe tu tuṣṭe lokagurāv api
     udatiṣṭhaj jalāj jyeṣṭhaḥ prajāś cemā dadarśa saḥ
bahurūpāḥ prajā dṛṣṭvā vivṛddhāḥ svena tejasā
     cukrodha bhagavān rudro liṅgaṃ svaṃ cāpy avidhyata
tat praviddhaṃ tadā bhūmau tathaiva pratyatiṣṭhata
     tam uvācāvyayo brahmā vacobhiḥ śamayann iva
kiṃ kṛtaṃ salile śarva cirakālaṃ sthitena te
     kimarthaṃ caitad utpāṭya bhūmau liṅgaṃ praveritam
so 'bravīj jātasaṃrambhas tadā lokagurur gurum
     prajāḥ sṛṣṭāḥ pareṇemāḥ kiṃ kariṣyāmy anena vai
tapasādhigataṃ cānnaṃ prajārthaṃ me pitāmaha
     oṣadhyaḥ parivarteran yathaiva satataṃ prajāḥ
evam uktvā tu saṃkruddho jagāma vimanā bhavaḥ
     girer muñjavataḥ pādaṃ tapas taptuṃ mahātapāḥ
