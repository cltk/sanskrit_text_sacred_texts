[bhīsma]
      hanta vakṣyāmi te pārtha dhyānayogaṃ caturvidham
      yaṃ jñātvā śāśvatīṃ siddhiṃ gacchanti paramarṣayaḥ
yathā svanuṣṭhitaṃ dhyānaṃ tathā kurvanti yoginaḥ
      maharṣayo jñānatṛptā nirvāna gatamānasāḥ
nāvartante punaḥ pārtha muktāḥ saṃsāradoṣataḥ
      janma doṣaparikṣīṇāḥ svabhāve paryavasthitāḥ
nirdvandvā nityasattvasthā vimuktā nityam āśritāḥ
      asaṅgīny avivādāni manaḥ śānti karāṇi ca
tatra svādhyāyasaṃśliṣṭam ekāgraṃ dhārayen manaḥ
      piṇḍīkṛtyendriya grāmam āsīnaḥ kāsthavan muniḥ
śabdaṃ na vindec chrotreṇa sparśaṃ tvacā na vedayet
      rūpaṃ na cakṣuṣā vidyāj jihvayā na rasāṃs tathā
ghreyāṇy api ca sarvāṇi jahyād dhyānena yogavit
      pañcavarga pramāthīni necchec caitāni vīryavān
tato manasi saṃsajya pañcavargaṃ vicakṣaṇaḥ
      samādadhyān mano bhrāntam indriyaiḥ saha pañcabhiḥ
visaṃcāri nirālambaṃ pañca dvāraṃ calācalam
      pūrve dhyānapathe dhīraḥ samādadhyān mano 'ntaram
indriyāṇi manaś caiva yadā piṇḍīkaroty ayam
     eṣa dhyānapathaḥ pūrvo mayā samanuvarṇitaḥ
tasya tat pūrvasaṃruddhaṃ manaḥ sastham anantaram
     sphuriṣyati samudbhrāntaṃ vidyud ambudhare yathā
jalabindur yathā lolaḥ parṇasthaḥ sarvataś calaḥ
     evam evāsya tac cittaṃ bhavati dhyānavartmani
samāhitaṃ kṣaṇaṃ kiṃ cid dhyānavartmani tiṣṭhati
     punar vāyupathaṃ bhrāntaṃ mano bhavati vāyuvat
anirvedo gatakleśo gatatandrīr amatsaraḥ
     samādadhyāt punaś ceto dhyānena dhyānayogavit
vicāraś ca vitarkaś ca vivekaś copajāyate
     muneḥ samādadhānasya prathamaṃ dhyānam āditaḥ
manasā kliśyamānas tu samādhānaṃ ca kārayet
     na nirvedaṃ munir gacchet kuryād evātmano hitam
pāṃsubhasma karīsānāṃ yathā vai rāśayaś citāḥ
     sahasā vāriṇā siktā na yānti paribhāvanām
kiṃ cit snigdhaṃ yathā ca syāc chuṣka cūrṇam abhāvitam
     kramaśas tu śanair gacchet sarvaṃ tatparibhāvanam
evam evendriya grāmaṃ śanaiḥ saṃparibhāvayet
     saṃharet kramaśaś caiva sa samyak praśamiṣyati
svayam eva manaś caiva pañcavargaś ca bhārata
     pūrvaṃ dhyānapathaṃ prāpya nityayogena śāmyati
na tat puruṣakāreṇa na ca daivena kena cit
     sukham eṣyati tat tasya yad evaṃ saṃyatātmanaḥ
sukhena tena saṃyukto raṃsyate dhyānakarmaṇi
     gacchanti yogino hy evaṃ nirvānaṃ tan nirāmayam
