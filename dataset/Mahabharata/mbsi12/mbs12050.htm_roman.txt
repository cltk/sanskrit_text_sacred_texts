[vaiṣampāyana]
      tato rāmasya tat karma śrutvā rājā yudhiṣṭhiraḥ
      vismayaṃ paramaṃ gatvā pratyuvāca janārdanam
aho rāmasya vārṣṇeya śakrasyeva mahātmanaḥ
      vikramo yena vasudhā krodhān niḥkṣatriyā kṛtā
gobhiḥ samudreṇa tathā golāṅgūlarkṣa vānaraiḥ
      guptā rāma bhayodvignāḥ kṣatriyāṇāṃ kulodvahāḥ
aho dhanyo hi loko 'yaṃ sa bhāgyāś ca narā bhuvi
      yatra karmedṛśaṃ dharmyaṃ dvijena kṛtam acyuta
tathā yāntau tadā tāta tāv acyutayudhiṣṭhirau
      jagmatur yatra gāṅgeyaḥ śaratalpagataḥ prabhuḥ
tatas te dadṛśur bhīṣmaṃ śaraprastara śāyinam
      svaraśmi jālasaṃvītaṃ sāyaṃ sūryam ivānalam
upāsyamānaṃ munibhir devair iva śatakratum
      deśe paramadharmiṣṭhe nadī moghavatīm anu
dūrād eva tam ālokya kṛṣṇo rājā ca dharmarāṭ
      catvāraḥ pāṇḍavāś caiva te ca śāradvatādayaḥ
avaskandyātha vāhebhyaḥ saṃyamya pracalaṃ manaḥ
      ekīkṛtyendriya grāmam upatasthur mahāmunīn
abhivādya ca govindaḥ sātyakis te ca kauravāḥ
     vyāsādīṃs tān ṛṣīn paścād gāṅgeyam upatasthire
tapovṛddhiṃ tataḥ pṛṣṭvā gāṅgeyaṃ yadukauravāḥ
     parivārya tataḥ sarve niṣeduḥ puruṣarṣabhāḥ
tato niśamya gāṅgeyaṃ śāmyamānam ivānalam
     kiṃ cid dīnamanā bhīṣmam iti hovāca keśavaḥ
kac cij jñānāni te rājan prasannāni yathā purā
     kac cid avyā kulā caiva buddhis te vadatāṃ vara
śarābhighātaduḥ khāt te kac cid gātraṃ na dūyate
     mānasād api duḥkhād dhi śārīraṃ balavat taram
varadānāt pituḥ kāmaṃ chanda mṛtyur asi prabho
     śaṃtanor dharmaśīlasya na tv etac chama kāraṇam
susūkṣmo 'pīha dehe vai śalyo janayate rujam
     kiṃ punaḥ śarasaṃghātaiś citasya tava bhārata
kāmaṃ naitat tavākhyeyaṃ prāṇināṃ prabhavāpyayau
     bhavān hy upadiśec chreyo devānām api bhārata
yad dhi bhūtaṃ bhaviṣyac ca bhavac ca puruṣarṣabha
     sarvaṃ taj jñānavṛddhasya tava pāṇāv ivāhitam
saṃsāraś caiva bhūtānāṃ dharmasya ca phalodayaḥ
     viditas te mahāprājña tvaṃ hi brahma mayo nidhiḥ
tvāṃ hi rājye sthitaṃ sphīte samagrāṅgam arogiṇam
     strīsahasraiḥ parivṛtaṃ paśyāmīhordhva retasam
ṛte śāṃtanavād bhīṣmāt triṣu lokeṣu pārthiva
     satyasaṃdhān mahāvīryāc chūrād dharmaika tatparāt
mṛtyum āvārya tarasā śaraprastara śāyinaḥ
     nisarga prabhavaṃ kiṃ cin na ca tātānuśuśruma
satye tapasi dāne ca yajñādhikaraṇe tathā
     dhanurvede ca vede ca nityaṃ caivānvavekṣaṇe
anṛśaṃsaṃ śuciṃ dāntaṃ sarvabhūtahite ratam
     mahārathaṃ tvat sadṛśaṃ na kaṃ cid anuśuśruma
tvaṃ hi devān sa gandharvān sa surāsurarākṣasān
     śakta ekarathenaiva vijetuṃ nātra saṃśayaḥ
tvaṃ hi bhīṣma mahābāho vasūnāṃ vāsavopamaḥ
     nityaṃ vipraiḥ samākhyāto navamo 'navamo guṇaiḥ
ahaṃ hi tvābhijānāmi yas tvaṃ puruṣasattama
     tridaśeṣv api vikhyātaḥ svaśaktyā sumahābalaḥ
manuṣyeṣu manuṣyendra na dṛṣṭo na ca me śrutaḥ
     bhavato yo guṇais tulyaḥ pṛthivyāṃ puruṣaḥ kva cit
tvaṃ hi sarvair guṇai rājan devān apy atiricyase
     tapasā hi bhavāñ śaktaḥ sraṣṭuṃ lokāṃś carācarān
tad asya tapyamānasya jñātīnāṃ saṃkṣayeṇa vai
     jyeṣṭhasya pāṇḍuputrasya śokaṃ bhīṣma vyapānuda
ye hi dharmāḥ samākhyātāś cāturvarṇyasya bhārata
     cātur āśramya saṃsṛṣṭās te sarve viditās tava
cātur vedye ca ye proktāś cātur hotre ca bhārata
     sāṃkhye yoge ca niyatā ye ca dharmāḥ sanātanāḥ
cāturvarṇyena yaś caiko dharmo na sma virudhyate
     sevyamānaḥ sa caivādyo gāṅgeya viditas tava
itihāsa purāṇaṃ ca kārtsnyena viditaṃ tava
     dharmaśāstraṃ ca sakalaṃ nityaṃ manasi te sthitam
ye ca ke cana loke 'sminn arthāḥ saṃśaya kārakāḥ
     teṣāṃ chettā nāsti loke tvadanyaḥ puruṣarṣabha
sa pāṇḍaveyasya manaḥ samutthitaṃ; narendra śokaṃ vyapakarṣa medhayā
     bhavadvidhā hy uttamabuddhivistarā; vimuhyamānasya janasya śāntaye
