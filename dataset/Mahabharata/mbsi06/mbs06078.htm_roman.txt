saṃjaya uvāca
      tathā pravṛtte saṃgrāme nivṛtte ca suśarmaṇi
      prabhagneṣu ca vīreṣu pāṇḍavena mahātmanā
kṣubhyamāṇe bale tūrṇaṃ sāgarapratime tava
      pratyudyāte ca gāṅgeye tvaritaṃ vijayaṃ prati
dṛṣṭvā duryodhano rājan raṇe pārthasya vikramam
      tvaramāṇaḥ samabhyetya sarvāṃs tān abravīn nṛpān
teṣāṃ ca pramukhe śūraṃ suśarmāṇaṃ mahābalam
      madhye sarvasya sainyasya bhṛśaṃ saṃharṣayan vacaḥ
eṣa bhīṣmaḥ śāṃtanavo yoddhukāmo dhanaṃjayam
      sarvātmanā kuruśreṣṭhas tyaktvā jīvitam ātmanaḥ
taṃ prayāntaṃ parānīkaṃ sarvasainyena bhāratam
      saṃyattāḥ samare sarve pālayadhvaṃ pitāmaham
bāḍham ity evam uktvā tu tāny anīkāni sarvaśaḥ
      narendrāṇāṃ mahārāja samājagmuḥ pitāmaham
tataḥ prayātaḥ sahasā bhīṣmaḥ śāṃtanavo 'rjunam
      raṇe bhāratam āyāntam āsasāda mahābalam
mahāśvetāśvayuktena bhīma vānaraketunā
      mahatā meghanādena rathenāti virājata
samare sarvasainyānām upayātaṃ dhanaṃjayam
     abhavat tumulo nādo bhayād dṛṣṭvā kirīṭinam
abhīśu hastaṃ kṛṣṇaṃ ca dṛṣṭvādityam ivāparam
     madhyaṃdina gataṃ saṃkhye na śekuḥ prativīkṣitum
tathā śāṃtanavaṃ bhīṣmaṃ śvetāśvaṃ śvetakārmukam
     na śekuḥ pāṇḍavā draṣṭuṃ śvetagraham ivoditam
sa sarvataḥ parivṛtas trigartaiḥ sumahātmabhiḥ
     bhrātṛbhis tava putraiś ca tathānyaiś ca mahārathaiḥ
bhāradvājas tu samare matsyaṃ vivyādha patriṇā
     dhvajaṃ cāsya śareṇājau dhanuś caikena cicchide
tad apāsya dhanuś chinnaṃ virāṭo vāhinīpatiḥ
     anyad ādatta vegena dhanur bhārasahaṃ dṛḍham
     śarāṃś cāśīviṣākārāñ jvalitān pannagān iva
droṇaṃ tribhiḥ pravivyādha caturbhiś cāsya vājinaḥ
     dhvajam ekena vivyādha sārathiṃ cāsya pañcabhiḥ
     dhanur ekeṣuṇāvidhyat tatrākrudhyad dvijarṣabhaḥ
tasya droṇo 'vadhīd aśvāñ śaraiḥ saṃnataparvabhiḥ
     aṣṭābhir bharataśreṣṭha sūtam ekena patriṇā
sa hatāśvād avaplutya syandanād dhatasārathiḥ
     āruroha rathaṃ tūrṇaṃ śaṅkhasya rathināṃ varaḥ
tatas tu tau pitā putrau bhāradvājaṃ rathe sthitau
     mahatā śaravarṣeṇa vārayām āsatur balāt
bhāradvājas tataḥ kruddhaḥ śaram āśīviṣopamam
     cikṣepa samare tūrṇaṃ śaṅkhaṃ prati janeśvara
sa tasya hṛdayaṃ bhittvā pītvā śoṇitam āhave
     jagāma dharaṇiṃ bāṇo lohitārdrīkṛtacchaviḥ
sa papāta rathāt tūrṇaṃ bhāradvājaśarāhataḥ
     dhanus tyaktvā śarāṃś caiva pitur eva samīpataḥ
hataṃ svam ātmajaṃ dṛṣṭvā virāṭaḥ prādravad bhayāt
     utsṛjya samare droṇaṃ vyāttānanam ivāntakam
bhāradvājas tatas tūrṇaṃ pāṇḍavānāṃ mahācamūm
     dārayām āsa samare śataśo 'tha sahasraśaḥ
śikhaṇḍy api mahārāja drauṇim āsādya saṃyuge
     ājaghāna bhruvor madhye nārācais tribhir āśugaiḥ
sa babhau naraśārdūlo lalāṭe saṃsthitais tribhiḥ
     śikharaiḥ kāñcanamayair merus tribhir ivocchritaiḥ
aśvatthāmā tataḥ kruddho nimeṣārdhāc chikhaṇḍinaḥ
     sūtaṃ dhvajam atho rājaṃs turagān āyudhaṃ tathā
     śarair bahubhir uddiśya pātayām āsa saṃyuge
sa hatāśvād avaplutya rathād vai rathināṃ varaḥ
     khaḍgam ādāya niśitaṃ vimalaṃ ca śarāvaram
     śyenavad vyacarat kruddhaḥ śikhaṇḍī śatrutāpanaḥ
sa khaḍgasya mahārāja caratas tasya saṃyuge
     nāntaraṃ dadṛśe drauṇis tad adbhutam ivābhavat
tataḥ śarasahasrāṇi bahūni bharatarṣabha
     preṣayām āsa samare drauṇiḥ paramakopanaḥ
tām āpatantīṃ samare śaravṛṣṭiṃ sudāruṇām
     asinā tīkṣṇadhāreṇa ciccheda balināṃ varaḥ
tato 'sya vimalaṃ drauṇiḥ śatacandraṃ manoramam
     carmācchinad asiṃ cāsya khaṇḍayām āsa saṃyuge
     śitaiḥ subahuśo rājaṃs taṃ ca vivyādha patribhiḥ
śikhaṇḍī tu tataḥ khaḍgaṃ khaṇḍitaṃ tena sāyakaiḥ
     āvidhya vyasṛjat tūrṇaṃ jvalantam iva pannagam
tam āpatantaṃ sahasā kālānalasamaprabham
     ciccheda samare drauṇir darśayan pāṇilāghavam
     śikhaṇḍinaṃ ca vivyādha śarair bahubhir āyasaiḥ
śikhaṇḍī tu bhṛśaṃ rājaṃs tāḍyamānaḥ śitaiḥ śaraiḥ
     āruroha rathaṃ tūrṇaṃ mādhavasya mahātmanaḥ
sātyakis tu tataḥ kruddho rākṣasaṃ krūram āhave
     alambusaṃ śarair ghorair vivyādha balināṃ balī
rākṣasendras tatas tasya dhanuś ciccheda bhārata
     ardhacandreṇa samare taṃ ca vivyādha sāyakaiḥ
     māyāṃ ca rākṣasīṃ kṛtvā śaravarṣair avākirat
tatrādbhutam apaśyāma śaineyasya parākramam
     nāsaṃbhramad yat samare vadhyamānaḥ śitaiḥ śaraiḥ
aindram astraṃ ca vārṣṇeyo yojayām āsa bhārata
     vijayād yad anuprāptaṃ mādhavena yaśasvinā
tad astraṃ bhasmasāt kṛtvā māyāṃ tāṃ rākṣasīṃ tadā
     alambusaṃ śarair ghorair abhyākirata sarvaśaḥ
     parvataṃ vāridhārābhiḥ prāvṛṣīva balāhakaḥ
tat tathā pīḍitaṃ tena mādhavena mahātmanā
     pradudrāva bhayād rakṣo hitvā sātyakim āhave
tam ajeyaṃ rākṣasendraṃ saṃkhye maghavatā api
     śaineyaḥ prāṇadaj jitvā yodhānāṃ tava paśyatām
nyahanat tāvakāṃś cāpi sātyakiḥ satyavikramaḥ
     niśitair bahubhir bāṇais te 'dravanta bhayārditāḥ
etasminn eva kāle tu drupadasyātmajo balī
     dhṛṣṭadyumno mahārāja tava putraṃ janeśvaram
     chādayām āsa samare śaraiḥ saṃnataparvabhiḥ
saṃchādyamāno viśikhair dhṛṣṭadyumnena bhārata
     vivyathe na ca rājendra tava putro janeśvaraḥ
dhṛṣṭadyumnaṃ ca samare tūrṇaṃ vivyādha sāyakaiḥ
     ṣaṣṭyā ca triṃśatā caiva tad adbhutam ivābhavat
tasya senāpatiḥ kruddho dhanuś ciccheda māriṣa
     hayāṃś ca caturaḥ śīghraṃ nijaghāna mahārathaḥ
     śaraiś cainaṃ suniśitaiḥ kṣipraṃ vivyādha saptabhiḥ
sa hatāśvān mahābāhur avaplutya rathād balī
     padātir asim udyamya prādravat pārṣataṃ prati
śakunis taṃ samabhyetya rājagṛddhī mahābalaḥ
     rājānaṃ sarvalokasya ratham āropayat svakam
tato nṛpaṃ parājitya pārṣataḥ paravīrahā
     nyahanat tāvakaṃ sainyaṃ vajrapāṇir ivāsuram
kṛtavarmā raṇe bhīmaṃ śarair ārcchan mahāratham
     pracchādayām āsa ca taṃ mahāmegho raviṃ yathā
tataḥ prahasya samare bhīmasenaḥ paraṃtapaḥ
     preṣayām āsa saṃkruddhaḥ sāyakān kṛtavarmaṇe
tair ardyamāno 'tirathaḥ sātvataḥ śastrakovidaḥ
     nākampata mahārāja bhīmaṃ cārchac chitaiḥ śaraiḥ
tasyāśvāṃś caturo hatvā bhīmaseno mahābalaḥ
     sārathiṃ pātayām āsa dhvajaṃ ca supariṣkṛtam
śarair bahuvidhaiś cainam ācinot paravīharā
     śakalīkṛtasarvāṅgaḥ śvāvidvat samadṛśyata
hatāśvāt tu rathāt tūrṇaṃ vṛṣakasya rathaṃ yayau
     syālasya te mahārāja tava putrasya paśyataḥ
bhīmaseno 'pi saṃkruddhas tava sainyam upādravat
     nijaghāna ca saṃkruddho daṇḍapāṇir ivāntakaḥ
