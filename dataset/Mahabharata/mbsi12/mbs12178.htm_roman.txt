[bharadvāja]
      pārthivaṃ dhātum āśritya śārīro 'gniḥ kathaṃ bhavet
      avakāśa viśeṣeṇa kathaṃ vartayate 'nilaḥ
[bhṛgu]
      vāyor gatim ahaṃ brahman kīrtayiṣyāmi te 'nagha
      prāninām anilo dehān yathā ceṣṭayate balī
śrito mūrdhānam agnis tu śarīraṃ paripālayan
      prāno mūrdhani cāgnau ca vartamāno viceṣṭate
sajantuḥ sarvabhūtātmā puruṣaḥ sa sanātanaḥ
      mano buddhir ahaṃkāro bhūtāni viṣayāś ca saḥ
evaṃ tv iha sa sarvatra prānena paripālyate
      pṛṣṭhataś ca samānena svāṃ svāṃ gatim upāśritaḥ
vasti mūlaṃ gudaṃ caiva pāvakaṃ ca samāśritaḥ
      vahan mūtraṃ purīsaṃ cāpy apānaḥ parivartate
prayatne karmaṇi bale ya ekas triṣu vartate
      udāna iti taṃ prāhur adhyātmaviduṣo janāḥ
saṃdhiṣv api ca sarveṣu saṃniviṣṭas tathānilaḥ
      śarīreṣu manuṣyāṇāṃ vyāna ity upadiśyate
dhātuṣv agnis tu vitataḥ samānena samīritaḥ
      rasān dhātūṃś ca doṣāṃś ca vartayann avatiṣṭhati
apāna prāṇayor madhye prāṇāpāna samāhitaḥ
     samanvitaḥ svadhiṣṭhānaḥ samyak pacati pāvakaḥ
āsyaṃ hi pāyu saṃyuktam ante syād guda saṃjñitam
     srotas tasmāt prajāyante sarvasrotāṃsi dehinām
prānānāṃ saṃnipātāc ca saṃnipātaḥ prajāyate
     ūṣmā cāgnir iti jñeyo yo 'nnaṃ pacati dehinām
agnivegavahaḥ prāno gudānte pratihanyate
     sa ūrdhvam āgamya punaḥ samutkṣipati pāvakam
pakvāśayas tv adho nābher ūrdhvam āmāśayaḥ sthitaḥ
     nābhimadhye śarīrasya sarve prānāḥ samāhitāḥ
prasṛtā hṛdayāt sarve tiryag ūrdham adhas tathā
     vahanty annarasānnādyo 'daśa prāṇa pracoditāḥ
eṣa mārgo 'tha yogānāṃ yena gacchanti tat padam
     jitaklamāsanā dhīrā mūrdhany ātmānam ādadhuḥ
evaṃ sarveṣu vihitaḥ prāṇāpāneṣu dehinām
     tasmin sthito nityam agniḥ sthālyām iva samāhitaḥ
