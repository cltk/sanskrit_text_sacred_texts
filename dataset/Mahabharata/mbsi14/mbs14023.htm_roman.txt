[br]
      atrāpy udāharantīmam itihāsaṃ purātanam
      subhage pañca hotṝṇāṃ vidhānam iha yādṛśam
prāṇāpānāv udānaś ca samāno vyāna eva ca
      pañca hotṝn athaitān vai paraṃ bhāvaṃ vidur budhāḥ
[brāhmaṇī]
      svabhāvāt sapta hotāra iti te pūrvikā matiḥ
      yathā vai pañca hotāraḥ paro bhāvas tathocyatām
[br]
      prāṇena saṃbhṛto vāyur apāno jāyate tataḥ
      apāne saṃbhṛto vāyus tato vyānaḥ pravartate
vyānena saṃbhṛto vāyus tadodānaḥ pravartate
      udāne saṃbhṛto vāyuḥ samānaḥ saṃpravartate
te 'pṛcchanta purā gatvā pūrvajātaṃ prajāpatim
      yo no jyeṣṭhas tam ācakṣva sa naḥ śreṣṭho bhaviṣyati
[brahmā]
      yasmin pralīne pralayaṃ vrajanti; sarve prāṇāḥ prāṇabhṛtāṃ śarīre
      yasmin pracīrṇe ca punaś caranti; sa vai śreṣṭho gacchata yatra kāmaḥ
[prāṇa]
      mayi pralīne pralayaṃ vrajanti; sarve prāṇāḥ prāṇabhṛtāṃ śarīre
      mayi pracīrṇe ca punaś caranti; śreṣṭho hy ahaṃ paśyata māṃ pralīnam
[brāhmaṇa]
      prāṇaḥ pralīyata tataḥ punaś ca pracacāra ha
      samānaś cāpy udānaś ca vaco 'brūtāṃ tataḥ śubhe
na tvaṃ sarvam idaṃ vyāpya tiṣṭhasīha yathā vayam
     na tvaṃ śreṣṭho 'si naḥ prāṇa apāno hi vaśe tava
     pracacāra punaḥ prāṇas tam apāno 'bhyabhāṣata
mayi pralīne pralayaṃ vrajanti; sarve prāṇāḥ prāṇabhṛtāṃ śarīre
     mayi pracīrṇe ca punaś caranti; śreṣṭho hy ahaṃ paśyata māṃ pralīnam
vyānaś ca tam udānaś ca bhāṣamāṇam athocatuḥ
     apāna na tvaṃ śreṣṭho 'si prāṇo hi vaśagas tava
apānaḥ pracacārātha vyānas taṃ punar abravīt
     śreṣṭho 'ham asmi sarveṣāṃ śrūyatāṃ yena hetunā
mayi pralīne pralayaṃ vrajanti; sarve prāṇāḥ prāṇabhṛtāṃ śarīre
     mayi pracīrṇe ca punaś caranti; śreṣṭho hy ahaṃ paśyata māṃ pralīnam
prālīyata tato vyānaḥ punaś ca pracacāra ha
     prāṇāpānāv udānaś ca samānaś ca tam abruvan
     na tvaṃ śreṣṭho 'si no vyāna samāno hi vaśe tava
pracacāra punar vyānaḥ samānaḥ punar abravīt
     śreṣṭho 'ham asmi sarveṣāṃ śrūyatāṃ yena hetunā
mayi pralīne pralayaṃ vrajanti; sarve prāṇāḥ prāṇabhṛtāṃ śarīre
     mayi pracīrṇe ca punaś caranti; śreṣṭho hy ahaṃ paśyata māṃ pralīnam
tataḥ samānaḥ prālilye punaś ca pracacāra ha
     prāṇāpānāv udānaś ca vyānaś caiva tam abruvan
     samānana tvaṃ śreṣṭho 'si vyāna eva vaśe tava
samānaḥ pracacārātha udānas tam uvāca ha
     śreṣṭho 'ham asmi sarveṣāṃ śrūyatāṃ yena hetunā
mayi pralīne pralayaṃ vrajanti; sarve prāṇāḥ prāṇabhṛtāṃ śarīre
     mayi pracīrṇe ca punaś caranti; śreṣṭho hy ahaṃ paśyata māṃ pralīnam
tataḥ prālīyatodānaḥ punaś ca pracacāra ha
     prāṇāpānau samānaś ca vyānaś caiva tam abruvan
     udāna na tvaṃ śreṣṭho 'si vyāna eva vaśe tava
tatas tān abravīd brahmā samavetān prajāpatiḥ
     sarve śreṣṭhā na vā śreṣṭhāḥ sarve cānyonya dharmiṇaḥ
     sarve svaviṣaye śreṣṭhāḥ sarve cānyonya rakṣiṇaḥ
ekaḥ sthiraś cāsthiraś ca viśeṣāt pañca vāyavaḥ
     eka eva mamaivātmā bahudhāpy upacīyate
parasparasya suhṛdo bhāvayantaḥ parasparam
     svasti vrajata bhadraṃ vo dhārayadhvaṃ parasparam
