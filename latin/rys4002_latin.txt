tau tu dṛṣṭvā mahātmānau bhrātarau rāmalakṣmaṇau
 varāyudhadharau vīrau sugrīvaḥ śaṅkito 'bhavat
udvignahṛdayaḥ sarvā diśaḥ samavalokayan
 na vyatiṣṭhata kasmiṃś cid deśe vānarapuṃgavaḥ
naiva cakre manaḥ sthāne vīkṣamāṇo mahābalau
 kapeḥ paramabhītasya cittaṃ vyavasasāda ha
cintayitvā sa dharmātmā vimṛśya gurulāghavam
 sugrīvaḥ paramodvignaḥ sarvair anucaraiḥ saha
tataḥ sa sacivebhyas tu sugrīvaḥ plavagādhipaḥ
 śaśaṃsa paramodvignaḥ paśyaṃs tau rāmalakṣmaṇau
etau vanam idaṃ durgaṃ vālipraṇihitau dhruvam
 chadmanā cīravasanau pracarantāv ihāgatau
tataḥ sugrīvasacivā dṛṣṭvā paramadhanvinau
 jagmur giritaṭāt tasmād anyac chikharam uttamam
te kṣipram abhigamyātha yūthapā yūthaparṣabham
 harayo vānaraśreṣṭhaṃ parivāryopatasthire
ekam ekāyanagatāḥ plavamānā girer girim
 prakampayanto vegena girīṇāṃ śikharāṇi ca
tataḥ śākhāmṛgāḥ sarve plavamānā mahābalāḥ
 babhañjuś ca nagāṃs tatra puṣpitān durgasaṃśritān
āplavanto harivarāḥ sarvatas taṃ mahāgirim
 mṛgamārjāraśārdūlāṃs trāsayanto yayus tadā
tataḥ sugrīvasacivāḥ parvatendraṃ samāśritāḥ
 saṃgamya kapimukhyena sarve prāñjalayaḥ sthitāḥ
tatas taṃ bhayasaṃtrastaṃ vālikilbiṣaśaṅkitam
 uvāca hanumān vākyaṃ sugrīvaṃ vākyakovidaḥ
yasmād udvignacetās tvaṃ pradruto haripuṃgava
 taṃ krūradarśanaṃ krūraṃ neha paśyāmi vālinam
yasmāt tava bhayaṃ saumya pūrvajāt pāpakarmaṇaḥ
 sa neha vālī duṣṭātmā na te paśyāmy ahaṃ bhayam
aho śākhāmṛgatvaṃ te vyaktam eva plavaṃgama
 laghucittatayātmānaṃ na sthāpayasi yo matau
buddhivijñānasaṃpanna iṅgitaiḥ sarvam ācara
 na hy abuddhiṃ gato rājā sarvabhūtāni śāsti hi
sugrīvas tu śubhaṃ vākyaṃ śrutvā sarvaṃ hanūmataḥ
 tataḥ śubhataraṃ vākyaṃ hanūmantam uvāca ha
dīrghabāhū viśālākṣau śaracāpāsidhāriṇau
 kasya na syād bhayaṃ dṛṣṭvā etau surasutopamau
vālipraṇihitāv etau śaṅke 'haṃ puruṣottamau
 rājāno bahumitrāś ca viśvāso nātra hi kṣamaḥ
arayaś ca manuṣyeṇa vijñeyāś channacāriṇaḥ
 viśvastānām aviśvastāś chidreṣu praharanti hi
kṛtyeṣu vālī medhāvī rājāno bahudarśanāḥ
 bhavanti parahantāras te jñeyāḥ prākṛtair naraiḥ
tau tvayā prākṛtenaiva gatvā jñeyau plavaṃgama
 śaṅkitānāṃ prakāraiś ca rūpavyābhāṣaṇena ca
lakṣayasva tayor bhāvaṃ prahṛṣṭamanasau yadi
 viśvāsayan praśaṃsābhir iṅgitaiś ca punaḥ punaḥ
mamaivābhimukhaṃ sthitvā pṛccha tvaṃ haripuṃgava
 prayojanaṃ praveśasya vanasyāsya dhanurdharau
śuddhātmānau yadi tv etau jānīhi tvaṃ plavaṃgama
 vyābhāṣitair vā rūpair vā vijñeyā duṣṭatānayoḥ
ity evaṃ kapirājena saṃdiṣṭo mārutātmajaḥ
 cakāra gamane buddhiṃ yatra tau rāmalakṣmaṇau
tatheti saṃpūjya vacas tu tasya; kapeḥ subhītasya durāsadasya
 mahānubhāvo hanumān yayau tadā; sa yatra rāmo 'tibalaś ca lakṣmaṇaḥ
