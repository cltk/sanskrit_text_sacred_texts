[dhṛ]
      sarva ete mahotsāhā ye tvayā parikīrtitāḥ
      ekatas tv eva te sarve sametā bhīma ekataḥ
bhīmasenād dhi me bhūyo bhayaṃ saṃjāyate mahat
      kruddhād amarṣaṇāt tāta vyāghrād iva mahāruroḥ
jāgarmi rātrayaḥ sarvā dīrgham uṣṇaṃ ca niḥśvasan
      bhīto vṛkodarāt tāta siṃhāt paśur ivābalaḥ
na hi tasya mahābāhor akra pratimatejasaḥ
      sainye 'smin pratipaśyāmi ya enaṃ viṣahed yudhi
amarṣaṇaś ca kaunteyo dṛḍhavairaś ca pāṇḍavaḥ
      anarma hāsī sonmādas tiryak prekṣī mahāsvanaḥ
mahāvego mahotsāho mahābāhur mahābalaḥ
      mandānāṃ mama putrāṇāṃ yuddhenāntaṃ kariṣyati
ūrugrāhagṛhītānāṃ gadāṃ bibhrad vṛkodaraḥ
      kurūṇām ṛṣabho yuddhe daṇḍapāṇir ivāntakaḥ
saikyāyasamayīṃ ghorāṃ gadāṃ kāñcanabhūṣitām
      manasāhaṃ prapaśyāmi brahmadaṇḍam ivodyatam
yathā rurūṇāṃ yūtheṣu siṃho jātabalaś caret
      māmakeṣu tathā bhīmo baleṣu vicariṣyati
sarveṣāṃ mama putrāṇāṃ sa ekaḥ krūra vikramaḥ
     bahv āśīvipratīpaś ca bālye 'pi rabhasaḥ sadā
udvepate me hṛdayaṃ yadā duryodhanādayaḥ
     bālye 'pi tena yudhyanto vāraṇeneva marditāḥ
tasya vīryeṇa saṃkliṣṭā nityam eva sutā mama
     sa eva hetur bhedasya bhīmo bhīmaparākramaḥ
grasamānam anīkāni naravāraṇavājinām
     paśyāmīvāgrato bhīmaṃ krodhamūrchitam āhave
astre droṇārjuna samaṃ vāyuvegasamaṃ jave
     saṃjayācakṣva me śūraṃ bhīmasenam amarṣaṇam
atilābhaṃ tu manye 'haṃ yat tena ripughātinā
     tadaiva na hatāḥ sarve mama putrā manasvinā
yena bhīmabalā yakṣā rākṣasāś ca samāhatāḥ
     kathaṃ tasya raṇe vegaṃ mānuṣaḥ prasahiṣyati
na sa jātu vaśe tasthau mama bālo 'pi saṃjaya
     kiṃ punar mama duṣputraiḥ kliṣṭaḥ saṃprati pāṇḍavaḥ
niṣṭhuraḥ sa ca naiṣṭhuryād bhajyed api na saṃnamet
     tiryak prekṣī saṃhatabhrūḥ kathaṃ śāmyed vṛkodaraḥ
bṛhad aṃso 'pratibalo gauras tāla ivodgataḥ
     pramāṇato bhīmasenaḥ prādeśenādhiko 'rjunāt
javena vājino 'tyeti balenātyeti kuñjarān
     avyaktajalpī madhv akṣo madhyamaḥ pāṇḍavo balī
iti bālye śrutaḥ pūrvaṃ mayā vyāsa mukhāt purā
     rūpato vīryataś caiva yāthātathyena pāṇḍavaḥ
āyasena sa daṇḍena rathān nāgān hayān narān
     haniṣyati raṇe kruddho bhīmaḥ praharatāṃ varaḥ
amarṣī nityasaṃrabdho raudraḥ krūraparākramaḥ
     mama tāta pratīpāni kurvan pūrvaṃ vimānitaḥ
niṣkīrṇām āyasīṃ sthūlāṃ suparvāṃ kāñcanīṃ gadām
     śataghnīṃ śatanirhrādāṃ kathaṃ śakṣyanti me sutāḥ
apāram aplavāgādhaṃ samudraṃ śaraveginam
     bhīmasenamayaṃ durgaṃ tāta mandās titīrṣavaḥ
krośato me na śṛṇvanti bālāḥ paṇḍitamāninaḥ
     viṣamaṃ nāvabudhyante prapātaṃ madhu darśinaḥ
saṃyugaṃ ye kariṣyanti nararūpeṇa vāyunā
     niyataṃ coditā dhātrā siṃheneva mahāmṛgāḥ
śaikyāṃ tāta catuṣkiṣkuṃ ṣaḍ asrim amitaujasam
     prahitāṃ duḥkhasaṃsparśāṃ kathaṃ śakṣyanti me sutāḥ
gadāṃ bhrāmayatas tasya bhindato hastimastakān
     sṛkkiṇī lelihānasya bāṣpam utsṛjato muhuḥ
uddiśya pātān patataḥ kurvato bhairavān ravān
     pratīpān patato mattān kuñjarān pratigarjataḥ
vigāhya rathamārgeṣu varān uddiśya nighnataḥ
     agneḥ prajvalitasyeva api mucyeta me prajā
vīthīṃ kurvan mahābāhur drāvayan mama vāhinīm
     nṛtyann iva gadāpāṇir yugāntaṃ darśayiṣyati
prabhinna iva mātaṅgaḥ prabhañjan puṣpitān drumān
     pravekṣyati raṇe senāṃ putrāṇāṃ me vṛkodaraḥ
kurvan rathān vipuruṣān vidhvajān bhagnapuṣkarān
     ārujan puruṣavyāghro rathinaḥ sādinas tathā
gaṅgā vega ivānūpāṃs tīrajān vividhān drumān
     pravekṣyati mahāsenāṃ putrāṇāṃ mama saṃjaya
vaśaṃ nūnaṃ gamiṣyanti bhīmasenabalārditāḥ
     mama putrāś ca bhṛtyāś ca rājānaś caiva saṃjaya
yena rājā mahāvīryaḥ praviśyāntaḥpuraṃ purā
     vāsudevasahāyena jarāsaṃdho nipātitaḥ
kṛtsneyaṃ pṛthivī devī jarāsaṃdhena dhīmatā
     māgadhendreṇa balinā vaśe kṛtvā pratāpitā
bhīṣma pratāpāt kuravo nayenāndhakavṛṣṇayaḥ
     te na tasya vaśaṃ jagmuḥ kevalaṃ daivam eva vā
sa gatvā pāṇḍuputreṇa tarasā bāhuśālinā
     anāyudhena vīreṇa nihataḥ kiṃ tato 'dhikam
dīrghakālena saṃsiktaṃ viṣam āśīviṣo yathā
     sa mokṣyati raṇe tejaḥ putreṣu mama saṃjaya
mahendra iva vajreṇa dānavān deva sattamaḥ
     bhīmaseno gadāpāṇiḥ sūdayiṣyati me sutān
aviṣahyam anāvāryaṃ tīvravegaparākramam
     paśyāmīvātitāmrākṣam āpatantaṃ vṛkodaram
agadasyāpy adhanuṣo virathasya vivarmaṇaḥ
     bāhubhyāṃ yudhyamānasya kas tiṣṭhed agrataḥ pumān
bhīṣmo droṇaś ca vipro 'yaṃ kṛpaḥ śāradvatas tathā
     jānanty ete yathaivāhaṃ vīryajñas tasya dhīmataḥ
ārya vrataṃ tu jānantaḥ saṃgarān na bibhitsavaḥ
     senāmukheṣu sthāsyanti māmakānāṃ nararṣabhāḥ
balīyaḥ sarvato diṣṭaṃ puruṣasya viśeṣataḥ
     paśyann api jayaṃ teṣāṃ na niyacchāmi yat sutān
te purāṇaṃ maheṣvāsā mārgam aindraṃ samāsthitāḥ
     tyakṣyanti tumule prāṇān rakṣantaḥ pārthivaṃ yaśaḥ
yathaiṣāṃ māmakās tāta tathaiṣāṃ pāṇḍavā api
     pautrā bhīṣmasya śiṣyāś ca droṇasya ca kṛpasya ca
yat tv asmad āśrayaṃ kiṃ cid dattam iṣṭaṃ ca saṃjaya
     tasyāpacitim āryatvāt kartāraḥ sthavirās trayaḥ
ādadānasya śastraṃ hi kṣatradharmaṃ parīpsataḥ
     nidhanaṃ brāhmaṇasyājau varam evāhur uttamam
sa vai śocāmi sarvān vai ye yuyutsanti pāṇḍavān
     vikruṣṭaṃ vidureṇādau tad etad bhayam āgatam
na tu manye vighātāya jñānaṃ duḥkhasya saṃjaya
     bhavaty atibale hy etaj jñānam apy upaghātakam
ṛṣayo hy api nirmuktāḥ paśyanto lokasaṃgrahān
     sukhe bhavanti sukhinas tathā duḥkhena duḥkhitāḥ
kiṃ punar yo 'ham āsaktas tatra tatra sahasradhā
     putreṣu rājyadāreṣu pautreṣv api ca bandhuṣu
saṃśaye tu mahaty asmin kiṃ nu me kṣamam uttamam
     vināśaṃ hy eva paśyāmi kurūṇām anucintayan
dyūtapramukham ābhāti kurūṇāṃ vyasanaṃ mahat
     mandenaiśvaryakāmena lobhāt pāpam idaṃ kṛtam
manye paryāya dharmo 'yaṃ kālasyātyanta gāminaḥ
     cakre pradhir ivāsakto nāsya śakyaṃ palāyitum
kiṃ nu kāryaṃ kathaṃ kuryāṃ kva nu gacchāmi saṃjaya
     ete naśyanti kuravo mandāḥ kālavaśaṃ gatāḥ
avaśo 'haṃ purā tāta putrāṇāṃ nihate śate
     śroṣyāmi ninadaṃ strīṇāṃ kathaṃ māṃ maraṇaṃ spṛśet
yathā nidāghe jvalanaḥ samiddho; dahet kakṣaṃ vāyunā codyamānaḥ
     gadāhastaḥ pāṇḍavas tadvad eva; hantā madīyān sahito 'rjunena
