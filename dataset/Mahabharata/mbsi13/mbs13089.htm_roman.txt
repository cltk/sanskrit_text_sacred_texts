[bh]
      yamas tu yāni śrāddhāni provāca śaśabindave
      tāni me śṛṇu kāmyāni nakṣatreṣu pṛthak pṛthak
śrāddhaṃ yaḥ kṛttikā yoge kurvīta satataṃ naraḥ
      agnīn ādhāya sāpatyo yajeta vigatajvaraḥ
apatyakāmo rohiṇyām ojaḥ kāmo mṛgottame
      krūrakarmā dadac chrāddham ārdrāyāṃ mānavo bhavet
kṛṣibhāgī bhaven martyaḥ kurvañ śrāddhaṃ punar vasau
      puṣṭi kāmo 'tha puṣyeṇa śrāddham īheta mānavaḥ
āśleṣāyāṃ dadac chrāddhaṃ vīrān putrān prajāyate
      jñātīnāṃ tu bhavec chreṣṭho maghāsu śrāddham āvapan
phalgunīṣu dadac chrāddhaṃ subhagaḥ śrāddhado bhavet
      apatyabhāg uttarāsu hastena phalabhāg bhavet
citrāyāṃ tu datac chrāddhaṃ labhed rūpavataḥ sutān
      svāti yoge pitṝn arcya vāṇijyam upajīvati
bahuputro viśākhāsu pitryam īhan bhaven naraḥ
      anurādhāsu kurvāṇo rājacakraṃ pravartayet
ādipatyaṃ vrajen martyo jyeṣṭhāyām apavarjayan
      naraḥ kuru kulaśreṣṭha śrāddhā damapuraḥ saraḥ
mūle tv ārogyam arccheta yaśo 'ṣāḍhāsv anuttamam
     uttarāsu tv aṣāḍhāsu vītaśokaś caren mahīm
śrāddhaṃ tv abhijitā kurvan vidyāṃ śreṣṭām avāpnuyāt
     śravaṇe tu dadac chrāddhaṃ pretya gacchet parāṃ gatim
rājyabhāgī dhaniṣṭhāyāṃ prāpnuyān nāpadaṃ naraḥ
     nakṣatre vāruṇe kurvan bhiṣak siddhim avāpnuyāt
pūrvaproṣṭha padāḥ kurvan bahu vinded ajāvikam
     uttarāsv atha kurvāṇo vindate gāḥ sahasraśaḥ
bahurūpya kṛtaṃ vittaṃ vindate revatīṃ śritaḥ
     aśvāṃś cāśvayuje vetti bharaṇīṣv āyur uttamam
imaṃ śrāddhavidhiṃ śrutvā śaśabindus tathākarot
     akleśenājayac cāpi mahīṃ so 'nuśaśāsa ha
