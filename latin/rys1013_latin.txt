atha saṃvatsare pūrṇe tasmin prāpte turaṅgame
 sarayvāś cottare tīre rājño yajño 'bhyavartata
ṛṣyaśṛṅgaṃ puraskṛtya karma cakrur dvijarṣabhāḥ
 aśvamedhe mahāyajñe rājño 'sya sumahātmanaḥ
karma kurvanti vidhivad yājakā vedapāragāḥ
 yathāvidhi yathānyāyaṃ parikrāmanti śāstrataḥ
pravargyaṃ śāstrataḥ kṛtvā tathaivopasadaṃ dvijāḥ
 cakruś ca vidhivat sarvam adhikaṃ karma śāstrataḥ
abhipūjya tato hṛṣṭāḥ sarve cakrur yathāvidhi
 prātaḥsavanapūrvāṇi karmāṇi munipuṃgavāḥ
na cāhutam abhūt tatra skhalitaṃ vāpi kiṃ cana
 dṛśyate brahmavat sarvaṃ kṣemayuktaṃ hi cakrire
na teṣv ahaḥsu śrānto vā kṣudhito vāpi dṛśyate
 nāvidvān brāhmaṇas tatra nāśatānucaras tathā
brāhmaṇā bhuñjate nityaṃ nāthavantaś ca bhuñjate
 tāpasā bhujate cāpi śramaṇā bhuñjate tathā
vṛddhāś ca vyādhitāś caiva striyo bālās tathaiva ca
 aniśaṃ bhuñjamānānāṃ na tṛptir upalabhyate
dīyatāṃ dīyatām annaṃ vāsāṃsi vividhāni ca
 iti saṃcoditās tatra tathā cakrur anekaśaḥ
annakūṭāś ca bahavo dṛśyante parvatopamāḥ
 divase divase tatra siddhasya vidhivat tadā
annaṃ hi vidhivat svādu praśaṃsanti dvijarṣabhāḥ
 aho tṛptāḥ sma bhadraṃ te iti śuśrāva rāghavaḥ
svalaṃkṛtāś ca puruṣā brāhmaṇān paryaveṣayan
 upāsate ca tān anye sumṛṣṭamaṇikuṇḍalāḥ
karmāntare tadā viprā hetuvādān bahūn api
 prāhuḥ suvāgmino dhīrāḥ parasparajigīṣayā
divase divase tatra saṃstare kuśalā dvijāḥ
 sarvakarmāṇi cakrus te yathāśāstraṃ pracoditāḥ
nāṣaḍaṅgavid atrāsīn nāvrato nābahuśrutaḥ
 sadasyas tasya vai rājño nāvādakuśalo dvijaḥ
prāpte yūpocchraye tasmin ṣaḍ bailvāḥ khādirās tathā
 tāvanto bilvasahitāḥ parṇinaś ca tathāpare
śleṣmātakamayo diṣṭo devadārumayas tathā
 dvāv eva tatra vihitau bāhuvyastaparigrahau
kāritāḥ sarva evaite śāstrajñair yajñakovidaiḥ
 śobhārthaṃ tasya yajñasya kāñcanālaṃkṛtā bhavan
vinyastā vidhivat sarve śilpibhiḥ sukṛtā dṛḍhāḥ
 aṣṭāśrayaḥ sarva eva ślakṣṇarūpasamanvitāḥ
ācchāditās te vāsobhiḥ puṣpair gandhaiś ca bhūṣitāḥ
 saptarṣayo dīptimanto virājante yathā divi
iṣṭakāś ca yathānyāyaṃ kāritāś ca pramāṇataḥ
 cito 'gnir brāhmaṇais tatra kuśalaiḥ śulbakarmaṇi
 sa cityo rājasiṃhasya saṃcitaḥ kuśalair dvijaiḥ
garuḍo rukmapakṣo vai triguṇo 'ṣṭādaśātmakaḥ
 niyuktās tatra paśavas tat tad uddiśya daivatam
uragāḥ pakṣiṇaś caiva yathāśāstraṃ pracoditāḥ
 śāmitre tu hayas tatra tathā jala carāś ca ye
ṛtvigbhiḥ sarvam evaitan niyuktaṃ śāstratas tadā
 paśūnāṃ triśataṃ tatra yūpeṣu niyataṃ tadā
 aśvaratnottamaṃ tasya rājño daśarathasya ha
kausalyā taṃ hayaṃ tatra paricarya samantataḥ
 kṛpāṇair viśaśāsainaṃ tribhiḥ paramayā mudā
patatriṇā tadā sārdhaṃ susthitena ca cetasā
 avasad rajanīm ekāṃ kausalyā dharmakāmyayā
hotādhvaryus tathodgātā hayena samayojayan
 mahiṣyā parivṛtthyātha vāvātām aparāṃ tathā
patatriṇas tasya vapām uddhṛtya niyatendriyaḥ
 ṛtvik parama saṃpannaḥ śrapayām āsa śāstrataḥ
dhūmagandhaṃ vapāyās tu jighrati sma narādhipaḥ
 yathākālaṃ yathānyāyaṃ nirṇudan pāpam ātmanaḥ
hayasya yāni cāṅgāni tāni sarvāṇi brāhmaṇāḥ
 agnau prāsyanti vidhivat samastāḥ ṣoḍaśartvijaḥ
plakṣaśākhāsu yajñānām anyeṣāṃ kriyate haviḥ
 aśvamedhasya caikasya vaitaso bhāga iṣyate
tryaho 'śvamedhaḥ saṃkhyātaḥ kalpasūtreṇa brāhmaṇaiḥ
 catuṣṭomam ahas tasya prathamaṃ parikalpitam
ukthyaṃ dvitīyaṃ saṃkhyātam atirātraṃ tathottaram
 kāritās tatra bahavo vihitāḥ śāstradarśanāt
jyotiṣṭomāyuṣī caiva atirātrau ca nirmitau
 abhijid viśvajic caiva aptoryāmo mahākratuḥ
prācīṃ hotre dadau rājā diśaṃ svakulavardhanaḥ
 adhvaryave pratīcīṃ tu brahmaṇe dakṣiṇāṃ diśam
udgātre tu tathodīcīṃ dakṣiṇaiṣā vinirmitā
 aśvamedhe mahāyajñe svayambhuvihite purā
kratuṃ samāpya tu tadā nyāyataḥ puruṣarṣabhaḥ
 ṛtvigbhyo hi dadau rājā dharāṃ tāṃ kratuvardhanaḥ
ṛtvijas tv abruvan sarve rājānaṃ gatakalmaṣam
 bhavān eva mahīṃ kṛtsnām eko rakṣitum arhati
na bhūmyā kāryam asmākaṃ na hi śaktāḥ sma pālane
 ratāḥ svādhyāyakaraṇe vayaṃ nityaṃ hi bhūmipa
 niṣkrayaṃ kiṃ cid eveha prayacchatu bhavān iti
gavāṃ śatasahasrāṇi daśa tebhyo dadau nṛpaḥ
 daśakoṭiṃ suvarṇasya rajatasya caturguṇam
ṛtvijas tu tataḥ sarve pradaduḥ sahitā vasu
 ṛṣyaśṛṅgāya munaye vasiṣṭhāya ca dhīmate
tatas te nyāyataḥ kṛtvā pravibhāgaṃ dvijottamāḥ
 suprītamanasaḥ sarve pratyūcur muditā bhṛśam
tataḥ prītamanā rājā prāpya yajñam anuttamam
 pāpāpahaṃ svarnayanaṃ dustaraṃ pārthivarṣabhaiḥ
tato 'bravīd ṛṣyaśṛṅgaṃ rājā daśarathas tadā
 kulasya vardhanaṃ tat tu kartum arhasi suvrata
tatheti ca sa rājānam uvāca dvijasattamaḥ
 bhaviṣyanti sutā rājaṃś catvāras te kulodvahāḥ
