[dhṛ]
      tathā prayāte śibiraṃ droṇaputre mahārathe
      kac cit kṛpaś ca bhojaś ca bhayārtau na nyavartatām
kac cin na vāritau kṣudrai rakṣibhir nopalakṣitau
      asahyam iti vā matvā na nivṛttau mahārathau
kac cit pramathya śibiraṃ hatvā somaka pāṇḍavān
      duryodhanasya padavīṃ gatau paramikāṃ raṇe
pāñcālair vā vinihatau kac cin nāsvapatāṃ kṣitau
      kac cit tābhyāṃ kṛtaṃ karma tan mamācakṣva saṃjaya
[s]
      tasmin prayāte śibiraṃ droṇaputre mahātmani
      kṛpaś ca kṛtavarmā ca śibira dvāry atiṣṭhatām
aśvatthāmā tu tau dṛṣṭvā yatnavantau mahārathau
      prahṛṣṭaḥ śanakai rājann idaṃ vacanam abravīt
yattau bhavantau paryāptau sarvakṣatrasya nāśane
      kiṃ punar yodhaśeṣasya prasuptasya viśeṣataḥ
ahaṃ pravekṣye śibiraṃ cariṣyāmi ca kālavat
      yathā na kaś cid api me jīvan mucyeta mānavaḥ
ity uktvā prāviśad drauṇiḥ pārthānāṃ śibiraṃ mahat
      advāreṇābhyavaskandya vihāya bhayam ātmanaḥ
sa praviśya mahābāhur uddeśajñaś ca tasya ha
     dhṛṣṭadyumnasya nilayaṃ śanakair abhyupāgamat
te tu kṛtvā mahat karma śrāntāś ca balavad raṇe
     prasuptā vai suviśvastāḥ svasainyaparivāritāḥ
atha praviśya tad veśma dhṛṣṭadyumnasya bhārata
     pāñcālyaṃ śayane drauṇir apaśyat suptam antikāt
kṣaumāvadāte mahati spardhyāstaraṇa saṃvṛte
     mālyapravara saṃyukte dhūpaiś cūrṇaiś ca vāsite
taṃ śayānaṃ mahātmānaṃ visrabdham akutobhayam
     prābodhayata pādena śayanasthaṃ mahīpate
sa buddhvā caraṇasparśam utthāya raṇadurmadaḥ
     abhyajānad ameyātmā droṇaputraṃ mahāratham
tam utpatantaṃ śayanād aśvatthāmā mahābalaḥ
     keśeṣv ālambya pāṇibhyāṃ niṣpipeṣa mahī take
sabalāt tena niṣpiṣṭaḥ sādhvasena ca bhārata
     nidrayā caiva pāñcālyo nāśakac ceṣṭituṃ tadā
tam ākramya tadā rājan kaṇṭhe corasi cobhayoḥ
     nadantaṃ visphurantaṃ ca paśumāram amārayat
tudan nakhais tu sa drauṇiṃ nātivyaktam udāharat
     ācārya putra śastreṇa jahi mā māṃ ciraṃ kṛthāḥ
     tvatkṛte sukṛtāṁl lokān gaccheyaṃ dvipadāṃ vara
tasyāvyaktāṃ tu tāṃ vācaṃ saṃśrutya drauṇir abravīt
     ācārya ghātināṃ lokā na santi kulapāṃsana
     tasmāc chastreṇa nidhanaṃ na tvam arhasi durmate
evaṃ bruvāṇas taṃ vīraṃ siṃho mattam iva dvipam
     marmasv abhyavadhīt kruddhaḥ pādāṣṭhīlaiḥ sudāruṇaiḥ
tasya vīrasya śabdena māryamāṇasya veśmani
     abudhyanta mahārāja striyo ye cāsya rakṣiṇaḥ
te dṛṣṭvā varṣmavantaṃ tam atimānuṣa vikramam
     bhūtam eva vyavasyanto na sma pravyāharan bhayāt
taṃ tu tena bhyupāyena gamayitvā yamakṣayam
     adhyatiṣṭhat sa tejasvī rathaṃ prāpya sudarśanam
sa tasya bhavanād rājan niṣkramyānādayan diśaḥ
     rathena śibiraṃ prāyāj jighāṃsur dviṣato balī
apakrānte tatas tasmin droṇaputre mahārathe
     saha tai rakṣibhiḥ sarvaiḥ praṇedur yoṣitas tadā
rājānaṃ nihataṃ dṛṣṭvā bhṛśaṃ śokaparāyaṇāḥ
     vyākrośan kṣatriyāḥ sarve dhṛṣṭadyumnasya bhārata
tāsāṃ tu tena śabdena samīpe kṣatriyarṣabhāḥ
     kṣipraṃ ca samanahyanta kim etad iti cābruvan
striyas tu rājan vitrastā bharadvājaṃ nirīkṣya tam
     abruvan dīnakaṇṭhena kṣipram ādravateti vai
rākṣaso vā manuṣyo vā nainaṃ jānīmahe vayam
     hatvā pāñcālarājaṃ yo ratham āruhya tiṣṭhati
tatas te yodhamukhyās taṃ sahasā paryavārayan
     sa tān āpatataḥ sarvān rudrāstreṇa vyapothayat
dhṛṣṭadyumnaṃ ca hatvā sa tāṃś caivāsya padānugān
     apaśyac chayane suptam uttamaujasam antike
tam apy ākramya pādena kaṇṭhe corasi caujasā
     tathaiva mārayām āsa vinardantam ariṃdamam
yudhāmanyus tu saṃprāpto mattvā taṃ rakṣasā hatam
     gadām udyamya vegena hṛdi drauṇim atāḍayat
tam abhidrutya jagrāha kṣitau cainam apātayat
     visphurantaṃ ca paśuvat tathaivainam amārayat
tathā sa vīro hatvā taṃ tato 'nyān samupādravat
     saṃsuptān eva rājendra tatra tatra mahārathān
     sphurato vepamānāṃś ca śamiteva paśūn makhe
tato nistriṃśam ādāya jaghānānyān pṛthagjanān
     bhāgaśo vicaran mārgān asiyuddhaviśāradaḥ
tathaiva gulme saṃprekṣya śayānān madhyagaulmikān
     śrāntān nyastāyudhān sarvān kṣaṇenaiva vyapothayat
yodhān aśvān dvipāṃś caiva prācchinat sa varāsinā
     rudhirokṣitasarvāṅgaḥ kālasṛṣṭa ivāntakaḥ
visphuradbhiś ca tair draiṇir nistriṃśasyodyamena ca
     ākṣepeṇa tathaivāses tridhā raktokṣito 'bhavat
tasya lohitasiktasya dīptakhaḍgasya yudhyataḥ
     amānuṣa ivākāro babhau paramabhīṣaṇaḥ
ye tv ajāgrata kauravya te 'pi śabdena mohitāḥ
     nirīkṣyamāṇā anyonyaṃ drauṇiṃ dṛṣṭvā pravivyathuḥ
tad rūpaṃ tasya te dṛṣṭvā kṣatriyāḥ śatrukarśanāḥ
     rākṣasaṃ manyamānās taṃ nayanāni nyamīlayan
sa ghorarūpo vyacarat kālavac chibire tataḥ
     apaśyad draupadīputrān avaśiṣṭāṃś ca somakān
tena śabdena vitrastā dhanur hastā mahārathāḥ
     dhṛṣṭadyumnaṃ hataṃ śrutvā draupadeyā vipāṃ pate
     avākirañ śaravrātair bhāradvājam abhītavat
tatas tena ninādena saṃprabuddhāḥ prabhadrakāḥ
     śilī mikhaiḥ śikhaṇḍī ca droṇaputraṃ samārdayan
bharadvājas tu tān dṛṣṭvā śaravarṣāṇi varṣataḥ
     nanāda balavān nādaṃ jighāṃsus tān sudurjayān
tataḥ paramasaṃkruddhaḥ pitur vadham anusmaran
     avaruhya rathopasthāt tvaramāṇo 'bhidudruve
sahasracandraṃ vipulaṃ gṛhītvā carma saṃyuge
     khaḍgaṃ ca vipulaṃ divyaṃ jātarūpapariṣkṛtam
     draupadeyān abhidrutya khaḍgena vyacarad balī
tataḥ sa naraśārdūlaḥ pratibindhyaṃ tam āhave
     kukṣi deśe 'vadhīd rājan sa hato nyapatad bhuvi
prāsena viddhvā drauṇiṃ tu suta somaḥ pratāpavān
     punaś cāsiṃ samudyamya droṇaputram upādravat
suta somasya sāsiṃ tu bāhuṃ chittvā nararṣabhaḥ
     punar abhyahanat pārśve sa bhinnahṛdayo 'patat
nākulis tu śatānīko rathacakreṇa vīryavān
     dorbhyām utkṣipya vegena vakṣasy enam atāḍayat
atāḍayac chatānīkaṃ muktacakraṃ dvijas tu saḥ
     sa vihvalo yayau bhūmiṃ tato 'syāpāharac chiraḥ
śrutakarmā tu parighaṃ gṛhītvā samatāḍayat
     abhidrutya tato drauṇiṃ savye saphalake bhṛśam
sa tu taṃ śrutakarmāṇam āsye jaghne varāsinā
     sa hato nyapatad bhūmau vimūḍho vikṛtānanaḥ
tena śabdena vīras tu śrutakīrtir mahādhanuḥ
     aśvatthāmānam āsādya śaravarṣair avākirat
tasyāpi śaravarṣāṇi carmaṇā prativārya saḥ
     sakuṇḍalaṃ śiraḥ kāyād bhrājamānam apāharat
tato bhīṣma nihantā taṃ saha sarvaiḥ prabhadrakaiḥ
     ahanat sarvato vīraṃ nānāpraharaṇair balī
     śilīmukhena cāpy enaṃ bhruvor madhye samārdayat
sa tu krodhasamāviṣṭo droṇaputro mahābalaḥ
     śikhaṇḍinaṃ samāsādya dvidhā ciccheda so 'sinā
śikhaṇḍinaṃ tato hatvā krodhāviṣṭaḥ paraṃtapaḥ
     prabhadraka gaḍān sarvān abhidudrāva vegavān
     yac ca śiṣṭaṃ virāṭasya balaṃ tac ca samādravat
drupadasya ca putrāṇāṃ pautrāṇāṃ suhṛdām api
     cakāra kadanaṃ ghoraṃ dṛṣṭvā dṛṣṭvā mahābalaḥ
anyān anyāṃś ca puruṣān abhisṛtyābhisṛtya ca
     nyakṛntad asinā drauṇir asi mārgaviśāradaḥ
kālīṃ raktāsyanayanāṃ raktamālyānulepanām
     raktāmbaradharām ekāṃ pāśahastāṃ śikhaṇḍinīm
dadṛśuḥ kālarātriṃ te smayamānām avasthitām
     narāśvakuñjarān pāśair baddhvā ghoraiḥ pratasthuṣīm
     harantīṃ vividhān pretān pāśabaddhān vimūrdhajān
svapne suptān nayantīṃ tāṃ rātriṣv anyāsu māriṣa
     dadṛśur yodhamukhyās te ghnantaṃ drauṇiṃ ca nityadā
yataḥ pravṛttaḥ saṃgrāmaḥ kurupāṇḍavasenayoḥ
     tataḥ prabhṛti tāṃ kṛtyām apaśyan drauṇim eva ca
tāṃs tu daivahatān pūrvaṃ paścād drauṇir nyapātayat
     trāsayan sarvabhūtāni vinadan bhairavān ravān
tad anusmṛtya te vīrā darśanaṃ paurvakālikam
     idaṃ tad ity amanyanta daivenopanipīḍitāḥ
tatas tena ninādena pratyabudhyanta dhanvinaḥ
     śibire pāṇḍaveyānāṃ śataśo 'tha sahasraśaḥ
so 'cchinat kasya cit pādau jaghanaṃ caiva kasya cit
     kāṃś cid bibheda pārśveṣu kālasṛṣṭa ivāntakaḥ
atyugra pratipiṣṭaiś ca nadadbhiś ca bhṛśāturaiḥ
     gajāśvamathitaiś cānyair mahī kīrṇābhavat prabho
krośatāṃ kim idaṃ ko 'yaṃ kiṃ śabdaḥ kiṃ nu kiṃ kṛtam
     evaṃ teṣāṃ tadā drauṇir antakaḥ samapadyata
apetaśastrasaṃnāhān saṃrabdhān pāṇḍusṛñjayān
     prāhiṇon mṛtyulokāya drauṇiḥ praharatāṃ varaḥ
tatas tac chastra vitrastā utpatanto bhayāturāḥ
     nidrāndhā naṣṭasaṃjñāś ca tatra tatra nililyire
ūrustambhagṛhītāś ca kaśmalābhihataujasaḥ
     vinadanto bhṛśaṃ trastāḥ saṃnyapeṣan parasparam
tato rathaṃ punar drauṇir āsthito bhīmanisvanam
     dhanuṣpāṇiḥ śarair anyān preṣayad vai yamakṣayam
punar utpatataḥ kāṃś cid dūrād api narottamān
     śūrān saṃpatataś cānyān kālarātryai nyavedayat
tathaiva syandanāgreṇa pramathan sa vidhāvati
     śaravarṣaiś ca vividhair avarṣac chātravāṃs tataḥ
punaś ca suvicitreṇa śatacandreṇa carmaṇā
     tena cākāśavarṇena tadācarata so 'sinā
tathā sa śibiraṃ teṣāṃ drauṇir āhavadurmadaḥ
     vyakṣobhayata rājendra mahāhradam iva dvipaḥ
utpetus tena śabdena yodhā rājan vicetasaḥ
     nidrārtāś ca bhayārtāś ca vyadhāvanta tatas tataḥ
visvaraṃ cukruśuś cānye bahvabaddhaṃ tathāvadan
     na ca sma pratipadyante śastrāṇi vasanāni ca
vimuktakeśāś cāpy anye nābhyajānan parasparam
     utpatantaḥ pare bhītāḥ ke cit tatra tathābhraman
     purīṣam asṛjan ke cit ke cin mūtraṃ prasusruvuḥ
bandhanāni ca rājendra saṃchidya turagā dvipāḥ
     samaṃ paryapataṃś cānye kurvanto mahad ākulam
tatra ke cin narā bhītā vyalīyanta mahītale
     tathaiva tān nipatitān apiṃṣan gajavājinaḥ
tasmiṃs tathā vartamāne rakṣāṃsi puruṣarṣabha
     tṛptāni vyanadann uccair mudā bharatasattama
sa śabdaḥ prerito rājan bhūtasaṃghair mudā yutaiḥ
     apūrayad diśaḥ sarvā divaṃ cāpi mahāsvanaḥ
teṣām ārtasvaraṃ śrutvā vitrastā gajavājinaḥ
     muktāḥ paryapatan rājan mṛdnantaḥ śibire janam
tais tatra paridhāvadbhiś caraṇodīritaṃ rajaḥ
     akaroc chibire teṣāṃ rajanyāṃ dviguṇaṃ tamaḥ
tasmiṃs tamasi saṃjāte pramūḍhāḥ sarvato janāḥ
     nājānan pitaraḥ putrān bhrātṝn bhrātara eva ca
gajā gajān atikramya nirmanuṣyā hayā hayān
     atāḍayaṃs tathābhañjaṃs tathāmṛdnaṃś ca bhārata
te bhagnāḥ prapatantaś ca nighnantaś ca parasparam
     nyapātayanta ca parān pātayitvā tathāpiṣan
vicetasaḥ sanidrāś ca tamasā cāvṛtā narāḥ
     jaghnuḥ svān eva tatrātha kālenābhipracoditāḥ
tyaktvā dvārāṇi ca dvāḥsthās tathā gulmāṃś ca gaulmikāḥ
     prādravanta yathāśakti kāṃdiśīkā vicetasaḥ
vipranaṣṭāś ca te 'nyonyaṃ nājānanta tadā vibho
     krośantas tāta putreti daivopahatacetasaḥ
palāyatāṃ diśas teṣāṃ svān apy utsṛjya bāndhavān
     gotra nāmabhir anyonyam ākrandanta tato janāḥ
hāhākāraṃ ca kurvāṇāḥ pṛthivyāṃ śerate pare
     tān buddhvā raṇamatto 'sau droṇaputro vyapothayat
tatrāpare vadhyamānā muhur muhur acetasaḥ
     śibirān niṣpatanti sma kṣatriyā bhayapīḍitāḥ
tāṃs tu niṣpatatas trastāñ śibirāñ jīvitaiṣiṇaḥ
    kṛtavarmā kṛpaś caiva dvāradeśe nijaghnatuḥ
viśastra yantrakavacān muktakeśān kṛtāñjalīn
    vepamānān kṣitau bhītān naiva kāṃś cid amuñcatām
nāmucyata tayoḥ kaś cin niṣkrāntaḥ śibirād bahiḥ
    kṛpasya ca mahārāja hārdikyasya ca durmateḥ
bhūyaś caiva cikīrṣantau droṇaputrasya tau priyam
    triṣu deśeṣu dadatuḥ śibirasya hutāśanam
tataḥ prakāśe śibire khaḍgena pitṛnandanaḥ
    aśvatthāmā mahārāja vyacarat kṛtahastavat
kāṃś cid āpatato vīrān aparāṃś ca pradhāvataḥ
    vyayojayata khaḍgena prāṇair dvija varo narān
kāṃś cid yodhān sa khaḍgena madhye saṃchidya vīryavān
    apātayad droṇasutaḥ saṃrabdhas tilakāṇḍavat
vinadadbhir bhṛśāyās tair narāśvadviradottamaiḥ
    patitair abhavat kīrṇā medinī bharatarṣabha
mānuṣāṇāṃ sahasreṣu hateṣu patiteṣu ca
    udatiṣṭhan kabandhāni bahūny utthāya cāpatan
sāyudhān sāṅgadān bāhūn nicakarta śirāṃsi ca
    hastihastopamān ūrūn hastān pādāṃś ca bhārata
pṛṣṭhac chinnāñ śiraś chinnān pārśvac chinnāṃs tathāparān
    samāsādyākarod drauṇiḥ kāṃś cic cāpi parāṅmukhān
madhyakāyān narān anyāṃś cichedānyāṃś ca karṇataḥ
    aṃsadeśe nihatyānyān kāye prāveśayac chiraḥ
evaṃ vicaratas tasya nighnataḥ subahūn narān
    tamasā rajanī ghorā babhau dāruṇadarśanā
kiṃ cit prāṇaiś ca puruṣair hataiś cānyaiḥ sahasraśaḥ
    bahunā ca gajāśvena bhūr abhūd bhīmadarśanā
yakṣarakṣaḥsamākīrṇe rathāśvadvipadāruṇe
    kruddhena droṇaputreṇa saṃchinnāḥ prāpatan bhuvi
mātṝr anye pitṝn anye bhrātṝn anye vicukruśuḥ
    ke cid ūcur na tat kruddhair dhārtarāṣṭraiḥ kṛtaṃ raṇe
yatkṛtaṃ naḥ prasuptānāṃ rakṣobhiḥ krūrakarmabhiḥ
    asāṃnidhyād dhi pārthānām idaṃ naḥ kadanaṃ kṛtam
na devāsuragandharvair na yakṣair na ca rākṣasaiḥ
    śakyo vijetuṃ kaunteyo goptā yasya janārdanaḥ
brahmaṇyaḥ satyavāg dāntaḥ sarvabhūtānukampakaḥ
    na ca suptaṃ pramattaṃ vā nyastaśastraṃ kṛtāñjalim
    dhāvantaṃ muktakeśaṃ vā hanti pārtho dhanaṃjayaḥ
tad idaṃ naḥ kṛtaṃ ghoraṃ rakṣobhiḥ krūrakarmabhiḥ
    iti lālapyamānāḥ sma śerate bahavo janāḥ
stanatāṃ ca manuṣyāṇām apareṣāṃ ca kūjatām
    tato muhūrtāt prāśāmyat sa śabdas tumulo mahān
śoṇitavyatiṣiktāyāṃ vasudhāyāṃ ca bhūmipa
    tad rajas tumulaṃ ghoraṃ kṣaṇenāntar adhīyata
saṃveṣṭamānān udvignān nirutsāhān sahasraśaḥ
    nyapātayan narān kruddhaḥ paśūn paśupatir yathā
anyonyaṃ saṃpariṣvajya śayānān dravato 'parān
    saṃlīnān yudhyamānāṃś ca sarvān drauṇir apothayat
dahyamānā hutāśena vadhyamānāś ca tena te
    parasparaṃ tadā yodhā anayan yamasādanam
tasyā rajanyās tv ardhena pāṇḍavānāṃ mahad balam
    gamayām āsa rājendra drauṇir yama niveśanam
niśācarāṇāṃ sattvānāṃ sa rātrir harṣavardhinī
    āsīn naragajāśvānāṃ raudrī kṣayakarī bhṛśam
tatrādṛśyanta rakṣāṃsi piśācāś ca pṛthagvidhāḥ
    khādanto naramāṃsāni pibantaḥ śoṇitāni ca
karālāḥ piṅgalā raudrāḥ śailadantā rajasvalāḥ
    jaṭilā dīrghasakthāś ca pañca pādā mahodarāḥ
paścād aṅgulayo rūkṣā virūpā bhairavasvanāḥ
    ghaṭajānavo 'tihrasvāś ca nīlakaṇṭhā vibhīṣaṇāḥ
saputradārāḥ sukrūrā durdarśana sunirghṛṇāḥ
    vividhāni ca rūpāṇi tatrādṛśyanta rakṣasām
pītvā ca śoṇitaṃ hṛṣṭāḥ prānṛtyan gaṇaśo 'pare
    idaṃ varam idaṃ medhyam idaṃ svādv iti cābruvan
medo majjāsthi raktānāṃ vasānāṃ ca bhṛśāsitāḥ
    paramāṃsāni khādantaḥ kravyādā māṃsajīvinaḥ
vasāṃ cāpy apare pītvā paryadhāvan vikukṣilāḥ
    nānā vaktrās tathā raudrāḥ kravyādāḥ piśitāśinaḥ
ayutāni ca tatrāsan prayutāny arbudāni ca
    rakṣasāṃ ghorarūpāṇāṃ mahatāṃ krūrakarmaṇām
muditānāṃ vitṛptānāṃ tasmin mahati vaiśase
    sametāni bahūny āsan bhūtāni ca janādhipa
pratyūṣakāle śibirāt pratigantum iyeṣa saḥ
    nṛśoṇitāvasiktasya drauṇer āsīd asi tsaruḥ
    pāṇinā saha saṃśliṣṭa ekībhūta iva prabho
sa niḥśeṣān arīn kṛtvā virarāja janakṣaye
    yugānte sarvabhūtāni bhasmakṛtveva pāvakaḥ
yathāpratijñaṃ tat karmakṛtvā drauṇāyaniḥ prabho
    durgamāṃ padavīṃ kṛtvā pitur āsīd gatajvaraḥ
yathaiva saṃsupta jane śibire prāviśan niśi
    tathaiva hatvā niḥśabde niścakrāma nararṣabhaḥ
niṣkramya śibirāt tasmāt tābhyāṃ saṃgamya vīryavān
    ācakhyau karma tat sarvaṃ hṛṣṭaḥ saṃharṣayan vibho
tāv apy ācakhyatus tasmai priyaṃ priyakarau tadā
    pāñcālān sṛñjayāṃś caiva vinikṛttān sahasraśaḥ
    prītyā coccair udakrośaṃs tathaivāsphoṭayaṃs talān
evaṃvidhā hi sā rātriḥ somakānāṃ janakṣaye
    prasuptānāṃ pramattānām āsīt subhṛśadāruṇā
asaṃśayaṃ hi kālasya paryāyo duratikramaḥ
    tādṛśā nihatā yatra kṛtvāsmākaṃ janakṣayam
[dhṛ]
    prāg eva sumahat karma drauṇir etan mahārathaḥ
    nākarod īdṛśaṃ kasmān mat putra vijaye dhṛtaḥ
atha kasmād dhate kṣatre karmedaṃ kṛtavān asau
    droṇaputro maheṣvāsas tan me śaṃsitum arhasi
[s]
    teṣāṃ nūnaṃ bhayān nāsau kṛtavān kurunandana
    asāṃnidhyād dhi pārthānāṃ keśavasya ca dhīmataḥ
sātyakeś cāpi karmedaṃ droṇaputreṇa sādhitam
    na hi teṣāṃ samakṣaṃ tān hanyād api marutpatiḥ
etad īdṛśakaṃ vṛttaṃ rājan supta jane vibho
    tato janakṣayaṃ kṛtvā pāṇḍavānāṃ mahātyayam
    diṣṭyā diṣṭyeti cānyonyaṃ sametyocur mahārathāḥ
paryaṣvajat tato drauṇis tābhyāṃ ca pratinanditaḥ
    idaṃ harṣāc ca sumahad ādade vākyam uttamam
pāñcālā nihatāḥ sarve draupadeyāś ca sarvaśaḥ
    somakā matsyaśeṣāś ca sarve vinihatā mayā
idānīṃ kṛtakṛtyāḥ sma yāmatatraiva māciram
    yadi jīvati no rājā tasmai śaṃsāmahe priyam
