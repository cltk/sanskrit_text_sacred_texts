sabale sāgaraṃ tīrṇe rāme daśarathātmaje
 amātyau rāvaṇaḥ śrīmān abravīc chukasāraṇau
samagraṃ sāgaraṃ tīrṇaṃ dustaraṃ vānaraṃ balam
 abhūtapūrvaṃ rāmeṇa sāgare setubandhanam
sāgare setubandhaṃ tu na śraddadhyāṃ kathaṃ cana
 avaśyaṃ cāpi saṃkhyeyaṃ tan mayā vānaraṃ balam
bhavantau vānaraṃ sainyaṃ praviśyānupalakṣitau
 parimāṇaṃ ca vīryaṃ ca ye ca mukhyāḥ plavaṃgamāḥ
mantriṇo ye ca rāmasya sugrīvasya ca saṃmatāḥ
 ye pūrvam abhivartante ye ca śūrāḥ plavaṃgamāḥ
sa ca setur yathā baddhaḥ sāgare salilārṇave
 niveśaś ca yathā teṣāṃ vānarāṇāṃ mahātmanām
rāmasya vyavasāyaṃ ca vīryaṃ praharaṇāni ca
 lakṣmaṇasya ca vīrasya tattvato jñātum arhatha
kaś ca senāpatis teṣāṃ vānarāṇāṃ mahaujasām
 etaj jñātvā yathātattvaṃ śīghram agantum arhathaḥ
iti pratisamādiṣṭau rākṣasau śukasāraṇau
 harirūpadharau vīrau praviṣṭau vānaraṃ balam
tatas tad vānaraṃ sainyam acintyaṃ lomaharṣaṇam
 saṃkhyātuṃ nādhyagacchetāṃ tadā tau śukasāraṇau
tat sthitaṃ parvatāgreṣu nirdareṣu guhāsu ca
 samudrasya ca tīreṣu vaneṣūpavaneṣu ca
taramāṇaṃ ca tīrṇaṃ ca tartukāmaṃ ca sarvaśaḥ
 niviṣṭaṃ niviśac caiva bhīmanādaṃ mahābalam
tau dadarśa mahātejāḥ pracchannau ca vibhīṣaṇaḥ
 ācacakṣe 'tha rāmāya gṛhītvā śukasāraṇau
 laṅkāyāḥ samanuprāptau cārau parapuraṃjayau
tau dṛṣṭvā vyathitau rāmaṃ nirāśau jīvite tadā
 kṛtāñjalipuṭau bhītau vacanaṃ cedam ūcatuḥ
āvām ihāgatau saumya rāvaṇaprahitāv ubhau
 parijñātuṃ balaṃ kṛtsnaṃ tavedaṃ raghunandana
tayos tad vacanaṃ śrutvā rāmo daśarathātmajaḥ
 abravīt prahasan vākyaṃ sarvabhūtahite rataḥ
yadi dṛṣṭaṃ balaṃ kṛtsnaṃ vayaṃ vā susamīkṣitāḥ
 yathoktaṃ vā kṛtaṃ kāryaṃ chandataḥ pratigamyatām
praviśya nagarīṃ laṅkāṃ bhavadbhyāṃ dhanadānujaḥ
 vaktavyo rakṣasāṃ rājā yathoktaṃ vacanaṃ mama
yad balaṃ ca samāśritya sītāṃ me hṛtavān asi
 tad darśaya yathākāmaṃ sasainyaḥ sahabāndhavaḥ
śvaḥkāle nagarīṃ laṅkāṃ saprākārāṃ satoraṇām
 rākṣasaṃ ca balaṃ paśya śarair vidhvaṃsitaṃ mayā
ghoraṃ roṣam ahaṃ mokṣye balaṃ dhāraya rāvaṇa
 śvaḥkāle vajravān vajraṃ dānaveṣv iva vāsavaḥ
iti pratisamādiṣṭau rākṣasau śukasāraṇau
 āgamya nagarīṃ laṅkām abrūtāṃ rākṣasādhipam
vibhīṣaṇagṛhītau tu vadhārhau rākṣaseśvara
 dṛṣṭvā dharmātmanā muktau rāmeṇāmitatejasā
ekasthānagatā yatra catvāraḥ puruṣarṣabhāḥ
 lokapālopamāḥ śūrāḥ kṛtāstrā dṛḍhavikramāḥ
rāmo dāśarathiḥ śrīmāṁl lakṣmaṇaś ca vibhīṣaṇaḥ
 sugrīvaś ca mahātejā mahendrasamavikramaḥ
ete śaktāḥ purīṃ laṅkāṃ saprākārāṃ satoraṇām
 utpāṭya saṃkrāmayituṃ sarve tiṣṭhantu vānarāḥ
yādṛśaṃ tasya rāmasya rūpaṃ praharaṇāni ca
 vadhiṣyati purīṃ laṅkām ekas tiṣṭhantu te trayaḥ
rāmalakṣmaṇaguptā sā sugrīveṇa ca vāhinī
 babhūva durdharṣatarā sarvair api surāsuraiḥ
prahṛṣṭarūpā dhvajinī vanaukasāṃ; mahātmanāṃ saṃprati yoddhum icchatām
 alaṃ virodhena śamo vidhīyatāṃ; pradīyatāṃ dāśarathāya maithilī
