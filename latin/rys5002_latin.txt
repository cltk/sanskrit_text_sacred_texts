sa sāgaram anādhṛṣyam atikramya mahābalaḥ
 trikūṭaśikhare laṅkāṃ sthitāṃ svastho dadarśa ha
tataḥ pādapamuktena puṣpavarṣeṇa vīryavān
 abhivṛṣṭaḥ sthitas tatra babhau puṣpamayo yathā
yojanānāṃ śataṃ śrīmāṃs tīrtvāpy uttamavikramaḥ
 aniśvasan kapis tatra na glānim adhigacchati
śatāny ahaṃ yojanānāṃ krameyaṃ subahūny api
 kiṃ punaḥ sāgarasyāntaṃ saṃkhyātaṃ śatayojanam
sa tu vīryavatāṃ śreṣṭhaḥ plavatām api cottamaḥ
 jagāma vegavāṁl laṅkāṃ laṅghayitvā mahodadhim
śādvalāni ca nīlāni gandhavanti vanāni ca
 gaṇḍavanti ca madhyena jagāma nagavanti ca
śailāṃś ca tarusaṃchannān vanarājīś ca puṣpitāḥ
 abhicakrāma tejasvī hanumān plavagarṣabhaḥ
sa tasminn acale tiṣṭhan vanāny upavanāni ca
 sa nagāgre ca tāṃ laṅkāṃ dadarśa pavanātmajaḥ
saralān karṇikārāṃś ca kharjūrāṃś ca supuṣpitān
 priyālān muculindāṃś ca kuṭajān ketakān api
priyaṅgūn gandhapūrṇāṃś ca nīpān saptacchadāṃs tathā
 asanān kovidārāṃś ca karavīrāṃś ca puṣpitān
puṣpabhāranibaddhāṃś ca tathā mukulitān api
 pādapān vihagākīrṇān pavanādhūtamastakān
haṃsakāraṇḍavākīrṇā vāpīḥ padmotpalāyutāḥ
 ākrīḍān vividhān ramyān vividhāṃś ca jalāśayān
saṃtatān vividhair vṛkṣaiḥ sarvartuphalapuṣpitaiḥ
 udyānāni ca ramyāṇi dadarśa kapikuñjaraḥ
samāsādya ca lakṣmīvāṁl laṅkāṃ rāvaṇapālitām
 parikhābhiḥ sapadmābhiḥ sotpalābhir alaṃkṛtām
sītāpaharaṇārthena rāvaṇena surakṣitām
 samantād vicaradbhiś ca rākṣasair ugradhanvibhiḥ
kāñcanenāvṛtāṃ ramyāṃ prākāreṇa mahāpurīm
 aṭṭālakaśatākīrṇāṃ patākādhvajamālinīm
toraṇaiḥ kāñcanair divyair latāpaṅktivicitritaiḥ
 dadarśa hanumāṁl laṅkāṃ divi devapurīm iva
girimūrdhni sthitāṃ laṅkāṃ pāṇḍurair bhavanaiḥ śubhaiḥ
 dadarśa sa kapiḥ śrīmān puram ākāśagaṃ yathā
pālitāṃ rākṣasendreṇa nirmitāṃ viśvakarmaṇā
 plavamānām ivākāśe dadarśa hanumān purīm
saṃpūrṇāṃ rākṣasair ghorair nāgair bhogavatīm iva
 acintyāṃ sukṛtāṃ spaṣṭāṃ kuberādhyuṣitāṃ purā
daṃṣṭribhir bahubhiḥ śūraiḥ śūlapaṭṭiśapāṇibhiḥ
 rakṣitāṃ rākṣasair ghorair guhām āśīviṣair api
vapraprākārajaghanāṃ vipulāmbunavāmbarām
 śataghnīśūlakeśāntām aṭṭālakavataṃsakām
dvāram uttaram āsādya cintayām āsa vānaraḥ
 kailāsaśikharaprakhyam ālikhantam ivāmbaram
 dhriyamāṇam ivākāśam ucchritair bhavanottamaiḥ
tasyāś ca mahatīṃ guptiṃ sāgaraṃ ca nirīkṣya saḥ
 rāvaṇaṃ ca ripuṃ ghoraṃ cintayām āsa vānaraḥ
āgatyāpīha harayo bhaviṣyanti nirarthakāḥ
 na hi yuddhena vai laṅkā śakyā jetuṃ surair api
imāṃ tu viṣamāṃ durgāṃ laṅkāṃ rāvaṇapālitām
 prāpyāpi sa mahābāhuḥ kiṃ kariṣyati rāghavaḥ
avakāśo na sāntvasya rākṣaseṣv abhigamyate
 na dānasya na bhedasya naiva yuddhasya dṛśyate
caturṇām eva hi gatir vānarāṇāṃ mahātmanām
 vāliputrasya nīlasya mama rājñaś ca dhīmataḥ
yāvaj jānāmi vaidehīṃ yadi jīvati vā na vā
 tatraiva cintayiṣyāmi dṛṣṭvā tāṃ janakātmajām
tataḥ sa cintayām āsa muhūrtaṃ kapikuñjaraḥ
 giriśṛṅge sthitas tasmin rāmasyābhyudaye rataḥ
anena rūpeṇa mayā na śakyā rakṣasāṃ purī
 praveṣṭuṃ rākṣasair guptā krūrair balasamanvitaiḥ
ugraujaso mahāvīryo balavantaś ca rākṣasāḥ
 vañcanīyā mayā sarve jānakīṃ parimārgitā
lakṣyālakṣyeṇa rūpeṇa rātrau laṅkā purī mayā
 praveṣṭuṃ prāptakālaṃ me kṛtyaṃ sādhayituṃ mahat
tāṃ purīṃ tādṛśīṃ dṛṣṭvā durādharṣāṃ surāsuraiḥ
 hanūmāṃś cintayām āsa viniḥśvasya muhur muhuḥ
kenopāyena paśyeyaṃ maithilīṃ janakātmajām
 adṛṣṭo rākṣasendreṇa rāvaṇena durātmanā
na vinaśyet kathaṃ kāryaṃ rāmasya viditātmanaḥ
 ekām ekaś ca paśyeyaṃ rahite janakātmajām
bhūtāś cārtho vipadyante deśakālavirodhitāḥ
 viklavaṃ dūtam āsādya tamaḥ sūryodaye yathā
arthānarthāntare buddhir niścitāpi na śobhate
 ghātayanti hi kāryāṇi dūtāḥ paṇḍitamāninaḥ
na vinaśyet kathaṃ kāryaṃ vaiklavyaṃ na kathaṃ bhavet
 laṅghanaṃ ca samudrasya kathaṃ nu na vṛthā bhavet
mayi dṛṣṭe tu rakṣobhī rāmasya viditātmanaḥ
 bhaved vyartham idaṃ kāryaṃ rāvaṇānartham icchataḥ
na hi śakyaṃ kva cit sthātum avijñātena rākṣasaiḥ
 api rākṣasarūpeṇa kim utānyena kena cit
vāyur apy atra nājñātaś cared iti matir mama
 na hy asty aviditaṃ kiṃ cid rākṣasānāṃ balīyasām
ihāhaṃ yadi tiṣṭhāmi svena rūpeṇa saṃvṛtaḥ
 vināśam upayāsyāmi bhartur arthaś ca hīyate
tad ahaṃ svena rūpeṇa rajanyāṃ hrasvatāṃ gataḥ
 laṅkām abhipatiṣyāmi rāghavasyārthasiddhaye
rāvaṇasya purīṃ rātrau praviśya sudurāsadām
 vicinvan bhavanaṃ sarvaṃ drakṣyāmi janakātmajām
iti saṃcintya hanumān sūryasyāstamayaṃ kapiḥ
 ācakāṅkṣe tadā vīrā vaidehyā darśanotsukaḥ
 pṛṣadaṃśakamātraḥ san babhūvādbhutadarśanaḥ
pradoṣakāle hanumāṃs tūrṇam utpatya vīryavān
 praviveśa purīṃ ramyāṃ suvibhaktamahāpatham
prāsādamālāvitatāṃ stambhaiḥ kāñcanarājataiḥ
 śātakumbhamayair jālair gandharvanagaropamām
saptabhaumāṣṭabhaumaiś ca sa dadarśa mahāpurīm
 talaiḥ sphāṭikasaṃpūrṇaiḥ kārtasvaravibhūṣitaiḥ
vaidūryamaṇicitraiś ca muktājālavibhūṣitaiḥ
 talaiḥ śuśubhire tāni bhavanāny atra rakṣasām
kāñcanāni vicitrāṇi toraṇāni ca rakṣasām
 laṅkām uddyotayām āsuḥ sarvataḥ samalaṃkṛtām
acintyām adbhutākārāṃ dṛṣṭvā laṅkāṃ mahākapiḥ
 āsīd viṣaṇṇo hṛṣṭaś ca vaidehyā darśanotsukaḥ
sa pāṇḍurodviddhavimānamālinīṃ; mahārhajāmbūnadajālatoraṇām
 yaśasvināṃ rāvaṇabāhupālitāṃ; kṣapācarair bhīmabalaiḥ samāvṛtām
candro 'pi sācivyam ivāsya kurvaṃs; tārāgaṇair madhyagato virājan
 jyotsnāvitānena vitatya lokam; uttiṣṭhate naikasahasraraśmiḥ
śaṅkhaprabhaṃ kṣīramṛṇālavarṇam; udgacchamānaṃ vyavabhāsamānam
 dadarśa candraṃ sa kapipravīraḥ; poplūyamānaṃ sarasīva haṃsaṃ
