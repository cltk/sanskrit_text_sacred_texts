tatas tān ākulān dṛṣṭvā viśvāmitrāstramohitān
 vasiṣṭhaś codayām āsa kāmadhuk sṛja yogataḥ
tasyā humbhāravāj jātāḥ kāmbojā ravisaṃnibhāḥ
 ūdhasas tv atha saṃjātāḥ pahlavāḥ śastrapāṇayaḥ
yonideśāc ca yavanaḥ śakṛddeśāc chakās tathā
 romakūpeṣu mecchāś ca harītāḥ sakirātakāḥ
tais tan niṣūditaṃ sainyaṃ viśvamitrasya tatkṣaṇāt
 sapadātigajaṃ sāśvaṃ sarathaṃ raghunandana
dṛṣṭvā niṣūditaṃ sainyaṃ vasiṣṭhena mahātmanā
 viśvāmitrasutānāṃ tu śataṃ nānāvidhāyudham
abhyadhāvat susaṃkruddhaṃ vasiṣṭhaṃ japatāṃ varam
 huṃkāreṇaiva tān sarvān nirdadāha mahān ṛṣiḥ
te sāśvarathapādātā vasiṣṭhena mahātmanā
 bhasmīkṛtā muhūrtena viśvāmitrasutās tadā
dṛṣṭvā vināśitān putrān balaṃ ca sumahāyaśāḥ
 savrīḍaś cintayāviṣṭo viśvāmitro 'bhavat tadā
saṃdura iva nirvego bhagnadaṃṣṭra ivoragaḥ
 uparakta ivādityaḥ sadyo niṣprabhatāṃ gataḥ
hataputrabalo dīno lūnapakṣa iva dvijaḥ
 hatadarpo hatotsāho nirvedaṃ samapadyata
sa putram ekaṃ rājyāya pālayeti niyujya ca
 pṛthivīṃ kṣatradharmeṇa vanam evānvapadyata
sa gatvā himavatpārśvaṃ kiṃnaroragasevitam
 mahādevaprasādārthaṃ tapas tepe mahātapāḥ
kena cit tv atha kālena deveśo vṛṣabhadhvajaḥ
 darśayām āsa varado viśvāmitraṃ mahāmunim
kimarthaṃ tapyase rājan brūhi yat te vivakṣitam
 varado 'smi varo yas te kāṅkṣitaḥ so 'bhidhīyatām
evam uktas tu devena viśvāmitro mahātapāḥ
 praṇipatya mahādevam idaṃ vacanam abravīt
yadi tuṣṭo mahādeva dhanurvedo mamānagha
 sāṅgopāṅgopaniṣadaḥ sarahasyaḥ pradīyatām
yāni deveṣu cāstrāṇi dānaveṣu maharṣiṣu
 gandharvayakṣarakṣaḥsu pratibhāntu mamānagha
tava prasādād bhavatu devadeva mamepsitam
 evam astv iti deveśo vākyam uktvā divaṃ gataḥ
prāpya cāstrāṇi rājarṣir viśvāmitro mahābalaḥ
 darpeṇa mahatā yukto darpapūrṇo 'bhavat tadā
vivardhamāno vīryeṇa samudra iva parvaṇi
 hatam eva tadā mene vasiṣṭham ṛṣisattamam
tato gatvāśramapadaṃ mumocāstrāṇi pārthivaḥ
 yais tat tapovanaṃ sarvaṃ nirdagdhaṃ cāstratejasā
udīryamāṇam astraṃ tad viśvāmitrasya dhīmataḥ
 dṛṣṭvā vipradrutā bhītā munayaḥ śataśo diśaḥ
vasiṣṭhasya ca ye śiṣyās tathaiva mṛgapakṣiṇaḥ
 vidravanti bhayād bhītā nānādigbhyaḥ sahasraśaḥ
vasiṣṭhasyāśramapadaṃ śūnyam āsīn mahātmanaḥ
 muhūrtam iva niḥśabdam āsīd īriṇasaṃnibham
vadato vai vasiṣṭhasya mā bhaiṣṭeti muhur muhuḥ
 nāśayāmy adya gādheyaṃ nīhāram iva bhāskaraḥ
evam uktvā mahātejā vasiṣṭho japatāṃ varaḥ
 viśvāmitraṃ tadā vākyaṃ saroṣam idam abravīt
āśramaṃ cirasaṃvṛddhaṃ yad vināśitavān asi
 durācāro 'si yan mūḍha tasmāt tvaṃ na bhaviṣyasi
ity uktvā paramakruddho daṇḍam udyamya satvaraḥ
 vidhūma iva kālāgnir yamadaṇḍam ivāparam
