ayam ākhyāti me rāma sacivo mantrisattamaḥ
 hanumān yannimittaṃ tvaṃ nirjanaṃ vanam āgataḥ
lakṣmaṇena saha bhrātrā vasataś ca vane tava
 rakṣasāpahṛtā bhāryā maithilī janakātmajā
tvayā viyuktā rudatī lakṣmaṇena ca dhīmatā
 antaraṃ prepsunā tena hatvā gṛdhraṃ jaṭāyuṣam
bhāryāviyogajaṃ duḥkhaṃ nacirāt tvaṃ vimokṣyase
 ahaṃ tām ānayiṣyāmi naṣṭāṃ vedaśrutiṃ yathā
rasātale vā vartantīṃ vartantīṃ vā nabhastale
 aham ānīya dāsyāmi tava bhāryām ariṃdama
idaṃ tathyaṃ mama vacas tvam avehi ca rāghava
 tyaja śokaṃ mahābāho tāṃ kāntām ānayāmi te
anumānāt tu jānāmi maithilī sā na saṃśayaḥ
 hriyamāṇā mayā dṛṣṭā rakṣasā krūrakarmaṇā
krośantī rāma rāmeti lakṣmaṇeti ca visvaram
 sphurantī rāvaṇasyāṅke pannagendravadhūr yathā
ātmanā pañcamaṃ māṃ hi dṛṣṭvā śailataṭe sthitam
 uttarīyaṃ tayā tyaktaṃ śubhāny ābharaṇāni ca
tāny asmābhir gṛhītāni nihitāni ca rāghava
 ānayiṣyāmy ahaṃ tāni pratyabhijñātum arhasi
tam abravīt tato rāmaḥ sugrīvaṃ priyavādinam
 ānayasva sakhe śīghraṃ kimarthaṃ pravilambase
evam uktas tu sugrīvaḥ śailasya gahanāṃ guhām
 praviveśa tataḥ śīghraṃ rāghavapriyakāmyayā
uttarīyaṃ gṛhītvā tu śubhāny ābharaṇāni ca
 idaṃ paśyeti rāmāya darśayām āsa vānaraḥ
tato gṛhītvā tadvāsaḥ śubhāny ābharaṇāni ca
 abhavad bāṣpasaṃruddho nīhāreṇeva candramāḥ
sītāsnehapravṛttena sa tu bāṣpeṇa dūṣitaḥ
 hā priyeti rudan dhairyam utsṛjya nyapatat kṣitau
hṛdi kṛtvā sa bahuśas tam alaṃkāram uttamam
 niśaśvāsa bhṛśaṃ sarpo bilastha iva roṣitaḥ
avicchinnāśruvegas tu saumitriṃ vīkṣya pārśvataḥ
 paridevayituṃ dīnaṃ rāmaḥ samupacakrame
paśya lakṣmaṇa vaidehyā saṃtyaktaṃ hriyamāṇayā
 uttarīyam idaṃ bhūmau śarīrād bhūṣaṇāni ca
śādvalinyāṃ dhruvaṃ bhūmyāṃ sītayā hriyamāṇayā
 utsṛṣṭaṃ bhūṣaṇam idaṃ tathārūpaṃ hi dṛśyate
brūhi sugrīva kaṃ deśaṃ hriyantī lakṣitā tvayā
 rakṣasā raudrarūpeṇa mama prāṇasamā priyā
kva vā vasati tad rakṣo mahad vyasanadaṃ mama
 yannimittam ahaṃ sarvān nāśayiṣyāmi rākṣasān
haratā maithilīṃ yena māṃ ca roṣayatā bhṛśam
 ātmano jīvitāntāya mṛtyudvāram apāvṛtam
mama dayitatamā hṛtā vanād; rajanicareṇa vimathya yena sā
 kathaya mama ripuṃ tam adya vai; pravagapate yamasaṃnidhiṃ nayāmi
