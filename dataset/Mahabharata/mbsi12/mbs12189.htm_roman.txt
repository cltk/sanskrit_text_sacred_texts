[y]
      cāturāśramyam uktaṃ te rājadharmās tathaiva ca
      nānāśrayāś ca bahava itihāsāḥ pṛthagvidhāḥ
śrutās tvattaḥ kathāś caiva dharmayuktā mahāmate
      saṃdeho 'sti tu kaś cin me tad bhavān vaktum arhati
jāpakānāṃ phalāvāptiṃ śrotum icchāmi bhārata
      kiṃ phalaṃ japatām uktaṃ kva vā tiṣṭhanti jāpakāḥ
japasya ca vidhiṃ kṛtsnaṃ vaktum arhasi me 'nagha
      jāpakā iti kiṃ caitat sāṃkhyayogakriyā vidhiḥ
kiṃ yajñavidhir evaiṣa kim etaj japyam ucyate
      etan me sarvam ācakṣva sarvajño hy asi me mataḥ
[bhī]
      atrāpy udāharantīmam itihāsaṃ purātanam
      yamasya yat purāvṛttaṃ kālasya brāhmaṇasya ca
saṃnyāsa eva vedānte vartate japanaṃ prati
      vedavādābhinirvṛttā śāntir brahmaṇy avasthitau
      mārgau tāv apy ubhāv etau saṃśritau na ca saṃśritau
yathā saṃśrūyate rājan kāraṇaṃ cātra vakṣyate
      manaḥ samādhir atrāpi tathendriya jayaḥ smṛtaḥ
satyam agniparīcāro viviktānāṃ ca sevanam
      dhyānaṃ tapo damaḥ kṣāntir anasūyā mitāśanam
viṣayapratisaṃhāro mita jalpas tathā śamaḥ
     eva pravṛttako dharmo nivṛttakam atho śṛṇu
yathā nivartate karma japato brahmacāriṇaḥ
     etat sarvam aśeṣeṇa yathoktaṃ parivarjayet
     trividhaṃ mārgam āsādya vyaktāvyaktam anāśrayam
kuśoccaya niṣaṇṇaḥ san kuśa hastaḥ kuśaiḥ śikhī
     cīraiḥ parivṛtas tasmin madhye channaḥ kuśais tathā
viṣayebhyo namaskuryād viṣayān na ca bhāvayet
     sāmyam utpādya manaso manasy eva mano dadhat
tad dhiyā dhyāyati brahma japan vai saṃhitāṃ hitām
     saṃnyasyaty atha vā tāṃ vai samādhau paryavasthitaḥ
dhyānam utpādayaty atra saṃhitā balasaṃśrayāt
     śuddhātmā tapasā dānto nivṛttadveṣakāmavān
arāgamoho nirdvandvo na śocati na sajjate
     na kartākaraṇīyānāṃ na kāryāṇām iti sthitiḥ
na cāhaṃkāra yogena manaḥ prasthāpayet kva cit
     na cātmagrahaṇe yukto nāvamānī na cākriyaḥ
dhyānakriyā paro yukto dhyānavān dhyānaniścayaḥ
     dhyāne samādhim utpādya tad api tyajati kramāt
sa vai tasyām avasthāyāṃ sarvatyāgakṛtaḥ sukhī
     nirīhas tyajati prānān brāhmīṃ saṃśrayate tanum
atha vā necchate tatra brahma kāyaniṣevaṇam
     utkrāmati ca mārgastho naiva kva cana jāyate
ātmabuddhiṃ samāsthāya śāntī bhūto nirāmayaḥ
     amṛtaṃ virajaḥ śuddham ātmānaṃ pratipadyate
