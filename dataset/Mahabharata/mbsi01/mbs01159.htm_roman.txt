[ārj]
      kāraṇaṃ brūhi gandharva kiṃ tad yena sma dharṣitāḥ
      yānto brahmavidaḥ santaḥ sarve rātrāv ariṃdama
[g]
      anagnayo 'nāhutayo na ca vipra puraskṛtāḥ
      yūyaṃ tato dharṣitāḥ stha mayā pāṇḍavanandana
yakṣarākṣasa gandharvāḥ piśācoragamānavāḥ
      vistaraṃ kuruvaṃśasya śrīmataḥ kathayanti te
nāradaprabhṛtīnāṃ ca devarṣīṇāṃ mayā śrutam
      guṇān kathayatāṃ vīra pūrveṣāṃ tava dhīmatām
svayaṃ cāpi mayā dṛṣṭaś caratā sāgarāmbarām
      imāṃ vasumatīṃ kṛtsnāṃ prabhāvaḥ svakulasya te
vede dhanuṣi cācāryam abhijānāmi te 'rjuna
      viśrutaṃ triṣu lokeṣu bhāradvājaṃ yaśasvinam
dharmaṃ vāyuṃ ca śakraṃ ca vijānāmy aśvinau tathā
      pāṇḍuṃ ca kuruśārdūla ṣaḍ etān kulavardhanān
      pitṝn etān ahaṃ pārtha deva mānuṣasāttamān
divyātmāno mahātmānaḥ sarvaśastrabhṛtāṃ varāḥ
      bhavanto bhrātaraḥ śūrāḥ sarve sucaritavratāḥ
uttamāṃ tu mano buddhiṃ bhavatāṃ bhāvitātmanām
      jānann api ca vaḥ pārtha kṛtavān iha dharṣaṇām
strī sakāśe ca kauravya na pumān kṣantum arhati
     dharṣaṇām ātmanaḥ paśyan bāhudraviṇam āśritaḥ
naktaṃ ca balam asmākaṃ bhūya evābhivardhate
     yatas tato māṃ kaunteya sadāraṃ manyur āviśat
so 'haṃ tvayeha vijitaḥ saṃkhye tāpatyavardhana
     yena teneha vidhinā kīrtyamānaṃ nibodha me
brahmacaryaṃ paro dharmaḥ sa cāpi niyatas tvayi
     yasmāt tasmād ahaṃ pārtha raṇe 'smin vijitas tvayā
yas tu syāt kṣatriyaḥ kaś cit kāmavṛttaḥ paraṃtapa
     naktaṃ ca yudhi yudhyeta na sa jīvet kathaṃ cana
yas tu syāt kāmavṛtto 'pi rājā tāpatya saṃgare
     jayen naktaṃcarān sarvān sa purohita dhūr gataḥ
tasmāt tāpatya yat kiṃ cin nṛṇāṃ śreya ihepsitam
     tasmin karmaṇi yoktavyā dāntātmānaḥ purohitāḥ
vede ṣaḍaṅge niratāḥ śucayaḥ satyavādinaḥ
     dharmātmānaḥ kṛtātmānaḥ syur nṛpāṇāṃ purohitāḥ
jayaś ca niyato rājñaḥ svargaś ca syād anantaram
     yasya syād dharmavid vāgmī purodhāḥ śīlavāñ śuciḥ
lābhaṃ labdhum alabdhaṃ hi labdhaṃ ca parirakṣitum
     purohitaṃ prakurvīta rājā guṇasamanvitam
purohita mate tiṣṭhed ya icchet pṛthivīṃ nṛpaḥ
     prāptuṃ meruvarottaṃsāṃ sarvaśaḥ sāgarāmbarām
na hi kevalaśauryeṇa tāpatyābhijanena ca
     jayed abrāhmaṇaḥ kaś cid bhūmiṃ bhūmipatiḥ kva cit
tasmād evaṃ vijānīhi kurūṇāṃ vaṃśavardhana
     brāhmaṇa pramukhaṃ rājyaṃ śakyaṃ pālayituṃ ciram
