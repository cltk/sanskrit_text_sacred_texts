ke lokā yudhyamānānāṃ śūrāṇām anivartinām
      bhavanti nidhanaṃ prāpya tan me brūhi pitā maha
atrāpy udāharantīmam itihāsaṃ purātanam
      ambarīṣasya saṃvādam indrasya ca yudhiṣṭhira
ambarīṣo hi nābhāgaḥ svargaṃ gatvā sudur labham
      dadarśa suralokasthaṃ śakreṇa sacivaṃ saha
sarvatejomayaṃ divyaṃ vimānavaram āsthitam
      upary upari gacchantaṃ svaṃ vai senāpatiṃ prabhum
sa dṛṣṭvopari gacchantaṃ senāpatim udāradhīḥ
      ṛddhiṃ dṛṣṭvā sudevasya vismitaḥ prāha vāsavam
sāgarāntāṃ mahīṃ kṛtsnām anuśiṣya yathāvidhi
      cāturvarṇye yathāśāstraṃ pravṛtto dharmakāmyayā
brahmacaryeṇa ghoreṇa ācārya kulasevayā
      vedān adhītya dharmeṇa rājaśāstraṃ ca kevalam
atithīn annapānena pitṝṃś ca svadhayā tathā
      ṛṣīn svādhyāyadīkṣābhir devān yajñair anuttamaiḥ
kṣatradharme sthito bhūtvā yathāśāstraṃ yathāvidhi
      udīkṣamāṇaḥ pṛtanāṃ jayāmi yudhi vāsava
devarājasudevo 'yaṃ mama senāpatiḥ purā
     āsīd yodhaḥ praśāntātmā so 'yaṃ kasmād atīva mām
nānena kratubhir mukhyair iṣṭaṃ naiva dvijātayaḥ
     tarpitā vidhivac chakra so 'yaṃ kasmād atīva mām
etasya vitatas tāta sudevasya babhūva ha
     saṃgrāmayajñaḥ sumahān yaś cānyo yudhyate naraḥ
saṃnaddho dīkṣitaḥ sarvo yodhaḥ prāpya camūmukham
     yuddhayajñādhikāra stho bhavatīti viniścayaḥ
kāni yajñe havīṃṣy atra kim ājyaṃ kā ca dakṣiṇā
     ṛtvijaś cātra ke proktās tan me brūhi śatakrato
ṛtvijaḥ kuñjarās tatra vājino 'dhvaryavas tathā
     havīṃṣi paramāṃsāni rudhiraṃ tv ājyam eva ca
sṛgālagṛdhrakākolāḥ sadasyās tatra satriṇaḥ
     ājyaśeṣaṃ pibanty ete haviḥ prāśnanti cādhvare
prāsatomarasaṃghātāḥ khaḍgaśaktiparaśvadhāḥ
     jvalanto niśitāḥ pītāḥ srucas tasyātha satriṇaḥ
cāpavegāyatas tīkṣṇaḥ parakāyāvadāraṇaḥ
     ṛjuḥ suniśitaḥ pītaḥ sāyako 'sya sruvo mahān
dvīpicarmāvanaddhaś ca nāgadantakṛtatsaruḥ
     hastihastagataḥ khaḍgaḥ sphyo bhavet tasya saṃyuge
jvalitair niśitaiḥ pītaiḥ prāsaśaktiparaśvadhaiḥ
     śakyāyasamayais tīkṣṇair abhighāto bhaved vasu
āvegād yat tu rudhiraṃ saṃgrāme syandate bhuvi
     sāsya pūrṇāhutir hotre samṛddhā sarvakāmadhuk
chindhi bhindhīti yasyaitac chrūyate vāhinīmukhe
     sāmāni sāma gās tasya gāyanti yamasādane
havirdhānaṃ tu tasyāhuḥ pareṣāṃ vāhinīmukham
     kuñjarāṇāṃ hayānāṃ ca varmiṇāṃ ca samuccayaḥ
     agniḥ śyenacito nāma tasya yajñe vidhīyate
uttiṣṭhanti kabandho 'tra sahasre nihate tu yaḥ
     sa yūpas tasya śūrasya khādiro 'ṣṭāśrir ucyate
iḍopahūtaṃ krośanti kuñjarā aṅkuśeritāḥ
     vyāghuṣṭa talanādena vaṣaṭkāreṇa pārthiva
     udgātā tava saṃgrāme trisāmā dundubhiḥ smṛtaḥ
brahma sve hriyamāṇe yaḥ priyāṃ yuddhe tanuṃ tyajet
     ātmānaṃ yūpam ucchritya sa yajño 'nanta dakṣiṇaḥ
bhartur arthe tu yaḥ śūro vikramed vāhinīmukhe
     bhayān na ca nivarteta tasya lokā yathā mama
nīlacandrākṛtaiḥ khaḍgair bāhubhiḥ parighopamaiḥ
     yasya vedir upastīrṇā tasya lokā yathā mama
yas tu nāvekṣate kaṃ cit sahāyaṃ vijaye sthitaḥ
     vigāhya vāhinīmadhyaṃ tasya lokā yathā mama
yasya tomarasaṃghāṭā bherī maṇḍūkakacchapā
     vīrāsthi śarkarā durgā māṃsaśoṇitakardamā
asi carma plavā sindhuḥ keśaśaivalaśādvalā
     aśvanāgarathaiś caiva saṃbhinnaiḥ kṛtasaṃkramā
patākādhvajavānīrā hatavāhana vāhinī
     śoṇitodā susaṃpūrṇā dustarā pāragair naraiḥ
hatanāgamahānakrā paralokavahāśivā
     ṛṣṭikhaḍgadhvajānūkā gṛdhrakaṅkavaḍaplavā
puruṣādānucaritā bhīrūṇāṃ kaśmalāvahā
     nadī yodhamahāyajñe tad asyāvabhṛthaṃ smṛtam
vedī yasya tv amitrāṇāṃ śirobhir avakīryate
     aśvaskandhair jaga skandhais tasya lokā yathā mama
patnī śālā kṛtā yasya pareṣāṃ vāhinīmukham
     havirdhānaṃ svavāhinyas tad asyāhur manīṣiṇaḥ
sadaś cāntara yodhāgnir āgnīdhraś cottarāṃ diśam
     śatrusenā kalatrasya sarvalokān adūrataḥ
yadā tūbhaya to vyāho bhavaty ākāśam agrataḥ
     sāsya vedī tathā yajñe nityaṃ vedās trayo 'gnayaḥ
yas tu yodhaḥ parāvṛttaḥ saṃtrasto hanyate paraiḥ
     apratiṣṭhaṃ sa narakaṃ yāti nāsty atra saṃśayaḥ
yasya śoṇitavegena nadī syāt samabhiplutā
     keśamāṃsāsthi saṃkīrṇā sa gacchet paramāṃ gatim
yas tu senāpatiṃ hatvā tad yānam adhirohati
     sa viṣṇuvikrama krāmī bṛhaspatisamaḥ kratuḥ
nāyakaṃ vā pramāṇaṃ vā yo vā syāt tatra pūjitaḥ
     jīvagrāhaṃ nigṛhṇāti tasya lokā yathā mama
āhave nihataṃ śūraṃ na śoceta kadā cana
     aśocyo hi hataḥ śūraḥ svargaloke mahīyate
na hy annaṃ nodakaṃ tasya na snānaṃ nāpy aśaucakam
     hatasya kartum icchanti tasya lokāñ śṛṇuṣva me
varāpsaraḥ sahasrāṇi śūram āyodhane hatam
     tvaramāṇā hi dhāvanti mama bhartā bhaved iti
etat tapaś ca puṇyaṃ ca dharmaś caiva sanātanaḥ
     catvāraś cāśramās tasya yo yuddhe na palāyate
vṛddhaṃ balaṃ na hantavyaṃ naiva strī na ca vai dvijaḥ
     tṛṇapūrṇamukhaś caiva tavāsmīti ca yo vadet
ahaṃ vṛtraṃ balaṃ pākaṃ śatamāyaṃ virocanam
     durāvāryaṃ ca namuciṃ naikamāyaṃ ca śambaram
vipracittiṃ ca daiteyaṃ danoḥ putrāś ca sarvaśaḥ
     prahrādaṃ ca nihatyājau tato devādhipo 'bhavam
ity etac chakra vacanaṃ niśamya pratigṛhya ca
     yodhānām ātmanaḥ siddhim ambarīṣo 'bhipannavān
