[vaiṣampāyana]
      jñātiśokābhitaptasya prāṇān abhyutsikṛkṣataḥ
      jyeṣṭhasya pāṇḍuputrasya vyāsaḥ śokam apānudat
[vyāsa]
      atrāpy udāharantīmam itihāsaṃ purātanam
      aśmagītaṃ naravyāghra tan nibodha yudhiṣṭhira
aśmānaṃ brāhmaṇaṃ prājñaṃ vaideho janako nṛpaḥ
      saṃśayaṃ paripapraccha duḥkhaśoka pariplutaḥ
[janaka]
      āgame yadi vāpāye jñātīnāṃ draviṇasya ca
      nareṇa pratipattavyaṃ kalyāṇaṃ katham icchatā
[aṣman]
      utpannam imam ātmānaṃ narasyānantaraṃ tataḥ
      tāni tāny abhivartante duḥkhāni ca sukhāni ca
teṣām anyatarāpattau yad yad evopasevate
      tat tad dhi cetanām asya haraty abhram ivānilaḥ
abhijāto 'smi siddho 'smi nāsmi kevalamānuṣaḥ
      ity evaṃ hetubhis tasya tribhiś cittaṃ prasicyati
sa prasikta manā bhogān visṛjya pitṛsaṃcitān
      parikṣīṇaḥ parasvānām ādānaṃ sādhu manyate
tam atikrānta maryādam ādadānam asāṃpratam
      pratiṣedhanti rājāno lubdhā mṛgam iveṣubhiḥ
ye ca viṃśativarṣā vā triṃśadvarṣāś ca mānavāḥ
     pareṇa te varṣaśatān na bhaviṣyanti pārthiva
teṣāṃ paramaduḥkhānāṃ buddhyā bheṣajam ādiśet
     sarvaprāṇabhṛtāṃ vṛttaṃ prekṣamāṇas tatas tataḥ
mānasānāṃ punar yonir duḥkhānāṃ cittavibhramaḥ
     aniṣṭopanipāto vā tṛtīyaṃ nopapadyate
evam etāni duḥkhāni tāni tānīha mānavam
     vividhāny upavartante tathā sāṃsparśakāni ca
jarāmṛtyū ha bhūtāni khāditārau vṛkāv iva
     balināṃ durbalānāṃ ca hrasvānāṃ mahatām api
na kaś cij jātv atikrāmej jarāmṛtyū ha mānavaḥ
     api sāgaraparyantāṃ vijityemāṃ vasuṃdharām
sukhaṃ vā yadi vā duḥkhaṃ bhūtānāṃ paryupasthitam
     prāptavyam avaśaiḥ sarvaṃ parihāro na vidyate
pūrve vayasi madhye vāpy uttame vā narādhipa
     avarjanīyās te 'rthā vai kāṅkṣitāś ca tato 'nyathā
supriyair viprayogaś ca saṃprayogas tathāpriyaiḥ
     arthānarthau sukhaṃ duḥkhaṃ vidhānam anuvartate
prādurbhāvaś ca bhūtānāṃ dehanyāsas tathaiva ca
     prāpti vyāyāmayogaś ca sarvam etat pratiṣṭhitam
gandhavarṇarasasparśā nivartante svabhāvataḥ
     tathaiva sukhaduḥkhāni vidhānam anuvartate
āsanaṃ śayanaṃ yānam utthānaṃ pānabhojanam
     niyataṃ sarvabhūtānāṃ kālenaiva bhavanty uta
vaidyāś cāpy āturāḥ santi balavantaḥ sudurbalāḥ
     strīmantaś ca tathā ṣaṇḍhā vicitraḥ kālaparyayaḥ
kule janma tathā vīryam ārogyaṃ dhairyam eva ca
     saubhagyam upabhogaś ca bhavitavyena labhyate
santi putrāḥ subahavo daridrāṇām anicchatām
     bahūnām icchatāṃ nāsti samṛddhānāṃ viceṣṭatām
vyādhir agnir jalaṃ śastraṃ bubhukṣā śvāpadaṃ viṣam
     rajjvā ca maraṇaṃ jantor uccācca patanaṃ tathā
niryāṇaṃ yasya yad diṣṭaṃ tena gacchati hetunā
     dṛśyate nābhyatikrāmann atikrānto na vā punaḥ
dṛśyate hi yuvaiveha vinaśyan vasumān naraḥ
     daridraś ca parikliṣṭaḥ śatavarṣo janādhipa
akiṃcanāś ca dṛśyante puruṣāś cirajīvinaḥ
     samṛddhe ca kule jātā vinaśyanti pataṅgavat
prāyeṇa śrīmatāṃ loke bhoktuṃ śaktir na vidyate
     kāṣṭhāny api hi jīrvante daridrāṇāṃ narādhipa
aham etat karomīti manyate kālacoditaḥ
     yad yad iṣṭam asaṃtoṣād durātmā pāpam ācaran
striyo 'kṣā mṛgayā pānaṃ prasaṅgān ninditā budhaiḥ
     dṛśyante cāpi bahavaḥ saṃprasaktā bahuśrutāḥ
iti kālena sarvārthānīpsitānīpsitāni ca
     spṛśanti sarvabhūtāni nimittaṃ nopalabhyate
vāyum ākāśam agniṃ ca candrādityāv ahaḥ kṣape
     jyotīṃṣi saritaḥ śailān kaḥ karoti bibharti vā
śītam uṣṇaṃ tathā varṣaṃ kālena parivartate
     evam eva manuṣyāṇāṃ sukhaduḥkhe nararṣabha
nauṣadhāni na śāstrāṇi na homā na punar japāḥ
     trāyante mṛtyunopetaṃ jarayā vāpi mānavam
yathā kāṣṭhaṃ ca kāṣṭhaṃ ca sameyātāṃ mahodadhau
     sametya ca vyatīyātāṃ tadvad bhūtasamāgamaḥ
ye cāpi puruṣaiḥ strībhir gītavādyair upasthitāḥ
     ye cānāthāḥ parānnādāḥ kālas teṣu samakriyaḥ
mātṛpitṛsahasrāṇi putradāraśatāni ca
     saṃsāreṣv anubhūtāni kasya te kasya vā vayam
naivāsya kaś cid bhavitā nāyaṃ bhavati kasya cit
     pathi saṃgatam evedaṃ dārabandhusuhṛd gaṇaiḥ
kvāsaṃ kvāsmi gamiṣyāmi ko nv ahaṃ kim ihāsthitaḥ
     kasmāt kam anuśoceyam ity evaṃ sthāpayen manaḥ
     anitye priya saṃvāse saṃsāre cakravad gatau
na dṛṣṭapūrvaṃ pratyakṣaṃ paralokaṃ vidur budhāḥ
     āgamāṃs tv anatikramya śraddhātavyaṃ bubhūṣatā
kurvīta pitṛdaivatyaṃ dharmāṇi ca samācaret
     yajec ca vidvān vidhivat trivargaṃ cāpy anuvrajet
saṃnimajjaj jagad idaṃ gambhīre kālasāgare
     jarāmṛtyumahāgrāhe na kaś cid avabudhyate
āyur vedam adhīyānāḥ kevalaṃ sa parigraham
     dṛśyante bahavo vaidyā vyādhibhiḥ samabhiplutāḥ
te pibantaḥ kaṣāyāṃś ca sarpīṃṣi vividhāni ca
     na mṛtyum ativartante velām iva mahodadhiḥ
rasāyana vidaś caiva suprayukta rasāyanāḥ
     dṛśyante jarayā bhagnā nagā nāgair ivottamaiḥ
tathaiva tapasopetāḥ svādhyāyābhyasane ratāḥ
     dātāro yajñaśīlāś ca na taranti jarāntakau
na hy ahāni nivartante na māsā na punaḥ samāḥ
     jātānāṃ sarvabhūtānāṃ na pakṣā na punaḥ kṣapāḥ
so 'yaṃ vipulam adhvānaṃ kālena dhruvam adhruvaḥ
     naro 'vaśaḥ samabhyeti sarvabhūtaniṣevitam
deho vā jīvato 'bhyeti jīvo vābhyeti dehataḥ
     pathi saṃgatam evedaṃ dārair anyaiś ca bandhubhiḥ
nāyam atyantasaṃvāso labhyate jātu kena cit
     api svena śarīreṇa kim utānyena kena cit
kva nu te 'dya pitā rājan kva nu te 'dya pitāmahaḥ
     na tvaṃ paśyasi tān adya na tvāṃ paśyanti te 'pi ca
na hy eva puruṣo draṣṭā svargasya narakasya vā
     āgamas tu satāṃ cakṣur nṛpate tam ihācara
caritabrahma caryo hi prajāyeta yajeta ca
     pitṛdeva maharṣīṇām ānṛṇyāyānasūyakaḥ
sa yajñaśīlaḥ prajane niviṣṭaḥ; prāg brahma cārī pravibhakta pakṣaḥ
     ārādhayan svargam imaṃ ca lokaṃ; paraṃ ca muktvā hṛdayavyalīkam
samyag ghi dharmaṃ carato nṛpasya; dravyāṇi cāpy āharato yathāvat
     pravṛtta cakrasya yaśo 'bhivardhate; sarveṣu lokeṣu carācareṣu
[vyāsa]
     ity evam ājñāya videharājo; vākyaṃ samagraṃ paripūrṇahetuḥ
     aśmānam āmantrya viśuddhabuddhir; yayau gṛhaṃ svaṃ prati śāntaśokaḥ
tathā tvam apy acyuta muñca śokam; uttiṣṭha śakropama harṣam ehi
     kṣātreṇa dharmeṇa mahī jitā te; tāṃ bhuṅkṣva kuntīsuta mā viṣādīḥ
