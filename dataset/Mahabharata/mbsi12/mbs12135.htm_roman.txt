[bh]
      atraiva cedam avyagraḥ śṛṇvākhyānam anuttamam
      dīrghasūtraṃ samāśritya kāryākāryaviniścaye
nātigādhe jalasthāye suhṛdaḥ śakulās trayaḥ
      prabhūtamatsye kaunteya babhūvuḥ sahacāriṇaḥ
atraikaḥ prāptakālajño dīrghadarśī tathāparaḥ
      dīrghasūtraś ca tatraikas trayāṇāṃ jalacāriṇām
kadā cit taj jalasthāyaṃ matsyabandhāḥ samantataḥ
      niḥsrāvayām āsur atho nimneṣu vividhair mukhaiḥ
prakṣīyamāṇaṃ taṃ buddhvā jalasthāyaṃ bhayāgame
      avravīd dīrghadarśī tu tāv ubhau suhṛdau tadā
iyam āpat samutpannā sarveṣāṃ salilaukasām
      śīghram anyatra gacchāmaḥ panthā yāvan na duṣyati
anāgatam anarthaṃ hi sunayair yaḥ prabādhate
      na sa saṃśayam āpnoti rocatāṃ vāṃ vrajāmahe
dīrghasūtras tu yas tatra so 'bravīt samyag ucyate
      na tu kāryā tvarā yāvad iti me niścitā matiḥ
atha saṃpratipattijñaḥ prābravīd dīrghadarśinam
      prāpte kāle na me kiṃ cin nyāyataḥ parihāsyate
evam ukto nirākrāmad dīrghadarśī mahāmatiḥ
     jagāma srotasaikena gambhīrasalilāśayam
tataḥ prasruta toyaṃ taṃ samīkṣya salilāśayam
     babandhur vividhair yogair matsyān matsyopajīvinaḥ
viloḍyamāne tasmiṃs tu srota toye jalāśaye
     agacchad grahaṇaṃ tatra dīrghasūtraḥ sahāparaiḥ
uddānaṃ kriyamāṇaṃ ca matsyānāṃ vīkṣya rajjubhiḥ
     praviśyāntaram anyeṣām agrasat pratipattimān
grastam eva tad uddānaṃ gṛhītvāsta tathaiva saḥ
     sarvān eva tu tāṃs tatra te vidur grathitā iti
tataḥ prakṣālyamāneṣu matsyeṣu vimale jale
     taktvā rajjuṃ vimukto 'bhūc chīghraṃ saṃpratipattimān
dīrghasūtras tu mandātmā hīnabuddhir acetanaḥ
     maraṇaṃ prāptavān mūḍho yathaivopahatendriyaḥ
evaṃ prāptatamaṃ kālaṃ yo mohān nāvabudhyate
     sa vinaśyati vai kṣipraṃ dīrghasūtro yathā jhaṣaḥ
ādau na kurute śreyaḥ kuśalo 'smīti yaḥ pumān
     sa saṃśayam avāpnoti yathā saṃpratipattimān
anāgatavidhānaṃ tu yo naraḥ kurute kṣamam
     śreyaḥ prāpnoti so 'tyarthaṃ dīrghadarśī yathā hy asau
kalāḥ kāṣṭhā muhūrtāś ca dinā nāḍyaḥ kṣaṇā lavāḥ
     pakṣā māsāś ca ṛtavas tulyāḥ saṃvatsarāṇi ca
pṛthivīdeśa ity uktaḥ kālaḥ sa ca na dṛśyate
     abhipretārtha siddhyarthaṃ nyāyato yac ca tat tathā
etau dharmārthaśāstreṣu mokṣaśāstreṣu carṣibhiḥ
     pradhānāv iti nirdiṣṭau kāmeśābhimatau nṛṇām
parīkṣya kārī yuktas tu samyak samupapādayet
     deśakālāv abhipretau tābhyāṃ phalam avāpnuyāt
