[vai]
      bhojāḥ pravrajitāñ śrutvā vṛṣṇayaś cāndhakaiḥ saha
      pāṇḍavān duḥkhasaṃtaptān samājagmur mahāvane
pāñcālasya ca dāyādā dhṛṣṭaketuś ca cedipaḥ
      kekayāś ca mahāvīryā bhrātaro lokaviśrutāḥ
vane te 'bhiyayuḥ pārthān krodhāmarśa samanvitāḥ
      garhayanto dhārtarāṣṭrān kiṃ kurma iti cābruvan
vāsudevaṃ puraskṛtya sarve te kṣatriyarṣabhāḥ
      parivāryopaviviśur dharmarājaṃ yudhiṣṭhiram
[vā]
      duryodhanasya karṇasya śakuneś ca durātmanaḥ
      duḥśāsanacaturthānāṃ bhūmiḥ pāsyati śoṇitam
tataḥ sarve 'bhiṣiñcāmo dharmarājaṃ yudhiṣṭhiram
      nikṛtyopacaran vadhya eva dharmaḥ sanātanaḥ
[vai]
      pārthānām abhiṣaṅgeṇa tathā kruddhaṃ janārdanam
      arjunaḥ śamayām āsā didhakṣantam iva prajāḥ
saṃkruddhaṃ keśavaṃ dṛṣṭvā pūrvadeheṣu phalgunaḥ
      kīrtayām āsa karmāṇi satyakīrter mahātmanaḥ
puruṣasyāprameyasya satyasyāmita tejasaḥ
      prajāpatipater viṣṇor lokanāthasya dhīmataḥ
[ar]
     daśavarṣasahasrāṇi yatrasāyaṃ gṛho muniḥ
     vyacaras tvaṃ purā kṛṣṇa parvate gandhamādane
daśavarṣasahasrāṇi daśavarṣaśatāni ca
     puṣkareṣv avasaḥ kṛṣṇa tvam apo bhakṣayan purā
ūrdhvabāhur viśālāyāṃ badaryāṃ madhusūdana
     atiṣṭha ekapādena vāyubhakṣaḥ śataṃ samāḥ
apakṛṣṭottarāsaṅgaḥ kṛśo dhamani saṃtataḥ
     āsīḥ kṛṣṇa sarasvatyāṃ satre dvādaśa vārṣike
prabhāsaṃ cāpy athāsādya tīrthaṃ puṇyajanocitam
     tathā kṛṣṇa mahātejā divyaṃ varṣasahasrakam
     ātiṣṭhas tapa ekena pādena niyame sthitaḥ
kṣetrajaḥ sarvabhūtānām ādir antaś ca keśava
     nidhānaṃ tapasāṃ kṛṣṇa yajñas tvaṃ ca sanātanaḥ
nihatya narakaṃ bhaumam āhṛtya maṇikuṇḍale
     prathamotpāditaṃ kṛṣṇa medhyam aśvam avāsṛjaḥ
kṛtvā tat karma lokānām ṛṣabhaḥ sarvalokajit
     avadhīs tvaṃ raṇe sarvān sametān daityadānavān
tataḥ sarveśvaratvaṃ ca saṃpradāya śacīpateḥ
     mānuṣeṣu mahābāho prādurbhūto 'si keśava
sa tvaṃ nārāyaṇo bhūtvā harir āsīḥ paraṃtapa
     brahmā somaś ca sūryaś ca dharmo dhātā yamo 'nalaḥ
vāyur vaiśravaṇo rudraḥ kālaḥ khaṃ pṛthivī diśaḥ
     ajaś carācaraguruḥ sraṣṭā tvaṃ puruṣottama
turāyaṇādibhir devakratubhir bhūridakṣiṇaiḥ
     ayajo bhūri tejā vai kṛṣṇa caitraratho vane
śataṃ śatasahasrāṇi suvarṇasya janārdana
     ekaikasmiṃs tadā rajñe paripūrṇāni bhāgaśaḥ
aditer api putratvam etya yādavanandana
     tvaṃ viṣṇur iti vikhyāta indrād avarajo bhuvi
śiśur bhūtvā divaṃ khaṃ ca pṛthivīṃ ca paraṃtapa
     tribhir vikramaṇaiḥ kṛṣṇa krāntavān asi tejasā
saṃprāpya divam ākāśam ādityasadane sthitaḥ
     atyarocaś ca bhūtātman bhāskaraṃ svena tejasā
sāditā mauravāḥ pāśā nisunda narakau hatau
     kṛtaḥ kṣemaḥ punaḥ panthāḥ puraṃ prāgjyotiṣaṃ prati
jārūthyām āhutiḥ krāthaḥ śiśupālo janaiḥ saha
     bhīmasenaś ca śaibyaś ca śatadhanvā ca nirjitaḥ
tathā parjanyaghoṣeṇa rathenādityavarcasā
     avākṣīr mahiṣīṃ bhojyāṃ raṇe nirjitya rukmiṇam
indra dyumno hataḥ kopād yavanaś ca kaśerumān
     hataḥ saubhapatiḥ śālvas tvayā saubhaṃ ca pātitam
irāvatyāṃ tathā bhojaḥ kārtavīryasamo yudhi
     gopatis tālaketuś ca tvayā vinihatāv ubhau
tāṃ ca bhogavatīṃ puṇyām ṛṣikāntāṃ janārdana
     dvārakām ātmasātkṛtvā samudraṃ gamayiṣyasi
na krodho na ca mātsaryaṃ nānṛtaṃ madhusūdana
     tvayi tiṣṭhati dāśārha na nṛśaṃsyaṃ kuto 'nagha
āsīnaṃ cittamadhye tvāṃ dīpyamānaṃ svatejasā
     āgamya ṛṣayaḥ sarve 'yācantābhayam acyuta
yugānte sarvabhūtāni saṃkṣipya madhusūdana
     ātmany evātma sātkṛtvā jagad āsse paraṃtapa
naivaṃ pūrve nāpare vā kariṣyanti kṛtāni te
     karmāṇi yāni deva tvaṃ bāla eva mahādyute
kṛtavān puṇḍarīkākṣa baladeva sahāyavān
     vairāja bhavane cāpi brahmaṇā nyavasaḥ saha
[vai]
     evam uktvā tadātmānam ātmā kṛṣṇasya pāṇḍavaḥ
     tūṣṇīm āsīt tataḥ pārtham ity uvāca janārdanaḥ
mamaiva tvaṃ tavaivāhaṃ ye madīyās tavaiva te
     yas tvāṃ dveṣṭi sa māṃ dveṣṭi yas tvām anu sa mām anu
naras tvam asi durdharṣa harir nārāyaṇo hy aham
     lokāl lokam imaṃ praptau naranārāyaṇāv ṛṣī
ananyaḥ pārtha mattas tvam ahaṃ tvattaś ca bhārata
     nāvayor antaraṃ śakyaṃ vedituṃ bharatarṣabha
tasmin vīra samāvāye saṃrabdheṣv atha rājasu
     dhṛṣṭadyumnamukhair vīrair bhrātṛbhiḥ parivāritā
pāñcālī puṇḍarīkākṣam āsīnaṃ yādavaiḥ saha
     abhigamyābravīt kṛṣṇā śaraṇyaṃ śaraṇaiṣiṇī
pūrve prajā nisarve tvām āhur ekaṃ prajāpatim
     sraṣṭāraṃ sarvabhūtānām asito devalo 'bravīt
viṣṇus tvam asi durdharṣa tvaṃ yajño madhusūdana
     yaṣṭā tvam asi yaṣṭavyo jāmadagnyo yathābravīt
ṛṣayas tvāṃ kṣamām āhuḥ satyaṃ ca puruṣottama
     satyād yajño 'si saṃbhūtaḥ kaśyapas tvāṃ yathābravīt
sādhyānām api devānāṃ vasūnām īśvareśvara
     lobhabhāvena lokeśa yathā tvāṃ nārado 'bravīt
divaṃ te śirasā vyāptaṃ padbhyāṃ ca pṛthivī vibho
     jaṭharaṃ te ime lokāḥ puruṣo 'si sanātanaḥ
vidyā tapo 'bhitaptānāṃ tapasā bhāvitātmanām
     ātmadarśanasiddhānām ṛṣīṇām ṛṣisattama
rājarṣīṇāṃ puṇyakṛtām āhaveṣv anivartinām
     sarvadharmopapannānāṃ tvaṃ gatiḥ puruṣottama
tvaṃ prabhus tvaṃ vibhus tvaṃ bhūr ātmabhūs tvaṃ sanātanaḥ
     lokapālāś ca lokāś ca nakṣatrāṇi diśo daśa
     nabhaś candraś ca sūryaś ca tvayi sarvaṃ pratiṣṭhitam
martyatā caiva bhūtānām amaratvaṃ divaukasām
     tvayi sarvaṃ mahābāho lokakāryaṃ pratiṣṭhitam
sā te 'haṃ duḥkham ākhyāsye praṇayān madhusūdana
     īśas tvaṃ sarvabhūtānāṃ ye divyā ye ca mānuṣāḥ
kathaṃ nu bhāryā pārthānāṃ tava kṛṣṇa sakhī vibho
     dhṛṣṭadyumnasya bhaginī sabhāṃ kṛṣyeta mādṛśī
strī dharmiṇī vepamānā rudhireṇa samukṣitā
     ekavastrā vikṛṣṭāsmi duḥkhitā kurusaṃsadi
rājamadhye sabhāyāṃ tu rajasābhisamīritām
     dṛṣṭvā ca māṃ dhārtarāṣṭraḥ prāhasan pāpacetasaḥ
dāsī bhāvena bhoktuṃ mām īṣus te madhusūdana
     jīvatsu pāṇḍuputreṣu pāñcāleṣv atha vṛṣṇiṣu
nanv ahaṃ kṛṣṭabhīṣmasya dhṛtarāṣṭrasya cobhayoḥ
     snuṣā bhavāmi dharmeṇa sāhaṃ dāsī kṛtā balāt
garhaye pāṇḍavāṃs tv eva yudhi śreṣṭhān mahābalān
     ye kliśyamānāṃ prekṣante dharmapatnīṃ yaśasvinīm
dhig balaṃ bhīmasenasya dhik pārthasya dhanuṣmatām
     yau māṃ viprakṛtāṃ kṣudrair marṣayetāṃ janārdana
śāśvato 'yaṃ dharmapathaḥ sadbhir ācaritaḥ sadā
     yad bhāryāṃ parirakṣanti bhartāro 'lpabalā api
bhāryāyāṃ rakṣyamāṇāyāṃ prajā bhavati rakṣitā
     prajāyāṃ rakṣyamāṇāyām ātmā bhavati rakṣitaḥ
ātmā hi jāyate tasyāṃ tasmāj jāyā bhavaty uta
     bhartā ca bhāryayā rakṣyaḥ kathaṃ jāyān mamodare
nanv ime śaraṇaṃ prāptān na tyajanti kadā cana
     te māṃ śaraṇam āpānnāṃ nānvapadyanta pāṇḍavāḥ
pañceme pañcabhir jātāḥ kumārāś cāmitaujasaḥ
     eteṣām apy avekṣārthaṃ trātavyāsmi janārdana
prativindhyo yudhiṣṭhirāt suta somo vṛkodarāt
     arjunāc chruta kīrits tu śatānīkas tu nākuliḥ
kaniṣṭāc chruta karmā tu sarve satyaparākramāḥ
     pradyumno yādṛśaḥ kṛṣṇa tādṛśās te mahārathāḥ
nanv ime dhanuṣi śreṣṭhā ajeyā yudhi śātravaiḥ
     kimarthaṃ dhārtarāṣṭrāṇāṃ sahante durbalīyasām
adhārmeṇa hṛtaṃ rājyaṃ sarve dāsāḥ kṛtās tathā
     sabhāyāṃ parikṛṣṭāham ekavastrā rajasvalā
nādhijyam api yac chakyaṃ kartum anyena gāṇḍivam
     anyatrārjuna bhīmābhyāṃ tvayā vā madhusūdana
dhig bhīmasenasya balaṃ dhik pārthasya ca gāṇḍivam
     yatra duryodhanaḥ kṛṣṇa muhūrtam api jīvati
ya etān ākṣipad rāṣṭrāt saha mātrāvihiṃsakān
     adhīyānān purā bālān vratasthān madhusūdana
bhojane bhīmasenasya pāpaḥ prākṣepayad viṣam
     kālakūṭaṃ navaṃ tīkṣṇaṃ saṃbhṛtaṃ lomaharṣaṇam
taj jīrṇam avikāreṇa sahānnena janārdana
     saśeṣatvān mahābāho bhīmasya puruṣottama
pramāṇa koṭyāṃ viśvastaṃ tathā suptaṃ vṛkodaram
     baddhvainaṃ kṛṣṇa gaṅgāyāṃ prakṣipya punar āvrajat
yadā vibuddhaḥ kaunteyas tadā saṃchidya bandhanam
     udatiṣṭhan mahābāhur bhīmaseno mahābalaḥ
āśīviṣaiḥ kṛṣṇasarpaiḥ suptaṃ cainam adarśayat
     sarveṣv evāṅgadeśeṣu na mamāra ca śatruhā
pratibbuddhas tu kaunteyaḥ sarvān sarpān apothayat
     sārathiṃ cāsya dayitam apahastena jaghnivān
punaḥ suptān upādhākṣīd bālakān vāraṇāvate
     śayānān āryayā sārdhaṃ ko nu tat kartum arhati
yatrāryā rudatī bhītā pāṇḍavān idam abravīt
     mahad vyasanam āpannā śikhinā parivāritā
hāhatāsmi kuto nv adya bhavec chāntir ihānalāt
     anāthā vinaśiṣyāmi bālakaiḥ putrakaiḥ saha
tatra bhīmo mahābāhur vāyuvegaparākramaḥ
     āryām āśvāsayām āsa bhrātṝṃś cāpi vṛkodaraḥ
vainateyo yathā pakṣī garuḍaḥ patatāṃ varaḥ
     tathaivābhipatiṣyāmi bhayaṃ vo neha vidyate
āryām aṅkena vāmena rājānaṃ dakṣiṇena ca
     aṃsayoś ca yamau kṛtvā pṛṣṭhe bībhatsum eva ca
sahasotpatya vegena sarvān ādāya vīryavān
     bhrātṝn āryāṃ ca balavān mokṣayām āsa pāvakāt
te rātrau prasthitāḥ sarve mātrā saha yaśasvinaḥ
     abhyagacchan mahāraṇyaṃ hiḍimbavanam antikāt
śrāntāḥ prasuptās tatreme mātrā saha suduḥkhitāḥ
     suptāṃś cainān abhyagacchad dhiḍimbā nāma rākṣasī
bhīmasya pādau kṛtvā tu kha utsaṅge tato balāt
     paryamardata saṃhṛṣṭā kalyāṇī mṛdu pāṇinā
tām abudhyad ameyātmā balavān satyavikramaḥ
     paryapṛcchac ca tāṃ bhīmaḥ kim ihecchasy anindite
tayoḥ śrutā tu kathitam āgacchad rākṣasādhamaḥ
     bhīmarūpo mahānādān visṛjan bhīmadarśanaḥ
kena sārdhaṃ kathayasi ānayainaṃ mamāntikam
     hiḍimbe bhakṣayiṣyāvo naciraṃ kartum arhasi
sā kṛpā saṃgṛhītena hṛdayena manasvinī
     nainam aichat tadākhyātum anukrośād aninditā
sa nādān vinadan ghorān rākṣasaḥ puruṣādakaḥ
     abhyadravata vegena bhīmasenaṃ tadā kila
tam abhidrutya saṃkruddho vegena mahatā balī
     agṛhṇāt pāṇinā pāṇiṃ bhīmasenasya rākṣasaḥ
indrāśanisamasparśaṃ vajrasaṃhananaṃ dṛḍham
     saṃhatya bhīmasenāya vyākṣipat sahasā karam
gṛhītaṃ pāṇinā pāṇiṃ bhīmaseno 'tha rakṣasā
     nāmṛṣyata mahābāhus tatrākrudhyad vṛkodaraḥ
tatrāsīt tumulaṃ yuddhaṃ bhīmasenahiḍimbayoḥ
     sarvāstraviduṣor ghoraṃ vṛtravāsavayor iva
hatvā hiḍimbaṃ bhīmo 'tha prasthito bhrātṛbhiḥ saha
     hiḍimbām agrataḥ kṛtvā yasyāṃ jāto ghaṭotkacaḥ
tataś ca prādravan sarve saha mātrā yaśasvinaḥ
     ekacakrām abhimukhāḥ saṃvṛtā brāhmaṇa vrajaiḥ
prasthāne vyāsa eṣāṃ na mantrī priyahito 'bhavat
     tato 'gacchann ekacakrāṃ pāṇḍavāḥ saṃśitavratāḥ
tatr apy āsādayām āsur bakaṃ nāma mahābalam
    puruṣādaṃ pratibhayaṃ hiḍimbenaiva saṃmitam
taṃ cāpi vinihatyograṃ bhīmaḥ praharatāṃ varaḥ
    sahito bhrātṛbhiḥ sarvair drupadasya puraṃ yayau
labdhāham api tatraiva vasatā savyasācinā
    yathā tvayā jitā kṛṣṇa rukmiṇī bhīṣmakātmajā
evaṃ suyuddhe pārthena jitāhaṃ madhusūdana
    svayaṃvare mahat karmakṛtvā nasukaraṃ paraiḥ
evaṃ kleśaiḥ subahubhiḥ kliśyamānāḥ suduḥkhitāḥ
    nivasām āryayā hīnāḥ kṛṣṇa dhaumya puraḥsarāḥ
ta ime siṃhavikrāntā vīryeṇābhyadhikā paraiḥ
    vihīnaiḥ parikliśyantīṃ samupekṣanta māṃ katham
etādṛśāni duḥkhāni sahante durbalīyasām
    dīrghakālaṃ pradīptāni pāpānāṃ kṣudrakarmaṇām
kule mahati jātāsmi divyena vidhinā kila
    pāṇḍavānāṃ priyā bhāryā snuṣā pāṇḍor mahātmanaḥ
kaca graham anuprāptā sāsmi kṛṣṇa varā satī
    pañcānām indrakalpānāṃ prekṣatāṃ madhusūdana
ity uktvā prārudat kṛṣṇā mukhaṃ pacchādya pāṇinā
    padmakeśa prakāśena mṛdunā mṛdubhāṣiṇī
stanāv apatitau pīnau sujātau śubhalakṣaṇau
    abhyavarṣata pāñcālī duḥkhajair aśrubindubhiḥ
cakṣuṣī parimārjantī niḥśvasantī punaḥ punaḥ
    bāṣpapūrṇena kaṇṭhena kruddhā vacanam abravīt
naiva me patayaḥ santi na putrā madhusūdana
    na bhrātaro na ca pitā naiva tvaṃ na ca bāndhavāḥ
ye māṃ viprakṛtāṃ kṣudrair upekṣadhvaṃ viśokavat
    na hi me śāmyate duḥkhaṃ karṇo yat prāhasat tadā
athainām abravīt kṛṣṇas tasmin vīra samāgame
    rodiṣyanti striyo hy evaṃ yeṣāṃ kruddhāsi bhāmini
bībhatsu śarasāṃchannāñ śoṇitaughapariplutān
    nihatāñ jīvitaṃ tyaktvā śayānān vasudhātale
yat samarthaṃ pāṇḍavānāṃ tat kariṣyāmi mā śucaḥ
    satyaṃ te pratijānāmi rājñāṃ rājñī bhaviṣyasi
pated dyaur himavāñ śīryet pṛthivī śakalībhavet
    śuṣyet toyanidhiḥ kṛṣṇe na me moghaṃ vaco bhavet
[dhṛsta]
    ahaṃ droṇaṃ haniṣyāmi śikhaṇḍī tu pitāmaham
    duryodhanaṃ bhīmasenaḥ karṇaṃ hantā dhanaṃjayaḥ
rāma kṛṣṇau vyapāśritya ajeyāḥ sma śucismite
    api vṛtrahaṇā yuddhe kiṃ punar dhṛtarāṣṭrajaiḥ
[vai]
    ity ukte 'bhimukhā vīrā vāsudevvam upasthitā
    teṣāṃ madhye mahābāhuḥ keśavo vākyam abravīt
