[janamejaya]
      prāpya rājyaṃ mahātejā dharmarājo yudhiṣṭhiraḥ
      yad anyad akarod vipra tan me vaktum ihārhasi
bhagavān vā hṛṣīkeśas trailokyasya paro guruḥ
      ṛṣe yad akarod vīras tac ca vyākhyātum arhasi
[vaiṣampāyana]
      śṛṇu rājendra tattvena kīrtyamānaṃ mayānagha
      vāsudevaṃ puraskṛtya yad akurvata pāṇḍavāḥ
prāpya rājyaṃ mahātejā dharmarājo yudhiṣṭhiraḥ
      cāturvarṇyaṃ yathāyogaṃ sve sve dharme nyaveśayat
brāhmaṇānāṃ sahasraṃ ca snātakānāṃ mahātmanām
      sahasraniṣkam ekaikaṃ vācayām āsa pāṇḍavaḥ
tathānujīvino bhṛtyān saṃśritān atithīn api
      kāmaiḥ saṃtarpayām āsa kṛpaṇāṃs tarkakān api
purohitāya dhaumyāya prādād ayutaśaḥ sa gāḥ
      dhanaṃ suvarṇaṃ rajataṃ vāsāṃsi vividhāni ca
kṛpāya ca mahārāja guruvṛttam avartata
      vidurāya ca dharmātmā pūjāṃ cakre yatavrataḥ
bhakṣānna pānair vividhair vāsobhiḥ śayanāsanaiḥ
      sarvān saṃtoṣayām āsa saṃśritān dadatāṃ varaḥ
labdhapraśamanaṃ kṛtvā sa rājā rājasattama
     yuyutsor dhātarāṣṭrasya pūjāṃ cakre mahāyaśāḥ
dhṛtarāṣṭrāya tad rājyagāndhāryai vidurāya ca
     nivedya svasthavad rājann āste rājā yudhiṣṭhiraḥ
tathā sarvaṃ sa nagaraṃ prasādya janamejaya
     vāsudevaṃ mahātmānam abhyagacchat kṛtāñjaliḥ
tato mahati paryaṅke maṇikāñcanabhūṣite
     dadarśa kṛṣṇam āsīnaṃ nīlaṃ merāv ivāmbudam
jājvalyamānaṃ vapuṣā divyābharaṇabhūṣitam
     pītakauśeyasaṃvītaṃ hemnīvopahitaṃ maṇim
kaustubhena uraḥsthena maṇinābhi virājitam
     udyatevodayaṃ śailaṃ sūryeṇāpta kirīṭinam
     naupamyaṃ vidyate yasya triṣu lokeṣu kiṃ cana
so 'bhigamya mahātmānaṃ viṣṇuṃ puruṣavigraham
     uvāca madhurābhāṣaḥ smitapūrvam idaṃ tadā
sukhena te niśā kac cid vyuṣṭā buddhimatāṃ vara
     kac cij jñānāni sarvāṇi prasannāni tavācyuta
tava hy āśritya tāṃ devīṃ buddhiṃ buddhimatāṃ vara
     vayaṃ rājyam anuprāptāḥ pṛthivī ca vaśe sthitā
bhavatprasādād bhagavaṃs trilokagativikrama
     jayaḥ prāpto yaśaś cāgryaṃ na ca dharmāc cyutā vayam
taṃ tathā bhāṣamāṇaṃ tu dharmarājaṃ yudhiṣṭhiram
     novāca bhagavān kiṃ cid dhyānam evānvapadyata
