[n]
      sadbhir āropitaḥ svargaṃ pārthivair bhūridakṣiṇaiḥ
      abhyanujñāya dauhitrān yayātir divam āsthitaḥ
abhivṛṣṭaś ca varṣeṇa nānāpuṣpasugandhinā
      pariṣvaktaś ca puṇyena vāyunā puṇyagandhinā
acalaṃ sthānam āruhya dauhitra phalanirjitam
      karmabhiḥ svair upacito jajvāla parayā śriyā
upagītopanṛttaś ca gandharvāpsarasāṃ gaṇaiḥ
      prītyā pratigṛhītaś ca svarge dundubhinisvanaiḥ
abhiṣṭutaś ca vividhair devarājarṣicāraṇaiḥ
      arcitaś cottamārgheṇa daivatair abhinanditaḥ
prāptaḥ svargaphalaṃ caiva tam uvāca pitāmahaḥ
      nirvṛtaṃ śāntamanasaṃ vacobhis tarpayann iva
catuṣ pādas tvayā dharmaś cito lokyena karmaṇā
      akṣayas tava loko 'yaṃ kīrtiś caivākṣayā divi
      punas tavādya rājarṣe sukṛteneha karmaṇā
āvṛtaṃ tamasā cetaḥ sarveṣāṃ svargavāsinām
      yena tvāṃ nābhijānanti tato 'jñātvāsi pātitaḥ
prītyaiva cāsi dauhitrais tāritas tvam ihāgataḥ
      sthānaṃ ca pratipanno 'si karmaṇā svena nirjitam
      acalaṃ śāśvataṃ puṇyam uttamaṃ dhruvam avyayam
bhagavan saṃśayo me 'sti kaś cit taṃ chettum arhasi
     na hy anyam aham arhāmi praṣṭuṃ lokapitāmaha
bahuvarṣasahasrāntaṃ prajāpālanavardhitam
     anekakratudānaughair arjitaṃ me mahat phalam
kathaṃ tad alpakālena kṣīṇaṃ yenāsmi pātitaḥ
     bhagavan vettha lokāṃś ca śāśvatān mama nirjitān
bahuvarṣasahasrāntaṃ prajāpālanavardhitam
     anekakratudānaughair yat tvayopārjitaṃ phalam
tad anenaiva doṣeṇa kṣīṇaṃ yenāsi pātitaḥ
     abhimānena rājendra dhikkṛtaḥ svargavāsibhiḥ
nāyaṃ mānena rājarṣe na balena na hiṃsayā
     na śāṭhyena na māyābhir loko bhavati śāśvataḥ
nāvamānyās tvayā rājann avarotkṛṣṭamadhyamāḥ
     na hi mānapradagdhānāṃ kaś cid asti samaḥ kva cit
patanārohaṇam idaṃ kathayiṣyanti ye narāḥ
     viṣamāṇy api te prāptās tariṣyanti na saṃśayaḥ
eṣa doṣo 'bhimānena purā prāpto yayātinā
     nirbandhataś cātimātraṃ gālavena mahīpate
śrotavyaṃ hitakāmānāṃ suhṛdāṃ bhūtim icchatām
     na kartavyo hi nirbandho nirbandho hi kṣayodayaḥ
tasmāt tvam api gāndhāre mānaṃ krodhaṃ ca varjaya
     saṃdhatsva pāṇḍavair vīra saṃrambhaṃ tyaja pārthiva
dadāti yat pārthiva yat karoti; yad vā tapas tapyati yaj juhoti
     na tasya nāśo 'sti na cāpakarṣo; nānyas tad aśnāti sa eva kartā
idaṃ mahākhyānam anuttamaṃ mataṃ; bahuśrutānāṃ gataroṣarāgiṇām
     samīkṣya loke bahudhā pradhāvitā; trivargadṛṣṭiḥ pṛthivīm upāśnute
