[s]
      arjuno vāsudevaś ca dhanvinau paramārcitau
      kāmād anyatra saṃbhūtau sarvābhāvāya saṃmitau
dyām antaraṃ samāsthāya yathā yuktaṃ manasvinaḥ
      cakraṃ tad vāsudevasya māyayā vartate vibho
sāpahnavaṃ pāṇḍaveṣu pāṇḍavānāṃ susaṃmatam
      sārāsāra balaṃ jñātvā tat samāsena me śṛṇu
narakaṃ śambaraṃ caiva kaṃsaṃ caidyaṃ ca mādhavaḥ
      jitavān ghorasaṃkāśān krīḍann iva janārdanaḥ
pṛthivīṃ cāntarikṣaṃ ca dyāṃ caiva puruṣottamaḥ
      manasaiva viśiṣṭātmā nayaty ātmavaśaṃ vaśī
bhūyo bhūyo hi yad rājan pṛcchase pāṇḍavān prati
      sārāsāra balaṃ jñātuṃ tan me nigadataḥ śṛṇu
ekato vā jagat kṛtsnam ekato vā janārdanaḥ
      sārato jagataḥ kṛtsnād atirikto janārdanaḥ
bhasma kuryāj jagad idaṃ manasaiva janārdanaḥ
      na tu kṛtsnaṃ jagac chaktaṃ bhasma kartuṃ janārdanam
yataḥ satyaṃ yato dharmo yato hrīr ārjavaṃ yataḥ
      tato bhavati govindo yataḥ kṛṣṇas tato jayaḥ
pṛthivīṃ cāntarikṣaṃ ca divaṃ ca puruṣottamaḥ
     viceṣṭayati bhūtātmā krīḍann iva janārdanaḥ
sa kṛtvā pāṇḍavān satraṃ lokaṃ saṃmohayann iva
     adharmaniratān mūḍhān dagdhum icchati te sutān
kālacakraṃ jagac cakraṃ yugacakraṃ ca keśavaḥ
     ātmayogena bhagavān parivartayate 'niśam
kālasya ca hi mṛtyoś ca jaṅgama sthāvarasya ca
     īśate bhagavān ekaḥ satyam etad bravīmi te
īśann api mahāyogī sarvasya jagato hariḥ
     karmāṇy ārabhate kartuṃ kīnāśa iva durbalaḥ
tena vañcayate lokān māyāyogena keśavaḥ
     ye tam eva prapadyante na te muhyanti mānavāḥ
