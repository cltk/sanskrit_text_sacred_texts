[vai]
      upāsīneṣu vipreṣu pāṇḍaveṣu mahātmasu
      draupadī satyabhāmā ca viviśāte tadā samam
      jāhasyamāne suprīte sukhaṃ tatra niṣīdatuḥ
cirasya dṛṣṭvā rājendra te 'nyonyasya priyaṃvade
      kathayām āsatuś caitrāḥ kathāḥ kuru yadukṣitām
athābravīt satyabhāmā kṛṣṇasya mahiṣī priyā
      sātrājitī yājñasenīṃ rahasīdaṃ sumadhyamā
kena draupadi vṛttena pāṇḍavān upatiṣṭhasi
      lokapālopamān vīrān yūnaḥ paramasaṃmatān
      kathaṃ ca vaśagās tubhyaṃ na kupyanti ca te śubhe
tava vaśyāhi satataṃ pāṇḍavāḥ priyadarśane
      mukhaprekṣāś ca te sarve tattvam etad bravīhi me
vratacaryā tapo vāpi snānamantrauṣadhāni vā
      vidyā vīryaṃ mūlavīryaṃ japahomas tathāgadāḥ
mama ācakṣva pāñcāli yaśasyaṃ bhaga vedanam
      yena kṛṣṇe bhaven nityaṃ mama kṛṣṇo vaśānugaḥ
evam uktvā satyabhāmā virarāma yaśasvinī
      pativratā mahābhāgā draupadī pratyuvāca tām
asat strīṇāṃ samācāraṃ satye mām anupṛcchasi
      asad ācarite mārge kathaṃ syād anukīrtanam
anupraśnaḥ saṃśayo vā naitat tvayy upapadyate
     tathā hy upetā buddhyā tvaṃ kṛṣṭasya mahiṣī priyā
yadaiva bhartā jānīyān mantramūlaparāṃ striyam
     udvijeta tadaivāsyāḥ sarvād veśma gatād iva
udvignasya kutaḥ śāntir aśāntasya kutaḥ sukham
     na jātu vaśago bhartā striyāḥ syān mantrakāraṇāt
amitraprahitāṃś cāpi gadān paramadāruṇān
     mūlapravādair hi viṣaṃ prayacchanti jighāṃsavaḥ
jihvayā yāni puruṣas tvacā vāpy upasevate
     tatra cūrṇāni dattāni hanyuḥ kṣipram asaṃśayam
jalodara samāyuktāḥ śvitriṇaḥ palitās tathā
     apumāṃsaḥ kṛtāḥ strībhir jaḍāndhabadhirās tathā
pāpānugās tu pāpās tāḥ patīn upasṛjanty uta
     na jātu vipriyaṃ bhartuḥ striyā kāryaṃ kathaṃ cana
vartāmy ahaṃ tu yāṃ vṛttiṃ pāṇḍaveṣu mahātmasu
     tāṃ sarvāṃ śṛṇu me satyāṃ satyabhāme yaśasvini
ahaṃkāraṃ vihāyāhaṃ kāmakrodhau ca sarvadā
     sadārān pāṇḍavān nityaṃ prayatopacarāmy aham
praṇayaṃ pratisaṃgṛhya nidhāyātmānam ātmani
     śuśrūṣur nirabhīmānā patīnāṃ cittarakṣaṇī
durvyāhṛtāc chaṅkamānā duḥkhitā dduravekṣitāt
     durāsitād durvrajitād iṅgitādhyāsitād api
sūryavaiśvānara nibhān somakalpān mahārathān
     seve cakṣurhaṇaḥ pārthān ugratejaḥ pratāpinaḥ
devo manuṣyo gandharvo yuvā cāpi svalaṃkṛtaḥ
     dravyavān abhirūpo vā na me 'nyaḥ puruṣo mataḥ
nābhuktavati nāsnāte nāsaṃviṣṭe ca bhartari
     na saṃviśāmi nāśnāmi sadā karma kareṣv api
kṣetrād vanād vā grāmād vā bhartāraṃ gṛham āgatam
     pratyutthāyābhinandāmi āsanenodakena ca
pramṛṣṭa bhāṇḍā mṛṣṭānnā kāle bhojanadāyinī
     saṃyatā guptadhānyā ca susaṃmṛṣṭa niveśanā
atiraskṛta saṃbhāṣā duḥstriyo nānusevatī
     anukūlavatī nityaṃ bhavāmy analasā sadā
anarme cāpi hasanaṃ dvāri sthānam abhīkṣṇaśaḥ
     avaskare cirasthānaṃ niṣkuṭeṣu ca varjaye
atihāsātiroṣau ca krodhasthānaṃ ca varjaye
     niratāhaṃ sadā satye bhartṝṇām upasenave
     sarvathā bhartṛrahitaṃ na mameṣṭaṃ kathaṃ cana
yadā pravasate bhartā kuṭumbārthena kena cit
     sumanovarṇakāpetā bhavāmi vratacāriṇī
yac ca bhartā na pibati yac ca bhartā na khādati
     yac ca nāśnāti me bhartā sarvaṃ tad varjayāmy aham
yathopadeśaṃ niyatā vartamānā varāṅgane
     svalaṃkṛtā suprayatā bhartuḥ priyahite ratā
ye ca dharmāḥ kuṭumbeṣu śvaśrvā me kathitāḥ purā
     bhikṣā baliśrādham iti sthālī pākāś ca parvasu
     mānyānāṃ mānasatkārā ye cānye viditā mayā
tān sarvān anuvartāmi divārātram atandritā
     vinayān niyamāṃś cāpi sadā sarvātmanā śritā
mṛdūn sataḥ satyaśīlān satyadharmānupālinaḥ
     āśīviṣān iva kruddhān patīn paricarāmy aham
patyāśrayo hi me dharmo mataḥ strīṇāṃ sanātanaḥ
     sa devaḥ sāgatir nānyā tasya kā vipriyaṃ caret
ahaṃ patīn nātiśaye nātyaśne nātibhūṣaye
     nāpi parivade śvaśrūṃ sarvadā pariyantritā
avadhānena subhage nityotthānatayaiva ca
     bhartāro vaśagā mahyaṃ guruśuśrūṣaṇena ca
nityam āryām ahaṃ kuntīṃ vīrasūṃ satyavādinīm
     svayaṃ paricarāmy ekā snānāc chādanabhojanaiḥ
naitām atiśaye jātu vastrabhūṣaṇa bhojanaiḥ
     nāpi parivade cāhaṃ tāṃ pṛthāṃ pṛthivīsamām
aṣṭāv agre brāhmaṇānāṃ sahasrāṇi sma nityadā
     bhuñjate rukmapātrīṣu yudhiṣṭhira niveśane
aṣṭāśīti sahasrāṇi snātakā gṛhamedhinaḥ
     triṃśad dāsīka ekaiko yān bibharti yudhiṣṭhiraḥ
daśānyāni sahasrāṇi yeṣām annaṃ susaṃskṛtam
     hriyate rukmapātrībhir yatīnām ūrdhvaretasām
tān sarvān agrahāreṇa brāhmaṇān brahmavādinaḥ
     yathārhaṃ pūjayāmi sma pānāc chādanabhojanaiḥ
śataṃ dāsī sahasrāṇi kaunteyasya mahātmanaḥ
     kambukeyūra dhāriṇyo niṣkakaṇṭhyo svalaṃkṛtāḥ
mahārhamālyābharaṇāḥ suvarṇāś candanokṣitāḥ
     maṇīn hemaca bibhratyo nṛtyagītaviśāradāḥ
tāsāṃ nāma ca rūpaṃ ca bhojanāc chādanāni ca
     sarvāsām eva vedāhaṃ karma caiva kṛtākṛtam
śataṃ dāsī sahasrāṇi kuntīputrasya dhīmataḥ
     pātrī hastā divārātram atithīn bhojayanty uta
śatam aśvasahasrāṇi daśanāgāyutāni ca
     yudhiṣṭhirasyānuyātram indraprastha nivāsinaḥ
etad āsīt tadā rājño yan mahīṃ paryapālayat
     yeṣāṃ saṃkhyā vidhiṃ caiva pradiśāmi śṛṇomi ca
antaḥpurāṇāṃ sarveṣāṃ bhṛtyānāṃ caiva sarvaśaḥ
     ā gopālāvipālebhyaḥ sarvaṃ veda kṛtākṛtam
sarvaṃ rājñaḥ samudayam āyaṃ ca vyayam eva ca
     ekāhaṃ vedmi kalyāṇi pāṇḍavānāṃ yaśasvinām
mayi sarvaṃ samāsajya kuṭumbaṃ bharatarṣabhāḥ
     upāsana ratāḥ sarve ghaṭante sma śubhānane
tam ahaṃ bhāram āsaktam anādhṛṣyaṃ durātmabhiḥ
     sukhaṃ sarvaṃ parityajya rātryahāni ghaṭāmi vai
adhṛṣyaṃ varuṇasyeva nidhipūrṇam ivodadhim
     ekāhaṃ vedmi kośaṃ vai patīnāṃ dharmacāriṇām
aniśāyāṃ niśāyāṃ ca sahāyāḥ kṣutpipāsayoḥ
     ārādhayantyāḥ kauravyāṃs tulyā rātrir aho ca me
prathamaṃ pratibudhyāmi caramaṃ saṃviśāmi ca
     nityakālam ahaṃ satye etat saṃvananaṃ mama
etaj jānāmy ahaṃ kartuṃ bhartṛsaṃvananaṃ mahat
     asat strīṇāṃ samācāraṃ nāhaṃ kuryāṃ na kāmaye
tac chrutvā dharmasahitaṃ vyāhṛtaṃ kṛṣṇayā tadā
     uvāca satyā satkṛtya pāñcālīṃ dharmacāriṇīm
abhipannāsmi pāñcāli yājñaseni kṣamasva me
     kāmakāraḥ sakhīnāṃ hi sopahāsaṃ prabhāṣitum
