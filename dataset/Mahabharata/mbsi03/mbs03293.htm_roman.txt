[vai]
      etasminn eva kāle tu dhṛtarāṣṭrasya vai sakhā
      sūto 'dhiratha ity eva sadāro jāhnavīṃ yayau
tasya bhāryābhavad rājan rūpeṇāsadṛśī bhuvi
      rādhā nāma mahābhāgā na sā putram avindata
      apatyārthe paraṃ yatnam akaroc ca viśeṣataḥ
sā dadarśātha mañjūṣām uhyamānāṃ yadṛcchayā
      dattarakṣā pratisarām anvālabhana śobhitām
      ūrmī taraṅgair jāhnavyāḥ samānītām upahvaram
sā tāṃ kautūhalāt prāptāṃ grāhayām āsa bhāminī
      tato nivedayām āsa sūtasyādhirathasya vai
sa tām uddhṛtya mañjūṣām utsārya jalam antikāt
      yantrair udghāṭayām āsa yo 'paśyat tatra bālakam
taruṇādityasaṃkāśaṃ hemavarma dharaṃ tathā
      mṛṣṭakuṇḍalayuktena vadanena virājitā
sasūto bhāryayā sārdhaṃ vismayotphullalocanaḥ
      aṅkam āropya taṃ bālaṃ bhāryāṃ vacanam abravīt
idam atyadbhutaṃ bhīru yato jāto 'smi bhāmini
      dṛṣṭavān devagarbho 'yaṃ manye 'smān samupāgataḥ
anapatyasya putro 'yaṃ devair datto dhruvaṃ mama
      ity uktvā taṃ dadau putraṃ rādhāyair sa mahīpate
pratijagrāha taṃ rādhā vidhivad divyarūpiṇam
     putraṃ kamalagarbhābhaṃ devagarbhaṃ śriyā vṛtam
pupoṣa cainaṃ vidhivad vavṛdhe sa ca vīryavān
     tataḥ prabhṛti cāpy anye prābhavann aurasāḥ sutāḥ
vasu varma dharaṃ dṛṣṭvā taṃ bālaṃ hemakuṇḍalam
     nāmāsya vasuṣeṇeti tataś cakrur dvijātayaḥ
evaṃ sasūtaputratvaṃ jagāmāmita vikramaḥ
     vasuṣeṇa iti khyāto vṛṣa ity eva ca prabhuḥ
sa jyeṣṭhaputraḥ sūtasya vavṛdhe 'ṅgeṣu vīryavān
     cāreṇa viditaś cāsīt pṛthāyā divyavarma bhṛt
sūtas tv adhirathaḥ putraṃ vivṛddhaṃ samaye tataḥ
     dṛṣṭvā prasthāpayām āsa puraṃ vāraṇasāhvayam
tatropasadanaṃ cakre droṇasyeṣv astrakarmaṇi
     sakhyaṃ duryodhanenaivam agacchat sa ca vīryavān
droṇāt kṛpāc ca rāmāc ca so 'stragrāmaṃ caturvidham
     labdhvā loke 'bhavat khyātaḥ parameṣvāsatāṃ gataḥ
saṃdhāya dhārtarāṣṭreṇa pārthānāṃ vipriye sthitaḥ
     yoddhum āśaṃsate nityaṃ phālgunena mahātmanā
sadā hi tasya spardhāsīd arjunena viśāṃ pate
     arjunasya ca karṇena yato dṛṣṭo babhūva saḥ
taṃ tu kuṇḍalinaṃ dṛṣṭvā varmaṇā ca samanvitam
     avadhyaṃ samare matvā paryatapyad yudhiṣṭhiraḥ
yadā tu karṇo rājendra bhānumantaṃ divākaram
     stauti madhyaṃdine prāpte prāñjaliḥ salile sthitaḥ
tatrainam upatiṣṭhanti brāhmaṇā dhanahetavaḥ
     nādeyaṃ tasya tat kāle kiṃ cid asti dvijātiṣu
tam indro brāhmaṇo bhūtvā bhikṣāṃ dehīty upasthitaḥ
     svāgataṃ ceti rādheyas tam atha pratyabhāṣata
