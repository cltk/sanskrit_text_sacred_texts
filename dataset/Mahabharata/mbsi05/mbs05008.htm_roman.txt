[v]
      śalyaḥ śrutvā tu dūtānāṃ sainyena mahatā vṛtaḥ
      abhyayāt pāṇḍavān rājan saha putrair mahārathaiḥ
tasya senāniveśo 'bhūd adhyardham iva yojanam
      tathā hi bahulāṃ senāṃ sa bibharti nararṣabhaḥ
vicitrakavacāḥ śūrā vicitradhvajakārmukāḥ
      vicitrābharaṇāḥ sarve vicitrarathavāhanāḥ
svadeśaveṣābharaṇā vīrāḥ śatasahasraśaḥ
      tasya senā praṇetāro babhūvuḥ kṣatriyarṣabhāḥ
vyathayann iva bhūtāni kampayann iva medinīm
      śanair viśrāmayan senāṃ sa yayau yena pāṇḍavaḥ
tato duryodhanaḥ śrutvā mahāsenaṃ mahāratham
      upāyāntam abhidrutya svayam ānarca bhārata
kārayām āsa pūjārthaṃ tasya duryodhanaḥ sabhāḥ
      ramaṇīyeṣu deśeṣu ratnacitrāḥ svalaṃkṛtāḥ
sa tāḥ sabhāḥ samāsādya pūjyamāno yathāmaraḥ
      duryodhanasya sacivair deśe deśe yathārhataḥ
      ājagāma sabhām anyāṃ devāvasatha varcasam
sa tatra viṣayair yuktaḥ kalyāṇair atimānuṣaiḥ
      mene 'bhyadhikam ātmānam avamene puraṃdaram
papraccha sa tataḥ preṣyān prahṛṣṭaḥ kṣatriyarṣabhaḥ
     yudhiṣṭhirasya puruṣāḥ ke nu cakruḥ sabhā imāḥ
     ānīyantāṃ sabhā kārāḥ pradeyārhā hi me matāḥ
gūḍho duryodhanas tatra darśayām āsa mātulam
     taṃ dṛṣṭvā madrarājas tu jñātvā yatnaṃ ca tasya tam
     pariṣvajyābravīt prīta iṣṭo 'rtho gṛhyatām iti
satyavāg bhava kalyāṇa varo vai mama dīyatām
     sarvasenā praṇetā me bhavān bhavitum arhati
kṛtam ity abravīc chalyaḥ kim anyat kriyatām iti
     kṛtam ity eva gāndhāriḥ pratyuvāca punaḥ punaḥ
sa tathā śalyam āmantrya punar āyāt svakaṃ puram
     śalyo jagāma kaunteyān ākhyātuṃ karma tasya tat
upaplavyaṃ sa gatvā tu skandhāvāraṃ praviśya ca
     pāṇḍavān atha tān sarvāñ śalyas tatra dadarśa ha
sametya tu mahābāhuḥ śalyaḥ pāṇḍusutais tadā
     pādyam arghyaṃ ca gāṃ caiva pratyagṛhṇād yathāvidhi
tataḥ kuśalapūrvaṃ sa madrarājo 'risūdanaḥ
     prītyā paramayā yuktaḥ samāśliṣya yudhiṣṭhiram
tathā bhīmārjunau hṛṣṭau svasrīyau ca yamāv ubhau
     āsane copaviṣṭas tu śalyaḥ pārtham uvāca ha
kuśalaṃ rājaśārdūla kac cit te kurunandana
     araṇyavāsād diṣṭyāsi vimukto jayatāṃ vara
suduṣkaraṃ kṛtaṃ rājan nirjane vasatā vane
     bhrātṛbhiḥ saha rājendra kṛṣṇayā cānayā saha
ajñātavāsaṃ ghoraṃ ca vasatā duṣkaraṃ kṛtam
     duḥkham eva kutaḥ saukhyaṃ rājyabhraṣṭasya bhārata
duḥkhasyaitasya mahato dhārtarāṣṭra kṛtasya vai
     avāpsyasi sukhaṃ rājan hatvā śatrūn paraṃtapa
viditaṃ te mahārāja lokatattvaṃ narādhipa
     tasmāl lobhakṛtaṃ kiṃ cit tava tāta na vidyate
tato 'syākathayad rājā duyodhana samāgamam
     tac ca śuśrūṣitaṃ sarvaṃ varadānaṃ ca bhārata
sukṛtaṃ te kṛtaṃ rājan prahṛṣṭenāntarātmanā
     duryodhanasya yad vīra tvayā vācā pratiśrutam
     ekaṃ tv icchāmi bhadraṃ te kriyamāṇaṃ mahīpate
bhavān iha mahārāja vāsudeva samo yudhi
     karṇārjunābhyāṃ saṃprāpte dvairathe rājasattama
     karṇasya bhavatā kāryaṃ sārathyaṃ nātra saṃśayaḥ
tatra pālyo 'rjuno rājan yadi matpriyam icchasi
     tejovadhaś ca te kāryaḥ sauter asmaj jayā vahaḥ
     akartavyam api hy etat kartum arhasi mātula
śṛṇu pāṇḍava bhadraṃ te yad bravīṣi durātmanaḥ
     tejovadhanimittaṃ māṃ sūtaputrasya saṃyuge
ahaṃ tasya bhaviṣyāmi saṃgrāme sārathir dhruvam
     vāsudevena hi samaṃ nityaṃ māṃ sa hi manyate
tasyāhaṃ kuruśārdūla pratīpam ahitaṃ vacaḥ
     dhruvaṃ saṃkathayiṣyāmi yoddhukāmasya saṃyuge
yathā sa hṛtadarpaś ca hṛtatejāś ca pāṇḍava
     bhaviṣyati sukhaṃ hantuṃ satyam etad bravīmi te
evam etat kariṣyāmi yathā tāta tvam āttha mām
     yac cānyad api śakṣyāmi tat kariṣyāmi te priyam
yac ca duḥkhaṃ tvayā prāptaṃ dyūte vai kṛṣṇayā saha
     paruṣāṇi ca vākyāni sūtaputra kṛtāni vai
jaṭāsurāt parikleśaḥ kīcakāc ca mahādyute
     draupadyādhigataṃ sarvaṃ damayantyā yathāśubham
sarvaṃ duḥkham idaṃ vīra sukhodarkaṃ bhaviṣyati
     nātra manyus tvayā kāryo vidhir hi balavattaraḥ
duḥkhāni hi mahātmānaḥ prāpnuvanti yudhiṣṭhira
     devair api hi duḥkhāni prāptāni jagatīpate
indreṇa śrūyate rājan sabhāryeṇa mahātmanā
     anubhūtaṃ mahad duḥkhaṃ devarājena bhārata
