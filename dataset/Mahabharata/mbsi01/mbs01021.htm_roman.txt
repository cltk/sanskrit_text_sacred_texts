[sū]
      tataḥ kāmagamaḥ pakṣī mahāvīryo mahābalaḥ
      mātur antikam āgacchat paraṃ tīraṃ mahodadheḥ
yatra sā vinatā tasmin paṇitena parājitā
      atīva duḥkhasaṃtaptā dāsī bhāvam upāgatā
tataḥ kadā cid vinatāṃ pravaṇāṃ putra saṃnidhau
      kāla āhūya vacanaṃ kadrūr idam abhāṣata
nāgānām ālayaṃ bhadre suramyaṃ ramaṇīyakam
      samudrakukṣāv ekānte tatra māṃ vinate vaha
tataḥ suparṇamātā tām avahat sarpamātaram
      pannagān garuḍaś cāpi mātur vacanacoditaḥ
sa sūryasyābhito yāti vainateyo vihaṃgamaḥ
      sūryaraśmi parītāś ca mūrcchitāḥ pannagābhavan
      tadavasthān sutān dṛṣṭvā kadrūḥ śakram athāstuvat
namas te devadeveśa namas te balasūdana
      namucighna namas te 'stu sahasrākṣa śacīpate
sarpāṇāṃ sūryataptānāṃ vāriṇā tvaṃ plavo bhava
      tvam eva paramaṃ trāṇam asmākam amarottama
īśo hy asi payaḥ sraṣṭuṃ tvam analpaṃ puraṃdara
      tvam eva meghas tvaṃ vāyus tvam agnir vaidyuto 'mbare
tvam abhraghanavikṣeptā tvām evāhur punar ghanam
     tvaṃ vajram atulaṃ ghoraṃ ghoṣavāṃs tvaṃ balāhakaḥ
sraṣṭā tvam eva lokānāṃ saṃhartā cāparājitaḥ
     tvaṃ jyotiḥ sarvabhūtānāṃ tvam ādityo vibhāvasuḥ
tvaṃ mahad bhūtam āścaryaṃ tvaṃ rājā tvaṃ surottamaḥ
     tvaṃ viṣṇus tvaṃ sahasrākṣas tvaṃ devas tvaṃ parāyaṇam
tvaṃ sarvam amṛtaṃ deva tvaṃ somaḥ paramārcitaḥ
     tvaṃ muhūrtas tithiś ca tvaṃ lavas tvaṃ vai punaḥ kṣaṇa
śuklas tvaṃ bahulaś caiva kalā kāṣṭhā truṭis tathā
     saṃvatsararṣavo māsā rajanyaś ca dināni ca
tvam uttamā sagiri vanā vasuṃdharā; sabhāskaraṃ vitimiram ambaraṃ tathā
     mahodadhiḥ satimi timiṃgilas tathā; mahormimān bahu makaro jhaṣālayaḥ
mahad yaśas tvam iti sadābhipūjyase; manīṣibhir muditamanā maharṣibhiḥ
     abhiṣṭutaḥ pibasi ca somam adhvare; vaṣaṭ kṛtāny api ca havīṃṣi bhūtaye
tvaṃ vipraiḥ satatam ihejyase phalārthaṃ; vedāṅgeṣv atulabalaugha gīyase ca
     tvad dhetor yajana parāyaṇā dvijendrā; vedāṅgāny abhigamayanti sarvavedaiḥ
