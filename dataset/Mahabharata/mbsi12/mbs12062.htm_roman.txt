[yudhisṭhira]
      śivān sukhān mahodarkān ahiṃsrāṁl lokasaṃmatān
      brūhi dharmān sukhopāyān madvidhānāṃ sukhāvahān
brāhmaṇasyeha catvāra āśramā vihitāḥ prabho
      varṇās tān anuvartante trayo bharatasattama
uktāni karmāṇi bahūni rājan; svargyāṇi rājanya parāyaṇāni
      nemāni dṛṣṭānta vidhau smṛtāni; kṣātre hi sarvaṃ vihitaṃ yathā vat
kṣātrāṇi vaiśyāni ca sevamānaḥ; śaudrāṇi karmāṇi ca brāhmaṇaḥ san
      asmiṁl loke nindito mandacetāḥ; pare ca loke nirayaṃ prayāti
yā saṃjñā vihitā loke dāse śuni vṛke paśau
      vikarmaṇi sthite vipre tāṃ saṃjñāṃ kuru pāṇḍava
ṣaṭ karma saṃpravṛttasya āśrameṣu caturṣv api
      sarvadharmopapannasya saṃbhūtasya kṛtātmanaḥ
brāhmaṇasya viśuddhasya tapasy abhiratasya ca
      nirāśiṣo vadānyasya lokā hy akṣarasaṃjñitāḥ
yo yasmin kurute karma yādṛśaṃ yena yatra ca
      tādṛśaṃ tādṛśenaiva sa guṇaṃ pratipadyate
vṛddhyā kṛṣivaṇiktvena jīva saṃjīvanena ca
      vettum arhasi rājendra svādhyāyagaṇitaṃ mahat
kālasaṃcoditaḥ kālaḥ kālaparyāya niścitaḥ
     uttamādhamamadhyāni karmāṇi kurute 'vaśaḥ
antavanti pradānāni purā śreyaḥ karāṇi ca
     svakarmanirato loko hy akṣaraḥ sarvato mukhaḥ
