[vyāsa]
      manaḥ prasṛjate bhāvaṃ buddhir adhyavasāyinī
      hṛdayaṃ priyāpriye veda trividhā karmacodanā
indriyebhyaḥ parā hy arthā arthebhyaḥ paramaṃ manaḥ
      manasas tu parā buddhir buddher ātmā paro mataḥ
buddhir ātmā manuṣyasya buddhir evātmano ''tmikā
      yadā vikurute bhāvaṃ tadā bhavati sā manaḥ
indriyāṇāṃ pṛthagbhāvād buddhir vikriyate hy anu
      śṛṇvatī bhavati śrotaṃ spṛśatī sparśa ucyate
paśyantī bhavate dṛṣṭī rasatī rasanaṃ bhavet
      jighratī bhavati ghrāṇaṃ buddhivikriyate pṛthak
indriyāṇīti tāny āhus teṣv adṛśyādhitiṣṭhati
      tiṣṭhatī puruṣe buddhis triṣu bhāveṣu vartate
kadā cil labhate prītiṃ kadā cid api śocate
      na sukhena na duḥkhena kadā cid iha yujyate
seyaṃ bhāvātmikā bhāvāṃs trīn etān ativartate
      saritāṃ sāgaro bhartā mahāvelām ivormimān
yadā prārthayate kiṃ cit tadā bhavati sā manaḥ
      adhiṣṭhānāni vai buddhyā pṛthag etāni saṃsmaret
      indriyāṇy eva medhyāni vijetavyāni kṛtsnaśaḥ
sarvāṇy evānupūrvyeṇa yad yan nānuvidhīyate
     avibhāga gatā buddhir bhāve manasi vartate
     pravartamānaṃ tu rajaḥ sattvam apy anuvartate
ye caiva bhāvā vartante sarva eṣv eva te triṣu
     anvarthāḥ saṃpravartante rathanemim arā iva
pradīpārthaṃ naraḥ kuryād indriyair buddhisattamaiḥ
     niścaradbhir yathāyogam udāsīnair yadṛcchayā
evaṃ svabhāvam evedam iti vidvān na muhyati
     aśocann aprahṛṣyaṃś ca nityaṃ vigatamatsaraḥ
na hy ātmā śakyate draṣṭum indriyaiḥ kāmagocaraiḥ
     pravartamānair anaye durdharair akṛtātmabhiḥ
teṣāṃ tu manasā raśmīn yadā samyaṅ niyacchati
     tadā prakāśate hy ātmā ghate dīpa iva jvajan
     sarveṣām eva bhūtānāṃ tamasy apagate yathā
yathā vāri caraḥ pakṣī na lipyati jale caran
     evam eva kṛtaprajño na doṣair viṣayāṃś caran
     asajjamānaḥ sarveṣu na kathaṃ cana lipyate
tyaktvā pūrvakṛtaṃ karma ratir yasya sadātmani
     sarvabhūtātmabhūtasya guṇamārgeṣv asajjataḥ
sattvam ātmā prasavati guṇān vāpi kadā cana
     na guṇā vidur ātmānaṃ guṇān veda sa sarvadā
paridrastā guṇānāṃ sa sraṣṭā caiva yathātatham
     sattvakṣetrajñayor etad antaraṃ viddhi sūkṣmayoḥ
sṛjate tu guṇān eka eko na sṛjate guṇān
     pṛthag bhūtau prakṛtyā tau saṃprayuktau ca sarvadā
yathāmatsyo 'dbhir anyaḥ san saṃprayuktau tathaiva tau
     maśakodumbarau cāpi saṃprayuktau yathā saha
iṣīkā vā yathā muñje pṛthak ca saha caiva ca
     tathaiva sahitāv etāv anyonyasmin pratiṣṭhitau
