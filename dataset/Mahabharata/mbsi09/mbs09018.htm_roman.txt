[s]
      pātite yudhi durdharṣo madrarāje mahārathe
      tāvakās tava putrāś ca prāyaśo vimukhābhavan
vaṇijo nāvi bhinnāyāṃ yathāgādhe 'plave 'rṇave
      apāre pāram icchanto hate śūre mahātmani
madrarāje mahārāja vitrastāḥ śaravikṣatāḥ
      anāthā nātham icchanto mṛgāḥ siṃhārditā iva
vṛṣā yathā bhagnaśṛṅgāḥ śīrṇadantā gajā iva
      madhyāhne pratyapāyāma nirjitā dharmasūnunā
na saṃdhātum anīkāni na ca rājan parākrame
      āsīd buddhir hate śalye tava yodhasya kasya cit
bhīṣme droṇe ca nihate sūtaputre ca bhārata
      yad duḥkhaṃ tava yodhānāṃ bhayaṃ cāsīd viśāṃ pate
      tadbhayaṃ sa ca naḥ śoko bhūya evābhyavartata
niraśāś ca jaye tasmin hate śalye mahārathe
      hatapravīrā vidhvastā vikṛttāś ca śitaiḥ śaraiḥ
      madrarāje hate rājan yodhās te prādravan bhayāt
aśvān anye gajān anye rathān anye mahārathāḥ
      āruhya javasaṃpannāḥ pādātāḥ prādravan bhayāt
dvisāhasrāś ca mātaṅgā girirūpāḥ prahāriṇaḥ
      saṃprādravan hate śalye aṅkuśāṅguṣṭha coditāḥ
te raṇād bharataśreṣṭha tāvakāḥ prādravan diśaḥ
     dhāvantaś cāpy adṛśyanta śvasamānāḥ śarātulāḥ
tān prabhagnān drutān dṛṣṭvā hatotsāhān parājitān
     abhyadravanta pāñcālāḥ pāṇḍavāś ca jayaiṣiṇaḥ
bāṇaśabdaravaś cāpi siṃhanādaś ca puṣkalaḥ
     śaṅkhaśabdaś ca śūrāṇāṃ dāruṇaḥ samapadyata
dṛṣṭvā tu kauravaṃ sainyaṃ bhayatrastaṃ pravidrutam
     anyonyaṃ samabhāṣanta pāñcālāḥ pāṇḍavaiḥ saha
adya rājā satyadhṛtir jitāmitro yudhiṣṭhiraḥ
     adya duryodhano hīnā dīptayā nṛpatiśriyā
adya śrutvā hataṃ putraṃ dhṛtarāṣṭro janeśvaraḥ
     niḥsaṃjñaḥ patito bhūmau kilbiṣaṃ pratipadyatām
adya jānātu kaunteyaṃ samarthaṃ sarvadhanvinām
     adyātmānaṃ ca durmedhā garhayiṣyati pāpakṛt
     adya kṣattur vacaḥ satyaṃ smaratāṃ bruvato hitam
adya prabhṛti pārthāṃś ca preṣyabhūta upācaran
     vijānātu nṛpo duḥkhaṃ yat prāptaṃ pāṇḍunandanaiḥ
adya kṛṣṇasya māhātmyaṃ jānātu sa mahīpatiḥ
     adyārjuna dhanur ghoṣaṃ ghoraṃ jānātu saṃyuge
astrāṇāṃ ca balaṃ sarvaṃ bāhvoś ca balam āhave
     adya jñāsyati bhīmasya balaṃ ghoraṃ mahātmanaḥ
hate duryodhane yuddhe śakreṇevāsure maye
     yatkṛtaṃ bhīmasenena duḥkhāsana vadhe tadā
     nānyaḥ kartāsti loke tad ṛte bhīmaṃ mahābalam
jānītām adya jyeṣṭhasya pāṇḍavasya parākramam
     madrarājaṃ hataṃ śrutvā devair api suduḥsaham
adya jñāsyati saṃgrāme mādrīputrau mahābalau
     nihate saubale śūre gāndhāreṣu ca sarvaśaḥ
kathaṃ teṣāṃ jayo na syād yeṣāṃ yoddhā dhanaṃjayaḥ
     sātyakir bhīmasenaś ca dhṛṣṭadyumnaś ca pārṣataḥ
draupadyās tanayāḥ pañca mādrīputrau ca pāṇḍavau
     śikhaṇḍī ca maheṣvāso rājā caiva yudhiṣṭhiraḥ
yeṣāṃ ca jagatāṃ nātho nāthaḥ kṛṣṇo janārdanaḥ
     kathaṃ teṣāṃ jayo na syād yeṣāṃ dharmo vyapāśrayaḥ
bhīṣmaṃ droṇaṃ ca karṇaṃ ca madrarājānam eva ca
     tahānyan nṛpatīn vīrāñ śataśo 'tha sahasraśaḥ
ko 'nyaḥ śakto raṇe jetum ṛte pārthaṃ yudhiṣṭhiram
     yasya nātho hṛṣīkeśaḥ sadā dharmayaśo nidhiḥ
ity evaṃ vadamānās te harṣeṇa mahatā yutāḥ
     prabhagnāṃs tāvakān rājan sṛñjayāḥ pṛṣṭhato 'nvayuḥ
dhanaṃjayo rathānīkam abhyavartata vīryavān
     mādrīputrau ca śakuniṃ sātyakiś ca mahārathaḥ
tān prekṣya dravataḥ sarvān bhīmasenabhayārditān
     duryodhanas tadā sūtam abravīd utsmayann iva
na mātikramate pārtho dhanuṣpāṇim avasthitam
     jaghane sarvasainyānāṃ mamāśvān pratipādaya
jaghane yudhyamānaṃ hi kaunteyo māṃ dhanaṃjayaḥ
     notsahetābhyatikrāntuṃ velām iva mahodadhiḥ
paśya sainyaṃ mahat sūta pāṇḍavaiḥ samabhidrutam
     sainyareṇuṃ samuddhūtaṃ paśyasvainaṃ samantataḥ
siṃhanādāṃś ca bahuśaḥ śṛṇu ghorān bhayānakān
     tasmād yāhi śanaiḥ sūta jaghanaṃ paripālaya
mayi sthite ca samare niruddheṣu ca pāṇḍuṣu
     punarāvartate tūrṇaṃ māmakaṃ balam ojasā
tac chrutvā tava putrasya śūrāgrya sadṛśaṃ vacaḥ
     sārathir hemasaṃchannāñ śanair aśvān acodayat
gajāśvarathibhir hīnās tyaktātmānaḥ padātayaḥ
     ekaviṃśatisāhasrāḥ saṃyugāyāvatasthire
nānādeśasamudbhūtā nāna rañjita vāsasaḥ
     avasthitās tadā yodhāḥ prārthayanto mahad yaśaḥ
teṣām āpatatāṃ tatra saṃhṛṣṭānāṃ parasparam
     saṃmardaḥ sumahāñ jajñe ghorarūpo bhayānakaḥ
bhīmasenaṃ tadā rājan ghṛṣṭadyumnaṃ ca pārṣatam
     balena caturaṅgeṇa nānādeśyā nyavārayan
bhīmam evābhyavartanta raṇe 'nye tu padātayaḥ
     prakṣveḍyāsphoṭya saṃhṛṣṭā vīralokaṃ yiyāsavaḥ
āsādya bhīmasenaṃ tu saṃrabdhā yuddhadurmadāḥ
     dhārtarāṣṭrā vinedur hi nānyāṃ cākathayan kathām
     parivārya raṇe bhīmaṃ nijaghnur te samantataḥ
sa vadhyamānaḥ samare padātigaṇasaṃvṛtaḥ
     na cacāla rathopasthe maināka iva parvataḥ
te tu kruddhā mahārāja pāṇḍavasya mahāratham
     nigrahītuṃ pracakrur hi yodhāṃś cānyān avārayan
akrudhyata raṇe bhīmas tais tadā paryavasthitaiḥ
     so 'vatīrya rathāt tūrṇaṃ padātiḥ samavasthitaḥ
jātarūpaparicchannāṃ pragṛhya mahatīṃ gadām
     avadhīt tāvakān yodhān daṇḍapāṇir ivāntakaḥ
rathāśvadvipahīnāṃs tu tān bhīmo gadayā balī
     ekaviṃśatisāhasrān padātīn avapothayat
hatvā tat puruṣānīkaṃ bhīmaḥ satyaparākramaḥ
     dhṛṣṭadyumnaṃ puraskṛtya nacirāt pratyadṛśyata
pādātā nihatā bhūmau śiśyire rudhirokṣitāḥ
     saṃbhagnā iva vātena karṇikārāḥ supuṣpitāḥ
nānāpuṣpasrajopetā nānā kuṇḍaladhāriṇaḥ
     nānā jātyā hatās tatra nādā deśasamāgatāḥ
patākādhvajasaṃchannaṃ padātīnāṃ mahad balam
     nikṛttaṃ vibabhau tatra ghorarūpaṃ bhayānakam
yudhiṣṭhirapurogās tu sarvasainyamahārathāḥ
     abhyadhāvan mahātmānaṃ putraṃ duryodhanaṃ tava
te sarve tāvakān dṛṣṭvā maheṣvāsān parāṅmukhān
     nābhyavartanta te putraṃ veleva makalālayam
tad adbhutam apaśyāma tava putrasya pauruṣam
     yad ekaṃ sahitāḥ pārthā na śekur ativartitum
nātidūrāpayātaṃ tu kṛtabuddhiṃ palāyane
     duryodhanaḥ svakaṃ sainyam abravīd bhṛśavikṣatam
na taṃ deśaṃ prapaśyāmi pṛthivyāṃ parvateṣu vā
     yatra yātān na vo hanyuḥ pāṇḍavāḥ kiṃ sṛtena vaḥ
alpaṃ ca balam eteṣāṃ kṛṣṇau ca bhṛśavikṣatau
     yadi sarve 'tra tiṣṭhāmo dhruvo no vijayo bhavet
viprayātāṃs tu vo bhinnān pāṇḍavāḥ kṛtakilbiṣān
     anusṛtya haniṣyanti śreyo naḥ samare sthitam
śṛṇudhvaṃ kṣatriyāḥ sarve yāvantaḥ stha samāgatāḥ
     yadā śūraṃ ca bhīruṃ ca mārayaty antakaḥ sadā
     ko nu mūḍho na yudhyeta puruṣaḥ kṣatriya bruvaḥ
śreyo no bhīmasenasya kruddhasya pramukhe sthitam
     sukhaḥ sāṃgrāmiko mṛtyuḥ kṣatradharmeṇa yudhyatām
     jitveha sukham āpnoti hataḥ pretya mahat phalam
na yuddhadharmāc chreyān vai panthāḥ svargasya kauravāḥ
     acireṇa jitāṁl lokān hato yuddhe samaśnute
śrutvā tu vacanaṃ tasya pūjayitvā ca pārthivāḥ
     punar evānvavartanta pāṇḍavān ātatāyinaḥ
tān āpatata evāśu vyūḍhānīkāḥ prahāriṇaḥ
     pratyudyayus tadā pārthā jaya gṛdhrāḥ prahāriṇaḥ
dhanaṃjayo rathenājāv abhyavartata vīryavān
     viśrutaṃ triṣu lokeṣu gāṇḍīvaṃ vikṣipan dhanuḥ
mādrīputrau ca śakuniṃ sātyakiś ca mahābalaḥ
     javenābhyapatan hṛṣṭā yato vai tāvakaṃ balam
