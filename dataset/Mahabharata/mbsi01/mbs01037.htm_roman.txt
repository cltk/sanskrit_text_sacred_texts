[s]
      evam uktaḥ sa tejasvī śṛṅgī kopasamanvitaḥ
      mṛtadhāraṃ guruṃ śrutvā paryatapyata manyunā
sa taṃ kṛśam abhipreṣkya sūnṛtāṃ vācam utsṛjan
      apṛcchata kathaṃ tātaḥ sa me 'dya mṛtadhārakaḥ
[kṛṣa]
      rājñā parikṣitā tāta mṛgayāṃ paridhāvatā
      avasaktaḥ pitus te 'dya mṛtaḥ skandhe bhujaṃgamaḥ
[ṣṛngī]
      kiṃ me pitrā kṛtaṃ tasya rājño 'niṣṭaṃ durātmanaḥ
      brūhi tvaṃ kṛśa tattvena paśya me tapaso balam
[k]
      sa rājā mṛgayāṃ yātaḥ parikṣid abhimanyujaḥ
      sasāra mṛgam ekākī viddhvā bāṇena patriṇā
na cāpaśyan mṛgaṃ rājā caraṃs tasmin mahāvane
      pitaraṃ te sa dṛṣṭvaiva papracchānabhibhāṣiṇam
taṃ sthāṇubhūtaṃ tiṣṭhantaṃ kṣutpipāsā śramāturaḥ
      punaḥ punar mṛgaṃ naṣṭaṃ papraccha pitaraṃ tava
sa ca mauna vratopeto naiva taṃ pratyabhāṣata
      tasya rājā dhanuṣkoṭyā sarpaṃ skandhe samāsṛjat
śṛṅgiṃs tava pitādyāsau tathaivāste yatavrataḥ
      so 'pi rājā svanagaraṃ pratiyāto gajāhvayam
[s]
     śrutvaivam ṛṣiputras tu divaṃ stabdhveva viṣṭhitaḥ
     kopasaṃrakta nayanaḥ prajvalann iva manyunā
āviṣṭaḥ sa tu kopena śaśāpa nṛpatiṃ tadā
     vāry upaspṛśya tejasvī krodhavegabalāt kṛtaḥ
[ṣṛ]
     yo 'sau vṛddhasya tātasya tathā kṛcchragatasya ca
     skandhe mṛtam avāsrākṣīt pannagaṃ rājakilbiṣī
taṃ pāpam atisaṃkruddhas takṣakaḥ pannagottamaḥ
     āśīviṣas tigmatejā madvākyabalacoditaḥ
saptarātrādito netā yamasya sadanaṃ prati
     dvijānām avamantāraṃ kurūṇām ayaśaḥ karam
[s]
     iti śaptvā nṛpaṃ kruddhaḥ śṛṅgī pitaram abhyayāt
     āsīnaṃ gocare tasmin vahantaṃ śavapannagam
sa tam ālakṣya pitaraṃ śṛṅgī skhandhagatena vai
     śavena bhujagenāsīd bhūyaḥ krodhasamanvitaḥ
duḥkhāc cāśrūṇi mumuce pitaraṃ cedam abravīt
     śrutvemāṃ dharṣaṇāṃ tāta tava tena durātmanā
rājñā parikṣitā kopād aśapaṃ tam ahaṃ nṛpam
     yathārhati sa evograṃ śāpaṃ kuru kulādhamaḥ
saptame 'hani taṃ pāpaṃ takṣakaḥ pannagottamaḥ
     vaivasvatasya bhavanaṃ netā paramadāruṇam
tam abravīt pitā brahmaṃs tathā kopasamanvitam
     na me priyaṃ kṛtaṃ tāta naiṣa dharmas tapasvinām
vayaṃ tasya narendrasya viṣaye nivasāmahe
     nyāyato rakṣitās tena tasya pāpaṃ na rocaye
sarvathā vartamānasya rājño hy asmadvidhaiḥ sadā
     kṣantavyaṃ putra dharmo hi hato hanti na saṃśayaḥ
yadi rājā na rakṣeta pīḍā vai naḥ parā bhavet
     na śaknuyāma carituṃ dharmaṃ putra yathāsukham
rakṣyamāṇā vayaṃ tāta rājabhiḥ śāstradṛṣṭibhiḥ
     carāmo vipulaṃ dharmaṃ teṣāṃ cāṃśo 'sti dharmataḥ
parikṣit tu viśeṣeṇa yathāsya prapitāmahaḥ
     rakṣaty asmān yathā rājñā rakṣitavyāḥ prajās tathā
teneha kṣudhitenādya śrāntena ca tapasvinā
     ajānatā vratam idaṃ kṛtam etad asaṃśayam
tasmād idaṃ tvayā bālyāt sahasā duṣkṛtaṃ kṛtam
     na hy arhati nṛpaḥ śāpam asmattaḥ putra sarvathā
