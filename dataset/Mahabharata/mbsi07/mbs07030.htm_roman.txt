[dhṛ]
      teṣv anīkeṣu bhagneṣu pāṇḍuputreṇa saṃjaya
      calitānāṃ drutānāṃ ca katham āsīn mano hi vaḥ
anīkānāṃ prabhagnānāṃ vyavasthānam apaśyatām
      duṣkaraṃ patisaṃdhānaṃ tan mamācakṣva saṃjaya
[s]
      tathāpi tava putrasya priyakāmā viśāṃ pate
      yaśaḥ pravīrā lokeṣu rakṣanto droṇam anvayuḥ
samudyateṣu śastreṣu saṃprāpte ca yudhiṣṭhire
      akurvann ārya karmāṇi bhairave satyabhītavat
antaraṃ bhīmasenasya prāpatann amitaujasaḥ
      sātyakeś caiva śūrasya dhṛṣṭadyumnasya cābhibho
droṇaṃ droṇam iti krūrāḥ pāñcālāḥ samacodayan
      mā droṇam iti putrās te kurūn sarvān acodayan
droṇaṃ droṇam iti hy eke mā droṇam iti cāpare
      kurūṇāṃ pāṇḍavānāṃ ca droṇa dyūtam avartata
yaṃ yaṃ sma bhajate droṇaḥ pāñcālānāṃ rathavrajam
      tatra tatra sma pāñcālyo dhṛṣṭadyumno 'tha dhīyate
yathābhāgaviparyāse saṃgrāme bhairave sati
      vīrāḥ samāsadan vīrān agacchan bhīravaḥ parān
akampanīyāḥ śatrūṇāṃ babhūvus tatra pāṇḍavāḥ
     akampayaṃs tv anīkāni smarantaḥ kleśam ātmanaḥ
te tv amarṣavaśaṃ prāptā hrīmantaḥ svattva coditāḥ
     tyaktvā prāṇān nyavartanta ghnanto droṇaṃ mahāhave
ayasām iva saṃpātaḥ śilānām iva cābhavat
     dīvyatāṃ tumule yuddhe prāṇair amitatejasām
na tu smaranti saṃgrāmam api vṛddhās tathāvidham
     dṛṣṭapūrvaṃ mahārāja śrutapūrvam athāpi vā
prākampateva pṛthivī tasmin vīrāvasādane
     pravartatā balaughena mahatā bhārapīḍitā
ghūrṇato hi balaughasya divaṃ stabdhveva nisvanaḥ
     ajātaśatroḥ kruddhasya putrasya tava cābhavat
samāsādya tu pāṇḍūnām anīkāni sahasraśaḥ
     droṇena caratā saṃkhye prabhagnāni śitaiḥ śaraiḥ
teṣu pramathyamāneṣu droṇenādbhuta karmaṇā
     paryavārayad āsādya droṇaṃ senāpatiḥ svayam
tad adbhutam abhūd yuddhaṃ droṇa pāñcālyayos tadā
     naiva tasyopamā kā cit saṃbhaved iti me matiḥ
tato nīlo 'nalaprakhyo dadāha kuru vāhinīm
     śarasphuliṅgaś cāpārcir dahan kakṣam ivānalaḥ
taṃ dahantam anīkāni droṇaputraḥ pratāpavān
     pūrvābhibhāṣī suślakṣṇaṃ smayamāno 'bhyabhāṣata
nīlakiṃ bahubhir dagdhais tava yodhaiḥ śarārciṣā
     mayaikena hi yudhyasva kruddhaḥ praharacāśugaiḥ
taṃ padmanikarākāraṃ padmapatra nibhekṣaṇam
     vyākośapadmābha mukhaṃ nīlo vivyādha sāyakaiḥ
tenātividdhaḥ sahasā drauṇir bhallaiḥ śitais tribhiḥ
     dhanur dhvajaṃ ca chatraṃ ca dviṣataḥ sa nyakṛntata
sotplutya syandanāt tasmān nīlaś carma varāsidhṛk
     droṇāyaneḥ śiraḥ kāyād dhartum aicchat patatrivat
tasyodyatāseḥ sunasaṃ śiraḥ kāyāt sakuṇḍalam
     bhallenāpāharad drauṇiḥ smayamāna ivānagha
saṃpūrṇacandrābhamukhaḥ padmapatra nibhekṣaṇaḥ
     prāṃśur utpalagarbhābho nihato nyapatat kṣitau
tataḥ pravivyathe senā pāṇḍavī bhṛśam ākulā
     ācārya putreṇa hate nīle jvalitatejasi
acintayaṃś ca te sarve pāṇḍavānāṃ mahārathāḥ
     kathaṃ no vāsavis trāyāc chatrubhya iti māriṣa
dakṣiṇena tu senāyāḥ kurute kadanaṃ balī
     saṃśaptakāvaśeṣasya nārāyaṇa balasya ca
