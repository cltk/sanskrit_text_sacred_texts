[brāhmaṇa]
      na tad duryodhanakṛtaṃ na ca tad bhavatā kṛtam
      na karṇa saubalābhyāṃ ca kuravo yat kṣayaṃ gatāḥ
daivaṃ tat tu vijānīmo yan na śakyaṃ prabādhitum
      daivaṃ puruṣakāreṇa na śakyam ativartitum
akṣauhiṇyo mahārāja daśāṣṭau ca samāgatāḥ
      aṣṭādaśāhena hatā daśabhir yodhapuṃgavaiḥ
bhīṣmadroṇakṛpādyaiś ca karṇena ca mahātmanā
      yuyudhānena vīreṇa dhṛṣṭadyumnena caiva ha
caturbhiḥ pāṇḍuputraiś ca bhīmārjunayamair nṛpa
      janakṣayo 'yaṃ nṛpate kṛto daivabalātkṛtaiḥ
avaśyam eva saṃgrāme kṣatriyeṇa viśeṣataḥ
      kartavyaṃ nidhanaṃ loke śastreṇa kṣatrabandhunā
tair iyaṃ puruṣavyāghrair vidyā bāhubalānvitaiḥ
      pṛthivī nihatā sarvā sahayā saratha dvipā
na sa rājāparādhnoti putras tava mahāmanāḥ
      na bhavān na ca te bhṛtyā na karṇo na ca saubalaḥ
yad vinaṣṭāḥ kuruśreṣṭhā rājānaś ca sahasraśaḥ
      sarvaṃ daivakṛtaṃ tad vai ko 'tra kiṃ vaktum arhati
gurur mato bhavān asya kṛtsnasya jagataḥ prabhuḥ
     dharmātmānam atas tubhyam anujānīmahe sutam
labhatāṃ vīralokān sa sasahāyo narādhipaḥ
     dvijāgryaiḥ samanujñātas tridive modatāṃ sukhī
prāpsyate ca bhavān puṇyaṃ dharme ca paramāṃ sthitim
     veda puṇyaṃ ca kārtsnyena samyag bharatasattama
dṛṣṭāpadānāś cāsmābhiḥ pāṇḍavāḥ puruṣarṣabhāḥ
     samarthās tridivasyāpi pālane kiṃ punaḥ kṣiteḥ
anuvatsyanti cāpīmāḥ sameṣu viṣameṣu ca
     prajāḥ kuru kulaśreṣṭha pāṇḍavāñ śīlabhūṣaṇān
brahma deyāgrahārāṃś ca parihārāṃś ca pārthiva
     pūrvarājātisargāṃś ca pālayaty eva pāṇḍavaḥ
dīrghadarśī kṛtaprajñaḥ sadā vaiśravaṇo yathā
     akṣudra saccivaś cāyaṃ kuntīputro mahāmanāḥ
apy amitre dayāvāṃś ca śuciś ca bharatarṣabha
     ṛju paśyati meghāvī putravat pāti naḥ sadā
vipriyaṃ ca janasyāsya saṃsargād dharmajasya vai
     na kariṣyanti rājarṣe tathā bhīmārjunādayaḥ
mandā mṛduṣu kauravyās tīkṣṇeṣv āśīviṣopamāḥ
     vīryavanto mahātmāno paurāṇāṃ ca hite ratāḥ
na kuntī na ca pāñcālī na colūpī na sātvatī
     asmiñ jane kariṣyanti pratikūlāni karhi cit
bhavat kṛtam imaṃ snehaṃ yudhiṣṭhira vivardhitam
     na pṛṣṭhataḥ kariṣyanti paurajānapadā janāḥ
adharmiṣṭhān api sataḥ kuntīputrā mahārathāḥ
     mānavān pālayiṣyanti bhūtvā dharmaparāyaṇāḥ
sa rājan mānasaṃ duḥkham apanīya yudhiṣṭhirāt
     kuru kāryāṇi dharmyāṇi namas te bharatarṣabha
[vai]
     tasya tad vacanaṃ dharmyam anubandha guṇottaram
     sādhu sādhv iti sarvaḥ sajanaḥ pratigṛhītavān
dhṛtarāṣṭraś ca tad vākyam abhipūjya punaḥ punaḥ
     visarjayām āsa tadā sarvās tu prakṛtīḥ śanaiḥ
sa taiḥ saṃpūjito rājā śivenāvekṣitas tadā
     prāñjaliḥ pūjayām āsa sajanaṃ bharatarṣabha
tato viveśa bhuvanaṃ gāndhāryā sahito nṛpaḥ
     vyuṣṭāyāṃ caiva śarvaryā yac cakāra nibodha tat
