[y]
      śrutaṃ priyam idaṃ kṛṣṇa yat tvam arhasi bhāṣitum
      tan me 'mṛtarasaprakhyaṃ manohlādayate vibho
bahūni kila yuddhāni vijayasya narādhipaiḥ
      punar āsan hṛṣīkeśa tatra tatreti me śrutam
mannimittaṃ hi sa sadā pārthaḥ sukhavivarjitaḥ
      atīva vijayo dhīmān iti me dūyate manaḥ
saṃcintayāmi vārṣṇeya sadā kuntīsutaṃ rahaḥ
      kiṃ nu tasya śarīre 'sti sarvalakṣaṇapūjite
      aniṣṭaṃ lakṣaṇaṃ kṛṣṇa yena duḥkhāny upāśnute
atīva duḥkhabhāgī sa satataṃ kuntinandanaḥ
      na ca paśyāmi bībhatsor nindyaṃ gātreṣu kiṃ cana
      śrotavyaṃ cen mayaitad vai tan me vyākhyātum arhasi
ity uktaḥ sa hṛṣīkeśo dhyātvā sumahad antaram
      rājānaṃ bhojarājanyavardhano viṣṇur abravīt
na hy asya nṛpate kiṃ cid aniṣṭam upalakṣaye
      ṛte puruṣasiṃhasya piṇḍike 'syātikāyataḥ
tābhyāṃ sa puruṣavyāghro nityam adhvasu yujyate
      na hy anyad anupaśyāmi yenāsau duḥkhabhāg jayaḥ
ity uktaḥ sa kuruśreṣṭhas tathyaṃ kṛṣṇena dhīmatā
      provāca vṛṣṇiśārdūlam evam etad iti prabho
kṛṣṇā tu draupadī kṛṣṇaṃ tiryak sāsūyam aikṣata
     pratijagrāha tasyās taṃ praṇayaṃ cāpi keśihā
     sakhyuḥ sakhā hṛṣīkeśaḥ sākṣād iva dhanaṃjayaḥ
tatra bhīmādayas te tu kuravo yādavās tathā
     remuḥ śrutvā vicitrārthā dhanaṃjaya kathā vibho
tathā kathayatām eva teṣām arjuna saṃkathāḥ
     upāyād vacanān martyo vijayasya mahātmanaḥ
so 'bhigamya kuruśreṣṭhaṃ namaskṛtya ca buddhimān
     upāyātaṃ naravyāghram arjunaṃ pratyavedayat
tac chrutvā nṛpatis tasya harṣabāṣpākulekṣaṇaḥ
     priyākhyāna nimittaṃ vai dadau bahudhanaṃ tadā
tato dvitīye divase mahāñ śabdo vyavardhata
     āyāti puruṣavyāghre pāṇḍavānāṃ duraṃdhare
tato reṇuḥ samudbhūto vibabhau tasya vājinaḥ
     abhito vartamānasya yathoccaiḥ śravasas tathā
tatra harṣakalā vāco narāṇāṃ śuśruve 'rjunaḥ
     diṣṭyāsi pārtha kuśalī dhanyo rājā yudhiṣṭhiraḥ
ko 'nyo hi pṛthivīṃ kṛtsnām avajitya sa pārthivām
     cārayitvā hayaśreṣṭham upāyāyād ṛte 'rjunam
ye vyatītā mahātmāno rājānaḥ sagadādayaḥ
     teṣām apīdṛśaṃ karma na kiṃ cid anuśuśruma
naitad anye kariṣyanti bhaviṣyāḥ pṛthivīkṣitaḥ
     yat tvaṃ kuru kulaśreṣṭha duṣkaraṃ kṛtavān iha
ity evaṃ vadatāṃ teṣāṃ nṝṇāṃ śrutisukhā giraḥ
     śṛṇvan viveśa dharmātmā phalguno yajñasaṃstaram
tato rājā sahāmātyaḥ kṛṣṇaś ca yadunandanaḥ
     dhṛtarāṣṭraṃ puraskṛtya te taṃ pratyudyayus tadā
so 'bhivādya pituḥ pādau dharmarājasya dhīmataḥ
     bhīmādīṃś cāpi saṃpūjya paryaṣvajata keśavam
taiḥ sametyārcitas tān sa pratyarcya ca yathāvidhi
     viśaśrāmātha dharmātmā tīraṃ labdhveva pāragaḥ
etasminn eva kāle tu sa rājā babhru vāhanaḥ
     mātṛbhyāṃ sahito dhīmān kurūn abhyājagāma ha
sa sametya kurūn sarvān sarvair tair abhinanditaḥ
     praviveśa pitāmahyāḥ kuntyā bhavanam uttamam
