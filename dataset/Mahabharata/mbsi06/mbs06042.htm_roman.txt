[dhṛ]
      evaṃ vyūḍheṣv anīkeṣu māmakeṣv itareṣu ca
      ke pūrvaṃ prāharaṃs tatra kuravaḥ pāṇḍavās tathā
[s]
      bhrātṛbhiḥ sahito rājan putro duryodhanas tava
      bhīṣmaṃ pramukhataḥ kṛtvā prayayau saha senayā
tathaiva pāṇḍavāḥ sarve bhīmasenapurogamāḥ
      bhīṣmeṇa yuddham icchantaḥ prayayur hṛṣṭamānasāḥ
kṣveḍāḥ kila kilā śabdaḥ krakacā goviṣāṇikāḥ
      bherīmṛdaṅgamurajā hayakuñjaranisvanāḥ
ubhayoḥ senayo rājaṃs tatas te 'smān samadravan
      vayaṃ pratinadantaś ca tadāsīt tumulaṃ mahat
mahānty anīkāni mahāsamucchraye; samāgame pāṇḍava dhārtarāṣṭrayoḥ
      cakampire śaṅkhamṛdaṅga nisvanaiḥ; prakampitānīva vanāni vāyunā
narendra nāgāśvarathākulānām; abhyāyatīnām aśive muhūrte
      babhūva ghoṣas tumulaś camūnāṃ; vātoddhutānām iva sāgarāṇām
tasmin samutthite śabde tumule lomaharṣaṇe
      bhīmaseno mahābāhuḥ prāṇadad govṛṣo yathā
śaṅkhadundubhinirghoṣaṃ vāraṇānāṃ ca bṛṃhitam
      siṃhanādaṃ ca sainyānāṃ bhīmasenaravo 'bhyabhūt
hayānāṃ heṣamāṇānām anīkeṣu sahasraśaḥ
     sarvān abhyabhavac chabdān bhīmasenasya nisvanaḥ
taṃ śrutvā ninadaṃ tasya sainyās tava vitatrasuḥ
     jīmūtasyeva nadataḥ śakrāśanisamasvanam
vāhanāni ca sarvāṇi śakṛn mūtraṃ prasusruvuḥ
     śabdena tasya vīrasya siṃhasyevetare mṛgāḥ
darśayan ghoram ātmānaṃ mahābhram iva nārayan
     vibhīṣayaṃs tava sutāṃs tava senāṃ samabhyayāt
tam āyāntaṃ maheṣvāsaṃ sodaryāḥ paryavārayan
     chādayantaḥ śaravrātair meghā iva divākaram
duryodhanaś ca putras te durmukho duḥsahaḥ śalaḥ
     duḥśāsanaś cātirathas tathā durmarṣaṇo nṛpa
viviṃśatiś citraseno vikarṇaś ca mahārathaḥ
     purumitro jayo bhojaḥ saumadattiś ca vīryavān
mahācāpāni dhunvanto jaladā iva vidyutaḥ
     ādadānāś ca nārācān nirmuktāśīviṣopamān
atha tān draupadīputrāḥ saubhadraś ca mahāratha
     nakulaḥ sahadevaś ca dhṛṣṭadyumnaś ca pārṣataḥ
dhārtarāṣṭrān pratiyayur ardayantaḥ śitaiḥ śaraiḥ
     vajrair iva mahāvegaiḥ śikharāṇi dharābhṛtām
tasmin prathamasaṃmarde bhīma jyātalanisvane
     tāvakānāṃ pareṣāṃ ca nāsīt kaś cit parāṅmukhaḥ
lāghavaṃ droṇaśiṣyāṇām apaśyaṃ bharatarṣabha
     nimittavedhināṃ rājañ śarān utsṛjatāṃ bhṛśam
nopaśāmyati nirghoṣo dhanuṣāṃ kūjatāṃ tathā
     viniśceruḥ śarā dīptā jyotīṃṣīva nabhastalāt
sarve tv anye mahīpālāḥ prekṣakā iva bhārata
     dadṛśur darśanīyaṃ taṃ bhīmaṃ jñātisamāgamam
tatas te jātasaṃrambhāḥ parasparakṛtāgasaḥ
     anyonyaspardhayā rājan vyāyacchanta mahārathāḥ
kurupāṇḍavasene te hastyaśvarathasaṃkule
     śuśubhāte raṇe 'tīva paṭe citragate iva
tatas te pārthivāḥ sarve pragṛhītaśarāsanāḥ
     saha sainyāḥ samāpetuḥ putrasya tava śāsanāt
yudhiṣṭhireṇa cādiṣṭāḥ pārthivās te sahasraśaḥ
     vinadantaḥ samāpetuḥ putrasya tava vāhinīm
ubhayoḥ senayos tīvraḥ sainyānāṃ sa samāgamaḥ
     antar dhīyata cādityaḥ sainyena rajasāvṛtaḥ
prayuddhānāṃ prabhagnānāṃ punarāvartatām api
     nātra sveṣāṃ pareṣāṃ vā viśeṣaḥ samajāyata
tasmiṃs tu tumule yuddhe vartamāne mahābhaye
     ati sarvāṇy anīkāni pitā te 'bhivyarocata
