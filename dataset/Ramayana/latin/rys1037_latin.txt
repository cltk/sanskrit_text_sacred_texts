tāṃ kathāṃ kauśiko rāme nivedya madhurākṣaram
 punar evāparaṃ vākyaṃ kākutstham idam abravīt
ayodhyādhipatiḥ śūraḥ pūrvam āsīn narādhipaḥ
 sagaro nāma dharmātmā prajākāmaḥ sa cāprajaḥ
vaidarbhaduhitā rāma keśinī nāma nāmataḥ
 jyeṣṭhā sagarapatnī sā dharmiṣṭhā satyavādinī
ariṣṭanemiduhitā rūpeṇāpratimā bhuvi
 dvitīyā sagarasyāsīt patnī sumatisaṃjñitā
tābhyāṃ saha tadā rājā patnībhyāṃ taptavāṃs tapaḥ
 himavantaṃ samāsādya bhṛguprasravaṇe girau
atha varṣa śate pūrṇe tapasārādhito muniḥ
 sagarāya varaṃ prādād bhṛguḥ satyavatāṃ varaḥ
apatyalābhaḥ sumahān bhaviṣyati tavānagha
 kīrtiṃ cāpratimāṃ loke prāpsyase puruṣarṣabha
ekā janayitā tāta putraṃ vaṃśakaraṃ tava
 ṣaṣṭiṃ putrasahasrāṇi aparā janayiṣyati
bhāṣamāṇaṃ naravyāghraṃ rājapatnyau prasādya tam
 ūcatuḥ paramaprīte kṛtāñjalipuṭe tadā
ekaḥ kasyāḥ suto brahman kā bahūñ janayiṣyati
 śrotum icchāvahe brahman satyam astu vacas tava
tayos tad vacanaṃ śrutvā bhṛguḥ parama dhārmikaḥ
 uvāca paramāṃ vāṇīṃ svacchando 'tra vidhīyatām
eko vaṃśakaro vāstu bahavo vā mahābalāḥ
 kīrtimanto mahotsāhāḥ kā vā kaṃ varam icchati
munes tu vacanaṃ śrutvā keśinī raghunandana
 putraṃ vaṃśakaraṃ rāma jagrāha nṛpasaṃnidhau
ṣaṣṭiṃ putrasahasrāṇi suparṇabhaginī tadā
 mahotsāhān kīrtimato jagrāha sumatiḥ sutān
pradakṣiṇam ṛṣiṃ kṛtvā śirasābhipraṇamya ca
 jagāma svapuraṃ rājā sabhāryā raghunandana
atha kāle gate tasmiñ jyeṣṭhā putraṃ vyajāyata
 asamañja iti khyātaṃ keśinī sagarātmajam
sumatis tu naravyāghra garbhatumbaṃ vyajāyata
 ṣaṣṭiḥ putrasahasrāṇi tumbabhedād viniḥsṛtāḥ
ghṛtapūrṇeṣu kumbheṣu dhātryas tān samavardhayan
 kālena mahatā sarve yauvanaṃ pratipedire
atha dīrgheṇa kālena rūpayauvanaśālinaḥ
 ṣaṣṭiḥ putrasahasrāṇi sagarasyābhavaṃs tadā
sa ca jyeṣṭho naraśreṣṭha sagarasyātmasaṃbhavaḥ
 bālān gṛhītvā tu jale sarayvā raghunandana
 prakṣipya prahasan nityaṃ majjatas tān nirīkṣya vai
paurāṇām ahite yuktaḥ pitrā nirvāsitaḥ purāt
tasya putro 'ṃśumān nāma asamañjasya vīryavān
 saṃmataḥ sarvalokasya sarvasyāpi priyaṃvadaḥ
tataḥ kālena mahatā matiḥ samabhijāyata
 sagarasya naraśreṣṭha yajeyam iti niścitā
sa kṛtvā niścayaṃ rājā sopādhyāyagaṇas tadā
 yajñakarmaṇi vedajño yaṣṭuṃ samupacakrame
