[vai]
      śṛṇu mātṛgaṇān rājan kumārānucarān imān
      kīrtyamānān mayā vīra sapatnagaṇasūdanān
yaśasvinīnāṃ mātṝṇāṃ śṛṇu nāmāni bhārata
      yābhir vyāptās trayo lokāḥ kalyāṇībhiś carācarāḥ
prabhāvatī viśālākṣī palitā gonasī tathā
      śrīmatī bahulā caiva tathaiva bahuputrikā
apsu jātā ca gopālī bṛhad ambālikā tathā
      jayāvatī mālatikā dhruvaratnā bhayaṃkarī
vasu dāmā sudāmā ca viśokā nandinī tathā
      ekacūḍā mahācūḍā cakranemiś ca bhārata
uttejanī jayatsenā kamalākṣy atha śobhanā
      śatruṃjayā tathā caiva krodhanā śalabhī kharī
mādhavī śubhavaktrā ca tīrthanemiś ca bhārata
      gītapriyā ca kalyāṇī kadrulā cāmitāśanā
meghasvanā bhogavatī subhrūś ca kanakāvatī
      alātākṣī vīryavatī vidyujjihvā ca bhārata
padmāvatī sunakṣatrā kandarā bahuyojanā
      saṃtānikā ca kauravya kamalā ca mahābalā
sudāmā bahu dāmā ca suprabhā ca yaśasvinī
     nṛtyapriyā ca rājendra śatolūkhala mekhalā
śataghaṇṭā śatānandā bhaga nandā ca bhāginī
     vapuṣmatī candra śītā bhadra kālī ca bhārata
saṃkārikā niṣkuṭikā bhramā catvaravāsinī
     sumaṅgalā svastimatī vṛddhikāmā jaya priyā
dhanadā suprasādā ca bhavadā ca jaleśvarī
     eḍī bheḍī sumeḍī ca vetāla jananī tathā
     kaṇḍūtiḥ kālikā caiva deva mitrā ca bhārata
lambasī ketakī caiva citrasenā tahā balā
     kukkuṭikā śaṅkhanikā tathā jarjarikā nṛpa
kuṇḍārikā kokalikā kaṇḍarā ca śatodarī
     utkrāthinī jareṇā ca mahāvegā ca kaṅkaṇā
manojavā kaṇṭakinī praghasā pūtanā tathā
     khaśayā curvyuṭir vāmā krośanātha taḍit prabhā
maṇḍodarī ca tuṇḍā ca koṭarā meghavāsinī
     subhagā lambinī lambā vasu cūḍā vikatthanī
ūrdhvaveṇī dharā caiva piṅgākṣī lohamekhalā
     pṛthu vaktrā madhurikā madhu kumbhā tathaiva ca
pakṣālikā manthanikā jarāyur jarjarānanā
     khyātā dahadahā caiva tathā dhamadhamā nṛpa
khaṇḍakhaṇḍā ca rājendra pūṣaṇā maṇikuṇḍalā
     amocā caiva kauravya tathā lambapayodharā
veṇuvīṇā dharā caiva piṅgākṣī lohamekhalā
     śaśolūka mukhī kṛṣṇā kharajaṅghā mahājavā
śiśumāra mukhī śvetā lohitākṣī vibhīṣaṇā
     jaṭālikā kāmacarī dīrghajihvā balotkaṭā
kāleḍikā vāmanikā mukuṭā caiva bhārata
     lohitākṣī mahākāyā hari piṇḍī ca bhūmipa
ekākṣarā sukusumā kṛṣṇa karṇī ca bhārata
     kṣura karṇī catuṣkarṇī karṇaprāvaraṇā tathā
catuṣpatha niketā ca gokarṇī mahiṣānanā
     kharakarṇī mahākarṇī bherī svanamahāsvanā
śaṅkhakumbha svanā caiva bhaṅgadā ca mahābalā
     gaṇā ca sugaṇā caiva tathābhīty atha kāmadā
catuṣpatha ratā caiva bhūri tīrthā anyagocarā
     paśudā vittadā caiva sukhadā ca mahāyaśāḥ
     payodā gomahiṣadā suviṣāṇā ca bhārata
pratiṣṭhā supratiṣṭhā ca rocamānā surocanā
     gokarṇī ca sukarṇīca sasirā stherikā tathā
     ekacakrā megharavā meghamālā virocanā
etāś cānyāś ca bahavo mātaro bharatarṣabha
     kārttikeyānuyāyinyo nānārūpāḥ sahasraśaḥ
dīrghanakhyo dīrghadantyo dīrghatuṇḍyaś ca bhārata
     saralā madhurāś caiva yauvanasthāḥ svalaṃkṛtāḥ
māhātmyena ca saṃyuktāḥ kāmarūpadharās tathā
     nirmāṃsa gātryaḥ śvetāś ca tathā kāñcanasaṃnibhāḥ
kṛṣṇameghanibhāś cānyā dhūmrāś ca bharatarṣabha
     aruṇābhā mahābhāgā dīrghakeśyaḥ sitāmbarāḥ
ūrdhvaveṇī dharāś caiva piṅgākṣyo lambamekhalāḥ
     lambodaryo lambakarṇās tathā lambaparo dharāḥ
tāmrākṣyas tāmravarṇāś ca haryakṣyaś ca tathāpare
     varadāḥ kāmacāriṇyo nityapramuditās tathā
yāmyo raudryas tathā saumyāḥ kauberyo 'tha mahābalāḥ
     vāruṇyo 'tha ca māhendryas tathāgneyyaḥ paraṃtapa
vāyavyaś cātha kaumāryo brāhmyaś ca bharatarṣabaḥ
     rūpeṇāpsarasāṃ tulyā jave vāyusamās tathā
parapuṣṭopamā vākye tatharddhyā dhanadopamāḥ
     śakra vīryopamāś caiva dīptyā vahni samās tathā
vṛkṣacatvaravāsinyaś catuṣpatha niketanāḥ
     guhā śmaśānavāsinyaḥ śailaprasravaṇālayāḥ
nānābharaṇadhāriṇyo nānā mālyāmbarās tathā
     nānā viccitra veṣāś ca nānā bhāṣās tathaiva ca
ete cānye ca bahavo gaṇāḥ śatrubhayaṃ karāḥ
     anujagmur mahātmānaṃ tridaśendrasya saṃmate
tataḥ śaktyastram adadad bhagavān pākaśāsanaḥ
     guhāya rājaśārdūla vināśāya suradviṣām
mahāsvanāṃ mahāghaṇṭāṃ dyotamānāṃ sitaprabhām
     taruṇādityavarṇāṃ ca patākāṃ bharatarṣabha
dadau paśupatis tasmai sarvabhūtamahācamūm
     ugrāṃ nānāpraharaṇāṃ tapo vīryabalānvitām
viṣṇur dadau vaijayantīṃ mālāṃ balavivardhinīm
     umā dadau cārajasī vāsasī sūryasaprabhe
gaṅgāṃ kamaṇḍaluṃ divyam amṛtodbhavam uttamam
     dadau prītyā kumārāya daṇḍaṃ caiva bṛhaspatiḥ
garuḍo dayitaṃ putraṃ mayūraṃ citrabarhiṇam
     aruṇas tāmracūḍaṃ ca pradadau caraṇāyudham
paśaṃ tu varuṇo rājā balavīryasamanvitam
     kṛṣṇājinaṃ tathā brahmā brahmaṇyāya dadau prabhuḥ
     samareṣu jayaṃ caiva pradadau lokabhāvanaḥ
senāpatyam anuprāpya skāndo devagaṇasya ha
     śuśubhe jvalito 'rciṣmān dvitīyā iva pāvakaḥ
     tataḥ pāriṣadaiś caiva mātṛbhiś ca samanvitaḥ
sā senā nairṛtī bhīmā saghaṇṭocchritaketanā
     sabherī śaṅkhamurajā sāyudhā sapatākinī
     śāradī dyaur ivābhāti jyotirbhir upaśobhitā
tato deva nikāyās te bhūtasenā gaṇās tathā
     vādayām āsur avyagrā bherīśaṅkhāṃś ca puṣkalān
paṭahāñ jharjharāṃś caiva kṛkacān goviṣāṇikān
     āḍambarān gomukhāṃś caḍiḍimāṃś ca mahāsvanān
tuṣṭuvus te kumāraṃ ca sarve devāḥ savāsavāḥ
     jaguś ca devagandharvā nanṛtuś cāpsarogaṇāḥ
tataḥ prīto mahāsenas tridaśebhyo varaṃ dadau
     ripūn hantāsmi samare ye vo vadhacikīrṣavaḥ
pratigṛhya varaṃ devās tasmād vibudhasattamāt
     prītātmāno mahātmāno menire nihatān ripūn
sarveṣāṃ bhūtasāṃghānāṃ harṣān nādaḥ samutthitaḥ
     apūrayata lokāṃs trīn vare datte mahātmanā
sa niryayau mahāseno mahatyā senayā vṛtaḥ
     vadhāya yudhi daityānāṃ rakṣārthaṃ ca divaukasām
vyavasāyo jayo dharmaḥ siddhir lakṣmīr dhṛtiḥ smṛtiḥ
     mahāsenasya sainyānām agre jagmur narādhipa
sa tayā bhīmayā devaḥ śūlamudgara hastayā
     gadāmusalanārācaśaktitomara hastayā
     dṛptasiṃhaninādinyā vinadya prayayau guhaḥ
taṃ dṛṣṭvā sarvadaiteyā rākṣasā dānavās tathā
     vyadravanta diśaḥ sarvā bhayodvignāḥ samantataḥ
     abhyadravanta devās tān vividhāyudhapāṇayaḥ
dṛṣṭvā ca sa tataḥ kruddhaḥ skandas tejobalānvitaḥ
     śaktyastraṃ bhagavān bhīmaṃ punaḥ punar avāsṛjat
     ādadhac cātmanas tejo haviṣeddha ivānalaḥ
abhyasyamāne śaktyastre skandenāmita tejasā
     ulkā jvālā mahārāja papāta vasudhātale
saṃhrādayantaś ca tathā nirghātāś cāpatan kṣitau
     yathānta kālasamaye sughorāḥ syus tathā nṛpa
kṣiptā hy ekā tathā śaktiḥ sughorānala sūnunā
     tataḥ koṭyo viniṣpetuḥ śaktīnāṃ bharatarṣabha
sa śaktyastreṇa saṃgrāme jaghāna bhagavān prabhuḥ
     daityendraṃ tārakaṃ nāma mahābalaparākramam
     vṛtaṃ daityāyutair vīrair balibhir daśabhir nṛpa
mahiṣaṃ cāṣṭabhiḥ padmair vṛtaṃ saṃkhye nijaghnivān
     tripādaṃ cāyuta śatair jaghāna daśabhir vṛtam
hradodaraṃ nikharvaiś ca vṛtaṃ daśabhir īśvaraḥ
     jaghānānucaraiḥ sārdhaṃ vividhāyudhapāṇibhiḥ
tatrākurvanta vipulaṃ nāddaṃ vadhyatsu śatruṣu
     kumārānucarā rājan pūrayanto diśo daśa
śaktyastrasya tu rājendra tato 'rcirbhiḥ samantataḥ
     dagdhāḥ sahasraśo daityā nādaiḥ skandasya cāpare
patākayāvadhūtāś ca hatāḥ ke cit suradviṣaḥ
     keccīd ghaṇṭā rava trastā nipetur vasudhātale
     ke cit praharaṇaiś chinnā vinipetur gatāsavaḥ
evaṃ suradviṣo 'nekān balavān ātatāyinaḥ
     jaghāna samare vīraḥ kārttikeyo mahābalaḥ
bāṇo nāmātha daiteyo baleḥ putro mahābalaḥ
     krauñcaṃ parvatam āsādya devasaṃghān abādhata
tam abhyayān mahāsenaḥ suraśatrum udāradhīḥ
     sa kārttikeyasya bhayāt krauñcaṃ śaraṇam eyivān
tataḥ krauñcaṃ mahāmanyuḥ krauñcanāda nināditam
     śaktyā bibheda bhagavān kārttikeyo 'gnidattayā
saśāla skandhasaralaṃ trastavānaravāraṇam
     pulinatrasta vihagaṃ viniṣpatita pannagam
golāṅgūrarkṣa saṃghaiś ca dravadbhir anunāditam
     kuraṅga gatinirghoṣam udbhrāntasṛmarācitam
viniṣpatadbhiḥ śarabhaiḥ siṃhaiś ca sahasā drutaiḥ
     śocyām api daśāṃ prāpto rarājaiva sa parvataḥ
vidyādharāḥ samutpetus tasya śṛṅganivāsinaḥ
     kiṃnarāś ca samudvignāḥ śaktipāta ravoddhatāḥ
tato daityā viniṣpetuḥ śataśo 'tha sahasraśaḥ
     pradīptāt parvataśreṣṭhād vicitrābharaṇa srajaḥ
tān nijaghnur atikramya kumārānucarā mṛdhe
     bibheda śaktyā krauñcaṃ ca pāvakiḥ paravīrahā
bahudhā caikadhā caiva kṛtvātmānaṃ mahātmanā
     śaktiḥ kṣiptā raṇe tasya pāṇim eti punaḥ punaḥ
evaṃ prabhāvo bhagavān ato bhūyaś ca pāvakiḥ
     krauñcas tena vinirbhinno daityāś ca śataśo hatāḥ
tataḥ sa bhagavān devo nihatya vibudhadviṣaḥ
     sabhājyamāno vibudhaiḥ paraṃ harṣam avāpa ha
tato dundubhayo rājan neduḥ śaṅkhāś ca bhārata
     mumucur deva yoṣāś ca puṣpavarṣam anuttamam
divyagandham upādāya vavau puṇyaś ca mārutaḥ
     gandharvās tuṣṭuvuś cainaṃ yajvānaś ca maharṣayaḥ
ke cid enaṃ vyavasyanti pitāmahasutaṃ prabhum
     sanatkumāraṃ sarveṣāṃ brahmayoniṃ tam agrajam
ke cin maheśvara sutaṃ ke cit putraṃ vibhāvasoḥ
     umāyāḥ kṛttikānāṃ ca gaṅgāyāś ca vadanty uta
ekadhā ca dvidhā caiva caturdhā ca mahābalam
     yoginām īśvaraṃ devaṃ śataśo 'tha sahasraśaḥ
etat te kathitaṃ rājan kārttikeyābhiṣecanam
     śṛṇu caiva sarasvatyās tīrthavaṃśasya puṇyatām
babhūva tīrthapravaraṃ hateṣu suraśatruṣu
     kumāreṇa mahārāja triviṣṭapam ivāparam
aiśvaryāṇi ca tatrastho dadāv īśaḥ pṛthak pṛthak
     tadā nairṛtamukhyebhyas trailokye pāvakātmajaḥ
evaṃ sa bhagavāṃs tasmiṃs tīrthe daitya kulāntakaḥ
     abhiṣikto mahārāja deva senāpatiḥ suraiḥ
aujasaṃ nāma tat tīrthaṃ yatra pūrvam apāṃ patiḥ
     abhiṣiktaḥ suragaṇair varuṇo bharatarṣabha
tasmiṃs tīrthavare snātvā skandaṃ cābhyarcya lāṅgalī
     brāhmaṇebhyo dadau rukmaṃ vāsāṃsy ābharaṇāni ca
uṣitvā rajanīṃ tatra mādhavaḥ paravīrahā
     pūjya tīrthavaraṃ tac ca spṛṣṭvā toyaṃ ca lāṅgalī
     hṛṣṭaḥ prītamanāś caiva hy abhavan mādhavottamaḥ
etat te sarvam ākhyātaṃ yan māṃ tvaṃ paripṛcchasi
     yathābhiṣikto bhagavān skando devaiḥ samāgataiḥ
