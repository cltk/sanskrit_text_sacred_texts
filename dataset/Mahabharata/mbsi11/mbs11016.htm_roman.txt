[v]
      evam uktvā tu gāndhārī kurūṇām āvikartanam
      apaśyat tatra tiṣṭhantī sarvaṃ divyena cakṣuṣā
pativratā mahābhāgā samānavratacāriṇī
      ugreṇa tapasā yuktā satataṃ satyavādinī
varadānena kṛṣṇasya maharṣeḥ puṇyakarmaṇaḥ
      divyajñānabalopetā vividhaṃ paryadevayat
dadarśa sā buddhimatī dūrād api yathāntike
      raṇājiraṃ nṛvīrāṇām adbhutaṃ lomaharṣaṇam
asthi keśaparistīrṇaṃ śoṇitaughapariplutam
      śarīrair bahusāhasrair vinikīrṇaṃ samantataḥ
gajāśvarathayodhānām āvṛtaṃ rudhirāvilaiḥ
      śarīrair bahusāhasrair vinikīrṇaṃ samantataḥ
gajāśvanaravīrāṇāṃ niḥsattvair abhisaṃvṛtam
      sṛgālabaḍa kākola kaṅkakākaniṣevitam
rakṣasāṃ puruṣādānāṃ modanaṃ kurarākulam
      aśivābhiḥ śivābhiś ca nāditaṃ gṛdhrasevitam
tato vyāsābhyanujñāto dhṛtarāṣṭro mahīpatiḥ
      pāṇḍuputrāś ca te sarve yudhiṣṭhirapurogamāḥ
vāsudevaṃ puraskṛtya hatabandhuṃ ca pārthivam
     kuru striyaḥ samāsādya jagmur āyodhanaṃ prati
samāsādya kurukṣetraṃ tāḥ striyo nihateśvarāḥ
     apaśyanta hatāṃs tatra putrān bhrātṝn pitṝn patīn
kravyādair bhakṣyamāṇān vai gomāyubaḍa vāyasaiḥ
     bhūtaiḥ piśācai rakṣobhir vividhaiś ca niśācaraiḥ
rudrākrīḍa nibhaṃ dṛṣṭvā tadā viśasanaṃ striyaḥ
     mahārhebhyo 'tha yānebhyo vikrośantyo nipetire
adṛṣṭapūrvaṃ paśyantyo duḥkhārtā bharata striyaḥ
     śarīreṣv askhalann anyā nyapataṃś cāparā bhuvi
śrāntānāṃ cāpy anāthānāṃ nāsīt kā cana cetanā
     pāñcāla kura yoṣāṇāṃ kṛpaṇaṃ tad abhūn mahat
duḥkhopahata cittābhiḥ samantād anunāditam
     dṛṣṭvāyodhanam atyugraṃ dharmajñā subalātmajā
tataḥ sā puṇḍarīkākṣam āmantrya puruṣottamam
     kurūṇāṃ vaiśasaṃ dṛṣṭvā duḥkhād vacanam abravīt
paśyaitāḥ puṇḍarīkākṣa snuṣā me nihateśvarāḥ
     prakīrṇakeśāḥ krośantīḥ kurarīr iva mādhava
amūs tv abhisamāgamya smarantyo bharatarṣabhān
     pṛthag evābhyadhāvanta putrān bhrātṝn pitṝn patīn
vīrasūbhir mahābāho hataputrābhir āvṛtam
     kva cic ca vīra patnībhir hatavīrābhir ākulam
śobhitaṃ puruṣavyāghrair bhīṣma karṇābhimanyubhiḥ
     droṇa drupada śalyaiś ca jvaladbhir iva pāvakaiḥ
kāñcanaiḥ kavacair niṣkair maṇibhiś ca mahātmanām
     aṅgadair hastakeyūraiḥ sragbhiś ca samalaṃkṛtam
vīrabāhuvisṛṣṭābhiḥ śaktibhiḥ parighair api
     khaḍgaiś ca vimalais tīkṣṇaiḥ sa śaraiś ca śarāsanaiḥ
kravyādasaṃghair muditais tiṣṭhadbhiḥ sahitaiḥ kva cit
     kva cid ākrīḍamānaiś ca śayānair aparaiḥ kva cit
etad evaṃvidhaṃ vīra saṃpaśyāyodhanaṃ vibho
     paśyamānā ca dahyāmi śokenāhaṃ janārdana
pāñcālānāṃ kurūṇāṃ ca vināśaṃ madhusūdana
     pañcānām iva bhūtānāṃ nāhaṃ vadham acintayam
tān suparṇāś ca gṛdhrāś ca niṣkarṣanty asṛg ukṣitān
     nigṛhya kavaceṣūgrā bhakṣayanti sahasraśaḥ
jayadrathasya karṇasya tathaiva droṇa bhīṣmayoḥ
     abhimanyor vināśaṃ ca kaś cintayitum arhati
avadhyakalpān nihatān dṛṣṭvāhaṃ madhusūdana
     gṛdhrakaṅkabaḍa śyenaśvasṛgālādanī kṛtān
amarṣavaśam āpannān duryodhana vaśe sthitān
     paśyemān puruṣavyāghrān saṃśāntān pāvakān iva
śayanānyūcitāḥ sarve mṛdūni vimalāni ca
     vipannās te 'dya vasudhāṃ vivṛtām adhiśerate
bandibhiḥ satataṃ kāle stuvadbhir abhinanditāḥ
     śivānām aśivā ghorāḥ śṛṇvanti vividhā giraḥ
ye purā śerate vīrāḥ śayaneṣu yaśasvinaḥ
     candanāgurudigdhāṅgās te 'dya pāṃsuṣu śerate
teṣām ābharaṇāny ete gṛdhragomāyuvāyasāḥ
     ākṣipanty aśivā ghorā vinadantaḥ punaḥ punaḥ
cāpāni viśikhān pītān nistriṃśān vimalā gadā
     yuddhābhimāninaḥ prītā jīvanta iva bibhrati
surūpa varṇā bahavaḥ kravyādair avaghaṭṭitāḥ
     ṛṣabhapratirūpākṣāḥ śerate haritasrajaḥ
apare punar āliṅgya gadāḥ parighabāhavaḥ
     śerate 'bhimukhāḥ śūrā dayitā iva yoṣitaḥ
bibhrataḥ kavacāny anye vimalāny āyudhāni ca
     na dharṣayanti kravyādā jīvantīti janārdana
kravyādaiḥ kṛṣyamāṇānām apareṣāṃ mahātmanām
     śātakaumbhyaḥ srajaś citrā viprakīrṇāḥ samantataḥ
ete gomāyavo bhīmā nihatānāṃ yaśasvinām
     kaṇṭhāntara gatān hārān ākṣipanti sahasraśaḥ
sarveṣv apararātreṣu yān anandanta bandinaḥ
     stutibhiś ca parārdhyābhir upacāraiś ca śikṣitāḥ
tān imāḥ paridevanti duḥkhārtāḥ paramāṅganāḥ
     kṛpaṇaṃ vṛṣṇiśārdūla duḥkhaśokārditā bhṛśam
raktotpalavanānīva vibhānti rucirāṇi vai
     mukhāni paramastrīṇāṃ pariśuṣkāṇi keśava
ruditoparatā hy etā dhyāyantyaḥ saṃpariplutāḥ
     kuru striyo 'bhigacchanti tena tenaiva duḥkhitāḥ
etāny ādityavarṇāni tapanīyanibhāni ca
     roṣarodana tāmrāṇi vaktrāṇi kuru yoṣitām
ā sāma paripūrṇārthaṃ niśamya paridevitam
     itaretara saṃkrandān na vijānanti yoṣitaḥ
etā dīrgham ivocchvasya vikruśya ca vilapya ca
     vispandamānā duḥkhena vīrā jahati jīvitam
bahvyo dṛṣṭvā śarīrāṇi krośanti vilapanti ca
     pāṇibhiś cāparā ghnanti śirāṃsi mṛdu pāṇayaḥ
śirobhiḥ patitair hastaiḥ sarvāṅgair yūthaśaḥ kṛtaiḥ
     itaretara saṃpṛktair ākīrṇā bhāti medinī
viśiraskān atho kāyān dṛṣṭvā ghorābhinandinaḥ
     muhyanty anucitā nāryo videhāni śirāṃsi ca
śiraḥ kāyena saṃdhāya prekṣamāṇā vicetasaḥ
     apaśyantyo paraṃ tatra nedam asyeti duḥkhitāḥ
bāhūrucaraṇān anyān viśikhonmathitān pṛthak
     saṃdadhatyo 'sukhāviṣṭā mūrchanty etāḥ punaḥ punaḥ
utkṛtta śirasaś cānyān vijagdhān mṛgapakṣibhiḥ
     dṛṣṭvā kāś cin na jānanti bhartṝn bharata yoṣitaḥ
pāṇibhiś cāparā ghnanti śirāṃsi madhusūdana
     prekṣya bhrātṝn pitṝn putrān patīṃś ca nihatān paraiḥ
bāhubhiś ca sa khaḍgaiś ca śirobhiś ca sakuṇḍalaiḥ
     agamyakalpā pṛthivī māṃsaśoṇitakardamā
na duḥkheṣūcitāḥ pūrvaṃ duḥkhaṃ gāhanty aninditāḥ
     bhrātṛbhiḥ pitṛbhiḥ putrair upakīrṇāṃ vasuṃdharām
yūthānīva kiśorīṇāṃ sukeśīnāṃ janārdana
     snuṣāṇāṃ dhṛtarāṣṭrasya paśya vṛndāny anekaśaḥ
ato duḥkhataraṃ kuṃ nu keśava pratibhāti me
     yad imāḥ kurvate sarvā rūpam uccāvacaṃ striyaḥ
nūnam ācaritaṃ pāpaṃ mayā pūrveṣu janmasu
     yā paśyāmi hatān putrān pautrān bhrātṝṃś ca keśava
     evam ārtā vilapatī dadarśa nihataṃ sutam
