[s]
      uttareṣu tu kauravya dvīpeṣu śrūyate kathā
      yathā śrutaṃ mahārāja bruvatas tan nibodha me
ghṛtatoyaḥ samudro 'tra dadhi maṇḍodako 'paraḥ
      surodaḥ sāgaraś caiva tathānyo gharmasāgaraḥ
paraspareṇa dviguṇāḥ sarve dvīpā narādhipa
      sarvataś ca mahārāja parvataiḥ parivāritāḥ
gauras tu madhyame dvīpe girir mānaḥ śilo mahān
      parvataḥ paścimaḥ kṛṣṇo nārāyaṇa nibho nṛpa
tatra ratnāni divyāni svayaṃ rakṣati keśavaḥ
      prajāpatim upāsīnaḥ prajānāṃ vidadhe sukham
kuśa dvīpe kuśa stambo madhye janapadasya ha
      saṃpūjyate śalmaliś ca dvīpe śālmalike nṛpa
krauñcadvīpe mahākrauñco girī ratnacayākaraḥ
      saṃpūjyate mahārāja cāturvarṇyena nityadā
gomandaḥ parvato rājan sumahān sarvadhātumān
      yatra nityaṃ nivasati śrīmān kamalalocanaḥ
      mokṣibhiḥ saṃstuto nityaṃ prabhur nārāyaṇo hariḥ
kuśa dvīpe tu rājendra parvato vidrumaiś citaḥ
      sudhāmā nāma durdharṣo dvitīyo hemaparvataḥ
dyutimān nāma kauravya tṛtīyaḥ kumudo giriḥ
     caturthaḥ puṣpavān nāma pañcamas tu kuśeśayaḥ
ṣaṣṭho hari girir nāma ṣaḍ ete parvatottamāḥ
     teṣām antaraviṣkambho dviguṇaḥ pravibhāgaśaḥ
audbhidaṃ prathamaṃ varṣaṃ dvitīyaṃ veṇumaṇḍalam
     tṛtīyaṃ vai rathākāraṃ caturthaṃ pālanaṃ smṛtam
dhṛtimat pañcamaṃ varṣaṃ ṣaṣṭhaṃ varṣaṃ prabhā karam
     saptamaṃ kāpilaṃ varṣaṃ saptaite varṣapuñjakāḥ
eteṣu devagandharvāḥ prajāś ca jagatīśvara
     viharanti ramante ca na teṣu mriyate janaḥ
na teṣu dasyavaḥ santi mleccha jātyo 'pi vā nṛpa
     gaura prāyo janaḥ sarvaḥ sukumāraś ca pārthiva
avaśiṣṭeṣu varṣeṣu vakṣyāmi manujeśvara
     yathā śrutaṃ mahārāja tad avyagramanāḥ śṛṇu
krauñcadvīpe mahārāja krauñco nāma mahāgiriḥ
     krauñcāt paro vāmanako vāmanād andhakārakaḥ
andhakārāt paro jānan mainākaḥ parvatottamaḥ
     mainākāt parato rājan govindo girir uttamaḥ
govindāt tu paro rājan nibiḍo nāma parvataḥ
     paras tu dviguṇas teṣāṃ viṣkambho vaṃśavardhana
deśāṃs tatra pravakṣyāmi tan me nigadataḥ śṛṇu
     krauñcasya kuśalo deśo vāmanasya mano'nugaḥ
mano'nugāt paraś coṣṇo deśaḥ kurukulodvaha
     uṣṇāt paraḥ prāvarakaḥ prāvarād andhakārakaḥ
andhakāraka deśāt tu munideśaḥ paraḥ smṛtaḥ
     munideśāt paraś caiva procyate dundubhisvanaḥ
siddhacāraṇasaṃkīrṇo gaura prāyo janādhipa
     ete deśā mahārāja devagandharvasevitāḥ
puṣkare puṣkaro nāma parvato maṇiratnamān
     tatra nityaṃ nivasati svayaṃ devaḥ prajāpatiḥ
taṃ paryupāsate nityaṃ devāḥ sarve maharṣibhiḥ
     vāgbhir mano 'nukūlābhiḥ pūjayanto janādhipa
jambūdvīpāt pravartante ratnāni vividhāny uta
     dvīpeṣu teṣu sarveṣu prajānāṃ kurunandana
viprāṇāṃ brahmacaryeṇa satyena ca damena ca
     ārogyāyuḥ pramāṇābhyāṃ dviguṇaṃ dviguṇaṃ tataḥ
eko janapado rājan dvīpeṣv eteṣu bhārata
     uktā janapadā yeṣu dharmaś caikaḥ pradṛśyate
īśvaro daṇḍam udyamya svayam eva prajāpatiḥ
     dvīpān etān mahārāja rakṣaṃs tiṣṭhati nityadā
sa rājā sa śivo rājan sa pitā sa pitāmahaḥ
     gopāyati naraśreṣṭha prajāḥ sa jaḍa paṇḍitāḥ
bhojanaṃ cātra kauravya prajāḥ svayam upasthitam
     siddham eva mahārāja bhuñjate tatra nityadā
tataḥ paraṃ samā nāma dṛśyate lokasaṃsthitiḥ
     caturaśrā mahārāja trayas triṃśat tu maṇḍalam
tatra tiṣṭhanti kauravya catvāro lokasaṃmitāḥ
     dig gajā bharataśreṣṭha vāmanairāvatādayaḥ
     supratīkas tathā rājan prabhinnakaraṭā mukhaḥ
tasyāhaṃ parimāṇaṃ tu na saṃkhyātum ihotsahe
     asaṃkhyātaḥ sa nityaṃ hi tiryag ūrdhvam adhas tathā
tatra vai vāyavo vānti digbhyaḥ sarvābhya eva ca
     asaṃbādhā mahārāja tān nigṛhṇanti te gajāḥ
puṣkaraiḥ padmasaṃkāśair varṣmavadbhir mahāprabhaiḥ
     te śanaiḥ punar evāśu vāyūn muñcanti nityaśaḥ
śvasadbhir mucyamānās tu dig gajair iha mārutāḥ
     āgacchanti mahārāja tatas tiṣṭhanti vai prajāḥ
[dhṛ]
     paro vai vistaro 'tyarthaṃ tvayā saṃjaya kīrtitaḥ
     darśitaṃ dvīpasaṃsthānam uttaraṃ brūhi saṃjaya
[s]
     uktā dvīpā mahārāja grahān me śṛṇu tattvataḥ
     svarbhānuḥ kauravaśreṣṭha yāvad eṣa prabhāvataḥ
parimaṇḍalo mahārāja svarbhānuḥ śrūyate grahaḥ
     yojanānāṃ sahasrāṇi viṣkambho dvādaśāsya vai
pariṇāhena ṣaṭ triṃśad vipulatvena cānagha
     ṣaṣṭim āhuḥ śatāny asya budhāḥ paurāṇikās tathā
candramās tu sahasrāṇi rājann ekādaśa smṛtaḥ
     viṣkambheṇa kuruśreṣṭha trayas triṃśat tu maṇḍalam
     ekona ṣaṣṭivaipulyāc chīta raśmer mahātmanaḥ
sūryas tv aṣṭau sahasrāṇi dve cānye kurunandana
     viṣkambheṇa tato rājan maṇḍalaṃ triṃśataṃ samam
aṣṭa pañcāśataṃ rājan vipulatvena cānagha
     śrūyate paramodāraḥ pataṃgo 'sau vibhāvasuḥ
     etat pramāṇam arkasya nirdiṣṭam iha bhārata
sa rāhuś chādayaty etau yathākālaṃ mahattayā
     candrādityau mahārāja saṃkṣepo 'yam udāhṛtaḥ
ity etat te mahārāja pṛcchataḥ śāstracakṣuṣā
     sarvam uktaṃ yathātattvaṃ tasmāc chamam avāpnuhi
yathādṛṣṭaṃ mayā proktaṃ sa niryāṇam idaṃ jagat
     tasmād āśvasa kauravya putraṃ duryodhanaṃ prati
śrutvedaṃ bharataśreṣṭha bhūmiparva mano'nugam
     śrīmān bhavati rājanyaḥ siddhārthaḥ sādhu saṃmataḥ
     āyur balaṃ ca vīryaṃ ca tasya tejaś ca vardhate
yaḥ śṛṇoti mahīpāla parvaṇīdaṃ yatavrataḥ
     prīyante pitaras tasya tathaiva ca pitāmahāḥ
idaṃ tu bhārataṃ varṣaṃ yatra vartāmahe vayam
     pūrvaṃ pravartate puṇyaṃ tat sarvaṃ śrutavān asi
