[vai]
      tataḥ katipayāhasya tasmin raivatake girau
      vṛṣṇyandhakānām abhavat sumahān utsavo nṛpa
tatra dānaṃ dadur vīrā brāhmaṇānāṃ sahasraśaḥ
      bhojavṛṣṇyandhakāś caiva mahe tasya gires tadā
prasādai ratnacitraiś ca gires tasya samantataḥ
      sa deśaḥ śobhito rājan dīpavṛkṣaiś ca sarvaśaḥ
vāditrāṇi ca tatra sma vādakāḥ samavādayan
      nanṛtur nartakāś caiva jagur gānāni gāyanāḥ
alaṃkṛtāḥ kumārāś ca vṛṣṇīnāṃ sumahaujasaḥ
      yānair hāṭakacitrāṅgaiś cañcūryante sma sarvaśaḥ
paurāś ca pādacāreṇa yānair uccāvacais tathā
      sadārāḥ sānuyātrāś ca śataśo 'tha sahasraśaḥ
tato haladharaḥ kṣībo revatī sahitaḥ prabhuḥ
      anugamyamāno gandharvair acarat tatra bhārata
tathaiva rājā vṛṣṇīnām ugrasenaḥ pratāpavān
      upagīyamāno gandharvaiḥ strīsahasrasahāyavān
raukmiṇeyaś ca sāmbaś ca kṣībau samaradurmadau
      divyamālyāmbaradharau vijahrāte 'marāv iva
akrūraḥ sāraṇaś caiva gado bhānur viḍūrathaḥ
     niśaṭhaś cāru deṣṇaś ca pṛthur vipṛthur eva ca
satyakaḥ sātyakiś caiva bhaṅgakārasahācarau
     hārdikyaḥ kṛtavarmā ca ye cānye nānukīrtitāḥ
ete parivṛtāḥ strībhir gandharvaiś ca pṛthak pṛthak
     tam utsavaṃ raivatake śobhayāṃ cakrire tadā
tadā kolāhale tasmin vartamāne mahāśubhe
     vāsudevaś ca pārthaś ca sahitau parijagmatuḥ
tatra caṅkramyamāṇau tau vāsudeva sutāṃ śubhām
     alaṃkṛtāṃ sakhīmadhye bhadrāṃ dadṛśatus tadā
dṛṣṭvaiva tām arjunasya kandarpaḥ samajāyata
     taṃ tathaikāgra manasaṃ kṛṣṇaḥ pārtham alakṣayat
athābravīt puṣkarākṣaḥ prahasann iva bhārata
     vanecarasya kim idaṃ kāmenāloḍyate manaḥ
mamaiṣā bhaginī pārtha sāraṇasya sahodarā
     yadi te vartate buddhir vakṣyāmi pitaraṃ svayam
[ārj]
     duhitā vasudevasya vasudevasya ca svasā
     rūpeṇa caiva saṃpannā kam ivaiṣā na mohayet
kṛtam eva tu kalyāṇaṃ sarvaṃ mama bhaved dhruvam
     yadi syān mama vārṣṇeyī mahiṣīyaṃ svasā tava
prāptau tu ka upāyaḥ syāt tad bravīhi janārdana
     āsthāsyāmi tathā sarvaṃ yadi śakyaṃ nareṇa tat
[vāsu]
     svayaṃvaraḥ kṣatriyāṇāṃ vivāhaḥ puruṣarṣabha
     sa ca saṃśayitaḥ pārtha svabhāvasyānimittataḥ
prasahya haraṇaṃ cāpi kṣatriyāṇāṃ praśasyate
     vivāha hetoḥ śūrāṇām iti dharmavido viduḥ
sa tvam arjuna kalyāṇīṃ prasahya bhaginīṃ mama
     hara svayaṃvare hy asyāḥ ko vai veda cikīrṣitam
[vai]
     tato 'rjunaś ca kṛṣṇaś ca viniścityetikṛtyatām
     śīghragān puruṣān rājña preṣayām āsatus tadā
dharmarājāya tat sarvam indraprasthagatāya vai
     śrutvaiva ca mahābāhur anujajñe sa pāṇḍavaḥ
