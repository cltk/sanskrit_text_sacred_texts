[v]
      tatra tatropaviṣṭeṣu pāṇḍaveṣu mahātmasu
      mahatsu copaviṣṭeṣu gandharveṣu ca bhārata
lokān anucaran sarvān āgamat tāṃ sabhām ṛṣiḥ
      nāradaḥ sumahātejā ṛṣibhiḥ sahitas tadā
pārijātena rājendra raivatena ca dhīmatā
      sumukhena ca saumyena devarṣir amitadyutiḥ
      sabhāsthān pāṇḍavān draṣṭuṃ prīyamāṇo manojavaḥ
tam āgatam ṛṣiṃ dṛṣṭvā nāradaṃ sarvadharmavit
      sahasā pāṇḍavaśreṣṭhaḥ pratyutthāyānujaiḥ saha
      abhyavādayata prītyā vinayāvanatas tadā
tad arham āsanaṃ tasmai saṃpradāya yathāvidhi
      arcayām āsa ratnaiś ca sarvakāmaiś ca dharmavit
so 'rcitaḥ pāṇḍavaiḥ sarvair maharṣir vedapāragaḥ
      dharmakāmārtha saṃyuktaṃ papracchedaṃ yudhiṣṭhiram
[n]
      kac cid arthāś ca kalpante dharme ca ramate manaḥ
      sukhāni cānubhūyante manaś ca na vihanyate
kac cid ācaritāṃ pūrvair naradeva pitā mahaiḥ
      vartase vṛttim akṣīṇāṃ dharmārthasahitāṃ nṛṣu
kac cid arthena vā dharmaṃ dharmeṇārtham athāpi vā
      ubhau vā prītisāreṇa na kāmena prabādhase
kac cid arthaṃ ca dharmaṃ ca kāmaṃ ca jayatāṃ vara
     vibhajya kāle kālajña sadā varada sevase
kac cid rājaguṇaiḥ ṣaḍbhiḥ saptopāyāṃs tathānagha
     balābalaṃ tathā samyak caturdaśa parīkṣase
kac cid ātmānam anvīkṣya parāṃś ca jayatāṃ vara
     tathā saṃdhāya karmāṇi aṣṭau bhārata sevase
kac cit prakṛtayaḥ ṣaṭ te na luptā bharatarṣabha
     āḍhyās tathāvyasaninaḥ svanuraktāś ca sarvaśaḥ
kac cin na tarkair dūtair vā ye cāpy apariśaṅkitāḥ
     tvatto vā tava vāmātyair bhidyate jātu mantritam
kac cit saṃdhiṃ yathākālaṃ vigrahaṃ copasevase
     kac cid vṛttim udāsīne madhyame cānuvartase
kac cid ātmasamā buddhyā śucayo jīvitakṣamāḥ
     kulīnāś cānuraktāś ca kṛtās te vīra mantriṇaḥ
vijayo mantramūlo hi rājñāṃ bhavati bhārata
     susaṃvṛto mantradhanair amātyaiḥ śāstrakovidaiḥ
kac cin nidrāvaśaṃ naiṣi kac cit kāle vibudhyase
     kac cic cāpararātreṣu cintayasy artham arthavit
kac cin mantrayase naikaḥ kac cin na bahubhiḥ saha
     kac cit te mantrito mantro na rāṣṭram anudhāvati
kac cid arthān viniścitya laghumūlān mahodayān
     kṣipram ārabhase kartuṃ na vighnayasi tādṛśān
kac cin na sarve karmāntāḥ parokṣās te viśaṅkitāḥ
     sarve vā punar utsṛṣṭāḥ saṃsṛṣṭaṃ hy atra kāraṇam
kac cid rājan kṛtāny eva kṛtaprāyāni vā punaḥ
     vidus te vīrakarmāṇi nānavāptāni kāni cit
kac cit kāraṇikāḥ sarve sarvaśāstreṣu kovidāḥ
     kārayanti kumārāṃś ca yodhamukhyāṃś ca sarvaśaḥ
kac cit sahasrair mūrkhāṇām ekaṃ krīṇāsi paṇḍitam
     paṇḍito hy arthakṛcchreṣu kuryān niḥśreyasaṃ param
kac cid durgāṇi sarvāṇi dhanadhānyāyudhodakaiḥ
     yantraiś ca paripūrṇāni tathā śilpidhanurdharaiḥ
eko 'py amātyo medhāvī śūro dānto vicakṣaṇaḥ
     rājānaṃ rājaputraṃ vā prāpayen mahatīṃ śriyam
kac cid aṣṭā daśānyeṣu svapakṣe daśa pañca ca
     tribhis tribhir avijñātair vetsi tīrthāni cārakaiḥ
kac cid dviṣām aviditaḥ pratiyattaś ca sarvadā
     nityayukto ripūn sarvān vīkṣase ripusūdana
kac cid vinayasaṃpannaḥ kulaputro bahuśrutaḥ
     anasūyur anupraṣṭā satkṛtas te purohitaḥ
kac cid agniṣu te yukto vidhijño matimān ṛjuḥ
     hutaṃ ca hoṣyamānaṃ ca kāle vedayate sadā
kac cid aṅgeṣu niṣṇāto jyotiṣāṃ pratipādakaḥ
     utpāteṣu ca sarveṣu daivajñaḥ kuśalas tava
kac cin mukhyā mahatsv eva madhyameṣu ca madhyamāḥ
     jaghanyāś ca jaghanyeṣu bhṛtyāḥ karmasu yojitāḥ
amātyān upadhātītān pitṛpaitāmahāñ śucīn
     śreṣṭhāñ śreṣṭheṣu kac cit tvaṃ niyojayasi karmasu
kac cin nogreṇa daṇḍena bhṛśam udvejita prajāḥ
     rāṣṭraṃ tavānuśāsanti mantriṇo bharatarṣabha
kac cit tvāṃ nāvajānanti yājakāḥ patitaṃ yathā
     ugrapratigrahītāraṃ kāmayānam iva striyaḥ
kac cid dhṛṣṭaś ca śūraś ca matimān dhṛtimāñ śuciḥ
     kulīnaś cānuraktaś ca dakṣaḥ senāpatis tava
kac cid balasya te mukhyāḥ sarve yuddhaviśāradāḥ
     dṛṣṭāpadānā vikrāntās tvayā satkṛtya mānitāḥ
kac cid balasya bhaktaṃ ca vetanaṃ ca yathocitam
     saṃprāptakālaṃ dātavyaṃ dadāsi na vikarṣasi
kālātikramaṇād dhyete bhakta vetanayor bhṛtāḥ
     bhartuḥ kupyanti daurgatyāt so 'narthaḥ sumahān smṛtaḥ
kac cit sarve 'nuraktās tvāṃ kulaputrāḥ pradhānataḥ
     kac cit prāṇāṃs tavārtheṣu saṃtyajanti sadā yudhi
kac cin naiko bahūn arthān sarvaśaḥ sāmparāyikān
     anuśāssi yathākāmaṃ kāmātmā śāsanātigaḥ
kac cit puruṣakāreṇa puruṣaḥ karmaśobhayan
     labhate mānam adhikaṃ bhūyo vā bhakta vetanam
kac cid vidyāvinītāṃś ca narāñ jñānaviśāradān
     yathārhaṃ guṇataś caiva dānenābhyavapadyase
kac cid dārān manuṣyāṇāṃ tavārthe mṛtyum eyuṣām
     vyasanaṃ cābhyupetānāṃ bibharṣi bharatarṣabha
kac cid bhayād upanataṃ klībaṃ vā ripum āgatam
     yuddhe vā vijitaṃ pārtha putravat parirakṣasi
kac cit tvam eva sarvasyāḥ pṛthivyāḥ pṛthivīpate
     samaś ca nābhiśaṅkyaś ca yathā mātā yathā pitā
kac cid vyasaninaṃ śatruṃ niśamya bharatarṣabha
     abhiyāsi javenaiva samīkṣya trividhaṃ balam
pārṣṇimūlaṃ ca vijñāya vyavasāyaṃ parājayam
     balasya ca mahārāja dattvā vetanam agrataḥ
kac cic ca balamukhyebhyaḥ pararāṣṭre paraṃtapa
     upacchannāni ratnāni prayacchasi yathārhataḥ
kac cid ātmānam evāgre vijitya vijitendriyaḥ
     parāñ jigīṣase pārtha pramattān ajitendriyān
kac cit te yāsyataḥ śatrūn pūrvaṃ yānti svanuṣṭhitāḥ
     sāmaṃ dānaṃ ca bhedaś ca daṇḍaś ca vidhivad guṇāḥ
kac cin mūlaṃ dṛḍhaṃ kṛtvā yātrāṃ yāsi viśāṃ pate
     tāṃś ca vikramase jetuṃ jitvā ca parirakṣasi
kac cid aṣṭāṅgasaṃyuktā caturvidha balā camūḥ
     balamukhyaiḥ sunītā te dviṣatāṃ pratibādhanī
kac cil lavaṃ ca muṣṭiṃ ca pararāṣṭre paraṃtapa
     avihāya mahārāja vihaṃsi samare ripūn
kac cit svapararāṣṭreṣu bahavo 'dhikṛtās tava
     arthān samanutiṣṭhanti rakṣanti ca parasparam
kac cid abhyavahāryāṇi gātrasaṃsparśakāni ca
     ghreyāṇi ca mahārāja rakṣanty anumatās tava
kac cit kośaṃ ca koṣṭthaṃ ca vāhanaṃ dvāram āyudham
     āyaś ca kṛtakalyāṇais tava bhaktair anuṣṭhitaḥ
kac cid ābhyantarebhyaś ca bāhyebhyaś ca viśāṃ pate
     rakṣasy ātmānam evāgre tāṃś ca svebhyo mithaś ca tān
kac cin na pāne dyūte vā krīḍāsu pramadāsu ca
     pratijānanti pūrvāhṇe vyayaṃ vyasanajaṃ tava
kac cid āyasya cārdhena caturbhāgena vā punaḥ
     pādabhāgais tribhir vāpi vyayaḥ saṃśodhyate tava
kac cij jñātīn gurūn vṛddhān vaṇijaḥ śilpinaḥ śritān
     abhīkṣṇam anugṛhṇāsi dhanadhānyena durgatān
kac cid āyavyaye yuktāḥ sarve gaṇaka lekhakāḥ
     anutiṣṭhanti pūrvāhṇe nityam āyavyayaṃ tava
kac cid artheṣu saṃprauḍhān hitakāmān anupriyān
     nāpakarṣasi karmabhyaḥ pūrvam aprāpya kilbiṣam
kac cid viditvā puruṣān uttamādhamamadhyamān
     tvaṃ karmasv anurūpeṣu niyojayasi bhārata
kac cin na lubdhāś caurā vā vairiṇo vā viśāṃ pate
     aprāptavyavahārā vā tava karmasv anuṣṭhitāḥ
kac cin na lubdhaiś caurair vā kumāraiḥ strī balena vā
     tvayā vā pīḍyate rāṣṭraṃ kac cit puṣṭāḥ kṛṣī valāḥ
kac cid rāṣṭre taḍāgāni pūrṇāni ca mahānti ca
     bhāgaśo viniviṣṭāni na kṛṣir deva mātṛkā
kac cid bījaṃ ca bhaktaṃ ca karṣakāyāvasīdate
     pratikaṃ ca śataṃ vṛddhyā dadāsy ṛṇam anugraham
kac cit svanuṣṭhitā tāta vārttā te sādhubhir janaiḥ
     vārttāyāṃ saṃśritas tāta loko 'yaṃ sukham edhate
kac cic chucikṛtaḥ prājñāḥ pañca pañca svanuṣṭhitāḥ
     kṣemaṃ kurvanti saṃhatya rājañ janapade tava
kac cin nagaragupty arthaṃ grāmā nagaravat kṛtāḥ
     grāmavac ca kṛtā rakṣā te ca sarve tad arpaṇāḥ
kac cid balenānugatāḥ samāni viṣamāṇi ca
     purāṇacaurāḥ sādhyakṣāś caranti viṣaye tava
kac cit striyaḥ sāntvayasi kac cit tāś ca surakṣitāḥ
     kac cin na śraddadhāsy āsāṃ kac cid guhyaṃ na bhāṣase
kac cic cārān niśi śrutvā tat kāryam anucintya ca
     priyāṇy anubhavañ śeṣe viditvābhyantaraṃ janam
kac cid dvau prathamau yāmau rātryāṃ suptvā viśāṃ pate
     saṃcintayasi dharmārthau yāma utthāya paścime
kac cid darśayase nityaṃ manuṣyān samalaṃkṛtān
     utthāya kāle kālajñaḥ saha pāṇḍava mantribhiḥ
kac cid raktāmbaradharāḥ khaḍgahastāḥ svalaṃ kṛtāḥ
     abhitas tvām upāsante rakṣaṇārtham ariṃdama
kac cid daṇḍyeṣu yamavat pūjyeṣu ca viśāṃ pate
     parīkṣya vartase samyag apriyeṣu priyeṣu ca
kac cic chārīram ābādham auṣadhair niyamena vā
     mānasaṃ vṛddhasevābhiḥ sadā pārthāpakarṣasi
kac cid vaidyāś cikitsāyām aṣṭāṅgāyāṃ viśāradāḥ
     suhṛdaś cānuraktāś ca śarīre te hitāḥ sadā
kac cin na mānān mohād vā kāmād vāpi viśāṃ pate
     arthi pratyarthinaḥ prāptān apāsyasi kathaṃ cana
kac cin na lobhān mohād vā viśrambhāt praṇayena vā
     āśritānāṃ manuṣyāṇāṃ vṛttiṃ tvaṃ saṃruṇatsi ca
kac cit paurā na sahitā ye ca te rāṣṭravāsinaḥ
     tvayā saha virudhyante paraiḥ krītāḥ kathaṃ cana
kac cit te durbalaḥ śatrur balenopanipīḍitaḥ
     mantreṇa balavān kaś cid ubhābhyāṃ vā yudhiṣṭhira
kac cit sarve 'nuraktās tvāṃ bhūmipālāḥ pradhānataḥ
     kac cit prāṇāṃs tvadartheṣu saṃtyajanti tvayā hṛtāḥ
kac cit te sarvavidyāsu guṇato 'rcā pravartate
     brāhmaṇānāṃ ca sādhūnāṃ tava niḥśreyase śubhā
kac cid dharme trayī mūle pūrvair ācarite janaiḥ
     vartamānas tathā kartuṃ tasmin karmaṇi vartase
kac cit tava gṛhe 'nnāni svādūny aśnanti vai dvijāḥ
     guṇavanti guṇopetās tavādhyakṣaṃ sadakṣiṇam
kac cit kratūn ekacitto vājapeyāṃś ca sarvaśaḥ
     puṇḍarīkāṃś ca kārtsnyena yatase kartum ātmavān
kac cij jñātīn gurūn vṛddhān daivatāṃs tāpasān api
     caityāṃś ca vṛkṣān kalyāṇān brāhmaṇāṃś ca namasyasi
kac cid eṣā ca te buddhir vṛttir eṣā ca te 'nagha
     āyuṣyā ca yaśasyā ca dharmakāmārtha darśinī
etayā vartamānasya buddhyā rāṣṭraṃ na sīdati
     vijitya ca mahīṃ rājā so 'tyantaṃ sukham edhate
kac cid āryo viśuddhātmā kṣāritaś caura karmaṇi
     adṛṣṭaśāstrakuśalair na lobhād vadhyate śuciḥ
pṛṣṭo gṛhītas tatkārī tajjñair dṛṣṭaḥ sa kāraṇaḥ
     kac cin na mucyate steno dravyalobhān nararṣabha
vyutpanne kac cid āḍhyasya daridrasya ca bhārata
     arthān na mithyā paśyanti tavāmātyā hṛtā dhanaiḥ
nāstikyam anṛtaṃ krodhaṃ pramādaṃ dīrghasūtratām
     adarśanaṃ jñānavatām ālasyaṃ kṣiptacittatām
ekacintanam arthānām anarthajñaiś ca cintanam
     niścitānām anārambhaṃ mantrasyāparirakṣaṇam
maṅgalyasyāprayogaṃ ca prasaṅgaṃ viṣayeṣu ca
     kac cit tvaṃ varjayasy etān rājadoṣāṃś caturdaśa
kac cit te saphalā vedāḥ kac cit te saphalaṃ dhanam
     kac cit te saphalā dārāḥ kac cit te saphalaṃ śrutam
[y]
    kathaṃ vai saphalā vedāḥ kathaṃ vai saphalaṃ dhanam
    kathaṃ vai saphalā dārāḥ kathaṃ vai saphalaṃ śrutam
[n]
    agnihotraphalā vedā dattabhukta phalaṃ dhanam
    ratiputra phalā dārāḥ śīlavṛttaphalaṃ śrutam
[v]
    etad ākhyāya sa munir nāradaḥ sumahātapāḥ
    papracchānantaram idaṃ dharmātmānaṃ yudhiṣṭhiram
[n]
    kac cid abhyāgatā dūrād vaṇijo lābhakāraṇāt
    yathoktam avahāryante śulkaṃ śulkopajīvibhiḥ
kac cit te puruṣā rājan pure rāṣṭre ca mānitāḥ
    upānayanti paṇyāni upadhābhir avañcitāḥ
kac cic chṛṇoṣi vṛddhānāṃ dharmārthasahitā giraḥ
    nityam arthavidāṃ tāta tathā dharmānudarśinām
kac cit te kṛṣitantreṣu goṣu puṣpaphaleṣu ca
    dharmārthaṃ ca dvijātibhyo dīyate madhusarpiṣī
dravyopakaraṇaṃ kac cit sarvadā sarvaśilpinām
    cāturmāsyāvaraṃ samyaṅ niyataṃ saṃprayacchasi
kac cit kṛtaṃ vijānīṣe kartāraṃ ca praśaṃsasi
    satāṃ madhye mahārāja sat karoṣi ca pūjayan
kac cit sūtrāṇi sarvāṇi gṛhṇāsi bharatarṣabha
    hastisūtrāśvasūtrāṇi rathasūtrāṇi cābhibho
kac cid abhyasyate śaśvad gṛhe te bharatarṣabha
    dhanurvedasya sūtraṃ ca yantrasūtraṃ ca nāgaram
kac cid astrāṇi sarvāṇi brahmadaṇḍaś ca te 'nagha
    viṣayogāś ca te sarve viditāḥ śatrunāśanāḥ
kac cid agnibhayāc caiva sarpavyāla bhayāt tathā
    rogarakṣobhayāc caiva rāṣṭraṃ svaṃ parirakṣasi
kac cid andhāṃś ca mūkāṃś ca paṅgūn vyaṅgān abāndhavān
    piteva pāsi dharmajña tathā pravrajitān api
[v]
    etāḥ kurūṇām ṛṣabho mahātmā; śrutvā giro brāhmaṇasattamasya
    praṇamya pādāv abhivādya hṛṣṭo; rājābravīn nāradaṃ devarūpam
evaṃ kariṣyāmi yathā tvayoktaṃ; prajñā hi me bhūya evābhivṛddhā
    uktvā tathā caiva cakāra rājā; lebhe mahīṃ sāgaramekhalāṃ ca
[n]
    evaṃ yo vartate rājā cāturvarṇyasya rakṣaṇe
    sa vihṛtyeha susukhī śakrasyaiti salokatām
