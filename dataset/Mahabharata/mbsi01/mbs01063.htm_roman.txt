[vai]
      sa kadā cin mahābāhuḥ prabhūtabalavāhanaḥ
      vanaṃ jagāma gahanaṃ hayanāgaśatair vṛtaḥ
khaḍgaśakti dharair vīrair gadāmusalapāṇibhiḥ
      prāsatomara hastaiś ca yayau yodhaśatair vṛtaḥ
siṃhanādaiś ca yodhānāṃ śaṅkhadundubhinisvanaiḥ
      rathanemi svanaiś cāpi sanāgavarabṛṃhitaiḥ
heṣitasvanamiśraiś ca kṣveḍitāsphoṭita svanaiḥ
      āsīt kilakilā śabdas tasmin gacchati pārthive
prāsādavaraśṛṅgasthāḥ parayā nṛpa śobhayā
      dadṛśus taṃ striyas tatra śūram ātmayaśaḥ karam
śakropamam amitraghnaṃ paravāraṇavāraṇam
      paśyantaḥ strīgaṇās tatra śastrapāṇiṃ sma menire
ayaṃ sa puruṣavyāghro raṇe 'dbhutaparākramaḥ
      yasya bāhubalaṃ prāpya na bhavanty asuhṛdgaṇāḥ
iti vāco bruvantyas tāḥ striyaḥ premṇā narādhipam
      tuṣṭuvuḥ puṣpavṛṣṭīś ca sasṛjus tasya mūdhani
tatra tatra ca viprendraiḥ stūyamānaḥ samantataḥ
      niryayau parayā prītyā vanaṃ mṛgajighāṃsayā
sudūram anujagmus taṃ paurajānapadās tadā
     nyavartanta tataḥ paścād anujñātā nṛpeṇa ha
suparṇapratimenātha rathena vasudhādhipaḥ
     mahīm āpūrayām āsa ghoṣeṇa tridivaṃ tathā
sa gacchan dadṛśe dhīmān nandanapratimaṃ vanam
     bilvārka khadirākīrṇaṃ kapittha dhava saṃkulam
viṣamaṃ parvata prasthair aśmabhiś ca samāvṛtam
     nirjalaṃ nirmanuṣyaṃ ca bahuyojanam āyatam
     mṛgasaṃghair vṛtaṃ ghorair anyaiś cāpi vanecaraiḥ
tad vanaṃ manujavyāghraḥ sabhṛtyabalavāhanaḥ
     loḍayām āsa duḥṣantaḥ sūdayan vividhān mṛgān
bāṇagocara saṃprāptāṃs tatra vyāghragaṇān bahūn
     pātayām āsa duḥṣanto nirbibheda ca sāyakaiḥ
dūrasthān sāyakaiḥ kāṃś cid abhinat sa nararṣabhaḥ
     abhyāśam āgatāṃś cānyān khaḍgena nirakṛntata
kāṃś cid eṇān sa nirjaghne śaktyā śaktimatāṃ varaḥ
     gadā maṇḍalatattvajñaś cacārāmita vikramaḥ
tomarair asibhiś cāpi gadāmusalakarpaṇaiḥ
     cacāra sa vinighnan vai vanyāṃs tatra mṛgadvijān
rājñā cādbhutavīryeṇa yodhaiś ca samarapriyaiḥ
     loḍyamānaṃ mahāraṇyaṃ tatyajuś ca mahāmṛgāḥ
tatra vidruta saṃghāni hatayūthapatīni ca
     mṛgayūthāny athautsukyāc chabdaṃ cakrus tatas tataḥ
śuṣkāṃ cāpi nadīṃ gatvā jalanairāśya karśitāḥ
     vyāyāmaklāntahṛdayāḥ patanti sma vicetasaḥ
kṣutpipāsāparītāś ca śrāntāś ca patitā bhuvi
     ke cit tatra naravyāghrair abhakṣyanta bubhukṣitaiḥ
ke cid agnim athotpādya samidhya ca vanecarāḥ
     bhakṣayanti sma māṃsāni prakuṭya vidhivat tadā
tatra ke cid gajā mattā balinaḥ śastravikṣatāḥ
     saṃkocyāgra karān bhītāḥ pradravanti sma vegitāḥ
śakṛn mūtraṃ sṛjantaś ca kṣarantaḥ śoṇitaṃ bahu
     vanyā gajavarās tatra mamṛdur manujān bahūn
tad vanaṃ balameghena śaradhāreṇa saṃvṛtam
     vyarocan mahiṣākīrṇaṃ rājñā hatamahāmṛgam
