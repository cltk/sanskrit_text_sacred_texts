[yudhisṭhira]
      bāndhavāḥ karma vittaṃ vā prajñā veha pitāmaha
      narasya kā pratiṣṭhā syād etat pṛṣṭho vadasva me
[bhīsma]
      prajñā pratiṣṭhā bhūtānāṃ prajñā lābhaḥ paro mataḥ
      prajñā niḥśreyasī loke prajñā svargo mataḥ satām
prajñayā prāpitārtho hi balir aiśvaryasaṃkṣaye
      prahrādo namucir maṅkis tasyāḥ kiṃ vidyate param
atrāpy udāharantīmam itihāsaṃ purātanam
      indra kāśyapa saṃvādaṃ tan nibodha yudhiṣṭhira
vaiśyaḥ kaś cid ṛṣiṃ tāta kāśyapaṃ saṃśitavratam
      rathena pātayām āsa śrīmān dṛptas tapasvinam
ārtaḥ sa patitaḥ kruddhas tyaktvātmānam athābravīt
      mariṣyāmy adhanasyeha jīvitārtho na vidyate
tathā mumūrṣam āsīnam akūjantam acetasam
      indraḥ sṛgālarūpeṇa babhāse kruddha mānasam
manuṣyayonim icchanti sarvabhūtāni sarvaśaḥ
      manuṣyatve ca vipratvaṃ sarva evābhinandati
manuṣyo brāhmaṇaś cāpi śrotriyaś cāsi kāśyapa
      sudurlabham avāpyaitad adoṣān martum icchasi
sarve lābhāḥ sābhimānā iti satyā bata śrutiḥ
     saṃtoṣaṇīya rūpo 'si lobhād yad abhimanyase
aho siddhārthatā teṣāṃ yeṣāṃ santīha pānayaḥ
     pānimadbhyaḥ spṛhāsmākaṃ yathā tava dhanasya vai
na pāni lābhād adhiko lābhaḥ kaś cana vidyate
     apānitvād vayaṃ brahman kantakān noddharāmahe
atha yeṣāṃ punaḥ pānī devadattau daśāṅgulī
     uddharanti kṛmīn aṅgād daśamānān kasanti ca
himavarṣātapānāṃ ca paritrāṇāni kurvate
     celam annaṃ sukhaṃ śayyāṃ nivātaṃ copabhujñate
adhiṣṭhāya ca gāṃ loke bhujñate vāhayanti ca
     upāyair bahubhiś caiva vaśyān ātmani kurvate
ye khalv ajihvāḥ kṛpaṇā alpaprānā apānayaḥ
     sahante tāni duḥkhāni diṣṭyā tvaṃ na tathā mune
diṣṭyā tvaṃ na sṛgālo vai na kṛmir na ca mūṣakaḥ
     na sarpo na ca mandūko na cānyaḥ pāpayonijaḥ
etāvatāpi lābhena toṣṭum arhasi kāśyapa
     kiṃ punar yo 'si sattvānāṃ sarveṣāṃ brāhmaṇottamaḥ
ime māṃ kṛmayo 'danti teṣām uddharaṇāya me
     nāsti śaktir apānitvāt paśyāvasthām imāṃ mama
akāryam iti caivemaṃ nātmānaṃ saṃtyajāmy aham
     netaḥ pāpīyasīṃ yoniṃ pateyam aparām iti
madhye vai pāpayonīnāṃ sārgālī yām ahaṃ gataḥ
     pāpīyasyo bahutarā ito 'nyāḥ pāpayonayaḥ
jātyaivaike sukhatarāḥ santy anye bhṛśaduḥkhitāḥ
     naikānta sukham eveha kva cit paśyāmi kasya cit
manuṣyā hy ādhyatāṃ prāpya rājyam icchanty anantaram
     rājyād devatvam icchanti devatvād indratām api
bhaves tvaṃ yady api tv ādhyo na rājā na ca daivatam
     devatvaṃ prāpya cendratvaṃ naiva tuṣyes tathā sati
na tṛptiḥ priya lābhe 'sti tṛṣṇā nādbhiḥ praśāmyati
     saṃprajvalati sā bhūyaḥ samidbhir iva pāvakaḥ
asty eva tvayi śoko vai harṣaś cāsti tathā tvayi
     sukhaduḥkhe tathā cobhe tatra kā paridevanā
paricchidyaiva kāmānāṃ sarveṣāṃ caiva karmaṇām
     mūlaṃ rundhīndriya grāmaṃ śakuntān iva pañjare
na khalv apy arasajñasya kāmaḥ kva cana jāyate
     saṃsparśād darśanād vāpi śravaṇād vāpi jāyate
na tvaṃ smarasi vāruṇyā latvākānāṃ ca pakṣiṇām
     tābhyāṃ cābhyadhiko bhakṣyo na kaś cid vidyate kva cit
yāni cānyāni dūreṣu bhakṣyabhojyāni kāśyapa
     yeṣām abhukta pūrvaṃ te teṣām asmṛtir eva ca
aprāśanam asaṃsparśam asaṃdarśanam eva ca
     puruṣasyaiṣa niyamo manye śreyo na saṃśayaḥ
pānimanto dhanair yuktā balavanto na saṃśayaḥ
     manuṣyā mānuṣair eva dāsatvam upapāditāḥ
vadhabandhaparikleśaiḥ kliśyante ca punaḥ punaḥ
     te khalv api ramante ca modante ca hasanti ca
apare bāhubalinaḥ kṛtavidyā manasvinaḥ
     jugupsitāṃ sukṛpaṇāṃ pāpāṃ vṛttim upāsate
utsahante ca te vṛttim anyām apy upasevitum
     svakarmaṇā tu niyataṃ bhavitavyaṃ tu tat tathā
na pulkaso na candāla ātmānaṃ tyaktum icchati
     asaṃtuṣṭaḥ svayā yonyā māyāṃ paśyasva yādṛśīm
dṛṣṭvā kunīn pakṣahatān manuṣyān āmayāvinaḥ
     susaṃpūrṇaḥ svayā yonyā labdhalābho 'si kāśyapa
yadi brāhmaṇa dehas te nirātaṅko nirāmayaḥ
     aṅgāni ca samagrāṇi na ca lokeṣu dhikkṛtaḥ
na kena cit pravādena satyenaivāpahāriṇā
     dharmāyottiṣṭha viprarṣe nātmānaṃ tyaktum arhasi
yadi brahmañ śṛṇoṣy etac chraddadhāsi ca me vacaḥ
     vedoktasya ca dharmasya phalaṃ mukhyam avāpsyasi
svādhyāyam agnisaṃskāram apramatto 'nupālaya
     satyaṃ damaṃ ca dānaṃ ca spardhiṣṭhā mā ca kena cit
ye ke cana svadhyayanāḥ prāptā yajana yājanam
     kathaṃ te jātu śoceyur dhyāyeyur vāpy aśobhanam
icchantas te vihārāya sukhaṃ mahad avāpnuyuḥ
     uta jātāḥ sunakṣatre sutīrthāḥ sumuhūrtajāḥ
nakṣatreṣv āsureṣv anye dustīrthā durmuhūrtajāḥ
     saṃpatanty āsurīṃ yoniṃ yajñaprasava varjitām
aham āsaṃ paṇḍitako haituko veda nindakaḥ
     ānvīkṣikīṃ tarka vidyām anurakto nirarthikām
hetuvādān pravaditā vaktā saṃsatsu hetumat
     ākroṣṭā cābhivaktā ca brahma yajñeṣu vai dvijān
nāstikaḥ sarvaśaṅkī ca mūrkhaḥ paṇḍitamānikaḥ
     tasyeyaṃ phalanirvṛttiḥ sṛgālatvaṃ mama dvija
api jātu tathā tat syād ahorātra śatair api
     yad ahaṃ mānuṣīṃ yoniṃ sṛgālaḥ prāpnuyāṃ punaḥ
saṃtuṣṭaś cāpramattaś ca yajñadānatapo ratiḥ
     jñeya jñātā bhaveyaṃ vai varjya varjayitā tathā
tataḥ sa munir utthāya kāśyapas tam uvāca ha
     aho bahāsi kuśalo buddhimān iti vismitaḥ
samavaikṣata taṃ vipro jñānadīrgheṇa cakṣuṣā
     dadarśa cainaṃ devānām indraṃ devaṃ śacīpatim
tataḥ saṃpūjayām āsa kāśyapo harivāhanam
     anujñātaś ca tenātha praviveśa svam āśramam
