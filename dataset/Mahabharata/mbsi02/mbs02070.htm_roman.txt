[v]
      tasmin saṃprasthite kṛṣṇā pṛthāṃ prāpya yaśasvinīm
      āpṛcchad bhṛśaduḥkhārtā yāś cānyās tatra yoṣitaḥ
yathārhaṃ vandanāśleṣān kṛtvā gantum iyeṣa sā
      tato ninādaḥ sumahān pāṇḍavāntaḥ pure 'bhavat
kuntī ca bhṛśasaṃtaptā draupadīṃ prekṣya gacchatīm
      śokavihvalayā vācā kṛcchrād vacanam abravīt
vatse śoko na te kāryaḥ prāpyedaṃ vyasanaṃ mahat
      strī dharmāṇām abhijñāsi śīlācāravatī tathā
na tvāṃ saṃdeṣṭum arhāmi bhartṝn prati śucismite
      sādhvī guṇasamādhānair bhūṣitaṃ te kuladvayam
sabhāgyāḥ kuravaś ceme ye na dagdhās tvayānage
      ariṣṭaṃ vraja panthānaṃ mad anudhyāna bṛṃhitā
bhāviny arthe hi sat strīṇāṃ vaiklavyaṃ nopajāyate
      gurudharmābhiguptā ca śreyo kṣipram avāpsyasi
sahadevaś ca me putraḥ sadāvekṣyo vane vasan
      yathedaṃ vyasanaṃ prāpya nāsya sīden mahan manaḥ
tathety uktvā tu sā devī sravan netrajalāvilā
      śoṇitāktaika vasanā muktakeśy abhiniryayau
tāṃ krośantīṃ pṛthā duḥkhād anuvavrāja gacchatīm
     athāpaśyat sutān sarvān hṛtābharaṇa vāsasaḥ
rurucarmāvṛta tanūn hriyā kiṃ cid avāṅmukhān
     paraiḥ parītān saṃhṛṣṭaiḥ suhṛdbhiś cānuśocitān
tadavasthān sutān sarvān upasṛtyātivatsalā
     sasvajānāvadac chokāt tat tad vilapatī bahu
kathaṃ sad dharmacāritravṛttasthiti vibhūṣitān
     akṣudrān dṛḍhabhaktāṃś ca daivatejyā parān sadā
vyasanaṃ vaḥ samabhyāgāt ko 'yaṃ vidhiviparyayaḥ
     kasyāpadhyānajaṃ cedam āgo paśyāmi vo dhiyā
syāt tu madbhāgyadoṣo 'yaṃ yāhaṃ yuṣmān ajījanam
     duḥkhāyāsa bhujo 'tyarthaṃ yuktān apy uttamair guṇaiḥ
kathaṃ vatsyatha durgeṣu vaneṣv ṛddhivinākṛtāḥ
     vīryasattvabalotsāha tejobhir akṛśāḥ kṛśāḥ
yady etad aham ajñāsyaṃ vanavāso hi vo dhruvam
     śataśṛṅgān mṛte pāṇḍau nāgamiṣyaṃ gajāhvayam
dhanyaṃ vaḥ pitaraṃ manye tapo medhānvitaṃ tathā
     yaḥ putrādhim asaṃprāpya svargecchām akarot priyām
dhanyāṃ cātīndriyajñānām imāṃ prāptāṃ parāṃ gatim
     manye 'dya mādrīṃ dharmajñāṃ kalyāṇīṃ sarvathaiva hi
ratyā matyā ca gatyā ca yayāham abhisaṃdhitā
     jīvitapriyatāṃ mahyaṃ dhig imāṃ kleśabhāginīm
evaṃ vilapatīṃ kuntīm abhisāntvya pranamya ca
     pāṇḍavā vigatānandā vanāyaiva pravavrajuḥ
vidurādayaś ca tām ārtāṃ kuntīm āśvāsya hetubhiḥ
     prāveśayan gṛhaṃ kṣattuḥ svayam ārtatarāḥ śanaiḥ
rājā ca dhṛtarāṣṭraḥ sa śokākulita cetanaḥ
     kṣattuḥ saṃpreṣayām āsa śīghram āgamyatām iti
tato jagāma viduro dhṛtarāṣṭra niveśanam
     taṃ paryapṛcchat saṃvigno dhṛtarāṣṭro narādhipaḥ
