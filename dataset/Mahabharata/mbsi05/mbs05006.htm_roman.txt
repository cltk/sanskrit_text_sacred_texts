[drupada]
      bhūtānāṃ prāṇinaḥ śreṣṭhāḥ prāṇināṃ buddhijīvinaḥ
      buddhimatsu narāḥ śreṣṭhā narāṇāṃ tu dvijātayaḥ
dvijeṣu vaidyāḥ śreyāṃso vaidyeṣu kṛtabuddhayaḥ
      sa bhavān kṛtabuddhīnāṃ pradhāna iti me matiḥ
kulena ca viśiṣṭo 'si vayasā ca śrutena ca
      prajñayānavamaś cāsi śukreṇāṅgirasena ca
viditaṃ cāpi te sarvaṃ yathāvṛtthaḥ sa kauravaḥ
      pāṇḍavaś ca yathāvṛttaḥ kuntīputro yudhiṣṭhiraḥ
dhṛtarāṣṭasya vidite vañcitāḥ pāṇḍavāḥ paraiḥ
      vidureṇānunīto 'pi putram evānuvartate
śakunir buddhipūrvaṃ hi kuntīputraṃ samāhvayat
      anakṣajñaṃ matākṣaḥ san kṣatravṛtte sthitaṃ śucim
te tathā vañcayitvā tu dharmaputraṃ yudhiṣṭhiram
      na kasyāṃ cid avasthāyāṃ rājyaṃ dāsyanti vai svayam
bhavāṃs tu dharmasaṃyuktaṃ dhṛtarāṣṭraṃ bruvan vacaḥ
      manāṃsi tasya yodhānāṃ dhruvam āvartayiṣyati
viduraś cāpi tad vākyaṃ sādhayiṣyati tāvakam
      bhīṣmadroṇakṛpāṇāṃ ca bhedyaṃ saṃjanayiṣyati
amātyeṣu ca bhinneṣu yodheṣu vimukheṣu ca
     punar ekāgrakaraṇaṃ teṣāṃ karma bhaviṣyati
etasminn antare pārthāḥ sukham ekāgrabuddhayaḥ
     senā karma kariṣyanti dravyāṇāṃ caiva saṃcayam
bhidyamāneṣu ca sveṣu lambamāne ca vai tvayi
     na tathā te kariṣyanti senā karma na saṃśayaḥ
etat prayojanaṃ cātra prādhānyenopalabhyate
     saṃgatyā dhṛtarāṣṭraś ca kuryād dharmyaṃ vacas tava
sa bhavān dharmayuktaś ca dharmyaṃ teṣu samācaran
     kṛpāluṣu parikleśān pāṇḍavānāṃ prakīrtayan
vṛddheṣu kuladharmaṃ ca bruvan pūrvair anuṣṭhitam
     vibhetsyati manāṃsy eṣām iti me nātra saṃśayaḥ
na ca tebhyo bhayaṃ te 'sti brāhmaṇo hy asi vedavit
     dūta karmaṇi yuktaś ca sthaviraś ca viśeṣataḥ
sa bhavān puṣyayogena muhūrtena jayena ca
     kauraveyān prayātv āśu kaunteyasyārtha siddhaye
tathānuśiṣṭaḥ prayayau drupadena mahātmanā
     purodhā vṛttasaṃpanno nagaraṃ nāgasāhvayam
