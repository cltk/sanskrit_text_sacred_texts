śunaḥśepaṃ naraśreṣṭha gṛhītvā tu mahāyaśāḥ
 vyaśrāmyat puṣkare rājā madhyāhne raghunandana
tasya viśramamāṇasya śunaḥśepo mahāyaśāḥ
 puṣkaraṃ śreṣṭham āgamya viśvāmitraṃ dadarśa ha
viṣaṇṇavadano dīnas tṛṣṇayā ca śrameṇa ca
 papātāṅke mune rāma vākyaṃ cedam uvāca ha
na me 'sti mātā na pitā jñātayo bāndhavāḥ kutaḥ
 trātum arhasi māṃ saumya dharmeṇa munipuṃgava
trātā tvaṃ hi muniśreṣṭha sarveṣāṃ tvaṃ hi bhāvanaḥ
 rājā ca kṛtakāryaḥ syād ahaṃ dīrghāyur avyayaḥ
svargalokam upāśnīyāṃ tapas taptvā hy anuttamam
 sa me nātho hy anāthasya bhava bhavyena cetasā
 piteva putraṃ dharmātmaṃs trātum arhasi kilbiṣāt
tasya tadvacanaṃ śrutvā viśvāmitro mahātapāḥ
 sāntvayitvā bahuvidhaṃ putrān idam uvāca ha
yatkṛte pitaraḥ putrāñ janayanti śubhārthinaḥ
 paralokahitārthāya tasya kālo 'yam āgataḥ
ayaṃ munisuto bālo mattaḥ śaraṇam icchati
 asya jīvitamātreṇa priyaṃ kuruta putrakāḥ
sarve sukṛtakarmāṇaḥ sarve dharmaparāyaṇāḥ
 paśubhūtā narendrasya tṛptim agneḥ prayacchata
nāthavāṃś ca śunaḥśepo yajñaś cāvighnato bhavet
 devatās tarpitāś ca syur mama cāpi kṛtaṃ vacaḥ
munes tu vacanaṃ śrutvā madhuṣyandādayaḥ sutāḥ
 sābhimānaṃ naraśreṣṭha salīlam idam abruvan
katham ātmasutān hitvā trāyase 'nyasutaṃ vibho
 akāryam iva paśyāmaḥ śvamāṃsam iva bhojane
teṣāṃ tad vacanaṃ śrutvā putrāṇāṃ munipuṃgavaḥ
 krodhasaṃraktanayano vyāhartum upacakrame
niḥsādhvasam idaṃ proktaṃ dharmād api vigarhitam
 atikramya tu madvākyaṃ dāruṇaṃ romaharṣaṇam
śvamāṃsabhojinaḥ sarve vāsiṣṭhā iva jātiṣu
 pūrṇaṃ varṣasahasraṃ tu pṛthivyām anuvatsyatha
kṛtvā śāpasamāyuktān putrān munivaras tadā
 śunaḥśepam uvācārtaṃ kṛtvā rakṣāṃ nirāmayām
pavitrapāśair āsakto raktamālyānulepanaḥ
 vaiṣṇavaṃ yūpam āsādya vāgbhir agnim udāhara
ime tu gāthe dve divye gāyethā muniputraka
 ambarīṣasya yajñe 'smiṃs tataḥ siddhim avāpsyasi
śunaḥśepo gṛhītvā te dve gāthe susamāhitaḥ
 tvarayā rājasiṃhaṃ tam ambarīṣam uvāca ha
rājasiṃha mahāsattva śīghraṃ gacchāvahe sadaḥ
 nivartayasva rājendra dīkṣāṃ ca samupāhara
tad vākyam ṛṣiputrasya śrutvā harṣaṃ samutsukaḥ
 jagāma nṛpatiḥ śīghraṃ yajñavāṭam atandritaḥ
sadasyānumate rājā pavitrakṛtalakṣaṇam
 paśuṃ raktāmbaraṃ kṛtvā yūpe taṃ samabandhayat
sa baddho vāgbhir agryābhir abhituṣṭāva vai surau
 indram indrānujaṃ caiva yathāvan muniputrakaḥ
tataḥ prītaḥ sahasrākṣo rahasyastutitarpitaḥ
 dīrgham āyus tadā prādāc chunaḥśepāya rāghava
sa ca rājā naraśreṣṭha yajñasya ca samāptavān
 phalaṃ bahuguṇaṃ rāma sahasrākṣaprasādajam
viśvāmitro 'pi dharmātmā bhūyas tepe mahātapāḥ
 puṣkareṣu naraśreṣṭha daśavarṣaśatāni ca
