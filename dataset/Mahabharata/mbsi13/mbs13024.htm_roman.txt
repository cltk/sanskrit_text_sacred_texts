[y]
      śrādha kāle ca daive ca dharme cāpi pitāmaha
      icchāmīha tvayākhyātaṃ vihitaṃ yat surarṣibhiḥ
[bh]
      daivaṃ pūrvāhṇike kuryād aparāhṇe tu paitṛkam
      maṅgalācāra saṃpannaḥ kṛtaśaucaḥ prayatnavān
manuṣyāṇāṃ tu madhyāhne pradadyād upapattitaḥ
      kālahīnaṃ tu yad dānaṃ taṃ bhāgaṃ rakṣasāṃ viduḥ
laṅghitaṃ cāvalīḍhaṃ ca kalipūrvaṃ ca yatkṛtam
      rajasvarābhir dṛṣṭaṃ ca taṃ bhāgaṃ sakṣasāṃ viduḥ
avaghuṣṭaṃ ca yad bhuktam avratena ca bhārata
      parāmṛṣṭaṃ śunā caiva taṃ bhāgaṃ rakṣasāṃ viduḥ
keśakītāvapatitaṃ kṣutaṃ śvabhir avekṣitam
      ruditaṃ cāvadhūtaṃ ca taṃ bhāgaṃ rakṣasāṃ viduḥ
nir oṃkāreṇa yad bhuktaṃ sa śastreṇa ca bhārata
      durātmanā ca yad bhuktaṃ taṃ bhāgaṃ rakṣasāṃ viduḥ
parocchiṣṭaṃ ca yad bhuktaṃ paribhuktaṃ ca yad bhavet
      daive pitrye ca satataṃ taṃ bhāgaṃ rakṣasāṃ viduḥ
garhitaṃ ninditaṃ caiva pariviṣṭaṃ sa manyunā
      daivaṃ vāpy atha vā paitryaṃ taṃ bhāgaṃ rakṣasāṃ viduḥ
mantrahīnaṃ kriyā hīnaṃ yac chrādhaṃ pariviṣyate
     tribhir varṇair naraśreṣṭha taṃ bhāgaṃ rakṣasāṃ viduḥ
ājyāhutiṃ vinā caiva yat kiṃ cit pariviṣyate
     durācāraiś ca yad bhuktaṃ taṃ bhāgaṃ rakṣasāṃ viduḥ
ye bhāgā rakṣasāṃ proktās ta uktā bharatarṣabha
     ata ūrdhvaṃ visargasya parīkṣāṃ brāhmaṇe śṛṇu
yāvantaḥ patitā viprā jaḍonmattās tathaiva ca
     daive vāpy atha vā pitrye rājan nārhanti ketanam
śvitrī kuṣṭhī ca klībaś ca tathā yakṣma hataś ca yaḥ
     apasmārī ca yaś cāndho rājan nārhanti satkṛtim
cikitsakā devalakā vṛthā niyamadhāriṇaḥ
     somavikrayiṇaś caiva śrāddhe nārhanti ketanam
gāyanā nartakāś caiva plavakā vādakās tathā
     kathakā yodhakāś caiva rājan nārhanti ketanam
hotāro vṛṣalānāṃ ca vṛṣalādhyāpakās tathā
     tathā vṛṣala śiṣyāś ca rājan nārhanti ketanam
anuyoktā ca yo vipro anuyuktaś ca bhārata
     nārhatas tāv api śrādhaṃ brahma vikrayiṇau hi tau
agraṇīr yaḥ kṛtaḥ pūrvaṃ varṇāvara parigrahaḥ
     brāhmaṇaḥ sarvavidyo 'pi rājan nārhanti ketanam
anagnayaś ca ye viprā mṛtaniryātakāś ca ye
     stenāś ca patitāś caiva rājan nārhanti ketanam
aparijñāta pūrvāś ca gaṇapūrvāṃś ca bhārata
     putrikā pūrvaputrāś ca śrāddhe nārhanti ketanam
ṛṇa kartā ca yo rājan yaś ca vārdhuṣiko dvijaḥ
     prāṇivikraya vṛttiś ca rājan nārhanti ketanam
strīpūrvāḥ kāṇḍapṛṣṭhāś ca yāvanto bharatarṣabha
     ajapā brāhmaṇāś caiva śrāddhe nārhanti ketanam
śrāddhe daive ca nirdiṣṭā brāhmaṇā bharatarṣabha
     dātuḥ pratigrahītuś ca śṛṇuṣvānugrahaṃ punaḥ
cīrṇa vratā guṇair yuktā bhaveyur ye 'pi karṣakāḥ
     sāvitrījñāḥ kriyāvantas te rājan ketana kṣamāḥ
kṣātradharmiṇam apy ājau ketayet kulajaṃ dvijam
     na tv eva vaṇijaṃ tāta śrāddheṣu parikalpayet
agnihotrī ca yo vipro grāmavāsī ca yo bhavet
     astenaś cātithijñaś ca sa rājan ketana kṣamaḥ
sāvitrīṃ japate yas tu trikālaṃ bharatarṣabha
     khikṣā vṛttiḥ kriyāvāṃś ca sa rājan ketana kṣamaḥ
uditāstamito yaś ca tathaivāstamitoditaḥ
     ahiṃsraś cālpadoṣaś ca sa rājan ketana kṣamaḥ
akalkako hy atarkaś ca brāhmaṇo bharatarṣabha
     sa saṃjño bhaikṣya vṛttiś ca sa rājan ketana kṣamaḥ
avratī kitavaḥ stenaḥ prāṇivikrayy atho vaṇik
     paścāc ca pītavān somaṃ sa rājan ketana kṣamaḥ
arjayitvā dhanaṃ pūrvaṃ dāruṇaiḥ kṛṣikarmabhiḥ
     bhavet sarvātithiḥ paścāt sa rājan ketana kṣamaḥ
brahma vikraya nirdiṣṭaṃ striyā yac cārjitaṃ dhanam
     adeyaṃ pitṛdevebhyo yac ca klaibyād upārjitam
kriyamāṇe 'pavarge tu yo dvijo bharatarṣabha
     na vyāharati yad yuktaṃ tasyādharmo gavānṛtam
śrāddhasya brāhmaṇaḥ kālaḥ prāptaṃ dadhighṛtaṃ tathā
     somakṣayaś ca māṃsaṃ ca yad āraṇyaṃ yudhiṣṭhira
śrāddhāpavarge viprasya svadhā vai svaditā bhavet
     kṣatriyasyāpy atho brūyāt prīyantāṃ pitaras tv iti
apavarge tu vaiśyasya śrāddhakarmaṇi bhārata
     akṣayyam abhidhātavyaṃ svasti śūdrasya bhārata
puṇyāhavācanaṃ daive brāhmaṇasya vidhīyate
     etad eva nir oṃkāraṃ kṣatriyasya vidhīyate
     vaiśyasya caiva vaktavyaṃ prīyantāṃ devatā iti
karmaṇām ānupūrvīṃ ca vidhipūrvakṛtaṃ śṛṇu
     jātakarmādikān sarvāṃs triṣu varṇeṣu bhārata
     brahmakṣatre hi mantroktā vaiśyasya ca yudhiṣṭhira
viprasya raśanā mauñjī maurvī rājanya gāminī
     bālvajīty eva vaiśyasya dharma eṣa yudhiṣṭhira
dātuḥ pratigrahītuś ca dharmādharmāv imau śṛṇu
     brāhmaṇasyānṛte 'dharmaḥ proktaḥ pātaka saṃjñitaḥ
     caturguṇaḥ kṣatriyasya vaiśyasyāṣṭa guṇaḥ smṛtaḥ
nānyatra brāhmaṇo 'śnīyāt pūrvaṃ vipreṇa ketitaḥ
     yavīyān paśuhiṃsāyāṃ tulyadharmo bhavet sa hi
atha rājanyavaiśyābhyāṃ yady aśnīyāt tu ketitaḥ
     yavīyān paśuhiṃsāyāṃ bhāgārdhaṃ samavāpnuyāt
daivaṃ vāpy atha vā pitryaṃ yo 'śnīyād brāhmaṇādiṣu
     asnāto brāhmaṇo rājaṃs tasyādharmo gavānṛtam
āśauco brāhmaṇo rājanyo 'śnīyād brāhmaṇādiṣu
     jñānapūrvam atho lobhāt tasyādharmo gavānṛtam
annenānnaṃ ca yo lipset karmārthaṃ caiva bhārata
     āmantrayati rājendra tasyādharmo 'nṛtaṃ smṛtam
aveda vratacāritrās tribhir varṇair yudhiṣṭhira
     mantravat pariviṣyante teṣv adharmo gavānṛtam
[y]
     pitryaṃ vāpy atha vā daivaṃ dīyate yat pitāmaha
     etad icchāmy ahaṃ śrotuṃ dattaṃ yeṣu mahāphalam
[bh]
     yeṣāṃ dārāḥ pratīkṣante suvṛṣṭim iva karṣakāḥ
     uccheṣa pariśeṣaṃ hi tān bhojaya yudhiṣṭhira
cāritraniyatā rājanye kṛśāḥ kṛśa vṛttayaḥ
     arthinaś copagacchanti teṣu dattaṃ mahāphalam
tad bhaktās tadgṛhā rājaṃs tad dhanās tad apāśrayāḥ
     arthinaś ca bhavanty arthe teṣu dattaṃ mahāphalam
taskarebhyaḥ parebhyo vā ye bhayārtā yudhiṣṭhira
     arthino bhoktum icchanti teṣu dattaṃ mahāphalam
akalkakasya viprasya bhaikṣotkara kṛtātmanaḥ
     baṭavo yasya bhikṣanti tebhyo dattaṃ mahāphalam
hṛtasvā hṛtadārāś ca ye viprā deśasaṃplave
     arthārtham abhigacchanti tebhyo dattaṃ mahāphalam
vratino niyamasthāś ca ye viprāḥ śrutasaṃmmatāḥ
     tat samāpty artham icchanti teṣu dattaṃ mahāphalam
avyutkrāntāś ca dharmeṣu pāṣaṇḍa samayeṣu ca
     kṛśa prāṇāḥ kṛśa dhanās teṣu dattaṃ mahāphalam
kṛtasarvasvaharaṇā nirdoṣāḥ prabhaviṣṇubhiḥ
     spṛhayanti ca bhuktānnaṃ teṣu dattaṃ mahāphalam
tapasvinas tapo niṣṭhās teṣāṃ bhaikṣa carāś ca ye
     arthinaḥ kiṃ cid icchanti teṣu dattaṃ mahāphalam
mahāphalavidhir dāne śrutas te bharatarṣabha
     nirayaṃ yena gacchanti svargaṃ caiva hi tac chṛṇu
gurvarthaṃ vābhayārthaṃ vā varjayitvā yudhiṣṭhira
     ye 'nṛtaṃ kathayanti sma te vai nirayagāminaḥ
paradārābhihartāraḥ paradārābhimarśinaḥ
     paradāraprayoktāras te vai nirayagāminaḥ
ye parasvāpahartāraḥ parasvānāṃ ca nāśakāḥ
     sūcakāś ca pareṣāṃ ye te vai nirayagāminaḥ
prapāṇāṃ ca sabhānāṃ ca saṃkramāṇāṃ ca bhārata
     agārāṇāṃ ca bhettāro narā nirayagāminaḥ
anāthāṃ pramadaṃ bālāṃ vṛddhāṃ bhītāṃ tapasvinām
     vañcayanti narā ye ca te vai nirayagāminaḥ
vṛttic chedaṃ gṛhac chedaṃ dārac chedaṃ ca bhārata
     mitrac chedaṃ tathāśāyās te vai nirayagāminaḥ
sūcakāḥ saṃdhibhettāraḥ paravṛtty upajīvakāḥ
     akṛtajñāś ca mitrāṇāṃ te vai nirayagāminaḥ
pāṣaṇḍā dūṣakāś caiva samayānāṃ ca dūṣakāḥ
     ye pratyavasitāś caiva te vai nirayagāminaḥ
kṛtāśaṃ kṛtanirveśaṃ kṛtabhaktaṃ kṛtaśramam
     bhedair ye vyapakarṣanti te vai nirayagāminaḥ
paryaśnanti ca ye dārān agnibhṛtyātithīṃs tathā
     utsannapitṛdevejyās te vai nirayagāminaḥ
veda vikrayiṇaś caiva vedānāṃ caiva dūṣakāḥ
     vedānāṃ lekhakāś caiva te vai nirayagāminaḥ
cāturāśramya bāhyāś ca śrutibāhyāś ca ye narāḥ
     vikarmabhiś ca jīvanti te vai nirayagāminaḥ
keśavikrayikā rājan viṣavikrayikāś ca ye
     kṣīravikrayikāś caiva te vai nirayagāminaḥ
brāhmaṇānāṃ gavāṃ caiva kanyānāṃ ca yudhiṣṭhira
     ye 'ntaraṃ yānti kāryeṣu te vai nirayagāminaḥ
śastravikrayakāś caiva kartāraś ca yudhiṣṭhira
     śalyānāṃ dhanuṣāṃ caiva te vai nirayagāminaḥ
śalyair vā śaṅkubhir vāpi śvabhrair vā bharatarṣabha
     ye mārgam anurundhanti te vai nirayagāminaḥ
upādhyāyāṃś ca bhṛtyāṃ ca bhaktāṃś ca bharatarṣabha
     ye tyajanty asamarthāṃs tāṃs te vai nirayagāminaḥ
aprāptadamakāś caiva nāsānāṃ vedhakās tathā
     bandhakāś ca paśūnāṃ ye te vai nirayagāminaḥ
agoptāraś chala dravyā baliṣaḍ bhāgatatparāḥ
     samarthāś cāpy adātāras te vai nirayagāminaḥ
kṣāntān dāntāṃs tathā prājñān dīrghakālaṃ sahoṣitān
     tyajanti kṛtakṛtyā ye te vai nirayagāminaḥ
bālānām atha vṛddhānāṃ dāsānāṃ caiva ye narāḥ
     adattvā bhakṣayanty agre te vai nirayagāminaḥ
ete pūrvarṣibhir dṛṣṭāḥ proktā nirayagāminaḥ
     bhāginaḥ svargalokasya vakṣyāmi bharatarṣabha
sarveṣv eva tu kāryeṣu daivapūrveṣu bhārata
     hanti putrān paśūn kṛtsnān brāhmaṇātikramaḥ kṛtaḥ
dānena tapasā caiva satyena ca yudhiṣṭhira
     ye dharmam anuvartante te narāḥ svargagāminaḥ
śuśrūṣābhis tapobhiś ca śrutam ādāya bhārata
     ye pratigraha niḥsnehās te narāḥ svargagāminaḥ
bhayāt pāpāt tathābādhād dāridryād vyādhidharṣaṇāt
     yatkṛte pratimucyante te narāḥ svargagāminaḥ
kṣamāvantaś ca dhīrāś ca dharmakāryeṣu cotthitāḥ
     maṅgalācāra yuktāś ca te narāḥ svargagāminaḥ
nivṛttā madhu māṃsebhyaḥ paradārebhya eva ca
     nivṛttāś caiva madyebhas te narāḥ svargagāminaḥ
āśramāṇāṃ ca kartāraḥ kulānāṃ caiva bhārata
     deśānāṃ nagarāṇāṃ ca te narāḥ svargagāminaḥ
vastrābharaṇa dātāro bhakṣa pānānnadās tathā
     kuṭumbānāṃ ca dātāras te narāḥ svargagāminaḥ
sarvahiṃsā nivṛttāś ca narāḥ sarvasahāś ca ye
     sarvasyāśraya bhūtāś ca te narāḥ svargagāminaḥ
mātaraṃ pitaraṃ caiva śuśrūṣanti jitendriyāḥ
     bhrātṝṇāṃ caiva sa snehās te narāḥ svargagāminaḥ
āḍhyāś ca balavantaś ca yauvanasthāś ca bhārata
     ye vai jitendriyā dhīrās te narāḥ svargagāminaḥ
aparāddheṣu sa snehā mṛdavo mitravatsalāḥ
     ārādhana sukhāś cāpi te narāḥ svargagāminaḥ
sahasrapariveṣṭāras tathaiva ca sahasradāḥ
     trātāraś ca sahasrāṇāṃ puruṣāḥ svargagāminaḥ
suvarṇasya ca dātāro gavāṃ ca bharatarṣabha
     yānānāṃ vāhanānāṃ ca te narāḥ svargagāminaḥ
vaivāhikānāṃ kanyānāṃ preṣyāṇāṃ ca yudhiṣṭhira
     dātāro vāsasāṃ caiva te narāḥ svargagāminaḥ
vihārāvasathodyāna kūpārāma sabhā pradāḥ
     vaprāṇāṃ caiva kartāras te narāḥ svargagāminaḥ
niveśanānāṃ kṣṛtrāṇāṃ vasatīnāṃ ca bhārata
     dātāraḥ prārthitānāṃ ca te narāḥ svargagāminaḥ
rasānām atha bījānāṃ dhānyānāṃ ca yudhiṣṭhira
     svayam utpādya dātāraḥ puruṣāḥ svargagāminaḥ
yasmin kasmin kule jātā bahuputrāḥ śatāyuṣaḥ
    sānukrośā jitakrodhāḥ puruṣāḥ svargagāminaḥ
etad uktam amutrārthaṃ daivaṃ pitryaṃ ca bhārata
    dharmādharmau ca dānasya yathāpūrvarṣibhiḥ kṛtau
