[s]
      te tathaiva mahārāja daṃśitā raṇamūrdhani
      saṃdhyāgataṃ sahasrāṃśum ādityam upatasthire
udite tu sahasrāṃśau taptakāñcanasaprabhe
      prakāśiteṣu lokeṣu punar yuddham avartata
dvaṃdvāni yāni tatrāsan saṃsaktāni purodayāt
      tāny evābhyudite sūrye samasajjanta bhārata
rathair hayā hayair nāgāḥ pādātāś cāpi kuñjaraiḥ
      hayā hayaiḥ samājagmuḥ pādātāś ca padātibhiḥ
      saṃsaktāś ca viyuktāś ca yodhāḥ saṃnyapatan raṇe
te rātrau kṛtakarmāṇaḥ śrāntāḥ sūryasya tejasā
      kṣutpipāsāparītāṅgā visaṃjñā bahavo 'bhavan
śaṅkhabheri mṛdaṅgānāṃ kuñjarāṇāṃ ca garjatām
      visphārita vikṛṣṭānāṃ kārmukāṇāṃ ca kūjatām
śabdaḥ samabhavad rājan divispṛg bharatarṣabha
      dravatāṃ ca padātīnāṃ śastrāṇāṃ vinipātyatām
hayānāṃ heṣatāṃ caiva rathānāṃ ca nivartatām
      krośatāṃ garjatāṃ caiva tadāsīt tumulaṃ mahat
vivṛddhas tumulaḥ śabdo dyām agacchan mahāsvanaḥ
      nānāyudha nikṛttānāṃ ceṣṭatām āturaḥ svanaḥ
bhūmāv aśrūyata mahāṃs tadāsīt kṛpaṇaṃ mahat
     patatāṃ patitānāṃ ca pattyaśvarathahastinām
teṣu sarveṣv anīkeṣu vyatiṣakteṣv anekaśaḥ
     sve svāñ jaghnuḥ pare svāṃś ca sve parāṃś ca parān pare
vīrabāhuvisṛṣṭāś ca yodheṣu ca gajeṣu ca
     asayaḥ pratyadṛśyanta vāsasāṃ nejaneṣv iva
udyatapratipiṣṭānāṃ khaḍgānāṃ vīrabāhubhiḥ
     sa eva śabdas tad rūpo vāsasāṃ nijyatām iva
ardhāsibhis tathā khaḍgais tomaraiḥ saparaśvadhaiḥ
     nikṛṣṭa yuddhaṃ saṃsaktaṃ mahad āsīt sudāruṇam
gajāśa kāyaprabhavāṃ naradeva pravāhinīm
     śastramatsya susaṃpūrṇāṃ māṃsaśoṇitakardamām
ārtanādasvanavatīṃ patākāvastraphenilām
     nadīṃ prāvartayan vīrāḥ paralokapravāhinīm
śaraśaktyarditāḥ klāntā rātrimūḍhālpa cetasaḥ
     viṣṭabhya sarga gātrāṇi vyatiṣṭhan gajavājinaḥ
     saṃśukṣka vadanā vīrāḥ śirobhiś cārukuṇḍalaiḥ
yuddhopakaraṇaiś cānyair atra tatra prakāśitaiḥ
     kravyādasaṃghair ākīrṇaṃ mṛtair ardhamṛtair api
     nāsīd rathapathas tatra sarvam āyodhanaṃ prati
majjatsu cakreṣu rathān sattvam āsthāya vājinaḥ
     kathaṃ cid avahañ śrāntā vepamānāḥ śarārditāḥ
     kulasattvabalopetā vājino vāraṇopamāḥ
vihvalaṃ tat samudbhrāntaṃ sa bhayaṃ bhāratāturam
     balam āsīt tadā sarvam ṛte droṇārjunāv ubhau
tāv evāstāṃ nilayanaṃ tāv ārtāyanam eva ca
     tāv evānye samāsādya jagmur vaivastavakṣayam
āvighnam abhavat sarvaṃ kauravāṇāṃ mahad balam
     pāñcālānāṃ ca saṃsaktaṃ na prājñāyata kiṃ cana
antakākrīḍa sadṛśe bhīrūṇāṃ bhayavardhane
     pṛthivyāṃ rājavaṃśānām utthite mahati kṣaye
na tatra karṇaṃ na droṇaṃ nārjunaṃ na yudhiṣṭhiram
     na bhīmasenaṃ na yamau na pāñcālyaṃ na sātyakim
na ca duḥśāsanaṃ drauṇiṃ na duryodhana saubalau
     na kṛpaṃ madrarājaṃ vā kṛtavarmāṇam eva ca
na cānyān naiva cātmānaṃ na kṣitiṃ na diśas tathā
     paśyāma rājan saṃsaktān sainyena rajasāvṛtān
saṃbhrānte tumule ghore rajo medhe samutthite
     dvitīyām iva saṃprāptām amanyanta niśāṃ tadā
na jñāyante kauraveyā na pāñcālā na pāṇḍavāḥ
     na diśo na divaṃ norvīṃ na samaṃ viṣamaṃ tathā
hastasaṃsparśam āpannān parān vāpy atha vā svakān
     nyapātayaṃs tadā yuddhe narāḥ sma vijayaiṣiṇaḥ
uddhūtatvāt tu rajasaḥ prasekāc choṇitasya ca
     praśaśāma rajo bhaumaṃ śīghratvād anilasya ca
tatra nāgā hayā yodhā rathino 'tha padātayaḥ
     pārijāta vanānīva vyarocan rudhirokṣitāḥ
tato duryodhanaḥ karṇo droṇo duḥśāsanas tathā
     pāṇḍavaiḥ samasajjanta caturbhiś caturo rathāḥ
duryodhanaḥ saha bhrātrā yamābhyāṃ samasajjata
     vṛkodareṇa rādheyo bhāradvājena cārjunaḥ
tad ghoraṃ mahad āścaryaṃ sarve praikṣan samantataḥ
     ratharṣabhāṇām ugrāṇāṃ saṃnipātam amānuṣam
rathamārgair vicitraiś ca vicitrarathasaṃkulam
     apaśyan rathino yuddhaṃ vicitraṃ citrayodhinām
yatamānāḥ parākrāntāḥ parasparajigīṣavaḥ
     jīmūtā iva gharmānte śaravarṣair avākiran
te rathān sūryasaṃkāśān āsthitāḥ puruṣarṣabhāḥ
     aśobhanta yathā meghāḥ śāradāḥ samupasthitāḥ
spardhinas te maheṣvāsāḥ kṛtayatnā dhanurdharāḥ
     abhyagacchaṃs tathānyonyaṃ mattā gajavṛṣā iva
na nūnaṃ dehabhedo 'sti kāle tasmin samāgate
     yatra sarve na yugapad vyaśīryanta mahārathāḥ
bāhubhiś caraṇaiś chinnaiḥ śirobhiś cārukuṇḍalaiḥ
     kārmukair viśikhaiḥ prāsaiḥ khaḍgaiḥ paraśu paṭṭiśaiḥ
nālīkakṣura nārācair nakharaiḥ śaktitomaraiḥ
     anyaiś ca vividhākārair dhautaiḥ praharaṇottamaiḥ
citraiś ca vividhākāraiḥ śarīrāvaraṇair api
     vicitraiś ca rathair bhagnair hataiś ca gajavājibhiḥ
śūnyaiś ca nagarākārair hatayodhadhvajai rathaiḥ
     amanuṣyair hayair trastaiḥ kṛṣyamāṇais tatas tataḥ
vātāyamānair asakṛd dhatavīrair alaṃkṛtaiḥ
     vyajanaiḥ kaṅkaṭaiś caiva dhvajaiś ca vinipātitaiḥ
chatrair ābharaṇair vastrair mālyaiś ca susugandhibhiḥ
     hāraiḥ kirīṭair mukuṭair uṣṇīṣaiḥ kiṅkiṇī gaṇaiḥ
urasyair maṇibhir niṣkaiś cūḍāmaṇibhir eva ca
     āsīd āyodhanaṃ tatra nabhas tārāgaṇair iva
tato duryodhanasyāsīn nakulena samāgamaḥ
     amarṣitena kruddhasya kruddhenāmarṣitasya ca
apasavyaṃ cakārātha mādrīputras tavātmajam
     kirañ śaraśatair hṛṣṭas tatra nādo mahān abhūt
apasavyaṃ kṛtaḥ saṃkhye bhrātṛvyenātyamarṣiṇā
     so 'marṣitas tam apy ājau praticakre 'pasavyataḥ
tataḥ praticikīrṣantam apasavyaṃ tu te sutam
     nyavārayata tejasvī nakulaś citramārgavit
sarvato vinivāryainaṃ śarajālena pīḍayan
     vimukhaṃ nakulaś cakre tat sainyāḥ samapūjayan
tiṣṭha tiṣṭheti nakulo babhāṣe tanayaṃ tava
     saṃsmṛtya sarvaduḥkhāni tava durmantritena ca
