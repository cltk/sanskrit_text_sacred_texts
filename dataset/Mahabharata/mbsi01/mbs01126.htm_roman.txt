[vai]
      datte 'vakāśe puruṣair vismayotphullalocanaiḥ
      viveśa raṅgaṃ vistīrṇaṃ karṇaḥ parapuraṃjayaḥ
sahajaṃ kavacaṃ bibhrat kuṇḍaloddyotitānanaḥ
      sadhanur baddhanistriṃśaḥ pādacārīva parvataḥ
kanyā garbhaḥ pṛthu yaśāḥ pṛthāyāḥ pṛthulocanaḥ
      tīkṣṇāṃśor bhāskarasyāṃśaḥ karṇo 'rigaṇasūdanaḥ
siṃharṣabha gajendrāṇāṃ tulyavīryaparākramaḥ
      dīptikānti dyutiguṇaiḥ sūryendu jvalanopamaḥ
prāṃśuḥ kanakatālābhaḥ siṃhasaṃhanano yuvā
      asaṃkhyeyaguṇaḥ śrīmān bhāskarasyātmasaṃbhavaḥ
sa nirīkṣya mahābāhuḥ sarvato raṅga maṇḍalam
      praṇāmaṃ droṇa kṛpayor nātyādṛtam ivākarot
sa sāmāja janaḥ sarvo niścalaḥ sthiralocanaḥ
      ko 'yam ity āgatakṣobhaḥ kautūhalaparo 'bhavat
so 'bravīn meghadhīreṇa svareṇa vadatāṃ varaḥ
      bhrātā bhrātaram ajñātaṃ sāvitraḥ pākaśāsanim
pārtha yat te kṛtaṃ karmaviśeṣavad ahaṃ tataḥ
      kariṣye paśyatāṃ nṝṇāṃ mātmanā vismayaṃ gamaḥ
asamāpte tatas tasya vacane vadatāṃ vara
     yantrotkṣipta iva kṣipram uttasthau sarvato janaḥ
prītiś ca puruṣavyāghra duryodhanam athāspṛśat
     hrīś ca krodhaś ca bībhatsuṃ kṣaṇenānvaviśac ca ha
tato droṇābhyanujñātaḥ karṇaḥ priyaraṇaḥ sadā
     yatkṛtaṃ tatra pārthena tac cakāra mahābalaḥ
atha duryodhanas tatra bhrātṛbhiḥ saha bhārata
     karṇaṃ pariṣvajya mudā tato vacanam abravīt
svāgataṃ te mahābāho diṣṭyā prāpto 'si mānada
     ahaṃ ca kururājyaṃ ca yatheṣṭam upabhujyatām
[karṇa]
     kṛtaṃ sarveṇa me 'nyena sakhitvaṃ ca tvayā vṛṇe
     dvandvayuddhāṃ ca pārthena kartum icchāmi bhārata
[dur]
     bhuṅkṣva bhogān mayā sārdhaṃ bandhūnāṃ priyakṛd bhava
     durhṛdāṃ kuru sarveṣāṃ mūrdhni pādam ariṃdama
[vai]
     tataḥ kṣiptam ivātmānaṃ matvā pārtho 'bhyabhāṣata
     karṇaṃ bhrātṛsamūhasya madhye 'calam iva sthitam
anāhūtopasṛptānām anāhūtopajalpinām
     ye lokās tān hataḥ karṇa mayā tvaṃ pratipatsyase
[karṇa]
     raṅgo 'yaṃ sarvasāmānyaḥ kim atra tava phalguna
     vīryaśreṣṭhāś ca rājanyā balaṃ dharmo 'nuvartate
kiṃ kṣepair durbalāśvāsaiḥ śaraiḥ kathaya bhārata
     guroḥ samakṣaṃ yāvat te harāmy adya śiraḥ śaraiḥ
[vai]
     tato droṇābhyanujñātaḥ pārthaḥ parapuraṃjayaḥ
     bhrātṛbhis tvarayāśliṣṭo raṇāyopajagāma tam
tato duryodhanenāpi sabhrātrā samarodyataḥ
     pariṣvaktaḥ sthitaḥ karṇaḥ pragṛhya saśaraṃ dhanuḥ
tataḥ savidyutstanitaiḥ sendrāyudha puro javaiḥ
     āvṛtaṃ gaganaṃ meghair balākāpaṅktihāsibhiḥ
tataḥ snehād dhari hayaṃ dṛṣṭvā raṅgāvalokinam
     bhāskāro 'py anayan nāśaṃ samīpopagatān ghanān
meghac chāyopagūḍhas tu tato 'dṛśyata pāṇḍavaḥ
     sūryātapaparikṣiptaḥ karṇo 'pi samadṛśyata
dhārtarāṣṭrā yataḥ karṇas tasmin deśe vyavasthitāḥ
     bhāradvājaḥ kṛpo bhīṣmo yataḥ pārthas tato 'bhavan
dvidhā raṅgaḥ samabhavat strīṇāṃ dvaidham ajāyata
     kuntibhojasutā mohaṃ vijñātārthā jagāma ha
tāṃ tathā mohasāmpannāṃ viduraḥ sarvadharmavit
     kuntīm āśvāsayām āsa prokṣyādbhiś candanokṣitaiḥ
tataḥ pratyāgataprāṇā tāv ubhāv api daṃśitau
     putrau dṛṣṭvā susaṃtaptā nānvapadyata kiṃ cana
tāv udyatamahācāpau kṛpaḥ śāradvato 'bravīt
     tāv udyatasamācāre kuśalaḥ sarvadharmavit
ayaṃ pṛthāyās tanayaḥ kanīyān pāṇḍunandanaḥ
     kauravo bhavatāṃ sārdhaṃ dvandvayuddhaṃ kariṣyati
tvam apy evaṃ mahābāho mātaraṃ pitaraṃ kulam
     kathayasva narendrāṇāṃ yeṣāṃ tvaṃ kulavardhanaḥ
     tato viditvā pārthas tvāṃ pratiyotsyati vā na vā
evam uktasya karṇasya vrīḍāvanatam ānanam
     babhau varṣāmbubhiḥ klinnaṃ padmam āgalitaṃ yathā
[dur]
     ācārya trividhā yonī rājñāṃ śāstraviniścaye
     tat kulīnaś ca śūraś ca senāṃ yaś ca prakarṣati
yady ayaṃ phalguno yuddhe nārājñā yoddhum icchati
     tasmād eṣo 'ṅgaviṣaye mayā rājye 'bhiṣicyate
[vai]
     tatas tasmin kṣaṇe karṇaḥ salāja kusumair ghaṭaiḥ
     kāñcanaiḥ kāñcane pīṭhe mantravidbhir mahārathaḥ
     abhiṣikto 'ṅgarājye sa śriyā yukto mahābalaḥ
sacchatravālavyajano jayaśabdāntareṇa ca
     uvāca kauravaṃ rājā rājānaṃ taṃ vṛṣas tadā
asya rājyapradānasya sadṛśaṃ kiṃ dadāni te
     prabrūhi rājaśārdūla kartā hy asmi tathā nṛpa
     atyantaṃ sakhyam icchāmīty āha taṃ sa suyodhanaḥ
evam uktas tataḥ karṇas tatheti pratyabhāṣata
     harṣāc cobhau samāśliṣya parāṃ mudam avāpatuḥ
