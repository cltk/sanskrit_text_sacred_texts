[mārk]
      prāptam apratimaṃ duḥkhaṃ rāmeṇa bharatarṣabha
      rakṣasā jānakī tasya hṛtā bhāryā balīyasā
āśramād rākṣasendreṇa rāvaṇena vihāyasā
      māyām āsthāya tarasā hatvā gṛdhraṃ jaṭāyuṣam
pratyājahāra tāṃ rāmaḥ sugrīva balam āśritaḥ
      baddhvā setuṃ samudrasya dagdhvā laṅkāṃ śitaiḥ śaraiḥ
[y]
      kasmin rāmaḥ kule jātaḥ kiṃvīryaḥ kiṃparākramaḥ
      rāvaṇaḥ kasya vā putraḥ kiṃ vairaṃ tasya tena ha
etan me bhagavan sarvaṃ samyag ākhyātum arhasi
      śrotum icchāmi caritaṃ rāmasyākliṣṭakarmaṇaḥ
[mārk]
      ajo nāmābhavad rājā mahān ikṣvākuvaṃśajaḥ
      tasya putro daśarathaḥ śaśvat svādhyāyavāñ śuciḥ
abhavaṃs tasya catvāraḥ putrā dharmārthakovidāḥ
      rāmalakṣmaṇaśatrughnā bharataś ca mahābalaḥ
rāmasya mātā kausalyā kaikeyī bharatasya tu
      sutau lakṣmaṇaśatrughnau sumitrāyāḥ paraṃtapau
videharājo janakaḥ sītā tasyātmajā bibho
      yāṃ cakāra svayaṃ tvaṣṭā rāmasya mahiṣīṃ priyām
etad rāmasya te janma sītāyāś ca prakīrtitam
     rāvaṇasyāpi te janma vyākhyāsyāmi janeśvara
pitāmaho rāvaṇasya sākṣād devaḥ prajāpatiḥ
     svayambhūḥ sarvalokānāṃ prabhuḥ sraṣṭā mahātapāḥ
pulastyo nāma tasyāsīn mānaso dayitaḥ sutaḥ
     tasya vaiśravaṇo nāma gavi putro 'bhavat prabhuḥ
pitaraṃ sa samutsṛjya pitāmaham upasthitaḥ
     tasya kopāt pitā rājan sasarjātmānam ātmanā
sa jajñe viśravā nāma tasyātmārdhena vai dvijaḥ
     pratīkārāya sakrodhas tato vaiśravaṇasya vai
pitāmahas tu prītātmā dadau vaiśravaṇasya ha
     amaratvaṃ dhaneśatvaṃ lokapālatvam eva ca
īśānena tathā sakhyaṃ putraṃ ca nalakūbaram
     rājadhānī niveśaṃ ca laṅkāṃ rakṣogaṇānvitām
