sa vānaramahārājaḥ śayānaḥ śaravikṣataḥ
 pratyukto hetumadvākyair nottaraṃ pratyapadyata
aśmabhiḥ paribhinnāṅgaḥ pādapair āhato bhṛśam
 rāmabāṇena cākrānto jīvitānte mumoha saḥ
taṃ bhāryābāṇamokṣeṇa rāmadattena saṃyuge
 hataṃ plavagaśārdūlaṃ tārā śuśrāva vālinam
sā saputrāpriyaṃ śrutvā vadhaṃ bhartuḥ sudāruṇam
 niṣpapāta bhṛśaṃ trastā vividhād girigahvarāt
ye tv aṅgadaparīvārā vānarā hi mahābalāḥ
 te sakārmukam ālokya rāmaṃ trastāḥ pradudruvuḥ
sā dadarśa tatas trastān harīn āpatato drutam
 yūthād iva paribhraṣṭān mṛgān nihatayūthapān
tān uvāca samāsādya duḥkhitān duḥkhitā satī
 rāma vitrāsitān sarvān anubaddhān iveṣubhiḥ
vānarā rājasiṃhasya yasya yūyaṃ puraḥsarāḥ
 taṃ vihāya suvitrastāḥ kasmād dravata durgatāḥ
rājyahetoḥ sa ced bhrātā bhrātā raudreṇa pātitaḥ
 rāmeṇa prasṛtair dūrān mārgaṇair dūra pātibhiḥ
kapipatnyā vacaḥ śrutvā kapayaḥ kāmarūpiṇaḥ
 prāptakālam aviśliṣṭam ūcur vacanam aṅganām
jīva putre nivartasya putraṃ rakṣasva cāndagam
 antako rāma rūpeṇa hatvā nayati vālinam
kṣiptān vṛkṣān samāvidhya vipulāś ca śilās tathā
 vālī vajrasamair bāṇair vajreṇeva nipātitaḥ
abhidrutam idaṃ sarvaṃ vidrutaṃ prasṛtaṃ balam
 asmin plavagaśārdūle hate śakrasamaprabhe
rakṣyatāṃ nagaraṃ śūrair aṅgadaś cābhiṣicyatām
 padasthaṃ vālinaḥ putraṃ bhajiṣyanti plavaṃgamāḥ
atha vā ruciraṃ sthānam iha te rucirānane
 āviśanti hi durgāṇi kṣipram adyaiva vānarāḥ
abhāryāḥ saha bhāryāś ca santy atra vanacāriṇaḥ
 lubdhebhyo viprayuktebhyaḥ svebhyo nas tumulaṃ bhayam
alpāntaragatānāṃ tu śrutvā vacanam aṅganā
 ātmanaḥ pratirūpaṃ sā babhāṣe cāruhāsinī
putreṇa mama kiṃ kāryaṃ kiṃ rājyena kim ātmanā
 kapisiṃhe mahābhāge tasmin bhartari naśyati
pādamūlaṃ gamiṣyāmi tasyaivāhaṃ mahātmanaḥ
 yo 'sau rāmaprayuktena śareṇa vinipātitaḥ
evam uktvā pradudrāva rudatī śokakarśitā
 śiraś coraś ca bāhubhyāṃ duḥkhena samabhighnatī
āvrajantī dadarśātha patiṃ nipatitaṃ bhuvi
 hantāraṃ dānavendrāṇāṃ samareṣv anivartinām
kṣeptāraṃ parvatendrāṇāṃ vajrāṇām iva vāsavam
 mahāvātasamāviṣṭaṃ mahāmeghaughaniḥsvanam
śakratulyaparākrāntaṃ vṛṣṭvevoparataṃ ghanam
 nardantaṃ nardatāṃ bhīmaṃ śūraṃ śūreṇa pātitam
śārdūlenāmiṣasyārthe mṛgarājaṃ yathā hatam
 arcitaṃ sarvalokasya sapatākaṃ savedikam
nāgahetoḥ suparṇena caityam unmathitaṃ yathā
 avaṣṭabhyāvatiṣṭhantaṃ dadarśa dhanur ūrjitam
rāmaṃ rāmānujaṃ caiva bhartuś caivānujaṃ śubhā
 tān atītya samāsādya bhartāraṃ nihataṃ raṇe
samīkṣya vyathitā bhūmau saṃbhrāntā nipapāta ha
 supteva punar utthāya āryaputreti krośatī
ruroda sā patiṃ dṛṣṭvā saṃditaṃ mṛtyudāmabhiḥ
 tām avekṣya tu sugrīvaḥ krośantīṃ kurarīm iva
viṣādam agamat kaṣṭaṃ dṛṣṭvā cāṅgadam āgatam
