vaiśaṃpāyana uvāca
      vanavāsāya cakrus te matiṃ pārthāḥ parājitāḥ
      ajināny uttarīyāṇi jagṛhuś ca yathākramam
ajinaiḥ saṃvṛtān dṛṣṭvā hṛtarājyān ariṃdamān
      prasthitān vanavāsāya tato duḥśāsano 'bravīt
pravṛttaṃ dhārtarāṣṭrasya cakraṃ rājño mahātmanaḥ
      parābhūtāḥ pāṇḍuputrā vipattiṃ paramāṃ gatāḥ
adya devāḥ saṃprayātāḥ samair vartmabhir asthalaiḥ
      guṇajyeṣṭhās tathā jyeṣṭhā bhūyāṃso yad vayaṃ paraiḥ
narakaṃ pātitāḥ pārthā dīrghakālam anantakam
      sukhāc ca hīnā rājyāc ca vinaṣṭāḥ śāśvatīḥ samāḥ
balena mattā ye te sma dhārtarāṣṭrān prahāsiṣuḥ
      te nirjitā hṛtadhanā vanam eṣyanti pāṇḍavāḥ
citrān saṃnāhān avamuñcantu caiṣāṃ; vāsāṃsi divyāni ca bhānumanti
      nivāsyantāṃ rurucarmāṇi sarve; yathā glahaṃ saubalasyābhyupetāḥ
na santi lokeṣu pumāṃsa īdṛśā; ity eva ye bhāvitabuddhayaḥ sadā
      jñāsyanti te tmānam ime 'dya pāṇḍavā; viparyaye ṣaṇḍhatilā ivāphalāḥ
ayaṃ hi vāsodaya īdṛśānāṃ; manasvināṃ kaurava mā bhaved vaḥ
      adīkṣitānām ajināni yadvad; balīyasāṃ paśyata pāṇḍavānām
mahāprājñaḥ somako yajñasenaḥ; kanyāṃ pāñcālīṃ pāṇḍavebhyaḥ pradāya
     akārṣīd vai duṣkṛtaṃ neha santi; klībāḥ pārthāḥ patayo yājñasenyāḥ
sūkṣmān prāvārān ajināni coditān; dṛṣṭvāraṇye nirdhanān apratiṣṭhān
     kāṃ tvaṃ prītiṃ lapsyase yājñaseni; patiṃ vṛṇīṣva yam ihānyam icchasi
ete hi sarve kuravaḥ sametāḥ; kṣāntā dāntāḥ sudraviṇopapannāḥ
     eṣāṃ vṛṇīṣvaikatamaṃ patitve; na tvāṃ tapet kālaviparyayo 'yam
yathāphalāḥ ṣaṇḍhatilā yathā carmamayā mṛgāḥ
     tathaiva pāṇḍavāḥ sarve yathā kākayavā api
kiṃ pāṇḍavāṃs tvaṃ patitān upāsse; moghaḥ śramaḥ ṣaṇḍhatilān upāsya
     evaṃ nṛśaṃsaḥ paruṣāṇi pārthān; aśrāvayad dhṛtarāṣṭrasya putraḥ
tad vai śrutvā bhīmaseno 'tyamarṣī; nirbhartsyoccais taṃ nigṛhyaiva roṣāt
     uvācedaṃ sahasaivopagamya; siṃho yathā haimavataḥ śṛgālam
bhīmasena uvāca
     krūra pāpajanair juṣṭam akṛtārthaṃ prabhāṣase
     gāndhāravidyayā hi tvaṃ rājamadhye vikatthase
yathā tudasi marmāṇi vākśarair iha no bhṛśam
     tathā smārayitā te 'haṃ kṛntan marmāṇi saṃyuge
ye ca tvām anuvartante kāmalobhavaśānugāḥ
     goptāraḥ sānubandhāṃs tān neṣyāmi yamasādanam
vaiśaṃpāyana uvāca
     evaṃ bruvāṇam ajinair vivāsitaṃ; duḥkhābhibhūtaṃ parinṛtyati sma
     madhye kurūṇāṃ dharmanibaddhamārgaṃ; gaur gaur iti smāhvayan muktalajjaḥ
bhīmasena uvāca
     nṛśaṃsaṃ paruṣaṃ krūraṃ śakyaṃ duḥśāsana tvayā
     nikṛtyā hi dhanaṃ labdhvā ko vikatthitum arhati
mā ha sma sukṛtāṁl lokān gacchet pārtho vṛkodaraḥ
     yadi vakṣasi bhittvā te na pibec choṇitaṃ raṇe
dhārtarāṣṭrān raṇe hatvā miṣatāṃ sarvadhanvinām
     śamaṃ gantāsmi nacirāt satyam etad bravīmi vaḥ
vaiśaṃpāyana uvāca
     tasya rājā siṃhagateḥ sakhelaṃ; duryodhano bhīmasenasya harṣāt
     gatiṃ svagatyānucakāra mando; nirgacchatāṃ pāṇḍavānāṃ sabhāyāḥ
naitāvatā kṛtam ity abravīt taṃ; vṛkodaraḥ saṃnivṛttārdhakāyaḥ
     śīghraṃ hi tvā nihataṃ sānubandhaṃ; saṃsmāryāhaṃ prativakṣyāmi mūḍha
etat samīkṣyātmani cāvamānaṃ; niyamya manyuṃ balavān sa mānī
     rājānugaḥ saṃsadi kauravāṇāṃ; viniṣkraman vākyam uvāca bhīmaḥ
ahaṃ duryodhanaṃ hantā karṇaṃ hantā dhanaṃjayaḥ
     śakuniṃ cākṣakitavaṃ sahadevo haniṣyati
idaṃ ca bhūyo vakṣyāmi sabhāmadhye bṛhad vacaḥ
     satyaṃ devāḥ kariṣyanti yan no yuddhaṃ bhaviṣyati
suyodhanam imaṃ pāpaṃ hantāsmi gadayā yudhi
     śiraḥ pādena cāsyāham adhiṣṭhāsyāmi bhūtale
vākyaśūrasya caivāsya paruṣasya durātmanaḥ
     duḥśāsanasya rudhiraṃ pātāsmi mṛgarāḍ iva
arjuna uvāca
     naiva vācā vyavasitaṃ bhīma vijñāyate satām
     itaś caturdaśe varṣe draṣṭāro yad bhaviṣyati
duryodhanasya karṇasya śakuneś ca durātmanaḥ
     duḥśāsanacaturthānāṃ bhūmiḥ pāsyati śoṇitam
asūyitāraṃ vaktāraṃ prasraṣṭāraṃ durātmanām
     bhīmasena niyogāt te hantāhaṃ karṇam āhave
arjunaḥ pratijānīte bhīmasya priyakāmyayā
     karṇaṃ karṇānugāṃś caiva raṇe hantāsmi patribhiḥ
ye cānye pratiyotsyanti buddhimohena māṃ nṛpāḥ
     tāṃś ca sarvāñ śatair bāṇair netāsmi yamasādanam
caled dhi himavān sthānān niṣprabhaḥ syād divākaraḥ
     śaityaṃ somāt praṇaśyeta matsatyaṃ vicaled yadi
na pradāsyati ced rājyam ito varṣe caturdaśe
     duryodhano hi satkṛtya satyam etad bhaviṣyati
vaiśaṃpāyana uvāca
     ity uktavati pārthe tu śrīmān mādravatīsutaḥ
     pragṛhya vipulaṃ bāhuṃ sahadevaḥ pratāpavān
saubalasya vadhaṃ prepsur idaṃ vacanam abravīt
     krodhasaṃraktanayano niḥśvasann iva pannagaḥ
akṣān yān manyase mūḍha gāndhārāṇāṃ yaśohara
     naite 'kṣā niśitā bāṇās tvayaite samare vṛtāḥ
yathā caivoktavān bhīmas tvām uddiśya sabāndhavam
     kartāhaṃ karmaṇas tasya kuru kāryāṇi sarvaśaḥ
hantāsmi tarasā yuddhe tvāṃ vikramya sabāndhavam
     yadi sthāsyasi saṃgrāme kṣatradharmeṇa saubala
sahadevavacaḥ śrutvā nakulo 'pi viśāṃ pate
     darśanīyatamo nṝṇām idaṃ vacanam abravīt
suteyaṃ yajñasenasya dyūte 'smin dhṛtarāṣṭrajaiḥ
     yair vācaḥ śrāvitā rūkṣāḥ sthitair duryodhanapriye
tān dhārtarāṣṭrān durvṛttān mumūrṣūn kālacoditān
     darśayiṣyāmi bhūyiṣṭham ahaṃ vaivasvatakṣayam
nideśād dharmarājasya draupadyāḥ padavīṃ caran
     nirdhārtarāṣṭrāṃ pṛthivīṃ kartāsmi nacirād iva
evaṃ te puruṣavyāghrāḥ sarve vyāyatabāhavaḥ
     pratijñā bahulāḥ kṛtvā dhṛtarāṣṭram upāgaman
