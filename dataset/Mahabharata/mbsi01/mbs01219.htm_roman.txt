[vai]
      tathā śailanipātena bhīṣitāḥ khāṇḍavālayāḥ
      dānavā rākṣasā nāgās tarakṣvṛkṣavanaukasaḥ
      dvipāḥ prabhinnāḥ śārdūlāḥ siṃhāḥ kesariṇas tathā
mṛgāś ca mahiṣāś caiva śataśaḥ pakṣiṇas tathā
      samudvignā visasṛpus tathānyā bhūtajātayaḥ
taṃ dāvaṃ samudīkṣantaḥ kṛṣṇau cābhyudyatāyudhau
      utpātanād aśabdena saṃtrāsita ivābhavan
svatejo bhāsvaraṃ cakram utsasarja janārdanaḥ
      tena tā jātayaḥ kṣudrāḥ sadānava niśācarāḥ
      nikṛttāḥ śataśaḥ sarvā nipetur analaṃ kṣaṇāt
adṛśyan rākṣasās tatra kṛṣṇa cakravidāritāḥ
      vasā rudhirasaṃpṛktāḥ saṃdhyāyām iva toyadāḥ
piśācān pakṣiṇo nāgān paśūṃś cāpi sahasraśaḥ
      nighnaṃś carati vārṣṇeyaḥ kālavat tatra bhārata
kṣiptaṃ kṣiptaṃ hi tac cakraṃ kṛṣṇasyāmitra ghātinaḥ
      hatvānekāni sattvāni pāṇim eti punaḥ punaḥ
tathā tu nighnatas tasya sarvasattvāni bhārata
      babhūva rūpam atyugraṃ sarvabhūtātmanas tadā
sametānāṃ ca devānāṃ dānavānāṃ ca sarvaśaḥ
      vijetā nābhavat kaś cit kṛṣṇa pāṇḍavayor mṛdhe
tayor balāt paritrātuṃ taṃ dāvaṃ tu yadā surāḥ
     nāśaknuvañ śamayituṃ tadābhūvan parāṅmukhāḥ
śatakratuś ca saṃprekṣya vimukhān devatā gaṇān
     babhūvāvasthitaḥ prītaḥ praśaṃsan kṛṣṇa pāṇḍavau
nivṛtteṣu tu deveṣu vāg uvācāśarīriṇī
     śatakratum abhiprekṣya mahāgambhīra niḥsvanā
na te sakhā saṃnihitas takṣakaḥ pannagottamaḥ
     dāhakāle khāṇḍavasya kurukṣetraṃ gato hy asau
na ca śakyo tvayā jetuṃ yuddhe 'smin samavasthitau
     vāsudevārjunau śakra nibodhedaṃ vaco mama
naranārāyaṇau devau tāv etau viśrutau divi
     bhavān apy abhijānāti yad vīryau yat parākramau
naitau śakyau durādharṣau vijetum ajitau yudhi
     api sarveṣu lokeṣu purāṇāv ṛṣisattamau
pūjanīyatamāv etāv api sarvaiḥ surāsuraiḥ
     sayakṣarakṣogandharvanarakiṃnara pannagaiḥ
tasmād itaḥ suraiḥ sārdhaṃ gantum arhasi vāsava
     diṣṭaṃ cāpy anupaśyaitat khāṇḍavasya vināśanam
iti vācam abhiśrutya tathyam ity amareśvaraḥ
     kopāmarṣau samutsṛjya saṃpratasthe divaṃ tadā
taṃ prasthitaṃ mahātmānaṃ samavekṣya divaukasaḥ
     tvaritāḥ sahitā rājann anujagmuḥ śatakratum
devarājaṃ tadā yāntaṃ saha devair udīkṣya tu
     vāsudevārjunau vīrau siṃhanādaṃ vinedatuḥ
devarāje gate rājan prahṛṣṭau kṛṣṇa pāṇḍavau
     nirviśaṅkaṃ punar dāvaṃ dāhayām āsatus tadā
sa māruta ivābhrāṇi nāśayitvārjunaḥ surān
     vyadhamac charasaṃpātaiḥ prāṇinaḥ khāṇḍavālayān
na ca sma kiṃ cic chaknoti bhūtaṃ niścaritaṃ tataḥ
     saṃchidyamānam iṣubhir asyatā savyasācinā
nāśakaṃs tatra bhūtāni mahānty api raṇe 'rjunam
     nirīkṣitum amogheṣuṃ kariṣyanti kuto raṇam
śatenaikaṃ ca vivyādha śataṃ caikena pattriṇā
     vyasavas te 'patann agnau sākṣāt kālahatā iva
na cālabhanta te śarma rodhaḥsu viṣameṣu ca
     pitṛdeva nivāseṣu saṃtāpaś cāpy ajāyata
bhūtasaṃgha sahasrāś ca dīnāś cakrur mahāsvanam
     ruruvur vāraṇāś caiva tathaiva mṛgapakṣiṇaḥ
     tena śabdena vitresur gaṅgodadhi carā jhaṣāḥ
na hy arjunaṃ mahābāhuṃ nāpi kṛṣṇaṃ mahābalam
     nirīkṣituṃ vai śaknoti kaś cid yoddhuṃ kutaḥ punaḥ
ekāyanagatā ye 'pi niṣpatanty atra ke cana
     rākṣasān dānavān nāgāñ jaghne cakreṇa tān hariḥ
te vibhinnaśiro dehāś cakravegād gatāsavaḥ
     petur āsye mahākāyā dīptasya vasuretasaḥ
sa māṃsarudhiraughaiś ca medaughaiś ca samīritaḥ
     upary ākāśago vahnir vidhūmaḥ samadṛśyata
dīptākṣo dīptajihvaś ca dīptavyātta mahānanaḥ
     dīptordhva keśaḥ piṅgākṣaḥ piban prāṇabhṛtāṃ vasām
tāṃ sa kṛṣṇārjuna kṛtāṃ sudhāṃ prāpya hutāśanaḥ
     babhūva muditas tṛptaḥ parāṃ nirvṛtim āgataḥ
athāsuraṃ mayaṃ nāma takṣakasya niveśanāt
     vipradravantaṃ sahasā dadarśa madhusūdanaḥ
tam agniḥ prārthayām āsa didhakṣur vātasārathiḥ
     dehavān vai jaṭī bhūtvā nadaṃś ca jalado yathā
     jighāṃsur vāsudevaś ca cakram udyamya viṣṭhitaḥ
sacakram udyataṃ dṛṣṭvā didhakṣuṃ ca hutāśanam
     abhidhāvārjunety evaṃ mayaś cukrośa bhārata
tasya bhītasvanaṃ śrutvā mā bhair iti dhanaṃjayaḥ
     pratyuvāca mayaṃ pārtho jīvayann iva bhārata
taṃ pārthenābhaye datte namucer bhrātaraṃ mayam
     na hantum aicchad dāśārhaḥ pāvako na dadāha ca
tasmin vane dahyamāne ṣaḍ agnir na dadāha ca
     aśvasenaṃ mayaṃ cāpi caturaḥ śārṅgakān iti
