tato nikumbho rabhasaḥ sūryaśatrur mahābalaḥ
 suptaghno yajñakopaś ca mahāpārśvo mahoaraḥ
agniketuś ca durdharṣo raśmiketuś ca rākṣasaḥ
 indrajic ca mahātejā balavān rāvaṇātmajaḥ
prahasto 'tha virūpākṣo vajradaṃṣṭro mahābalaḥ
 dhūmrākṣaś cātikāyaś ca durmukhaś caiva rākṣasaḥ
parighān paṭṭasān prāsāñ śaktiśūlaparaśvadhān
 cāpāni ca sabāṇāni khaḍgāṃś ca vipulāñ śitān
pragṛhya paramakruddhāḥ samutpatya ca rākṣasāḥ
 abruvan rāvaṇaṃ sarve pradīptā iva tejasā
adya rāmaṃ vadhiṣyāmaḥ sugrīvaṃ ca salakṣmaṇam
 kṛpaṇaṃ ca hanūmantaṃ laṅkā yena pradharṣitā
tān gṛhītāyudhān sarvān vārayitvā vibhīṣaṇaḥ
 abravīt prāñjalir vākyaṃ punaḥ pratyupaveśya tān
apy upāyais tribhis tāta yo 'rthaḥ prāptuṃ na śakyate
 tasya vikramakālāṃs tān yuktān āhur manīṣiṇaḥ
pramatteṣv abhiyukteṣu daivena prahateṣu ca
 vikramās tāta sidhyanti parīkṣya vidhinā kṛtāḥ
apramattaṃ kathaṃ taṃ tu vijigīṣuṃ bale sthitam
 jitaroṣaṃ durādharṣaṃ pradharṣayitum icchatha
samudraṃ laṅghayitvā tu ghoraṃ nadanadīpatim
 kṛtaṃ hanumatā karma duṣkaraṃ tarkayeta kaḥ
balāny aparimeyāni vīryāṇi ca niśācarāḥ
 pareṣāṃ sahasāvajñā na kartavyā kathaṃ cana
kiṃ ca rākṣasarājasya rāmeṇāpakṛtaṃ purā
 ājahāra janasthānād yasya bhāryāṃ yaśasvinaḥ
kharo yady ativṛttas tu rāmeṇa nihato raṇe
 avaśyaṃ prāṇināṃ prāṇā rakṣitavyā yathā balam
etannimittaṃ vaidehī bhayaṃ naḥ sumahad bhavet
 āhṛtā sā parityājyā kalahārthe kṛte na kim
na naḥ kṣamaṃ vīryavatā tena dharmānuvartinā
 vairaṃ nirarthakaṃ kartuṃ dīyatām asya maithilī
yāvan na sagajāṃ sāśvāṃ bahuratnasamākulām
 purīṃ dārayate bāṇair dīyatām asya maithilī
yāvat sughorā mahatī durdharṣā harivāhinī
 nāvaskandati no laṅkāṃ tāvat sītā pradīyatām
vinaśyed dhi purī laṅkā śūrāḥ sarve ca rākṣasāḥ
 rāmasya dayitā patnī na svayaṃ yadi dīyate
prasādaye tvāṃ bandhutvāt kuruṣva vacanaṃ mama
 hitaṃ pathyaṃ tv ahaṃ brūmi dīyatām asya maithilī
purā śaratsūryamarīcisaṃnibhān; navāgrapuṅkhān sudṛḍhān nṛpātmajaḥ
 sṛjaty amoghān viśikhān vadhāya te; pradīyatāṃ dāśarathāya maithilī
tyajasva kopaṃ sukhadharmanāśanaṃ; bhajasva dharmaṃ ratikīrtivardhanam
 prasīda jīvema saputrabāndhavāḥ; pradīyatāṃ dāśarathāya maithilī
