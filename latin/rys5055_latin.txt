sacandrakumudaṃ ramyaṃ sārkakāraṇḍavaṃ śubham
 tiṣyaśravaṇakadambam abhraśaivalaśādvalam
punarvasu mahāmīnaṃ lohitāṅgamahāgraham
 airāvatamahādvīpaṃ svātīhaṃsaviloḍitam
vātasaṃghātajātormiṃ candrāṃśuśiśirāmbumat
 bhujaṃgayakṣagandharvaprabuddhakamalotpalam
grasamāna ivākāśaṃ tārādhipam ivālikhan
 harann iva sanakṣatraṃ gaganaṃ sārkamaṇḍalam
mārutasyālayaṃ śrīmān kapir vyomacaro mahān
 hanūmān meghajālāni vikarṣann iva gacchati
pāṇḍurāruṇavarṇāni nīlamāñjiṣṭhakāni ca
 haritāruṇavarṇāni mahābhrāṇi cakāśire
praviśann abhrajālāni niṣkramaṃś ca punaḥ punaḥ
 pracchannaś ca prakāśaś ca candramā iva lakṣyate
nadan nādena mahatā meghasvanamahāsvanaḥ
 ājagāma mahātejāḥ punar madhyena sāgaram
parvatendraṃ sunābhaṃ ca samupaspṛśya vīryavān
 jyāmukta iva nārāco mahāvego 'bhyupāgataḥ
sa kiṃ cid anusaṃprāptaḥ samālokya mahāgirim
 mahendrameghasaṃkāśaṃ nanāda haripuṃgavaḥ
niśamya nadato nādaṃ vānarās te samantataḥ
 babhūvur utsukāḥ sarve suhṛddarśanakāṅkṣiṇaḥ
jāmbavān sa hariśreṣṭhaḥ prītisaṃhṛṣṭamānasaḥ
 upāmantrya harīn sarvān idaṃ vacanam abravīt
sarvathā kṛtakāryo 'sau hanūmān nātra saṃśayaḥ
 na hy asyākṛtakāryasya nāda evaṃvidho bhavet
tasyā bāhūruvegaṃ ca ninādaṃ ca mahātmanaḥ
 niśamya harayo hṛṣṭāḥ samutpetus tatas tataḥ
te nagāgrān nagāgrāṇi śikharāc chikharāṇi ca
 prahṛṣṭāḥ samapadyanta hanūmantaṃ didṛkṣavaḥ
te prītāḥ pādapāgreṣu gṛhya śākhāḥ supuṣpitāḥ
 vāsāṃsīva prakāśāni samāvidhyanta vānarāḥ
tam abhraghanasaṃkāśam āpatantaṃ mahākapim
 dṛṣṭvā te vānarāḥ sarve tasthuḥ prāñjalayas tadā
tatas tu vegavāṃs tasya girer girinibhaḥ kapiḥ
 nipapāta mahendrasya śikhare pādapākule
tatas te prītamanasaḥ sarve vānarapuṃgavāḥ
 hanūmantaṃ mahātmānaṃ parivāryopatasthire
parivārya ca te sarve parāṃ prītim upāgatāḥ
 prahṛṣṭavadanāḥ sarve tam arogam upāgatam
upāyanāni cādāya mūlāni ca phalāni ca
 pratyarcayan hariśreṣṭhaṃ harayo mārutātmajam
vinedur muditāḥ ke cic cakruḥ kila kilāṃ tathā
 hṛṣṭāḥ pādapaśākhāś ca āninyur vānararṣabhāḥ
hanūmāṃs tu gurūn vṛddhāñ jāmbavat pramukhāṃs tadā
 kumāram aṅgadaṃ caiva so 'vandata mahākapiḥ
sa tābhyāṃ pūjitaḥ pūjyaḥ kapibhiś ca prasāditaḥ
 dṛṣṭā devīti vikrāntaḥ saṃkṣepeṇa nyavedayat
niṣasāda ca hastena gṛhītvā vālinaḥ sutam
 ramaṇīye vanoddeśe mahendrasya gires tadā
hanūmān abravīd dhṛṣṭas tadā tān vānararṣabhān
 aśokavanikāsaṃsthā dṛṣṭā sā janakātmajā
rakṣyamāṇā sughorābhī rākṣasībhir aninditā
 ekaveṇīdharā bālā rāmadarśanalālasā
 upavāsapariśrāntā malinā jaṭilā kṛśā
tato dṛṣṭeti vacanaṃ mahārtham amṛtopamam
 niśamya māruteḥ sarve muditā vānarā bhavan
kṣveḍanty anye nadanty anye garjanty anye mahābalāḥ
 cakruḥ kila kilām anye pratigarjanti cāpare
ke cid ucchritalāṅgūlāḥ prahṛṣṭāḥ kapikuñjarāḥ
 añcitāyatadīrghāṇi lāṅgūlāni pravivyadhuḥ
apare tu hanūmantaṃ vānarā vāraṇopamam
 āplutya giriśṛṅgebhyaḥ saṃspṛśanti sma harṣitāḥ
uktavākyaṃ hanūmantam aṅgadas tu tadābravīt
 sarveṣāṃ harivīrāṇāṃ madhye vācam anuttamām
sattve vīrye na te kaś cit samo vānaravidyate
 yad avaplutya vistīrṇaṃ sāgaraṃ punar āgataḥ
diṣṭyā dṛṣṭā tvayā devī rāmapatnī yaśasvinī
 diṣṭyā tyakṣyati kākutsthaḥ śokaṃ sītā viyogajam
tato 'ṅgadaṃ hanūmantaṃ jāmbavantaṃ ca vānarāḥ
 parivārya pramuditā bhejire vipulāḥ śilāḥ
śrotukāmāḥ samudrasya laṅghanaṃ vānarottamāḥ
 darśanaṃ cāpi laṅkāyāḥ sītāyā rāvaṇasya ca
 tasthuḥ prāñjalayaḥ sarve hanūmad vadanonmukhāḥ
tasthau tatrāṅgadaḥ śrīmān vānarair bahubhir vṛtaḥ
 upāsyamāno vibudhair divi devapatir yathā
hanūmatā kīrtimatā yaśasvinā; tathāṅgadenāṅgadabaddhabāhunā
 mudā tadādhyāsitam unnataṃ mahan; mahīdharāgraṃ jvalitaṃ śriyābhavat
