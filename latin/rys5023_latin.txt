tathā tāsāṃ vadantīnāṃ paruṣaṃ dāruṇaṃ bahu
 rākṣasīnām asaumyānāṃ ruroda janakātmajā
evam uktā tu vaidehī rākṣasībhir manasvinī
 uvāca paramatrastā bāṣpagadgadayā girā
na mānuṣī rākṣasasya bhāryā bhavitum arhati
 kāmaṃ khādata māṃ sarvā na kariṣyāmi vo vacaḥ
sā rākṣasī madhyagatā sītā surasutopamā
 na śarma lebhe duḥkhārtā rāvaṇena ca tarjitā
vepate smādhikaṃ sītā viśantīvāṅgam ātmanaḥ
 vane yūthaparibhraṣṭā mṛgī kokair ivārditā
sā tv aśokasya vipulāṃ śākhām ālambya puṣpitām
 cintayām āsa śokena bhartāraṃ bhagnamānasā
sā snāpayantī vipulau stanau netrajalasravaiḥ
 cintayantī na śokasya tadāntam adhigacchati
sā vepamānā patitā pravāte kadalī yathā
 rākṣasīnāṃ bhayatrastā vivarṇavadanābhavat
tasyā sā dīrghavipulā vepantyāḥ sītayā tadā
 dadṛśe kampinī veṇī vyālīva parisarpatī
sā niḥśvasantī duḥkhārtā śokopahatacetanā
 ārtā vyasṛjad aśrūṇi maithilī vilalāpa ha
hā rāmeti ca duḥkhārtā punar hā lakṣmaṇeti ca
 hā śvaśru mama kausalye hā sumitreti bhāvini
lokapravādaḥ satyo 'yaṃ paṇḍitaiḥ samudāhṛtaḥ
 akāle durlabho mṛtyuḥ striyā vā puruṣasya vā
yatrāham ābhiḥ krūrābhī rākṣasībhir ihārditā
 jīvāmi hīnā rāmeṇa muhūrtam api duḥkhitā
eṣālpapuṇyā kṛpaṇā vinaśiṣyāmy anāthavat
 samudramadhye nau pūrṇā vāyuvegair ivāhatā
bhartāraṃ tam apaśyantī rākṣasīvaśam āgatā
 sīdāmi khalu śokena kūlaṃ toyahataṃ yathā
taṃ padmadalapatrākṣaṃ siṃhavikrāntagāminam
 dhanyāḥ paśyanti me nāthaṃ kṛtajñaṃ priyavādinam
sarvathā tena hīnāyā rāmeṇa viditātmanā
 tīṣkṇaṃ viṣam ivāsvādya durlabhaṃ mama jīvitam
kīdṛśaṃ tu mayā pāpaṃ purā dehāntare kṛtam
 yenedaṃ prāpyate duḥkhaṃ mayā ghoraṃ sudāruṇam
jīvitaṃ tyaktum icchāmi śokena mahatā vṛtā
 rākṣasībhiś ca rakṣantyā rāmo nāsādyate mayā
dhig astu khalu mānuṣyaṃ dhig astu paravaśyatām
 na śakyaṃ yat parityaktum ātmacchandena jīvitam
