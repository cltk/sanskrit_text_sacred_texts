[vai]
      tāṃs tu dṛṣṭvā sumanasaḥ parisaṃvatsaroṣitān
      viśvastān iva saṃlakṣya harṣaṃ cakre purocanaḥ
purocane tathā hṛṣṭe kaunteyo 'tha yudhiṣṭhiraḥ
      bhīmasenārjunau caiva yamau covāca dharmavit
asmān ayaṃ suviśvastān vetti pāpaḥ purocanaḥ
      vañcito 'yaṃ nṛśaṃsātmā kālaṃ manye palāyane
āyudhāgāram ādīpya dagdhvā caiva purocanam
      ṣaṭ prāṇino nidhāyeha dravāmo 'nabhilakṣitāḥ
atha dānāpadeśena kuntī brāhmaṇa bhojanam
      cakre niśi mahad rājann ājagmus tatra yoṣitaḥ
tā vihṛtya yathākāmaṃ bhuktvā pītvā ca bhārata
      jagmur niśi gṛhān eva samanujñāpya mādhavīm
niṣādī pañca putrā tu tasmin bhojye yadṛcchayā
      annārthinī samabhyāgāt saputrā kālacoditā
sā pītvā madirāṃ mattā saputrā madavihvalā
      saha sarvaiḥ sutai rājaṃs tasminn eva niveśane
      suṣvāpa vigatajñānā mṛtakalpā narādhipa
atha pravāte tumule niśi supte jane vibho
      tad upādīpayad bhīmaḥ śete yatra purocanaḥ
tataḥ pratāpaḥ sumahāñ śabdaś caiva vibhāvasoḥ
     prādurāsīt tadā tena bubudhe sajanavrajaḥ
[paurāh]
     duryodhana prayuktena pāpenākṛtabuddhinā
     gṛham ātmavināśāya kāritaṃ dāhitaṃ ca yat
aho dhig dhṛtarāṣṭrasya buddhir nātisamañjasī
     yaḥ śucīn pāṇḍavān bālān dāhayām āsa mantriṇā
diṣṭyā tv idānīṃ pāpātmā dagdho 'yam atidurmatiḥ
     anāgasaḥ suviśvastān yo dadāha narottamān
[vai]
     evaṃ te vilapanti sma vāraṇāvatakā janāḥ
     parivārya gṛhaṃ tac ca tasthū rātrau samantataḥ
pāṇḍavāś cāpi te rājan mātrā saha suduḥkhitāḥ
     bilena tena nirgatya jagmur gūḍham alakṣitāḥ
tena nidroparodhena sādhvasena ca pāṇḍavāḥ
     na śekuḥ sahasā gantuṃ saha mātrā paraṃtapāḥ
bhīmasenas tu rājendra bhīmavegaparākramaḥ
     jagāma bhrātṝn ādāya sarvān mātaram eva ca
skandham āropya jananīṃ yamāv aṅkena vīryavān
     pārthau gṛhītvā pāṇibhyāṃ bhrātarau sumahābalau
tarasā pādapān bhañjan mahīṃ padbhyāṃ vidārayan
     sa jagāmāśu tejasvī vātaraṃhā vṛkodaraḥ
