[v]
      tathā kathayator eva tayor buddhimatos tadā
      śivā nakṣatrasaṃpannā sā vyatīyāya śarvarī
dharmārthakāmayuktāś ca vicitrārthapadākṣarāḥ
      śṛṇvato vividhā vāco vidurasya mahātmanaḥ
kathābhir anurūpābhiḥ kṛṣṇasyāmita tejasaḥ
      akāmasyeva kṛṣṇasya sā vyatīyāya śarvarī
tatas tu svarasaṃpannā bahavaḥ sūtamāgadhāḥ
      śaṅkhadundubhinirghoṣaiḥ keśavaṃ pratyabodhayan
tata utthāya dāśārha ṛṣabhaḥ sarvasātvatām
      sarvam āvaśyakaṃ cakre prātaḥ kāryaṃ janārdanaḥ
kṛtoda kāryajapyaḥ sa hutāgniḥ samalaṃkṛtaḥ
      tata ādityam udyantam upātiṣṭhata mādhavaḥ
atha duryodhanaḥ kṛṣṇaṃ śakuniś cāpi saubalaḥ
      saṃdhyāṃ tiṣṭhantam abhyetya dāśārham aparājitam
ācakṣetāṃ tu kṛṣṇasya dhṛtarāṣṭraṃ sabhā gatam
      kurūṃś ca bhīṣma pramukhān rājñaḥ sarvāṃś ca pārthivān
tvām arthayante govinda divi śakram ivāmarāḥ
      tāv abhyanandad govindaḥ sāmnā paramavalgunā
tato vimala āditye brāhmaṇebhyo janārdanaḥ
     dadau hiraṇyaṃ vāsāṃsi gāś cāśvāṃś ca paraṃtapaḥ
visṛṣṭavantaṃ ratnāni dāśārham aparājitam
     tiṣṭhantam upasaṃgamya vavande sārathis tadā
tam upasthitam ājñāya rathaṃ divyaṃ mahāmanāḥ
     mahābhraghananirghoṣaṃ sarvaratnavibhūṣitam
agniṃ pradakṣiṇaṃ kṛtvā brāhmaṇāṃś ca janārdanaḥ
     kaustubhaṃ maṇim āmucya śriyā paramayā jvalan
kurubhiḥ saṃvṛtaḥ kṛṣṇo vṛṣṇibhiś cābhirakṣitaḥ
     ātiṣṭhata rathaṃ śauriḥ sarvayādavanandanaḥ
anvāruroha dāśārhaṃ viduraḥ sarvadharmavit
     sarvaprāṇabhṛtāṃ śreṣṭhaṃ sarvadharmabhṛtāṃ varam
tato duryodhanaḥ kṛṣṇaṃ śakuniś cāpi saubalaḥ
     dvitīyena rathenainam anvayātāṃ paraṃtapam
sātyakiḥ kṛtavarmā ca vṛṣṇīnāṃ ca mahārathāḥ
     pṛṣṭhato 'nuyayuḥ kṛṣṇaṃ rathair aśvair gajair api
teṣāṃ hemapariṣkārā yuktāḥ paramavājibhiḥ
     gacchatāṃ ghoṣiṇaś citrāś cāru babhrājire rathāḥ
saṃmṛṣṭasaṃsikta rajaḥ pratipede mahāpatham
     rājarṣicaritaṃ kāle kṛṣṇo dhīmāñ śriyā jvalan
tataḥ prayāte dāśārhe prāvādyantaika puṣkarāḥ
     śaṅkhāś ca dadhmire tatra vādyāny anyāni yāni ca
pravīrāḥ sarvalokasya yuvānaḥ siṃhavikramāḥ
     parivārya rathaṃ śaurer agacchanta paraṃtapāḥ
tato 'nye bahusāhasrā vicitrādbhuta vāsasaḥ
     asi prāsāyudha dharāḥ kṛṣṇasyāsan puraḥsarāḥ
gajāḥ paraḥśatās tatra varāś cāśvāḥ sahasraśaḥ
     prayāntam anvayur vīraṃ dāśārham aparājitam
puraṃ kurūṇāṃ saṃvṛttaṃ draṣṭukāmaṃ janārdanam
     savṛddhabālaṃ sastrīkaṃ rathyā gatam ariṃdamam
vedikāpāśritābhiś ca samākrāntāny anekaśaḥ
     pracalantīva bhāreṇa yoṣidbhir bhavanāny uta
saṃpūjyamānaḥ kurubhiḥ saṃśṛṇvan vividhāḥ kathāḥ
     yathārhaṃ pratisatkurvan prekṣamāṇaḥ śanair yayau
tataḥ sabhāṃ samāsādya keśavasyānuyāyinaḥ
     saśaṅkhair veṇunirghoṣair diśaḥ sarvā vyanādayan
tataḥ sā samitiḥ sarvā rājñām amitatejasām
     saṃprākampata harṣeṇa kṛṣṇāgamana kāṅkṣayā
tato 'bhyāśagate kṛṣṇe samahṛṣyan narādhipāḥ
     śrutvā taṃ rathanirghoṣaṃ paryajñya ninadopamam
āsādya tu sabhā dvāram ṛṣabhaḥ sarvasātvatām
     avatīrya rathāc chauriḥ kailāsaśikharopamāt
nagameghapratīkāśāṃ jvalantīm iva tejasā
     mahendra sadana prakhyāṃ praviveśa sabhāṃ tataḥ
pāṇau gṛhītvā viduraṃ sātyakiṃ ca mahāyaśāḥ
     jyotīṃṣy ādityavad rājan kurūn pracchādayañ śriyā
agrato vāsudevasya karṇaduryodhanāv ubhau
     vṛṣṇayaḥ kṛtavarmā ca āsan kṛṣṇasya pṛṣṭhataḥ
dhṛtarāṣṭraṃ puraskṛtya bhīṣmadroṇādayas tataḥ
     āsanebhyo 'calan sarve pūjayanto janārdanam
abhyāgacchati dāśārhe prajñā cakṣur mahāmanāḥ
     sahaiva bhīṣmadroṇābhyām udatiṣṭhan mahāyaśāḥ
uttiṣṭhati mahārāje dhṛtarāṣṭre janeśvare
     tāni rājasahasrāṇi samuttasthuḥ samantataḥ
āsanaṃ sarvatobhadraṃ jāmbūnadapariṣkṛtam
     kṛṣṇārthe kalpitaṃ tatra dhṛtarāṣṭrasya śāsanāt
smayamānas tu rājānaṃ bhīṣmadroṇau ca mādhavaḥ
     abhyabhāṣata dharmātmā rājñaś cānyān yathā vayaḥ
tatra keśavam ānarcuḥ samyag abhyāgataṃ sabhām
     rājānaḥ pārthivāḥ sarve kuravaś ca janārdanam
tatra tiṣṭhan sa dāśārho rājamadhye paraṃtapaḥ
     apaśyad antarikṣasthān ṛṣīn parapuraṃjayaḥ
tatas tān abhisaṃprekṣya nāradapramukhān ṛṣīn
     abhyabhāṣata dāśārho bhīṣmaṃ śāṃtanavaṃ śanaiḥ
pārthivīṃ samitiṃ draṣṭum ṛṣayo 'bhyāgatā nṛpa
     nimantryatām āsanaiś ca satkāreṇa ca bhūyasā
naiteṣv anupaviṣṭeṣu śakyaṃ kena cid āsitum
     pūjā prayujyatām āśu munīnāṃ bhāvitātmanām
ṛṣīñ śāṃtanavo dṛṣṭvā sabhā dvāram upasthitān
     tvaramāṇas tato bhṛtyān āsanānīty acodayat
āsanāny atha mṛṣṭāni mahānti vipulāni ca
     maṇikāñcanacitrāṇi samājahrus tatas tataḥ
teṣu tatropaviṣṭeṣu gṛhītārdheṣu bhārata
     niṣasādāsane kṛṣṇo rājānaś ca yathāsanam
duḥśāsanaḥ sātyakaye dadāv āsanam uttamam
     viviṃśatir dadau pīṭhaṃ kāñcanaṃ kṛtavarmaṇe
avidūre 'tha kṛṣṇasya karṇaduryodhanāv ubhau
     ekāsane mahātmānau niṣīdatur amarṣaṇau
gāndhārarājaḥ śakunir gāndhārair abhirakṣitaḥ
     niṣasādāsane rājā saha putro viśāṃ pate
viduro maṇipīṭhe tu śuklaspardhyājinottare
     saṃspṛśann āsanaṃ śaurer mahāmatir upāviśat
cirasya dṛṣṭvā dāśārhaṃ rājānaḥ sarvapārthivāḥ
     amṛtasyeva nātṛpyan prekṣamāṇā janārdanam
atasī puṣpasaṃkāśaḥ pītavāsā janārdanaḥ
     vyabhrājata sabhāmadhye hemnīvopahito maṇiḥ
tatas tūṣṇīṃ sarvam āsīd govinda gatamānasam
     na tatra kaś cit kiṃ cid dhi vyājahāra pumān kva cit
