[v]
      sa evaṃ śaṃtanur dhīmān devarājarṣisatkṛtaḥ
      dharmātmā sarvalokeṣu satyavāg iti viśrutaḥ
damo dānaṃ kṣamā buddhir hrīr dhṛtis teja uttamam
      nityāny āsan mahāsattve śaṃtanau puruṣarṣabhe
evaṃ sa guṇasaṃpanno dharmārthakuśalo nṛpaḥ
      āsīd bharata vaṃśasya goptā sādhu janasya ca
kambugrīvaḥ pṛthu vyaṃso mattavāraṇavikramaḥ
      dharma eva paraḥ kāmād arthāc ceti vyavasthitaḥ
etāny āsan mahāsattve śaṃtanau bharatarṣabha
      na cāsya sadṛśaḥ kaś cit kṣatriyo dharmato 'bhavat
vartamānaṃ hi dharme sve sarvadharmavidāṃ varam
      taṃ mahīpā mahīpālaṃ rājarājye 'bhyaṣecayan
vītaśokabhayābādhāḥ sukhasvapnavibodhanāḥ
      prati bhārata goptāraṃ samapadyanta bhūmipāḥ
śaṃtanu pramukhair gupte loke nṛpatibhis tadā
      niyamāt sarvavarṇānāṃ brahmottaram avartata
brahma paryacarat kṣatraṃ viśaḥ kṣatram anuvratāḥ
      brahmakṣatrānuraktāś ca śūdrāḥ paryacaran viśaḥ
sa hāstinapure ramye kurūṇāṃ puṭabhedane
     vasan sāgaraparyantām anvaśād vai vasuṃdharām
sa devarājasadṛśo dharmajñaḥ satyavāg ṛjuḥ
     dānadharmatapo yogāc chriyā paramayā yutaḥ
arāgadveṣasaṃyuktaḥ somavat priyadarśanaḥ
     tejasā sūryasaṃkāśo vāyuvegasamo jave
     antakapratimaḥ kope kṣamayā pṛthivīsamaḥ
vadhaḥ paśuvarāhāṇāṃ tathaiva mṛgapakṣiṇām
     śaṃtanau pṛthivīpāle nāvartata vṛthā nṛpaḥ
dharmabrahmottare rājye śaṃtanur vinayātmavān
     samaṃ śaśāsa bhūtāni kāmarāgavivarjitaḥ
devarṣipitṛyajñārtham ārabhyanta tadā kriyāḥ
     na cādharmeṇa keṣāṃ cit prāṇinām abhavad vadhaḥ
asukhānām anāthānāṃ tiryagyoniṣu vartatām
     sa eva rājā bhūtānāṃ sarveṣām abhavat pitā
tasmin kurupatiśreṣṭhe rājarājeśvare sati
     śritā vāg abhavat satyaṃ dānadharmāśritaṃ manaḥ
sa samāḥ ṣoḍaśāṣṭau ca catasro 'ṣṭau tathāparāḥ
     ratim aprāpnuvan strīṣu babhūva vanagocaraḥ
tathārūpas tathācāras tathā vṛttas tathā śrutaḥ
     gāṅgeyas tasya putro 'bhūn nāmnā devavrato vasuḥ
sarvāstreṣu sa niṣṇātaḥ pārthiveṣv itareṣu ca
     mahābalo mahāsattvo mahāvīryo mahārathaḥ
sa kadā cin mṛgaṃ viddhvā gaṅgām anusaran nadīm
     bhāgīrathīm alpajalāṃ śaṃtanur dṛṣṭavān nṛpaḥ
tāṃ dṛṣṭvā cintayām āsa śaṃtanuḥ puruṣarṣabhaḥ
     syandate kiṃ nv iyaṃ nādya saricchreṣṭhā yathā purā
tato nimittam anvicchan dadarśa sa mahāmanāḥ
     kumāraṃ rūpasaṃpannaṃ bṛhantaṃ cārudarśanam
divyam astraṃ vikurvāṇaṃ yathā devaṃ puraṃdaram
     kṛtsnāṃ gaṅgāṃ samāvṛtya śarais tīkṣṇair avasthitam
tāṃ śarair āvṛtāṃ dṛṣṭvā nadīṃ gaṅgāṃ tad antike
     abhavad vismito rājā karma dṛṣṭvātimānuṣam
jātamātraṃ purā dṛṣṭaṃ taṃ putraṃ śaṃtanus tadā
     nopalebhe smṛtiṃ dhīmān abhijñātuṃ tam ātmajam
sa tu taṃ pitaraṃ dṛṣṭvā mohayām āsa māyayā
     saṃmohya tu tataḥ kṣipraṃ tatraivāntaradhīyata
tad adbhutaṃ tadā dṛṣṭvā tatra rājā sa śaṃtanuḥ
     śaṅkamānaḥ sutaṃ gaṅgām abravīd darśayeti ha
darśayām āsa taṃ gaṅgā bibhratī rūpam uttamam
     gṛhītvā dakṣiṇe pāṇau taṃ kumāram alaṃkṛtam
alaṃkṛtām ābharaṇair arajo 'mbaradhāriṇīm
     dṛṣṭapūrvām api satīṃ nābhyajānāt sa śaṃtanuḥ
[g]
     yaṃ putram aṣṭamaṃ rājaṃs tvaṃ purā mayy ajāyithāḥ
     sa te 'yaṃ puruṣavyāghra nayasvainaṃ gṛhāntikam
vedān adhijage sāṅgān vasiṣṭhād eva vīryavān
     kṛtāstraḥ parameṣvāso devarājasamo yudhi
surāṇāṃ saṃmato nityam asurāṇāṃ ca bhārata
     uśanā veda yac chāstram ayaṃ tad veda sarvaśaḥ
tathaivāṅgirasaḥ putraḥ surāsuranamaskṛtaḥ
     yad veda śāstraṃ tac cāpi kṛtsnam asmin pratiṣṭhitam
     tava putre mahābāhau sāṅgopāṅgaṃ mahātmani
ṛṣiḥ parair anādhṛṣyo jāmadagnyaḥ pratāpavān
     yad astraṃ veda rāmaś ca tad apy asmin pratiṣṭhitam
maheṣvāsam imaṃ rājan rājadharmārthakovidam
     mayā dattaṃ nijaṃ putraṃ vīraṃ vīra gṛhān naya
[v]
     tayaivaṃ samanujñātaḥ putram ādāya śaṃtanuḥ
     bhrājamānaṃ yathādityam āyayau svapuraṃ prati
pauravaḥ svapuraṃ gatvā puraṃdara puropamam
     sarvakāmasamṛddhārthaṃ mene ātmānam ātmanā
     pauraveṣu tataḥ putraṃ yauvarājye 'bhyaṣecayat
pauravāñ śaṃtanoḥ putraḥ pitaraṃ ca mahāyaśāḥ
     rāṣṭraṃ ca rañjayām āsa vṛttena bharatarṣabha
sa tathā saha putreṇa ramamāṇo mahīpatiḥ
     vartayām āsa varṣāṇi catvāry amitavikramaḥ
sa kadā cid vanaṃ yāto yamunām abhito nadīm
     mahīpatir anirdeśyam ājighrad gandham uttamam
tasya prabhavam anvicchan vicacāra samantataḥ
     sa dadarśa tadā kanyāṃ dāśānāṃ devarūpiṇīm
tām apṛcchat sa dṛṣṭvaiva kanyām asitalocanām
     kasya tvam asi kā cāsi kiṃ ca bhīru cikīrṣasi
sābravīd dāśakanyāsmi dharmārthaṃ vāhaye tarīm
     pitur niyogād bhadraṃ te dāśarājño mahātmanaḥ
rūpamādhurya gandhais tāṃ saṃyuktāṃ devarūpiṇīm
     samīkṣya rājā dāśeyīṃ kāmayām āsa śaṃtanuḥ
sa gatvā pitaraṃ tasyā varayām āsa tāṃ tadā
     paryapṛcchat tatas tasyāḥ pitaraṃ cātmakāraṇāt
sa ca taṃ pratyuvācedaṃ dāśarājo mahīpatim
     jātamātraiva me deyā varāya varavarṇinī
     hṛdi kāmas tu me kaś cit taṃ nibodha janeśvara
yadīmāṃ dharmapatnīṃ tvaṃ mattaḥ prārthayase 'nagha
     satyavāg asi satyena samayaṃ kuru me tataḥ
samayena pradadyāṃ te kanyām aham imāṃ nṛpa
     na hi me tvatsamaḥ kaś cid varo jātu bhaviṣyati
[ṣ]
     śrutvā tava varaṃ dāśavyavasyeyam ahaṃ na vā
     dātavyaṃ cet pradāsyāmi na tv adeyaṃ kathaṃ cana
[dāṣa]
     asyāṃ jāyeta yaḥ putraḥ sa rājā pṛthivīpatiḥ
     tvad ūrdhvam abhiṣektavyo nānyaḥ kaś cana pārthiva
[v]
     nākāmayata taṃ dātuṃ varaṃ dāśāya śaṃtanuḥ
     śarīrajena tīvreṇa dahyamāno 'pi bhārata
sa cintayann eva tadā dāśakanyāṃ mahīpatiḥ
     pratyayād dhāstina puraṃ śokopahatacetanaḥ
tataḥ kadā cic chocantaṃ śaṃtanuṃ dhyānam āsthitam
     putro devavrato 'bhyetya pitaraṃ vākyam abravīt
sarvato bhavataḥ kṣemaṃ vidheyāḥ sarvapārthivāḥ
     tat kimartham ihābhīkṣṇaṃ pariśocasi duḥkhitaḥ
     dhyāyann iva ca kiṃ rājan nābhibhāṣasi kiṃ cana
evam uktaḥ saputreṇa śaṃtanuḥ pratyabhāṣata
     asaṃśayaṃ dhyānaparaṃ yathā māttha tathāsmy uta
apatyaṃ nas tvam evaikaḥ kule mahati bhārata
     anityatā ca martyānām ataḥ śocāmi putraka
kathaṃ cit tava gāṅgeya vipattau nāsti naḥ kulam
     asaṃśayaṃ tvam evaikaḥ śatād api varaḥ sutaḥ
na cāpy ahaṃ vṛthā bhūyo dārān kartum ihotsahe
     saṃtānasyāvināśāya kāmaye bhadram astu te
     anapatyataika putratvam ity āhur dharmavādinaḥ
agnihotraṃ trayo vedā yajñāś ca sahadakṣiṇāḥ
     sarvāṇy etāny apatyasya kalāṃ nārhanti ṣoḍaśīm
evam eva manuṣyeṣu syāc ca sarvaprajāsv api
     yad apatyaṃ mahāprājña tatra me nāsti saṃśayaḥ
     eṣā trayī purāṇānām uttamānāṃ ca śāśvatī
tvaṃ ca śūraḥ sadāmarṣī śastranityaś ca bhārata
     nānyatra śastrāt tasmāt te nidhanaṃ vidyate 'nagha
so 'smi saṃśayam āpannas tvayi śānte kathaṃ bhavet
     iti te kāraṇaṃ tāta duḥkhasyoktam aśeṣataḥ
tatas tat kāraṇaṃ jñātvā kṛtsnaṃ caivam aśeṣataḥ
     devavrato mahābuddhiḥ prayayāv anucintayan
abhyagacchat tadaivāśu vṛddhāmātyaṃ pitur hitam
     tam apṛcchat tadābhyetya pitus tac chokakāraṇam
tasmai sa kurumukhyāya yathāvat paripṛcchate
     varaṃ śaśaṃsa kanyāṃ tām uddiśya bharatarṣabha
tato devavrato vṛddhaiḥ kṣatriyaiḥ sahitas tadā
     abhigamya dāśarājānaṃ kanyāṃ vavre pituḥ svayam
taṃ dāśaḥ pratijagrāha vidhivat pratipūjya ca
     abravīc cainam āsīnaṃ rājasaṃsadi bhārata
tvam eva nāthaḥ paryāptaḥ śaṃtanoḥ puruṣarṣabha
     putraḥ putravatāṃ śreṣṭhaḥ kiṃ nu vakṣyāmi te vacaḥ
ko hi saṃbandhakaṃ ślāghyam īpsitaṃ yaunam īdṛśam
     atikrāman na tapyeta sākṣād api śatakratuḥ
apatyaṃ caitad āryasya yo yuṣmākaṃ samo guṇaiḥ
     yasya śukrāt satyavatī prādurbhūtā yaśasvinī
tena me bahuśas tāta pitā te parikīrtitaḥ
     arhaḥ satyavatīṃ voḍhuṃ sarvarājasu bhārata
asito hy api devarṣiḥ pratyākhyātaḥ purā mayā
     satyavatyā bhṛśaṃ hy arthī sa āsīd ṛṣisattamaḥ
kanyāpitṛtvāt kiṃ cit tu vakṣyāmi bharatarṣabha
     balavat sapatnatām atra doṣaṃ paśyāmi kevalam
yasya hi tvaṃ sapatnaḥ syā gandharvasyāsurasya vā
     na sa jātu sukhaṃ jīvet tvayi kruddhe paraṃtapa
etāvān atra doṣo hi nānyaḥ kaś cana pārthiva
     etaj jānīhi bhadraṃ te dānādāne paraṃtapa
evam uktas tu gāṅgeyas tad yuktaṃ pratyabhāṣata
     śṛṇvatāṃ bhūmipālānāṃ pitur arthāya bhārata
idaṃ me matam ādatsva satyaṃ satyavatāṃ vara
     naiva jāto na vājāta īdṛśaṃ vaktum utsahet
evam etat kariṣyāmi yathā tvam anubhāṣase
     yo 'syāṃ janiṣyate putraḥ sa no rājā bhaviṣyati
ity uktaḥ punar evātha taṃ dāśaḥ pratyabhāṣata
     cikīrṣur duṣkaraṃ karma rājyārthe bharatarṣabha
tvam eva nāthaḥ paryāptaḥ śaṃtanor amitadyuteḥ
     kanyāyāś caiva dharmātman prabhur dānāya ceśvaraḥ
idaṃ tu vacanaṃ saumya kāryaṃ caiva nibodha me
     kaumārikāṇāṃ śīlena vakṣyāmy aham ariṃdama
yat tvayā satyavaty arthe satyadharmaparāyaṇa
     rājamadhye pratijñātam anurūpaṃ tavaiva tat
nānyathā tan mahābāho saṃśayo 'tra na kaś cana
     tavāpatyaṃ bhaved yat tu tatra naḥ saṃśayo mahān
tasya tan matam ājñāya satyadharmaparāyaṇaḥ
     pratyajānāt tadā rājan pituḥ priyacikīrṣayā
[devavrata]
     dāśarājanibodhedaṃ vacanaṃ me nṛpottama
     śṛṇvatāṃ bhūmipālānāṃ yad bravīmi pituḥ kṛte
rājyaṃ tāvat pūrvam eva mayā tyaktaṃ narādhipa
     apatyahetor api ca karomy eṣa viniścayam
adya prabhṛti me dāśabrahmacaryaṃ bhaviṣyati
     aputrasyāpi me lokā bhaviṣyanty akṣayā divi
[v]
     tasya tad vacanaṃ śrutvā saṃprahṛṣṭatanū ruhaḥ
     dadānīty eva taṃ dāśo dharmātmā pratyabhāṣata
tato 'ntarikṣe 'psaraso devāḥ sarṣigaṇās tathā
     abhyavarṣanta kusumair bhīṣmo 'yam iti cābruvan
tataḥ sa pitur arthāya tām uvāca yaśasvinīm
     adhiroha rathaṃ mātar gacchāvaḥ svagṛhān iti
evam uktvā tu bhīṣmas tāṃ ratham āropya bhāminīm
     āgamya hāstinapuraṃ śaṃtanoḥ saṃnyavedayat
tasya tad duṣkaraṃ karma praśaśaṃsur narādhipāḥ
     sametāś ca pṛthak caiva bhīṣmo 'yam iti cābruvan
tad dṛṣṭvā duṣkaraṃ karmakṛtaṃ bhīṣmeṇa śaṃtanuḥ
     svacchandamaraṇaṃ tasmai dadau tuṣṭaḥ pitā svayam
