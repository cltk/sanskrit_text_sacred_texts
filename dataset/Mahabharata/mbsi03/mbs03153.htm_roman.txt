[vai]
      tatas tāni mahārhāṇi divyāni bharatarṣabhaḥ
      bahūni bahurūpāṇi virajāṃsi samādade
tato vāyur mahāñ śīghro nīcaiḥ śarkara karṣaṇaḥ
      prādurāsīt kharasparśaḥ saṃgrāmam abhicodayan
papāta mahatī colkā sanirghātā mahāprabhā
      niṣprabhaś cābhavat sūryaś channaraśmis tamovṛtaḥ
nirghātaś cābhavad bhīmo bhīme vikramam āsthite
      cacāla pṛthivī cāpi pāṃsuvarṣaṃ papāta ca
salohitā diśaś cāsan kharavāco mṛgadvijāḥ
      tamovṛtam abhūt sarvaṃ na prajñāyata kiṃ cana
tad adbhutam abhiprekṣya dharmaputro yudhiṣṭhiraḥ
      uvāca vadatāṃ śreṣṭhaḥ ko 'smān abhibhaviṣyati
sajjībhavata bhadraṃ vaḥ pāṇḍavā yuddhadurmadāḥ
      yathā rūpāṇi paśyāmi svabhyagro naḥ parākramaḥ
evam uktvā tato rājā vīkṣāṃ cakre samantataḥ
      apaśyamāno bhīmaṃ ca dharmarājo yudhiṣṭhiraḥ
tatra kṛṣṇāṃ yamau caiva samīpasthān ariṃdamaḥ
      papraccha bhrātaraṃ bhīmaṃ bhīmakarmāṇam āhave
kac cin na bhīmaḥ pāñcāli kiṃ cit kṛtyaṃ cikīrṣati
     kṛtavān api vā vīraḥ sāhasaṃ sāhasa priyaḥ
ime hy akasmād utpātā mahāsamaradarśinaḥ
     darśayanto bhayaṃ tīvraṃ prādurbhūtāḥ samantataḥ
taṃ tathā vādinaṃ kṛṣṇā pratyuvāca manasvinī
     priyā priyaṃ cikīrṣantī mahiṣī cāruhāsinī
yat tat saugandhikaṃ rājann āhṛtaṃ mātariśvanā
     tan mayā bhīmasenasya prītayādyopapāditam
api cokto mayā vīro yadi paśyed bahūny api
     tāni sarvāṇy upādāya śīghram āgamyatām iti
sa tu nūnaṃ mahābāhuḥ priyārthaṃ mama pāṇḍavaḥ
     prāg udīcīṃ diśaṃ rājaṃs tāny āhartum ito gataḥ
uktas tv evaṃ tayā rājā yamāv idam athābravīt
     gacchāma sahitās tūrṇaṃ yena yāto vṛkodaraḥ
vahantu rākṣasā viprān yathā śrāntān yathā kṛśān
     tvam apy amarasaṃkāśa vaha kṛṣṇāṃ ghaṭotkaca
vyaktaṃ dūram ito bhīmaḥ praviṣṭa iti me matiḥ
     ciraṃ ca tasya kālo 'yaṃ sa ca vāyusamo jave
tarasvī vainateyasya sadṛśo bhuvi laṅghane
     utpated api cākāśaṃ nipatec ca yathecchakam
tam anviyāma bhavatāṃ prabhāvād rajanīcarāḥ
     purā sa nāparādhnoti sidhānāṃ brahmavādinām
tathety uktvā tu te sarve haiḍimba pramukhās tadā
     uddeśajñāḥ kuberasya nalinyā bharatarṣabhaḥ
ādāya pāṇḍavāṃś caiva tāṃś ca viprān anekaśaḥ
     lomaśenaiva sahitāḥ prayayuḥ prītamānasāḥ
te gatvā sahitāḥ sarve dadṛśus tatra kānane
     praphullapaṅkaja vatīṃ nalinīṃ sumanoharām
taṃ ca bhīmaṃ mahātmānaṃ tasyās tīre vyavasthiram
     dadṛśur nihatāṃ caiva yakṣān suvipulekṣaṇān
udyamya ca gadāṃ dorbhyāṃ nadītīre vyavasthitam
     prajā saṃkṣepa samaye daṇḍahastam ivāntakam
taṃ dṛṣṭvā dharmarājas tu pariṣvajya punaḥ punaḥ
     uvāca ślakṣṇayā vācā kaunteya kim idaṃ kṛtam
sāhasaṃ bata bhadraṃ te devānām api cāpriyam
     punar evaṃ na kartavyaṃ mama ced icchasi priyam
anuśāsya ca kaunteyaṃ padmāni pratigṛhya ca
     tasyām eva nalinyāṃ te vijahrur amaropamāḥ
etasminn eva kāle tu pragṛhītaśilāyudhāḥ
     prādurāsan mahākāyās tasyodyānasya rakṣiṇaḥ
te dṛṣṭvā dharmarājānaṃ devarṣiṃ cāpi lomaśam
     nakulaṃ sahadevaṃ ca tathānyān brāhmaṇarṣabhān
     vinayenānatāḥ sarve praṇipetuś ca bhārata
sāntvitā dharmarājena praseduḥ kṣaṇadācarāḥ
     viditāś ca kuberasya tatas te narapuṃgavāḥ
     ūṣur nāticiraṃ kālaṃ ramamāṇāḥ kurūdvahāḥ
