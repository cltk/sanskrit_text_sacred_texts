[vai]
      athāsīneṣu sarveṣu teṣu rājasu bhārata
      koṭikāśya vaco śrutvā śaibyaṃ sauvīrako 'bravīt
yadā vācaṃ vyāharantyām asyāṃ me ramate manaḥ
      sīmantinīnāṃ mukhyāyāṃ vinivṛttaḥ kathaṃ bhavān
etāṃ dṛṣṭvā striyo me 'nyā yathā śākhāmṛgastriyaḥ
      pratibhānti mahābāho satyam etad bravīmi te
darśanād eva hi manas tayā me 'pahṛtaṃ bhṛśam
      tāṃ samācakṣva kalyāṇīṃ yadi syāc chaibya mānuṣī
[koṭi]
      eṣā vai draupadī kṛṣṇā rājaputrī yaśasvinī
      pañcānāṃ pāṇḍuputrāṇāṃ mahiṣī saṃmatā bhṛśam
sarveṣāṃ caiva pārthānāṃ priyā bahumatā satī
      tayā sametya sauvīra suvīrān susukhī vraja
[vai]
      evam uktaḥ pratyuvāca paśyāmo draupadīm iti
      patiḥ sauvīrasindhūnāṃ duṣṭabhāvo jayadrathaḥ
sa praviśyāśramaṃ śūnyaṃ siṃhagoṣṭhaṃ vṛko yathā
      ātmanā saptamaḥ kṛṣṇām idaṃ vacanam abravīt
kuśalaṃ te varārohe bhartāras te 'py anāmayāḥ
      yeṣāṃ kuśalakāmāsi te 'pi kac cid anāmayāḥ
[drau]
     kauravyaḥ kuśalī rājā kuntīputro yudhiṣṭhiraḥ
     ahaṃ ca bhrātaraś cāsya yāṃś cānyān paripṛcchasi
pādyaṃ pratigṛhāṇedam āsanaṃ ca nṛpātmaja
     mṛgān pañcāśataṃ caiva prātar āśaṃ dadāni te
aiṇeyān pṛṣatān nyaṅkūn hariṇāñ śarabhāñ śaśān
     ṛśyān rurūñ śambarāṃś ca gavayāṃś ca mṛgān bahūn
varāhān mahiṣāṃś caiva yāś cānyā mṛgajātayaḥ
     pradāsyati svayaṃ tubhyaṃ kuntīputro yudhiṣṭhiraḥ
[jayad]
     kuśalaṃ prātar āśasya sarvā me 'pacitiḥ kṛtā
     ehi me ratham āroha sukham āpnuhi kevalam
gataśrīkāṃś cyutān rājyāt kṛpaṇān gatacetasaḥ
     araṇyavāsinaḥ pārthān nānuroddhuṃ tvam arhasi
na vai prajñā gataśrīkaṃ bhartāram upayuñjate
     yuñjānam anuyuñjīta na śriyaḥ saṃkṣaye vaset
śriyā vihīnā rājyāc ca vinaṣṭāḥ śāśvatīḥ samāḥ
     alaṃ te pāṇḍuputrāṇāṃ bhaktyā kleśam upāsitum
bhāryā me bhava suśroṇi tyajainān sukham āpnuhi
     akhilān sindhusauvīrān avāpnuhi mayā saha
[vai]
     ity uktā sindhurājena vākyaṃ hṛdayakampanam
     kṛṣṇā tasmād apākrāmad deśāt sabhrukuṭī mukhī
avamatyāsya tad vākyam ākṣipya ca sumadhyamā
     maivam ity abravīt kṛṣṇā lajjasveti ca saindhavam
sā kāṅkṣamāṇā bhartṝṇām upayānam aninditā
     vilobhayām āsa paraṃ vākyair vākyāni yuñjatī
