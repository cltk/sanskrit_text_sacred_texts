[dhṛ]
      kiṃ tasyāṃ mama senāyāṃ nāsan ke cin mahārathāḥ
      ye tathā sātyakiṃ yāntaṃ naivāghnan nāpy avārayan
eko hi samare karmakṛtavān satyavikramaḥ
      śakratulyabalo yuddhe mahendro dānaveṣv iva
atha vā śūnyam āsīt tad yena yātaḥ sa sātyakiḥ
      eko vai bahulāḥ senāḥ pramṛdnan puruṣarṣabhaḥ
kathaṃ ca yudhyamānānām apakrānto mahātmanām
      eko bahūnāṃ śaineyas tan mamācakṣva saṃjaya
[s]
      rājan senā samudyogo rathanāgāśvapattimān
      tumulas tava sainyānāṃ yugāntasadṛśo 'bhavat
āhṇikeṣu samūheṣu tava sainyasya mānada
      nāsti loke samaḥ kaś cit samūha iti me matiḥ
tatra devāḥ sma bhāṣante cāraṇāś ca samāgatāḥ
      etad antāḥ samūhā vai bhaviṣyanti mahītale
na caiva tādṛśaḥ kaś cid vyūha āsīd viśāṃ pate
      yādṛg jayadratha vadhe droṇena vihito 'bhavat
caṇḍavātābhipannānāṃ samaudrāṇām iva svanaḥ
      raṇe 'bhavad balaughānām anyonyam abhidhāvatām
pārthivānāṃ sametānāṃ bahūny āsan narottama
     tvad bale pāṇḍavānāṃ ca sahasrāṇi śatāni ca
saṃrabdhānāṃ pravīrāṇāṃ samare dṛḍhakarmaṇām
     tatrāsīt sumahāñ śabdas tumulo lomaharṣaṇaḥ
athākrandad bhīmaseno dhṛṣṭadyumnaś ca māriṣa
     nakulaḥ sahadevaś ca dharmarājaś ca pāṇḍavaḥ
āgacchata praharata balavat paridhāvata
     praviṣṭāv arisenāṃ hi vīrau mādhava pāṇḍavau
yathāsukhena gacchetāṃ jayadrathavadhaṃ prati
     tathā prakurute kṣipram iti sainyāny acodayat
     tayor abhāve kuravaḥ kṛtārthāḥ syur vayaṃ jitāḥ
te yūyaṃ sahitā bhūtvā tūrṇam eva balārṇavam
     kṣobhayadhvaṃ mahāvegāḥ pavanāḥ sāgaraṃ yathā
bhīmasenena te rājan pāñcālyena ca coditāḥ
     ājaghnuḥ kauravān saṃkhye tyaktvāsūn ātmanaḥ priyān
icchanto nidhanaṃ yuddhe śastrair uttamatejasaḥ
     svargārthaṃ mitrakāryārthaṃ nābhyarakṣanta jīvitam
tathaiva tāvakā rājan prārthayanto mahad yaśaḥ
     āryāṃ yuddhe matiṃ kṛtvā yuddhyāyaivopatasthire
tasmiṃs tu tumule yuddhe vartamāne mahābhaye
     hatvā sarvāṇi sainyāni prāyāt sātyakir arjunam
kavacānāṃ prabhās tatra sūryaraśmi vicitritāḥ
     dṛṣṭīḥ saṃkhye sainikānāṃ pratijaghnuḥ samantataḥ
tathā prayatamāneṣu pāṇḍaveyeṣu nirbhayaḥ
     duryodhano mahārāja vyagāhata mahad balam
sa saṃnipātas tumulas teṣāṃ tasya ca bhārata
     abhavat sarvasainyānām abhāva karaṇo mahān
[dhṛ]
     tathāgateṣu sainyeṣu tathā kṛcchragataḥ svayam
     kac cid duryodhanaḥ sūta nākārṣīt pṛṣṭhato raṇam
ekasya ca bahūnāṃ ca saṃnipāto mahāhave
     viśeṣato nṛpatinā viṣamaḥ pratibhāti me
so 'tyantasukhasaṃvṛddho lakṣmyā lokasya ceśvaraḥ
     eko bahūn samāsādya kac cin nāsīt parāṅmukhaḥ
[s]
     rājan sagrāmam āścaryaṃ tava putrasya bhārata
     ekasya ca bahūnāṃ ca śṛṇuṣva gadato 'dbhutam
duryodhanena sahasā pāṇḍavī pṛtanā raṇe
     nalinī dviradeneva samantād vipraloḍitā
tathā senāṃ kṛtāṃ dṛṣṭvā tatra putreṇa kaurava
     bhīmasenapurogās taṃ pāñcālāḥ samupādravan
sa bhīmasenaṃ daśabhir mādrīputrau tribhis tribhiḥ
     virāṭadrupadau ṣaḍbhiḥ śatena ca śikhaṇḍinam
dhṛṣṭadyumnaṃ ca viṃśatyā dharmaputraṃ ca saptabhiḥ
     kekayān daśabhir viddhvā draupadeyāṃs tribhis tribhiḥ
śataśaś cāparān yodhān sadvipāṃś ca rathān raṇe
     śarair avacakartograiḥ kruddho 'ntaka iva prajāḥ
na saṃdadhan vimuñcan vā maṇḍalīkṛtakārmukaḥ
     adṛśyata ripūn nighnañ śikṣayāstra balena ca
tasya tān nighnataḥ śatrūn hemapṛṣṭhaṃ mahad dhanuḥ
     bhallābhyāṃ pāṇḍavo jyeṣṭhas tridhā ciccheda māriṣa
vivyādha cainaṃ bahubhiḥ samyag astaiḥ śitaiḥ śaraiḥ
     varmāṇy āśu samāsādya te bhagnāḥ kṣitim āviśan
tataḥ pramuditāḥ pārthāḥ parivavrur yudhiṣṭhiram
     yathā vṛtravadhe devā mudā śakraṃ maharṣibhiḥ
atha duryodhano rājā dṛḍham ādāya kārmukam
     tiṣṭha tiṣṭheti rājānaṃ bruvan pāṇḍavam abhyayāt
taṃ tathā vādinaṃ rājaṃs tava putraṃ mahāratham
     pratyudyayuḥ pramuditāḥ pāñcālā jayagṛddhinaḥ
tān droṇaḥ pratijagrāha parīpsan yudhi pāṇḍavam
     caṇḍavātoddhutān meghān sa jalān acalo yathā
tatra rājan mahān āsīt saṃgrāmo bhūrivardhanaḥ
     rudrasyākrīḍa saṃkāśaḥ saṃhāraḥ sarvadehinām
