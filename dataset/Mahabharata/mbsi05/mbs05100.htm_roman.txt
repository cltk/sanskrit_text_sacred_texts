[n]
      idaṃ rasātalaṃ nāma saptamaṃ pṛthivītalam
      yatrāste surabhir mātā gavām amṛtasaṃbhavā
kṣarantī satataṃ kṣīraṃ pṛthivī sārasaṃbhavam
      ṣaṇṇāṃ rasānāṃ sāreṇa rasam ekam anuttamam
amṛtenābhitṛptasya sāram udgirataḥ purā
      pitāmahasya vadanād udatiṣṭhad aninditā
yasyāḥ kṣīrasya dhārāyā nipatantyā mahītale
      hradaḥ kṛtaḥ kṣīranidhiḥ pavitraṃ param uttamam
puṣpitasyeva phenasya paryantam anuveṣṭitam
      pibanto nivasanty atra phenapā munisattamāḥ
phenapā nāma nāmnā te phenāhārāś ca mātale
      ugre tapasi vartante yeṣāṃ bibhyati devatāḥ
asyāś catasro dhenvo 'nyā dikṣu sarvāsu mātale
      nivasanti diśāpālyo dhārayantyo diśaḥ smṛtāḥ
pūrvāṃ diśaṃ dhārayate surūpā nāma saurabhī
      dakṣiṇāṃ haṃsakā nāma dhārayaty aparāṃ diśam
paścimā vāruṇī dik ca dhāryate vai subhadrayā
      mahānubhāvayā nityaṃ mātale viśvarūpayā
sarvakāmadughā nāma dhenur dhārayate diśam
     uttarāṃ mātale dharmyāṃ tathailavila saṃjñitām
āsāṃ tu payasā miśraṃ payo nirmathya sāgare
     manthānaṃ mandaraṃ kṛtvā devair asurasaṃhitaiḥ
uddhṛtā vāruṇī lakṣmīr amṛtaṃ cāpi mātale
     uccaiḥśravāś cāśvarājo maṇiratnaṃ ca kaustubham
sudhā hāreṣu ca sudhāṃ svadhā bhojiṣu ca svadhām
     amṛtaṃ cāmṛtāśeṣu surabhiḥ kṣarate payaḥ
atra gāthā purā gītā rasātalanivāsibhiḥ
     paurāṇī śrūyate loke gīyate yā manīṣibhiḥ
na nāgaloke na svarge na vimāne triviṣṭape
     parivāsaḥ sukhas tādṛg rasātalatale yathā
