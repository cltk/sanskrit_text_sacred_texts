[vai]
      tasmin nagendre vasatāṃ tu teṣāṃ; mahātmanāṃ sad vratam āsthitānām
      ratiḥ pramodaś ca babhūva teṣām; ākāṅkṣatāṃ darśanam arjunasya
tān vīryayuktān suviśuddhasattvāṃs; tejasvinaḥ satyaghṛti pradhānān
      saṃprīyamāṇā bahavo 'bhijagmur; gandharvasaṃghāś ca maharṣayaś ca
taṃ pādapaiḥ puṣpadharair upetaṃ; nagottamaṃ prāpya mahārathānām
      manaḥprasādaḥ paramo babhūva; yathā divaṃ prāpya marudgaṇānām
mayūrahaṃsasvananāditāni; puṣpopakīrṇāni mahācalasya
      śṛṅgāṇi sānūni ca paśyamānā; gireḥ paraṃ harṣam avāpya tasthuḥ
sākṣāt kubereṇa kṛtāś ca tasmin; nagottame saṃvṛtakūlarodhasaḥ
      kādamba kāraṇḍavahaṃsajuṣṭāḥ; padmākulāḥ puṣkariṇīr apaśyan
krīdā pradeśāṃś ca samṛddharūpān; sucitra mālyāvṛta jātaśobhān
      maṇipravekān sumanoharāṃś ca; yathā bhaveyur dhanadasya rājñaḥ
anekavarṇaiś ca sugandhibhiś ca; mahādrumaiḥ saṃtatam abhramālibhiḥ
      tapaḥ pradhānāḥ satataṃ carantaḥ; śṛṅgaṃ gireś cintayituṃ na śekuḥ
svatejasā tasya gatottamasya; mahauṣadhīnāṃ ca tathā prabhāvāt
      vibhaktabhāvo na babhūva kaś cid; ahar niśānāṃ puruṣapravīra
yam āsthitaḥ sthāvarajaṅgamāni; vibhāvasur bhāvayate 'mitaujaḥ
      tasyodayaṃ cāstamayaṃ ca vīrās; tatra sthitās te dadṛśur nṛsiṃhāḥ
rave tamisrāgama nirgamāṃs te; tathodayaṃ cāstamayaṃ ca vīrāḥ
     samāvṛtāḥ prekṣya tamonudasya; gabhastijālaiḥ pradiśo diśaś ca
svādhyāyavantaḥ satatakriyāś ca; dharmapradhānāś ca śucivratāś ca
     satye sthitās tasya mahārathasya; satyavratasyāgamana pratīkṣāḥ
ihaiva harṣo 'stu samāgatānāṃ; kṣipraṃ kṛtāstreṇa dhanaṃjayena
     iti bruvantaḥ paramāśiṣas te; pārthās tapoyogaparā babhūvuḥ
dṛṣṭvā vicitrāṇi girau vanāni; kirīṭinaṃ cintayatām abhīkṣṇam
     babhūva rātrir divasaś ca teṣāṃ; saṃvatsareṇaiva samānarūpaḥ
yadaiva daumyānumate mahātmā; kṛtvā jaṭāḥ pravrajitaḥ sa jiṣṇuḥ
     tadaiva teṣāṃ na babhūva harṣaḥ; kuto ratis tadgatamānasānām
bhrātur niyogāt tu yudhiṣṭhirasya; vanād asau vāraṇamattagāmī
     yat kāmyakāt pravrajitaḥ sa jiṣṇus; tadaiva te śokahatā babhūvuḥ
tathā tu taṃ cintayatāṃ sitāśvam; astrārthinaṃ vāsavam abhyupetam
     māso 'tha kṛcchreṇa tadā vyatītas; tasmin nage bhārata bhāratānām
tataḥ kadācid dhari saṃprayuktaṃ; mahendra vāhaṃ sahasopayātam
     vidyutprabhaṃ prekṣya mahārathānāṃ; harṣo 'rjunaṃ cintayatāṃ babhūva
sa dīpyamānaḥ sahasāntarikṣaṃ; prakāśayan mātalisaṃgṛhītaḥ
     babhau maholkeva ghanāntarasthā; śikheva cāgner jvalitā vidhūmā
tam āsthitaḥ saṃdadṛśe kirīṭī; sragvī varāṇy ābharaṇāni bibhrat
     dhanaṃjayo varja dharaprabhāvaḥ; śriyā jvalan parvatam ājagāma
sa śailam āsādya kirīṭamālī; mahendra vāhād avaruhya tasmāt
     dhaumyasya pādāv abhivādya pūrvam; ajātaśatros tadanantaraṃ ca
kṛkodarasyāpi vavanda pādau; mādrī sutābhyām abhivāditaś ca
     sametya kṛṣṇāṃ parisāntvya caināṃ; prahvo 'bhavad bhrātur upahvare saḥ
babhūva teṣāṃ paramaḥ praharṣas; tenāprameyeṇa samāgatānām
     sa cāpi tān prekṣya kirīṭamālī; nananda rājānam abhipraśaṃsan
yam āsthitaḥ sapta jaghāna pūgān; diteḥ sutānāṃ namucer nihantā
     tam indra vāhaṃ samupetya pārthāḥ; pradakṣiṇaṃ cakrur adīnasattvāḥ
te mālateś cakrur atīva hṛṣṭāḥ; satkāram agryaṃ surarājatulyam
     sarvaṃ yathāvac ca divaukasas tān; papracchur enaṃ kururājaputrāḥ
tān apy asau mātalir abhyanandat; piteva putrān anuśiṣya cainān
     yayau rathenāpratima prabheṇa; punaḥ sakāśaṃ tridiveśvarasya
gate tu tasmin varadeva vāhe; śakrātmajaḥ sarvaripupramāthī
     śakreṇa dattāni dadau mahātmā; mahādhanāny uttamarūpavanti
     divākarābhāṇi vibhūṣaṇāni; prītaḥ priyāyai suta somamātre
tataḥ sa teṣāṃ kurupuṃgavānāṃ; teṣāṃ ca sūryāgnisamaprabhāṇām
     viprarṣabhāṇām upaviśya madhye; sarvaṃ yathāvat kathayāṃ babhūva
evaṃ mayāstrāṇy upaśikṣitāni; śakrāc ca vātāc ca śivāc ca sākṣāt
     tathaiva śīlena samādhinā ca; prītāḥ surā me sahitāḥ sahendrāḥ
saṃkṣepato vai sa viśuddhakarmā; tebhyaḥ samākhyāya divi praveśam
     mādrī sutābhyāṃ sahitaḥ kirīṭī; suṣvāpa tām āvasatiṃ pratītaḥ
