dhṛtarāṣṭra uvāca
      katham āsaṃs tadā yodhā hīnā bhīṣmeṇa saṃjaya
      balinā devakalpena gurvarthe brahmacāriṇā
tadaiva nihatān manye kurūn anyāṃś ca pārthivān
      na prāharad yadā bhīṣmo ghṛṇitvād drupadātmaje
tato duḥkhataraṃ manye kim anyat prabhaviṣyati
      yad adya pitaraṃ śrutvā nihataṃ mama durmateḥ
aśmasāramayaṃ nūnaṃ hṛdayaṃ mama saṃjaya
      śrutvā vinihataṃ bhīṣmaṃ śatadhā yan na dīryate
punaḥ punar na mṛṣyāmi hataṃ devavrataṃ raṇe
      na hato jāmadagnyena divyair astraiḥ sma yaḥ purā
yad adya nihatenājau bhīṣmeṇa jayam icchatā
      ceṣṭitaṃ narasiṃhena tan me kathaya saṃjaya
saṃjaya uvāca
      sāyāhne nyapatad bhūmau dhārtarāṣṭrān viṣādayan
      pāñcālānāṃ dadad dharṣaṃ kuruvṛddhaḥ pitāmahaḥ
sa śete śaratalpastho medinīm aspṛśaṃs tadā
      bhīṣmo rathāt prapatitaḥ pracyuto dharaṇītale
hāheti tumulaḥ śabdo bhūtānāṃ samapadyata
      sīmāvṛkṣe nipatite kurūṇāṃ samitikṣaye
ubhayoḥ senayo rājan kṣatriyān bhayam āviśat
     bhīṣmaṃ śaṃtanavaṃ dṛṣṭvā viśīrṇakavacadhvajam
     kuravaḥ paryavartanta pāṇḍavāś ca viśāṃ pate
khaṃ tamovṛtam āsīc ca nāsīd bhānumataḥ prabhā
     rarāsa pṛthivī caiva bhīṣme śāṃtanave hate
ayaṃ brahmavidāṃ śreṣṭho ayaṃ brahmavidāṃ gatiḥ
     ity abhāṣanta bhūtāni śayānaṃ bharatarṣabham
ayaṃ pitaram ājñāya kāmārtaṃ śaṃtanuṃ purā
     ūrdhvaretasam ātmānaṃ cakāra puruṣarṣabhaḥ
iti sma śaratalpasthaṃ bharatānām amadhyamam
     ṛṣayaḥ paryadhāvanta sahitāḥ siddhacāraṇaiḥ
hate śāṃtanave bhīṣme bharatānāṃ pitāmahe
     na kiṃ cit pratyapadyanta putrās tava ca bhārata
vivarṇavadanāś cāsan gataśrīkāś ca bhārata
     atiṣṭhan vrīḍitāś caiva hriyā yuktā hy adhomukhāḥ
pāṇḍavāś ca jayaṃ labdhvā saṃgrāmaśirasi sthitāḥ
     sarve dadhmur mahāśaṅkhān hemajālapariṣkṛtān
bhṛśaṃ tūryaninādeṣu vādyamāneṣu cānagha
     apaśyāma raṇe rājan bhīmasenaṃ mahābalam
     ākrīḍamānaṃ kaunteyaṃ harṣeṇa mahatā yutam
nihatya samare śatrūn mahābalasamanvitān
     saṃmohaś cāpi tumulaḥ kurūṇām abhavat tadā
karṇaduryodhanau cāpi niḥśvasetāṃ muhur muhuḥ
     tathā nipatite bhīṣme kauravāṇāṃ dhuraṃdhare
     hāhākāram abhūt sarvaṃ nirmaryādam avartata
dṛṣṭvā ca patitaṃ bhīṣmaṃ putro duḥśāsanas tava
     uttamaṃ javam āsthāya droṇānīkaṃ samādravat
bhrātrā prasthāpito vīraḥ svenānīkena daṃśitaḥ
     prayayau puruṣavyāghraḥ svasainyam abhicodayan
tam āyāntam abhiprekṣya kuravaḥ paryavārayan
     duḥśāsanaṃ mahārāja kim ayaṃ vakṣyatīti vai
tato droṇāya nihataṃ bhīṣmam ācaṣṭa kauravaḥ
     droṇas tad apriyaṃ śrutvā sahasā nyapatad rathāt
sa saṃjñām upalabhyātha bhāradvājaḥ pratāpavān
     nivārayām āsa tadā svāny anīkāni māriṣa
vinivṛttān kurūn dṛṣṭvā pāṇḍavāpi svasainikān
     dūtaiḥ śīghrāśvasaṃyuktair avahāram akārayan
vinivṛtteṣu sainyeṣu pāramparyeṇa sarvaśaḥ
     vimuktakavacāḥ sarve bhīṣmam īyur narādhipāḥ
vyupāramya tato yuddhād yodhāḥ śatasahasraśaḥ
     upatasthur mahātmānaṃ prajāpatim ivāmarāḥ
te tu bhīṣmaṃ samāsādya śayānaṃ bharatarṣabham
     abhivādya vyatiṣṭhanta pāṇḍavāḥ kurubhiḥ saha
atha pāṇḍūn kurūṃś caiva praṇipatyāgrataḥ sthitān
     abhyabhāṣata dharmātmā bhīṣmaḥ śāṃtanavas tadā
svāgataṃ vo mahābhāgāḥ svāgataṃ vo mahārathāḥ
     tuṣyāmi darśanāc cāhaṃ yuṣmākam amaropamāḥ
abhinandya sa tān evaṃ śirasā lambatābravīt
     śiro me lambate 'tyartham upadhānaṃ pradīyatām
tato nṛpāḥ samājahrus tanūni ca mṛdūni ca
     upadhānāni mukhyāni naicchat tāni pitāmahaḥ
abravīc ca naravyāghraḥ prahasann iva tān nṛpān
     naitāni vīraśayyāsu yuktarūpāṇi pārthivāḥ
tato vīkṣya naraśreṣṭham abhyabhāṣata pāṇḍavam
     dhanaṃjayaṃ dīrghabāhuṃ sarvalokamahāratham
dhanaṃjaya mahābāho śiraso me 'sya lambataḥ
     dīyatām upadhānaṃ vai yad yuktam iha manyase
sa saṃnyasya mahac cāpam abhivādya pitāmaham
     netrābhyām aśrupūrṇābhyām idaṃ vacanam abravīt
ājñāpaya kuruśreṣṭha sarvaśastrabhṛtāṃ vara
     preṣyo 'haṃ tava durdharṣa kriyatāṃ kiṃ pitāmaha
tam abravīc chāṃtanavaḥ śiro me tāta lambate
     upadhānaṃ kuruśreṣṭha phalgunopanayasva me
     śayanasyānurūpaṃ hi śīghraṃ vīra prayaccha me
tvaṃ hi pārtha mahābāho śreṣṭhaḥ sarvadhanuṣmatām
     kṣatradharmasya vettā ca buddhisattvaguṇānvitaḥ
phalgunas tu tathety uktvā vyavasāyapurojavaḥ
     pragṛhyāmantrya gāṇḍīvaṃ śarāṃś ca nataparvaṇaḥ
anumānya mahātmānaṃ bharatānām amadhyamam
     tribhis tīkṣṇair mahāvegair udagṛhṇāc chiraḥ śaraiḥ
abhiprāye tu vidite dharmātmā savyasācinā
     atuṣyad bharataśreṣṭho bhīṣmo dharmārthatattvavit
upadhānena dattena pratyanandad dhanaṃjayam
     kuntīputraṃ yudhāṃ śreṣṭhaṃ suhṛdāṃ prītivardhanam
anurūpaṃ śayānasya pāṇḍavopahitaṃ tvayā
     yady anyathā pravartethāḥ śapeyaṃ tvām ahaṃ ruṣā
evam etan mahābāho dharmeṣu pariniṣṭhitam
     svaptavyaṃ kṣatriyeṇājau śaratalpagatena vai
evam uktvā tu bībhatsuṃ sarvāṃs tān abravīd vacaḥ
     rājñaś ca rājaputrāṃś ca pāṇḍavenābhi saṃsthitān
śayeyam asyāṃ śayyāyāṃ yāvad āvartanaṃ raveḥ
     ye tadā pārayiṣyanti te māṃ drakṣyanti vai nṛpāḥ
diśaṃ vaiśravaṇākrāntāṃ yadā gantā divākaraḥ
     arciṣmān pratapaṁl lokān rathenottamatejasā
     vimoṣkye 'haṃ tadā prāṇān suhṛdaḥ supriyān api
parikhā khanyatām atra mamāvasadane nṛpāḥ
     upāsiṣye vivasvantam evaṃ śaraśatācitaḥ
     upāramadhvaṃ saṃgrāmād vairāṇy utsṛjya pārthivāḥ
upātiṣṭhann atho vaidyāḥ śalyoddharaṇakovidāḥ
     sarvopakaraṇair yuktāḥ kuśalās te suśikṣitāḥ
tān dṛṣṭvā jāhnavīputraḥ provāca vacanaṃ tadā
     dattadeyā visṛjyantāṃ pūjayitvā cikitsakāḥ
evaṃgate na hīdānīṃ vaidyaiḥ kāryam ihāsti me
     kṣatradharmapraśastāṃ hi prāpto 'smi paramāṃ gatim
naiṣa dharmo mahīpālāḥ śaratalpagatasya me
     etair eva śaraiś cāhaṃ dagdhavyo 'nte narādhipāḥ
tac chrutvā vacanaṃ tasya putro duryodhanas tava
     vaidyān visarjayām āsa pūjayitvā yathārhataḥ
tatas te vismayaṃ jagmur nānājanapadeśvarāḥ
     sthitiṃ dharme parāṃ dṛṣṭvā bhīṣmasyāmitatejasaḥ
upadhānaṃ tato dattvā pitus tava janeśvara
     sahitāḥ pāṇḍavāḥ sarve kuravaś ca mahārathāḥ
upagamya mahātmānaṃ śayānaṃ śayane śubhe
     te 'bhivādya tato bhīṣmaṃ kṛtvā cābhipradakṣiṇam
vidhāya rakṣāṃ bhīṣmasya sarva eva samantataḥ
     vīrāḥ svaśibirāṇy eva dhyāyantaḥ paramāturāḥ
     niveśāyābhyupāgacchan sāyāhne rudhirokṣitāḥ
niviṣṭān pāṇḍavāṃś cāpi prīyamāṇān mahārathān
     bhīṣmasya patanād dhṛṣṭān upagamya mahārathān
     uvāca yādavaḥ kāle dharmaputraṃ yudhiṣṭhiram
diṣṭyā jayasi kauravya diṣṭyā bhīṣmo nipātitaḥ
     avadhyo mānuṣair eṣa satyasaṃdho mahārathaḥ
atha vā daivataiḥ pārtha sarvaśastrāstrapāragaḥ
     tvāṃ tu cakṣurhaṇaṃ prāpya dagdho ghoreṇa cakṣuṣā
evam ukto dharmarājaḥ pratyuvāca janārdanam
     tava prasādād vijayaḥ krodhāt tava parājayaḥ
     tvaṃ hi naḥ śaraṇaṃ kṛṣṇa bhaktānām abhayaṃkaraḥ
anāścaryo jayas teṣāṃ yeṣāṃ tvam asi keśava
     raṣkitā samare nityaṃ nityaṃ cāpi hite rataḥ
     sarvathā tvāṃ samāsādya nāścaryam iti me matiḥ
evam uktaḥ pratyuvāca smayamāno janārdanaḥ
     tvayy evaitad yuktarūpaṃ vacanaṃ pārthivottama
