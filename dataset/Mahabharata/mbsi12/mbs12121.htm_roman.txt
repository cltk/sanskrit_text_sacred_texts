[y]
      ayaṃ pitāmahenokto rājadharmaḥ sanātanaḥ
      īśvaraś ca mahādaṇḍo daṇḍe sarvaṃ pratiṣṭhitam
devatānām ṛṣīṇāṃ ca pitṝṇāṃ ca mahātmanām
      yakṣarakṣaḥpiśācānāṃ martyānāṃ ca viśeṣataḥ
sarveṣāṃ prāṇināṃ loke tiryakṣv api nivāsinām
      sarvavyāpī mahātejā daṇḍaḥ śreyān iti prabho
ity etad uktaṃ bhavatā sarvaṃ daṇḍyaṃ carācaram
      dṛśyate lokam āsaktaṃ sa surāsuramānuṣam
etad icchāmy ahaṃ jñātuṃ tattvena bharatarṣabha
      ko daṇḍaḥ kīdṛśo daṇḍaḥ kiṃ rūpaḥ kiṃ parāyaṇaḥ
kim ātmakaḥ kathaṃ bhūtaḥ kati mūrtiḥ kathaṃ prabhuḥ
      jāgarti sa kathaṃ daṇḍaḥ prajāsv avahitātmakaḥ
kaś ca pūrvāparam idaṃ jāgarti paripālayan
      kaś ca vijñāyate pūrvaṃ ko 'paro daṇḍasaṃjñitaḥ
      kiṃ saṃsthaś ca bhaved daṇḍaḥ kā cāsya gatir iṣyate
[bh]
      śṛṇu kauravya yo daṇḍo vyavahāryo yathā ca saḥ
      yasmin hi sarvam āyattaṃ sa daṇḍa iha kevalaḥ
dharmasyākhyā mahārāja vyavahāra itīṣyate
      tasya lopaḥ kathaṃ na syāl lokeṣv avahitātmanaḥ
      ity arthaṃ vyavahārasya vyavahāratvam iṣyate
api caitat purā rājan manunā proktam āditaḥ
     supraṇītena daṇḍena priyāpriya samātmanā
     prajā rakṣati yaḥ samyag dharma eva sa kevalaḥ
athoktam etad vacanaṃ prāg eva manunā purā
     janma coktaṃ vasiṣṭhena brahmaṇo vacanaṃ mahat
prāg idaṃ vacanaṃ proktam ataḥ prāg vacanaṃ viduḥ
     vyavahārasya cākhyānād vyavahāra ihocyate
daṇḍāt trivargaḥ satataṃ supraṇītāt pravartate
     daivaṃ hi paramo daṇḍdo rūpato 'gnir ivocchikhaḥ
nīlotpaladala śyāmaś caturdaṃṣṭraś caturbhujaḥ
     aṣṭa pān naikanayanaḥ śaṅkukarṇordhva romavān
jaṭī dvijihvas tāmrāsyo mṛgarājatanuc chadaḥ
     etad rūpaṃ bibharty ugraṃ daṇḍo nityaṃ durāvaraḥ
asir gadā dhanuḥ śaktis triśūlaṃ mudgaraḥ śaraḥ
     musalaṃ paraśuś cakraṃ prāso daṇḍarṣṭi tomarāḥ
sarvapraharaṇīyāni santi yānīha kāni cit
     daṇḍa eva hi sarvātmā loke carati mūrtimān
bhindaṃś chindan rujan kṛntan dārayan pāṭayaṃs tathā
     ghātayann abhidhāvaṃś ca daṇḍa eva caraty uta
asir viśasano dharmas tīkṣṇavartmā durāsadaḥ
     śrīgarbho vijayaḥ śāstā vyavahāraḥ prajāgaraḥ
śāstraṃ brāhmaṇamantraś ca śāstā prāg vacanaṃ gataḥ
     dharmapālo 'kṣaro devaḥ satyago nityago grahaḥ
asaṅgo rudra tanayo manujyeṣṭhaḥ śivaṃ karaḥ
     nāmāny etāni daṇḍasya kīrtitāni yudhiṣṭhira
daṇḍo hi bhagavān viṣṇur yajño nārāyaṇaḥ prabhuḥ
     śaśvad rūpaṃ mahad bibhran mahāpuruṣa ucyate
yathoktā brahma kanyeti lakṣmīr nītiḥ sarasvatī
     daṇḍanītir jagad dhātrī daṇḍo hi bahu vigrahaḥ
arthānarthau sukhaṃ duḥkhaṃ dharmādharmau balābale
     daurbhāgyaṃ bhāgadheyaṃ ca puṇyāpuṇye guṇāguṇau
kāmākāmāv ṛtur māsaḥ śarvarī divasaḥ kṣaṇaḥ
     aprasādaḥ prasādaś ca harṣaḥ krodhaḥ śamo damaḥ
daivaṃ puruṣakāraś ca mokṣāmokṣau bhayābhaye
     hiṃsāhiṃse tapoyajñaḥ saṃyamo 'tha viṣāviṣam
antaś cādiś ca madhyaṃ ca kṛtyānāṃ ca prapañcanam
     madaḥ pramādo darpaś ca dambho dhairyaṃ nayānayau
aśaktiḥ śaktir ity eva mānastambhau vyayāvyayau
     vinayaś ca visargaś ca kālākālau ca bhārata
anṛtaṃ jñājñatā satyaṃ śraddhāśraddhe tathaiva ca
     klībatā vyavasāyaś ca lābhālābhau jayājayau
tīkṣṇatā mṛdutā mṛtyur āgamānāgamau tathā
     virāddhiś caiva rādhiś ca kāryākārye balābale
asūyā cānasūyā ca dharmādharmau tathaiva ca
     apatrapānapatrape hrīś ca saṃpad vipac ca ha
tejaḥ karmaṇi pāṇḍityaṃ vāk śaktis tattvabuddhitā
     evaṃ daṇḍasya kauravya loke 'smin bahurūpatā
na syād yadīha daṇḍo vai pramatheyuḥ parasparam
     bhayād daṇḍasya cānyonyaṃ ghnanti naiva yudhiṣṭhira
daṇḍena rakṣyamāṇā hi rājann ahar ahaḥ prajāḥ
     rājānaṃ vardhayantīha tasmād daṇḍaḥ parāyaṇam
vyavasthāpayati kṣipram imaṃ lokaṃ nareśvara
     satye vyavasthito dharmo brāhmaṇeṣv avatiṣṭhate
dharmayuktā dvijāḥ śreṣṭhā veda yuktā bhavanti ca
     babhūva yajño vedebhyo yajñaḥ prīṇāti devatāḥ
prītāś ca devatā nityam indre paridadaty uta
     annaṃ dadāti śakraś cāpy anugṛhṇann imāḥ prajāḥ
prāṇāś ca sarvabhūtānāṃ nityam anne pratiṣṭhitāḥ
     tasmāt prajāḥ pratiṣṭhante daṇḍo jāgarti tāsu ca
evaṃ prayojanaś caiva daṇḍaḥ kṣatriyatāṃ gataḥ
     rakṣan prajāḥ prajāgarti nityaṃ suvihito 'kṣaraḥ
īśvaraḥ puruṣaḥ prāṇaḥ sattvaṃ vittaṃ prajāpatiḥ
     bhūtātmā jīva ity eva nāmabhiḥ procyate 'ṣṭabhiḥ
adadad daṇḍa evāsmai dhruvam aiśvaryam eva ca
     bale nayaś ca saṃyuktaḥ sadā pañca vidhātmakaḥ
kulabāhudhanāmātyāḥ prajñā coktā balāni ca
     āhāryaṃ cāṣṭakair dravyair balam anyad yudhiṣṭhira
hastino 'śvā rathāḥ pattir nāvo viṣṭis tathaiva ca
     daiśikāś cārakāś caiva tad aṣṭāṅgaṃ balaṃ smṛtam
aṣṭāṅgasya tu yuktasya hastino hastiyāyinaḥ
     aśvārohāḥ padātāś ca mantriṇo rasadāś ca ye
bhikṣukāḥ prāḍ vivākāś ca mauhūrtā daivacintakāḥ
     kośo mitrāṇi dhānyaṃ ca sarvopakaraṇāni ca
sapta prakṛticāṣṭāṅgaṃ śarīram iha yad viduḥ
     rājyasya daṇḍa evāṅgaṃ daṇḍaḥ prabhava eva ca
īśvareṇa prayatnena dhāraṇe kṣatriyasya hi
     daṇḍo dattaḥ samānātmā daṇḍo hīdaṃ sanātanam
     rājñāṃ pūjyatamo nānyo yathā dharmapradarśanaḥ
brahmaṇā lokarakṣārthaṃ svadharmasthāpanāya ca
     bhartṛpratyaya utpanno vyavahāras tathāparaḥ
     tasmād yaḥ sahito dṛṣṭo bhartṛpratyaya lakṣaṇaḥ
vyavahāras tu vedātmā veda pratyaya ucyate
     maulaś ca naraśārdūla śāstroktaś ca tathāparaḥ
ukto yaś cāpi daṇḍo 'sau bhartṛpratyaya lakṣaṇaḥ
     jñeyo na sa narendrastho daṇḍapratyaya eva ca
daṇḍapratyaya dṛṣṭo 'pi vyavahārātmakaḥ smṛtaḥ
     vyavahāraḥ smṛto yaś ca sa veda viṣayātmakaḥ
yaś ca veda prasūtātmā sa dharmo guṇadarśakaḥ
     dharmapratyaya utpanno yathādharmaḥ kṛtātmabhiḥ
vyavahāraḥ prajā goptā brahma diṣṭo yudhiṣṭhira
     trīn dhārayati lokān vai satyātmā bhūtivardhanaḥ
yaś ca daṇḍaḥ sa dṛṣṭo no vyavahāraḥ sanātanaḥ
     vyavahāraś ca yo dṛṣṭaḥ sa dharma iti naḥ śrutaḥ
     yaś ca vedaḥ sa vai dharmo yaś ca dharmaḥ sa satpathaḥ
brahmā prajāpatiḥ pūrvaṃ babhūvātha pitāmahaḥ
     lokānāṃ sa hi sarveṣāṃ sa surāsurarakṣasām
     sa manuṣyoragavatāṃ kartā caiva sa bhūtakṛt
tato no vyavahāro 'yaṃ bhartṛpratyaya lakṣaṇaḥ
     tasmād idam avocāma vyavahāra nidarśanam
mātā pitā ca bhrātā ca bhāryā cātha purohitaḥ
     nādaṇḍyo vidyate rājñāṃ yaḥ svadharme na tiṣṭhati
