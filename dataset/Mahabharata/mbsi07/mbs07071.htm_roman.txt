[s]
      rājan saṃgrāmam āścaryaṃ śṛṇu kīrtayato mama
      kurūṇāṃ pāṇḍavānāṃ ca yathā yuddham avartata
bhāradvājaṃ samāsādya vyūhasya pramukhe sthitam
      ayodhayan raṇe pārthā droṇānīkaṃ bibhitsavaḥ
rakṣamāṇāḥ svakaṃ vyūhaṃ droṇasyāpi ca sainikāḥ
      ayodhayan raṇe pārthān prārthayanto mahad yaśaḥ
vindānuvindāv āvantyau virāṭaṃ daśabhiḥ śaraiḥ
      ājaghnatuḥ susaṃkruddhau tava putrahitaiṣiṇau
virāṭaś ca mahārāja tāv ubhau samare sthitau
      parākrāntam parākramya yodhayām āsa sānugau
teṣāṃ yuddhaṃ samabhavad dāruṇaṃ śoṇitodakam
      siṃhasya dvipamukhyābhyāṃ prabhinnābhyāṃ yathā vane
bāhlīkaṃ rabhasaṃ yuddhe yājñasenir mahābalaḥ
      ājaghne viśikhais tīkṣṇair ghorair marmāsthi bhedibhiḥ
bāhlīko yājñaseniṃ tu hemapuṅkhaiḥ śilāśitaiḥ
      ājaghāna bhṛśaṃ kruddho navabhir nataparvabhiḥ
tad yuddham abhavad ghoraṃ śaraśaktisamākulam
      bhīrūṇāṃ trāsajananaṃ śūrāṇāṃ harṣavardhanam
tābhyāṃ tatra śarair muktair antarikṣaṃ diśas tathā
     abhavat saṃvṛtaṃ sarvaṃ na prājñāyata kiṃ cana
śaibyo govāsano yuddhe kāśya putraṃ mahāratham
     sa sainyo yodhayām āsa gajaḥ pratigajaṃ yathā
bāhlīka rājaḥ saṃrabdho draupadeyān mahārathān
     manaḥ pañcendriyāṇīva śuśubhe yodhayan raṇe
ayodhayaṃs te ca bhṛśaṃ taṃ śaraughaiḥ samantataḥ
     indriyārthā yathā dehaṃ śaśvad dehabhṛtāṃ vara
vārṣṇeyaṃ sātyakiṃ yuddhe putro duḥśāsanas tava
     ājaghne sāyakais tīkṣṇair navabhir nataparvabhiḥ
so 'tividdho balavatā maheṣvāsena dhanvinā
     īṣan mūrchāṃ jagāmāśu sātyakiḥ satyavikramaḥ
samāśvastas tu vārṣṇeyas tava putraṃ mahāratham
     vivyādha daśabhis tūrṇaṃ sāyakaiḥ kaṅkapatribhiḥ
tāv anyonyaṃ dṛḍhaṃ viddhāv anyonyaśaravikṣatau
     rejatuḥ samare rājan puṣpitāv iva kiṃśukau
alambusas tu saṃkruddhaḥ kuntibhojaśarārditaḥ
     aśobhata paraṃ lakṣmyā puṣpāḍhya iva kiṃśukaḥ
kuntibhojaṃ tato rakṣo viddhvā bahubhir āyasaiḥ
     anadad bhairavaṃ nādaṃ vāhinyāḥ pramukhe tava
tatas tau samare śūrau yodhayantau parasparam
     dadṛśuḥ sarvabhūtāni śakra jambhau yathā purā
śakuniṃ rabhasaṃ yuddhe kṛtavairaṃ ca bhārata
     mādrīputrau ca saṃrabdhau śarair ardayatāṃ mṛdhe
tan mūlaḥ sa mahārāja prāvartata janakṣayaḥ
     tvayā saṃjanito 'tyarthaṃ karṇena ca vivardhitaḥ
uddhukṣitaś ca putreṇa tava krodhahutāśanaḥ
     ya imāṃ pṛthivīṃ rājan dagdhuṃ sarvāṃ samudyataḥ
śakuniḥ pāṇḍuputrābhyāṃ kṛtaḥ sa vimukhaḥ śaraiḥ
     nābhyajānata kartavyaṃ yudhi kiṃ cit parākramam
vimukhaṃ cainam ālokya mādrīputrau mahārathau
     vavarṣatuḥ punar bāṇair yathā meghau mahāgirim
sa vadhyamāno bahubhiḥ śaraiḥ saṃnataparvabhiḥ
     saṃprāyāj javanair aśvair droṇānīkāya saubalaḥ
ghaṭotkacas tathā śūraṃ rākṣasma tam alāyudham
     abhyayād rabhasaṃ yuddhe vegam āsthāya madhyamam
tayor yuddhaṃ mahārāja citrarūpam ivābhavat
     yādṛśaṃ hi purāvṛttaṃ rāmarāvaṇayor mṛdhe
tato yudhiṣṭhiro rājā madrarājānam āhave
     viddhvā pañcāśatā bāṇaiḥ punar vivyādha saptabhiḥ
tataḥ pravavṛte yuddhaṃ tayor atyadbhutaṃ nṛpa
     yathāpūrvaṃ mahad yuddhaṃ śambarāmara rājayoḥ
viviṃśatiś citraseno vikarṇaś ca tavātmajaḥ
     ayodhayan bhīmasenaṃ mahatyā senayā vṛtāḥ
