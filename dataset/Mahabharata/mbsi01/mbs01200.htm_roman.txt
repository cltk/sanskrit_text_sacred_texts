[j]
      evaṃ saṃprāpya rājyaṃ tad indraprasthe tapodhana
      ata ūrdhvaṃ mahātmānaḥ kim akurvanta pāṇḍavāḥ
sarva eva mahātmānaḥ pūrve mama pitāmahāḥ
      draupadī dharmapatnī ca kathaṃ tān anvavartata
kathaṃ vā pañca kṛṣṇāyām ekasyāṃ te narādhipāḥ
      vartamānā mahābhāgā nābhidyanta parasparam
śrotum icchāmy ahaṃ sarvaṃ vistareṇa tapodhana
      teṣāṃ ceṣṭitam anyonyaṃ yuktānāṃ kṛṣṇayā tayā
[vai]
      dhṛtarāṣṭrābhyanujñātāḥ kṛṣṇayā saha pāṇḍavāḥ
      remire puruṣavyāghrāḥ prāptarājyāḥ paraṃtapāḥ
prāpya rājyaṃ mahātejāḥ satyasaṃdho yudhiṣṭhiraḥ
      pālayām āsa dharmeṇa pṛthivīṃ bhrātṛbhiḥ saha
jitārayo mahāprājñāḥ satyadharmaparāyaṇāḥ
      mudaṃ paramikāṃ prāptās tatroṣuḥ pāṇḍunandanāḥ
kurvāṇāḥ paurakāryāṇi sarvāṇi puruṣarṣabhāḥ
      āsāṃ cakrur mahārheṣu pārthiveṣv āsaneṣu ca
atha teṣūpaviṣṭeṣu sarveṣv eva mahātmasu
      nāradas tv atha devarṣir ājagāma yadṛcchayā
      āsanaṃ ruciraṃ tasmai pradadau svaṃ yudhiṣṭhiraḥ
devarṣer upaviṣṭasya svayam arghyaṃ yathāvidhi
     prādād yudhiṣṭhiro dhīmān rājyaṃ cāsmai nyavedayat
pratigṛhya tu tāṃ pūjām ṛṣiḥ prītamanābhavat
     āśīrbhir vardhayitvā tu tam uvācāsyatām iti
niṣasādābhyanujñātas tato rājā yudhiṣṭhiraḥ
     preṣayām āsa kṛṣṇāyai bhagavantam upasthitam
śrutvaiva draupadī cāpi śucir bhūtvā samāhitā
     jagāma tatra yatrāste nāradaḥ pāṇḍavaiḥ saha
tasyābhivādya caraṇau devarṣer dharmacāriṇī
     kṛtāñjaliḥ susaṃvītā sthitātha drupadātmajā
tasyāś cāpi sa dharmātmā satyavāg ṛṣisattamaḥ
     āśiṣo vividhāḥ procya rājaputryās tu nāradaḥ
     gamyatām iti hovāca bhagavāṃs tām aninditām
gatāyām atha kṛṣṇāyāṃ yudhiṣṭhirapurogamān
     vivikte pāṇḍavān sarvān uvāca bhagavān ṛṣiḥ
pāñcālī bhavatām ekā dharmapatnī yaśasvinī
     yathā vo nātra bhedaḥ syāt tathā nītir vidhīyatām
sundopasundāv asurau bhrātarau sahitāv ubhau
     āstām avadhyāv anyeṣāṃ triṣu lokeṣu viśrutau
ekarājyāv ekagṛhāv ekaśayyāsanāśanau
     tilottamāyās tau hetor anyonyam abhijaghnatuḥ
rakṣyatāṃ sauhradaṃ tasmād anyonyapratibhāvikam
     yathā vo nātra bhedaḥ syāt tat kuruṣva yudhiṣṭhira
[y]
     sundopasundāv asurau kasya putrau mahāmune
     utpannaś ca kathaṃ bhedaḥ kathaṃ cānyonyam aghnatām
apsarā devakanyā vā kasya caiṣā tilottamā
     yasyāḥ kāmena saṃmattau jaghnatus tau parasparam
etat sarvaṃ yathāvṛttaṃ vistareṇa tapodhana
     śrotum icchāmahe vipra paraṃ kautūhalaṃ hi naḥ
