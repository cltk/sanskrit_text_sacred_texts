sahatārāṅgadābhyāṃ tu gatvā sa hanumān kapiḥ
 sugrīveṇa yathoddiṣṭaṃ taṃ deśam upacakrame
sa tu dūram upāgamya sarvais taiḥ kapisattamaiḥ
 vicinoti sma vindhyasya guhāś ca gahanāni ca
parvatāgrān nadīdurgān sarāṃsi vipulān drumān
 vṛkṣaṣaṇḍāṃś ca vividhān parvatān ghanapādapān
anveṣamāṇās te sarve vānarāḥ sarvato diśam
 na sītāṃ dadṛśur vīrā maithilīṃ janakātmajām
te bhakṣayanto mūlāni phalāni vividhāni ca
 anveṣamāṇā durdharṣā nyavasaṃs tatra tatra ha
 sa tu deśo duranveṣo guhāgahanavān mahān
tyaktvā tu taṃ tadā deśaṃ sarve vai hariyūthapāḥ
 deśam anyaṃ durādharṣaṃ viviśuś cākutobhayāḥ
yatra vandhyaphalā vṛkṣā vipuṣpāḥ parṇavarjitāḥ
 nistoyāḥ sarito yatra mūlaṃ yatra sudurlabham
na santi mahiṣā yatra na mṛgā na ca hastinaḥ
 śārdūlāḥ pakṣiṇo vāpi ye cānye vanagocarāḥ
snigdhapatrāḥ sthale yatra padminyaḥ phullapaṅkajāḥ
 prekṣaṇīyāḥ sugandhāś ca bhramaraiś cāpi varjitāḥ
kaṇḍur nāma mahābhāgaḥ satyavādī tapodhanaḥ
 maharṣiḥ paramāmarṣī niyamair duṣpradharṣaṇaḥ
tasya tasmin vane putro bālako daśavārṣikaḥ
 pranaṣṭo jīvitāntāya kruddhas tatra mahāmuniḥ
tena dharmātmanā śaptaṃ kṛtsnaṃ tatra mahad vanam
 aśaraṇyaṃ durādharṣaṃ mṛgapakṣivivarjitam
tasya te kānanāntāṃs tu girīṇāṃ kandarāṇi ca
 prabhavāni nadīnāṃca vicinvanti samāhitāḥ
tatra cāpi mahātmāno nāpaśyañ janakātmajām
 hartāraṃ rāvaṇaṃ vāpi sugrīvapriyakāriṇaḥ
te praviśya tu taṃ bhīmaṃ latāgulmasamāvṛtam
 dadṛśuḥ krūrakarmāṇam asuraṃ suranirbhayam
taṃ dṛṣṭvā vanarā ghoraṃ sthitaṃ śailam ivāparam
 gāḍhaṃ parihitāḥ sarve dṛṣṭvā taṃ parvatopamam
so 'pi tān vānarān sarvān naṣṭāḥ sthety abravīd balī
 abhyadhāvata saṃkruddho muṣṭim udyamya saṃhitam
tam āpatantaṃ sahasā vāliputro 'ṅgadas tadā
rāvaṇo 'yam iti jñātvā talenābhijaghāna ha
 sa vāliputrābhihato vaktrāc choṇitam udvaman
asuro nyapatad bhūmau paryasta iva parvataḥ
 te tu tasmin nirucchvāse vānarā jitakāśinaḥ
 vyacinvan prāyaśas tatra sarvaṃ tad girigahvaram
vicitaṃ tu tataḥ kṛtvā sarve te kānanaṃ punaḥ
 anyadevāparaṃ ghoraṃ viviśur girigahvaram
te vicintya punaḥ khinnā viniṣpatya samāgatāḥ
 ekānte vṛkṣamūle tu niṣedur dīnamānasāḥ
