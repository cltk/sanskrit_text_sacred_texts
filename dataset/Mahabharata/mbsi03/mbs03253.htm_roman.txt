[vai]
      tato diśaḥ saṃpravihṛtya pārthā; mṛgān varāhān mahiṣāṃś ca hatvā
      dhanurdharāḥ śreṣṭhatamāḥ pṛthivyāṃ; pṛthak carantaḥ sahitā babhūvuḥ
tato mṛgavyālagaṇānukīrṇaṃ; mahāvanaṃ tad vihagopaghuṣṭam
      bhrātṝṃś ca tān abhyavadad yudhiṣṭhiraḥ; śrutvā giro vyāharatāṃ mṛgāṇām
ādityadīptāṃ diśam abhyupetya; mṛgadvijāḥ krūram ime vadanti
      āyāsam ugraṃ prativedayanto; mahāhavaṃ śatrubhir vāvamānam
kṣipraṃ nivartadhvam alaṃ mṛgair no; mano hi me dūyati dahyate ca
      buddhiṃ samācchādya ca me samanyur; uddhūyate prāṇapatiḥ śarīre
saraḥ suparṇena hṛtoragaṃ yathā; rāṣṭraṃ yathā rājakam āttalakṣmi
      evaṃvidhaṃ me pratibhāti kāmyakaṃ; śauṇḍair yathā pītarasaś ca kumbhaḥ
te saindhavair atyanilaughavegair; mahājavair vājibhir uhyamānāḥ
      yuktair bṛhadbhiḥ surathair nṛvīrās; tadāśramāyābhimukhā babhūvuḥ
teṣāṃ tu gomāyur analpa ghoṣo; nivartatāṃ māmam upetya pārśvam
      pravyāharat taṃ pravimṛśya rājā; provāca bhīmaṃ ca dhanaṃjayaṃ ca
yathā vadaty eṣa vihīnayoniḥ; śālāvṛko vāmam upetya pārśvam
      suvyaktam asmān avamanya pāpaiḥ; kṛto 'bhimardaḥ kurubhiḥ prasahya
ity eva te tad vanam āviśanto; mahaty araṇye mṛgayāṃ caritvā
      bālām apaśyanta tadā rudantīṃ; dhātreyikāṃ preṣyavadhūṃ priyāyāḥ
tām indrasenas tvarito 'bhisṛtya; rathād avaplutya tato 'bhyadhāvat
     provaca caināṃ vacanaṃ narendra; dhātreyikām ārtataras tadānīm
kiṃ rodiṣi tvaṃ patitā dharaṇyāṃ; kiṃ te mukhaṃ śuṣyati dīnavarṇam
     kac cin na pāpaiḥ sunṛśaṃsa kṛd bhiḥ; pramāthitā draupadī rājaputrī
     anidya rūpā suviśālanetrā; śarīratulyā kurupuṃgavānām
yady eva devī pṛthivīṃ praviṣṭā; divaṃ prapannāpy atha vā samudram
     tasyā gamiṣyanti padaṃ hi pārthās; tathā hi saṃtapyati dharmarājaḥ
ko hīdṛśānām arimardanānāṃ; kleśakṣamāṇām aparājitānām
     prāṇaiḥ samām iṣṭatamāṃ jihīrṣed; anuttamaṃ ratnam iva pramūḍhaḥ
     na budhyate nāthavatīm ihādya; bahiścaraṃ hṛdayaṃ pāṇḍavānām
kasyādya kāyaṃ pratibhidya ghorā; mahīṃ pravekṣyanti śitāḥ śarāgryāḥ
     mā tvaṃ śucas tāṃ prati bhīru viddhi; yathādya kṛṣṇā punar eṣyatīti
     nihatya sarvān dviṣataḥ samagrān; pārthāḥ sameṣyanty atha yājñasenyā
athābravīc cāru mukhaṃ pramṛjya; dhātreyikā sārathim indrasenam
     jayadrathenāpahṛtā pramathya; pañcendra kalpān paribhūya kṛṣṇā
tiṣṭhanti vartmāni navāny amūni; vṛkṣāś ca na mlānti tathaiva bhagnāḥ
     āvartayadhvaṃ hy anuyāta śīghraṃ; na dūrayātaiva hi rājaputrī
saṃnahyadhvaṃ sarva evendra kalpā; mahānti cārūṇi ca daṃśanāni
     gṛhṇīta cāpāni mahādhanāni; śarāṃś ca śīghraṃ padavīṃ vrajadhvam
purā hi nirbhartsana daṇḍamohitā; pramūḍha cittā vadanena śuṣyatā
     dadāti kasmai cid anarhate tanuṃ; varājya pūrṇām iva bhasmani śrucam
purā tuṣāgnāv iva hūyate haviḥ; purā śmaśāne srag ivāpavidhyate
     purā ca somo 'dhvarago 'valihyate; śunā yathā viprajane pramohite
     mahaty araṇye mṛgayāṃ caritvā; purā śṛgālo nalinīṃ vigāhate
mā vaḥ priyāyāḥ sunasaṃ sulocanaṃ; candraprabhācchaṃ vadanaṃ prasannam
     spṛśyāc chubhaṃ kaś cid akṛtya kārī; śvā vai puroḍāśam ivopayuṅkṣīt
     etāni vartmāny anuyāta śīghraṃ; mā vaḥ kālaḥ kṣipram ihātyagād vai
[y]
     bhadre tūṣṇīm āssva niyaccha vācaṃ; māsmat sakāśe parusāṇy avocaḥ
     rājāno vā yadi vā rājaputrā; balena mattā vañcanāṃ prāpnuvanti
[vai]
     etāvad uktvā prayayur hi śīghraṃ; tāny eva vartmāny anuvartamānāḥ
     muhur muhur vyālavad ucchasanto; jyāṃ vikṣipantaś ca mahādhanur bhyaḥ
tato 'paśyaṃs tasya sainyasya reṇum; uddhūtaṃ vai jāvi khurapraṇunnam
     padātīnāṃ madhyagataṃ ca dhaumyaṃ; vikrośantaṃ bhīmam abhidraveti
te sāntvya dhaumyaṃ paridīnasattvāḥ; sukhaṃ bhavān etv iti rājaputrāḥ
     śyenā yathaivāmiṣa saṃprayuktā; javena taḥ sainyam athābhyadhāvan
teṣāṃ mahendropamavikramāṇāṃ; saṃrabdhānāṃ dharṣaṇād yājñasenyāḥ
     krodhaḥ prajajvāla jayadrathaṃ ca; dṛṣṭvā priyāṃ tasya rathe sthitāṃ ca
pracukruśuś cāpy atha sindhurājaṃ; vṛkodaraś caiva dhanaṃjayaś ca
     yamau ca rājā ca mahādhanurdharās; tato diśaḥ saṃmumuhuḥ pareṣām
