[v]
      saindhavair abhavad yuddhaṃ tatas tasya kirīṭinaḥ
      hataśeṣair mahārāja hatānāṃ ca sutair api
te 'vatīrṇam upāśrutya viṣayaṃ śvetavāhanam
      pratyudyayur amṛṣyanto rājānaḥ pāṇḍavarṣabham
aśvaṃ ca taṃ parāmṛśya viṣayānte viṣopamāḥ
      na bhayaṃ cakrire pārthād bhīmasenād anantarāt
te 'vidūrād dhanuṣpāṇiṃ yajñiyasya hayasya ca
      bībhatsuṃ pratyapadyanta padātinam avasthitam
tatas te tu mahāvīryā rājānaḥ paryavārayan
      jigīṣanto naravyāghrāḥ pūrvaṃ vinikṛtā yudhi
te nāmāny atha gotrāṇi karmāṇi vividhāni ca
      kīrtayantas tadā pārthaṃ śaravarṣair avākiran
te kirantaḥ śarāṃs tīkṣṇān vāraṇendra nivāraṇān
      raṇe jayam abhīpsantaḥ kaunteyaṃ paryavārayan
te 'samīkṣyaiva taṃ vīram ugrakarmāṇam āhave
      sarve yuyudhire vīrā rathasthās taṃ padātinam
te tam ājaghnire vīraṃ nivātakavacāntakam
      saṃśaptaka nihantāraṃ hantāraṃ saindhavasya ca
tato rathasahasreṇa hayānām ayutena ca
     koṣṭhakī kṛtyakaunteyaṃ saṃprahṛṣṭam ayodhayan
saṃsmaranto vadhaṃ vīrāḥ sindhurājasya dhīmataḥ
     jayadrathasya kauravya samare savyasācinā
tataḥ parjanyavat sarve śaravṛṣṭim avāsṛjan
     taiḥ kīrṇaḥ śuśubhe pārtho ravir meghāntare yathā
sa śaraiḥ samavacchanno dadṛśe pāṇḍavarṣabhaḥ
     pañjarāntara saṃcārī śakunta iva bhārata
tato hāhākṛtaṃ sarvaṃ kaunteye śarapīḍite
     trailokyam abhavad rājan raviś cāsīd rajo'ruṇaḥ
tato vavau mahārāja māruto romaharṣaṇaḥ
     rāhur agrasad ādityaṃ yugapat somam eva ca
ulkāś ca jaghnire sūryaṃ vikīryantyaḥ samantataḥ
     vepathuś cābhavad rājan kailāsasya mahāgireḥ
mumucuś cāsram atyuṣṇaṃ duḥkhaśokasamanvitāḥ
     saptarṣayo jātabhayās tathā devarṣayo 'pi ca
śaśaś cāśu nivirbhidya maṇḍalaṃ śaśino 'patat
     viparītas tadā rājaṃs tasminn utpātalakṣaṇe
rāsabhāruṇa saṃkāśā dhanuṣmantaḥ sa vidyutaḥ
     āvṛtya gaganaṃ meghā mumucur māṃsaśoṇitam
evam āsīt tadā vīre śaravarṣābhisaṃvṛte
     loke 'smin bharataśreṣṭha tad adbhutam ivābhavat
tasya tenāvakīrṇasya śarajālena sarvaśaḥ
     mohāt papāta gāṇḍīvam āvāpaś ca karād api
tasmin moham anuprāpte śarajālaṃ mahattaram
     saindhavā mumucus tūrṇaṃ gatasattve mahārathe
tato mohasamāpannaṃ jñātvā pārthaṃ divaukasaḥ
     sarve vitrastam anasas tasya śānti parābhavan
tato devarṣayaḥ sarve tathā saptarṣayo 'pi ca
     brahmarṣayaś ca vijayaṃ jepuḥ pārthasya dhīmataḥ
tataḥ pradīpite devaiḥ pārtha tejasi pārthiva
     tasthāv acalavad dhīmān saṃgrāme paramāstravit
vicakarṣa dhanur divyaṃ tataḥ kauravanandanaḥ
     yantrasyeveha śabdo 'bhūn mahāṃs tasya punaḥ punaḥ
tataḥ sa śaravarṣāṇi pratyamitrān prati prabhuḥ
     vavarṣa dhanuṣā pārtho varṣāṇīva sureśvaraḥ
tatas te saindhavā yodhāḥ sarva eva sarājakāḥ
     nādṛśyanta śaraiḥ kīrṇāḥ śalabhair iva pāvakāḥ
tasya śabdena vitresur bhayārtāś ca vidudruvuḥ
     mumucuś cāśruśokārtāḥ suṣupuś cāpi saindhavāḥ
tāṃs tu sarvān naraśreṣṭhaḥ sarvato vicaran balī
     alātacakravad rājañ śarajālaiḥ samarpayat
tad indra jālapratimaṃ bāṇajālam amitrahā
     vyasṛjad diṣku sarvāsu mahendra iva vajrabhṛt
meghajālanibhaṃ sainyaṃ vidārya sa raviprabhaḥ
     vibabhau kauravaśreṣṭhaḥ śaradīva divākaraḥ
