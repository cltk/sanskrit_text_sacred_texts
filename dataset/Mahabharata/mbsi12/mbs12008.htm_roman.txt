[vaiṣampāyana]
      athārjuna uvācedam adhikṣipta ivākṣamī
      abhinītataraṃ vākyaṃ dṛḍhavādaparākramaḥ
darśayann aindrir ātmānam ugram ugraparākramaḥ
      smayamāno mahātejāḥ sṛkkiṇī saṃlihan muhuḥ
aho duḥkham aho kṛcchram aho vaiklavyam uttamam
      yatkṛtvāmānuṣaṃ karma tyajethāḥ śriyam uttamām
śatrūn hatvā mahīṃ labdhvā svadharmeṇopapāditām
      hatāmitraḥ kathaṃ sarvaṃ tyajethā buddhilāghavāt
klībasya hi kuto rājyaṃ dīrghasūtrasya vā punaḥ
      kimarthaṃ ca mahīpālān avadhīḥ krodhamūrchitaḥ
yo hy ājijīviṣed bhaikṣyaṃ karmaṇā naiva kena cit
      samārambhān bubhūṣeta hatasvastir akiṃcanaḥ
      sarvalokeṣu vikhyāto na putrapaśusaṃhitaḥ
kāpālīṃ nṛpa pāpiṣṭhāṃ vṛttim āsthāya jīvataḥ
      saṃtyajya rājyam ṛddhaṃ te loko 'yaṃ kiṃ vadiṣyati
sarvārambhān samutsṛjya hatasvastir akiṃcanaḥ
      kasmād āśaṃsase bhaikṣyaṃ cartuṃ prākṛtavat prabho
asmin rājakule jāto jitvā kṛtsnāṃ vasuṃdharām
      dharmārthāv akhilau hitvā vanaṃ mauḍhyāt pratiṣṭhase
yadīmāni havīṃṣīha vimathiṣyanty asādhavaḥ
     bhavatā viprahīṇāni prāptaṃ tvām eva kilbiṣam
ākiṃcanyam anāśāsyam iti vai nahuṣo 'bravīt
     kṛtyā nṛśaṃsā hy adhane dhig astv adhanatām iha
aśvastanam ṛṣīṇāṃ hi vidyate veda tad bhavān
     yaṃ tv imaṃ dharmam ity āhur dhanād eṣa pravartate
dharmaṃ saṃharate tasya dhanaṃ harati yasya yaḥ
     hriyamāṇe dhane rājan vayaṃ kasya kṣamemahi
abhiśastavat prapaśyanti daridraṃ pārśvataḥ sthitam
     dāridryaṃ pātakaṃ loke kas tac chaṃsitum arhati
patitaḥ śocyate rājan nirdhanaś cāpi śocyate
     viśeṣaṃ nādhigacchāmi patitasyādhanasya ca
arthebhyo hi vivṛddhebhyaḥ saṃbhṛtebhyas tatas tataḥ
     kriyāḥ sarvāḥ pravartante parvatebhya ivāpa gāḥ
ardhād dharmaś ca kāmaś ca svargaś caiva narādhipa
     prāṇayātrā hi lokasya vinārthaṃ na prasidhyati
arthena hi vihīnasya puruṣasyālpamedhasaḥ
     vyucchidyante kriyāḥ sarvā grīṣme ku sarito yathā
yasyārthās tasya mitrāṇi yasyārthās tasya bāndhavāḥ
     yasyārthāḥ sa pumāṁl loke yasyārthāḥ sa ca paṇḍitaḥ
adhanenārthakāmena nārthaḥ śakyo vivitsatā
     arthair arthā nibadhyante gajair iva mahāgajāḥ
dharmaḥ kāmaś ca svargaś ca harṣaḥ krodhaḥ śrutaṃ damaḥ
     arthād etāni sarvāṇi pravartante narādhipa
dhanāt kulaṃ prabhavati dhanād dharmaḥ pravartate
     nādhanasyāsty ayaṃ loko na paraḥ puruṣottama
nādhano dharmakṛtyāni yathāvad anutiṣṭhati
     dhanād dhi dharmaḥ sravati śailād girinadī yathā
yaḥ kṛśāśvaḥ kṛśa gavaḥ kṛśa bhṛtyaḥ kṛśātithiḥ
     sa vai rājan kṛśo nāma na śarīrakṛśaḥ kṛśaḥ
avekṣasva yathānyāyaṃ paśya devāsuraṃ yathā
     rājan kim anyaj jñātīnāṃ vadhād ṛdhyanti devatāḥ
na ced dhartavyam anyasya kathaṃ tad dharmam ārabhet
     etāvān eva vedeṣu niścayaḥ kavibhiḥ kṛtaḥ
adhyetavyā trayī vidyā bhavitavyaṃ vipaścitā
     sarvathā dhanam āhāryaṃ yaṣṭavyaṃ cāpi yatnataḥ
krohād devair avāptāni divi sthānāni sarvaśaḥ
     iti devā vyavasitā vedavādāś ca śāśvatāḥ
adhīyante tapasyanti yajante yājayanti ca
     kṛtsnaṃ tad eva ca śreyo yad apy ādadate 'nyataḥ
na paśyāmo 'napahṛtaṃ dhanaṃ kiṃ cit kva cid vayam
     evam eva hi rājāno jayanti pṛthivīm imām
jitvā mamatvaṃ bruvate putrā iva pitur dhane
     rājarṣayo jitasvargā dharmo hy eṣāṃ nigadyate
yathaiva pūrṇād udadheḥ syandanty āpo diśo daśa
     evaṃ rājakulād vittaṃ pṛthivīṃ pratitiṣṭhati
āsīd iyaṃ dilīpasya nṛgasya nahuṣasya ca
     ambarīṣasya māndhātuḥ pṛthivī sā tvayi sthitā
sa tvāṃ dravyamayo yajñaḥ saṃprāptaḥ sarvadakṣiṇaḥ
     taṃ cen na yajase rājan prāptas tvaṃ devakilbiṣam
yeṣāṃ rājāśvamedhena yajate dakṣiṇāvatā
     upetya tasyāvabhṛthaṃ pūtāḥ sarve bhavanti te
viśvarūpo mahādevaḥ sarvamedhe mahāmakhe
     juhāva sarvabhūtāni tathaivātmānam ātmanā
śāśvato 'yaṃ bhūtipatho nāsyāntam anuśuśruma
     mahān dāśarathaḥ panthā mā rājan kāpathaṃ gamaḥ
