kṛtapūrvāhṇikāḥ sarve sameyus te tapodhanāḥ
tad eva sarvaṃ sāvitryā mahābhāgyaṃ maharṣayaḥ
      dyumatsenāya nātṛpyan kathayantaḥ punaḥ punaḥ
tataḥ prakṛtayaḥ sarvāḥ śālvebhyo 'bhyāgatā nṛpa
      ācakhyur nihataṃ caiva svenāmātyena taṃ nṛpam
taṃ mantriṇā hataṃ śrutvā sasahāyaṃ sabāndhavam
      nyavedayan yathātattvaṃ vidrutaṃ ca dviṣad balam
aikamatyaṃ ca sarvasya janasyātha nṛpaṃ prati
      sacakṣur vāpy acakṣur vā sa no rājā bhavatv iti
anena niścayeneha vayaṃ prasthāpitā nṛpa
      prāptānīmāni yānāni caturaṅgaṃ ca te balam
prayāhi rājan bhadraṃ te ghuṣṭas te nagare jayaḥ
      adhyāssva cirarātrāya pitṛpaitāmahaṃ padam
cakṣur mantaṃ ca taṃ dṛṣṭvā rājānaṃ vapuṣānvitam
      mūrdhabhiḥ patitāḥ sarve vismayotphullalocanāḥ
tato 'bhivādya tān vṛddhān dvijān āśramavāsinaḥ
      taiś cābhipūjitaḥ sarvaiḥ prayayau nagaraṃ prati
śaibyā ca saha sāvitryā svāstīrṇena suvarcasā
     narayuktena yānena prayayau senayā vṛtā
tato 'bhiṣiṣicuḥ prītyā dyumatsenaṃ purohitāḥ
     putraṃ cāsya mahātmānaṃ yauvarājye 'bhaṣecayan
tataḥ kālena mahatā sāvitryāḥ kīrtivardhanam
     tad vai putraśataṃ jajñe śūrāṇām anivartinām
bhrātṝṇāṃ sodarāṇāṃ ca tathaivāsyābhavac chatam
     madrādhipasyāśvapater mālavyāṃ sumahābalam
evam ātmā pitā mātā śvaśrūḥ śvaśura eva ca
     bhartuḥ kulaṃ ca sāvitryā sarvaṃ kṛcchrāt samuddhṛtam
tathaivaiṣāpi kalyāṇī draupadī śīlasaṃmatā
     tārayiṣyati vaḥ sarvān sāvitrīva kulāṅganā
[vai]
     evaṃ sa pāṇḍavas tena anunīto mahātmanā
     viśoko vijvaro rājan kāmyake nyavasat tadā
