[bhī]
      śatakratur athāpaśyad baler dīptāṃ mahātmanaḥ
      svarūpiṇīṃ śarīrād dhi tadā niṣkrāmatīṃ śriyam
tāṃ dīptāṃ prabhayā dṛṣṭvā bhagavān pākaśāsanaḥ
      vismayotphullanayano baliṃ papraccha vāsavaḥ
bale keyam apakrāntā rocamānā śikhandinī
      tvattaḥ sthitā sakeyūrā dīpyamānā svatejasā
[bali]
      na hīmām āsurīṃ vedmi na daivīṃ na ca mānuṣīm
      tvam evaināṃ pṛccha mā vā yatheṣṭaṃ kuru vāsava
[ṣakra]
      kā tvaṃ baler apakrāntā rocamānā śikhandinī
      ajānato mamācakṣva nāmadheyaṃ śucismite
kā tvaṃ tiṣṭhasi māyeva dīpyamānā svatejasā
      hitvā daityeśvaraṃ subhru tan mamācakṣva tattvataḥ
[ṣrī]
      na mā virocano veda na mā vairocano baliḥ
      āhur māṃ duḥsahety evaṃ vidhitseti ca māṃ viduḥ
bhūtir lakṣmīti mām āhuḥ śrīr ity evaṃ ca vāsava
      tvaṃ māṃ śakra na jānīse sarve devā na māṃ viduḥ
[ṣakra]
      kim idaṃ tvaṃ mama kṛte utāho balinaḥ kṛte
      duḥsahe vijahāsy enaṃ cirasaṃvāsinī satī
[ṣrī]
     na dhātā na vidhātā māṃ vidadhāti kathaṃ cana
     kālas tu śakra paryāyān mainaṃ śakrāvamanyathāḥ
[ṣakra]
     kathaṃ tvayā balis tyaktaḥ kimarthaṃ vā śikhandini
     kathaṃ ca māṃ na jahyās tvaṃ tan me brūhi śucismite
[ṣrī]
     satye sthitāsmi dāne ca vrate tapasi caiva hi
     parākrame ca dharme ca parācīnas tato baliḥ
brahmaṇyo 'yaṃ sadā bhūtvā satyavādī jitendriyaḥ
     abhyasūyad brāhmaṇān vai ucchiṣṭaś cāspṛśad ghṛtam
yajñaśīlaḥ purā bhūtvā mām eva yajatety ayam
     provāca lokān mūḍhātmā kālenopanipīditaḥ
apākṛtā tataḥ śakra tvayi vatsyāmi vāsava
     apramattena dhāryāsmi tapasā vikrameṇa ca
[ṣakra]
     asti devamanuṣyeṣu sarvabhūteṣu vā pumān
     yas tvām eko viṣahituṃ śaknuyāt kamalālaye
[ṣrī]
     naiva devo na gandharvo nāsuro na ca rākṣasaḥ
     yo mām eko viṣahituṃ śaktaḥ kaś cit puraṃdara
[ṣakra]
     tiṣṭhethā mayi nityaṃ tvaṃ yathā tad brūhi me śubhe
     tat kariṣyāmi te vākyam ṛtaṃ tvaṃ vaktum arhasi
[ṣrī]
     sthāsyāmi nityaṃ devendra yathā tvayi nibodha tat
     vidhinā veda dṛṣṭena caturdhā vibhajasva mām
[ṣakra]
     ahaṃ vai tvā nidhāsyāmi yathāśakti yathābalam
     na tu me 'tikramaḥ syād vai sadā lakṣmitavāntike
bhūmir eva manuṣyeṣu dhāraṇī bhūtabhāvinī
     sā te pādaṃ titikṣeta samahā hīti me matiḥ
[ṣrī]
     eṣa me nihitaḥ pādo yo 'yaṃ bhūmau pratiṣṭhitaḥ
     dvitīyaṃ śakra pādaṃ me tasmāt sunihitaṃ kuru
[ṣakra]
     āpa eva manuṣyeṣu dravantyaḥ paricārikāḥ
     tās te pādaṃ titikṣantām alam āpas titikṣitum
[ṣrī]
     eṣa me nihitaḥ pādo yo 'yam apsu pratiṣṭhitaḥ
     tṛtīyaṃ śakra pādaṃ me tasmāt sunihitaṃ kuru
[ṣakra]
     yasmin devāś ca yajñāś ca yasmin vedāḥ pratiṣṭhitāḥ
     tṛtīyaṃ pādam agnis te sudhṛtaṃ dhārayiṣyati
[ṣrī]
     eṣa me nihitaṃ pādo yo 'yam agnau pratiṣṭhitaḥ
     caturthaṃ śakra pādaṃ me tasmāt sunihitaṃ kuru
[ṣakra]
     ye vai santo manuṣyeṣu brahmaṇyāḥ satyavādinaḥ
     te te pādaṃ titikṣantām alaṃ santas titikṣitum
[ṣrī]
     eṣa me nihitaḥ pādo yo 'yaṃ satsu pratiṣṭhitam
     evaṃ vinihitāṃ śakra bhūteṣu paridhatsva mām
[ṣakra]
     bhūtānām iha vai yas tvā mayā vinihitāṃ satīm
     upahanyāt sa me dviṣyāt tathā śṛṇvantu me vacaḥ
[bhī]
     tatas tyaktaḥ śriyā rājā daityānāṃ balir abravīt
     yāvat purastāt pratapet tāvad vai dakṣiṇāṃ diśam
paścimāṃ tāvad evāpi tathodīcīṃ divākaraḥ
     tathā madhyaṃdine sūryo astam eti yadā tadā
     punar devāsuraṃ yuddhaṃ bhāvi jetāsmi vas tadā
sarvāṁl lokān yadāditya ekasthas tāpayiṣyati
     tadā devāsure yuddhe jetāhaṃ tvāṃ śatakrato
[ṣakra]
     brahmaṇāsmi samādiṣṭo na hantavyo bhavān iti
     tena te 'haṃ bale vajraṃ na vimuñcāmi mūrdhani
yatheṣṭaṃ gaccha daityendra svasti te 'stu mahāsura
     ādityo nāvatapitā kadā cin madhyataḥ sthitaḥ
sthāpito hy asya samayaḥ pūrvam eva svayambhuvā
     ajasraṃ pariyāty eṣa satyenāvatapan prajāḥ
ayanaṃ tasya ṣaṇ māsā uttaraṃ dakṣiṇaṃ tathā
     yena saṃyāti lokeṣu śītoṣṇe visṛjan raviḥ
[bhī]
     evam uktas tu daityendro balir indreṇa bhārata
     jagām adakṣiṇām āśām udīcīṃ tu puraṃdaraḥ
ity etad balinā gītam anahaṃkāra saṃjñitam
     vākyaṃ śrutvā sahasrākṣaḥ kham evāruruhe tadā
