[gāndhārī]
      eṣa vaikartanaḥ śete maheṣvāso mahārathaḥ
      jvalitānalavat saṃkhye saṃśāntaḥ pārtha tejasā
paśya vaikartanaṃ karṇaṃ nihatyātirathān bahūn
      śoṇitaughaparītāṅgaṃ śayānaṃ patitaṃ bhuvi
amarṣī dīrgharoṣaś ca maheṣvāso mahārathaḥ
      raṇe vinihataḥ śete śūro gāṇḍīvadhanvanā
yaṃ sma pāṇḍava saṃtrāsān mama putrā mahārathāḥ
      prāyudhyanta puraskṛtya mātaṅgā iva yūthapam
śārdūlam iva siṃhena samare savyasācinā
      mātaṅgam iva mattena mātaṅgena nipātitam
sametāḥ puruṣavyāghra nihataṃ śūram āhave
      prakīrṇamūrdhajāḥ patnyo rudatyaḥ paryupāsate
udvignaḥ satataṃ yasmād dharmarājo yudhiṣṭhiraḥ
      trayodaśa samā nidrāṃ cintayann nādhyagacchata
anādhṛṣyaḥ parair yuddhe śatrubhir maghavān iva
      yugāntāgnir ivārciṣmān himavān iva ca sthiraḥ
sa bhūtvā śaraṇaṃ vīro dhārtarāṣṭrasya mādhava
      bhūmau vinihataḥ śete vātarugṇa iva drumaḥ
paśya karṇasya patnīṃ tvaṃ vṛṣasenasya mātaram
     lālapyamānāḥ karuṇaṃ rudatīṃ patitāṃ bhuvi
ācārya śāpo 'nugato dhruvaṃ tvāṃ; yad agrasac cakram iyaṃ dharā te
     tataḥ śareṇāpahṛtaṃ śiras te; dhanaṃjayenāhave śatrumadhye
aho dhig eṣā patitā visaṃjñā; samīkṣya jāmbūnadabaddhaniṣkam
     karṇaṃ mahābāhum adīnasattvaṃ; suṣeṇa mātā rudatī bhṛśārtā
alpāvaśeṣo hi kṛto mahātmā; śarīrabhakṣaiḥ paribhakṣayadbhiḥ
     draṣṭuṃ na saṃprīti karaḥ śaśīva; kṛṣṇaśya pakṣasya caturdaśāhe
sāvartamānā patitā pṛthivyām; utthāya dīnā punar eva caiṣā
     karṇasya vaktraṃ parijighramāṇā; rorūyate putravadhābhitaptā
