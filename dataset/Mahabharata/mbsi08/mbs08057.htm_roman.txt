[s]
      arjunas tu mahārāja kṛtvā sainyaṃ pṛthagvidhām
      sūtaputraṃ susaṃrabdhaṃ dṛṣṭvā caiva mahāraṇe
śoṇitodāṃ mahīṃ kṛtvā māṃsamajjāsthi vāhinīm
      vāsudevam idaṃ vākyam abravīt puruṣarṣabha
eṣa ketū raṇe kṛṣṇa sūtaputrasya dṛśyate
      bhīmasenādayaś caite yodhayanti mahārathān
      ete dravanti pāñcālāḥ karṇās trastā janārdana
eṣa duryodhano rājā śvetac chatreṇa bhāsvatā
      karṇena bhagnān pāñcālān drāvayan bahu śobhate
kṛpaś ca kṛtavarmā ca drauṇiś caiva mahābalaḥ
      ete rakṣanti rājānaṃ sūtaputreṇa rakṣitāḥ
      avadhyamānās te 'smābhir ghātayiṣyanti somakān
eṣa śalyo rathopasthe raśmisaṃcāra kovidaḥ
      sūtaputra rathaṃ kṛṣṇa vāhayan bahu śobhate
tatra me buddhir utpannā vāhayātra mahāratham
      nāhatvā samare karṇaṃ nivartiṣye kathaṃ cana
rādheyo 'py anyathā parthān sṛñjayāṃś ca mahārathān
      niḥśeṣān samare kuryāt paśyātor nau janārdana
tataḥ prāyād rathenāśu keśavas tava vāhinīm
      karṇaṃ prati maheṣvāsaṃ dvairathe savyasācinā
prayātaś ca mahābāhuḥ pāṇḍavānujñayā hariḥ
     āśvāsayan rathenaiva pāṇḍusainyāni sarvaśaḥ
rathaghoṣaḥ sa saṃgrāme pāṇḍaveyasya saṃbabhau
     vāsavāśani tulyasya mahaughasyeva māriṣa
mahatā rathaghoṣeṇa pāṇḍavaḥ satyavikramaḥ
     abhyayād aprameyātmā vijayas tava vāhinīm
tam āyāntaṃ samīkṣyaiva śvetāśvaṃ kṛṣṇasārathim
     madrarājo 'bravīt kṛṣṇaṃ ketuṃ dṛṣṭvā mahātmanaḥ
ayaṃ sa ratha āyāti śvetāśvaḥ kṛṣṇasārathiḥ
     nighnann amitrān samare yaṃ karṇa paripṛcchasi
eṣa tiṣṭhati kaunteyaḥ saṃspṛśan gāṇḍivaṃ dhanuḥ
     taṃ haniṣyasi ced adya tan naḥ śreyo bhaviṣyati
eṣā vidīryate senā dhārtarāṣṭrī samantataḥ
     arjunasya bhayāt tūrṇaṃ nighnataḥ śātravān bahūn
varjayan sarvasainyāni tvarate hi dhanaṃjayaḥ
     tvadartham iti manye 'haṃ yathāsyodīryate vapuḥ
na hy avasthāpyate pārtho yuyutsuḥ kena cit saha
     tvām ṛte krodhadīpto hi pīḍyamāne vṛkodare
virathaṃ dharmarājaṃ ca dṛṣṭvā sudṛḍha vikṣatam
     śikhaṇḍinaṃ sātyakiṃ ca dhṛṣṭadyumnaṃ ca pārṣatam
draupadeyān yudhāmanyum uttamaujasam eva ca
     nakulaṃ sahadevaṃ ca bhrātarau dvau samīkṣya ca
sahasaika rathaḥ pārthas tvām abhyeti paraṃtapa
     krodharaktekṣaṇaḥ kruddho jighāṃsuḥ sarvadhanvinām
tvarito 'bhipataty asmāṃs tyaktvā sainyāny asaṃśayam
     tvaṃ karṇa pratiyāhy enaṃ nāsty anyo hi dhanurdharaḥ
na taṃ paśyāmi loke 'smiṃs tvatto 'py anyaṃ dhanurdharam
     arjunaṃ samare kruddhāṃ yo velām iva dhārayet
na cāsya rakṣāṃ paśyāmi pṛṣṭhato na ca pārśvataḥ
     eka evābhiyāti tvāṃ paśya sāphalyam ātmanaḥ
tvaṃ hi kṛṣṇau raṇe śaktaḥ saṃsādhayitum āhave
     tavaiṣa bhāro rādheya pratyudyāhi dhanaṃjayam
tvaṃ kṛto hy eva bhīṣmeṇa droṇa drauṇikṛpair api
     savyasāci pratirathas taṃ nivartata pāṇḍavam
lelihānaṃ yathā sarpaṃ garjantam ṛṣabhaṃ yathā
     layasthitaṃ yathā vyāghraṃ jahi karṇa dhanaṃjayam
ete dravanti samare dhārtarāṣṭrā mahārathāḥ
     arjunasyā bhayāt tūrṇaṃ nirapekṣā janādhipāḥ
dravatām atha teṣāṃ tu yudhi nānyo 'sti mānavaḥ
     bhayahā yo bhaved vīra tvām ṛte sūtanandana
ete tvāṃ kuravaḥ sarve dīpam āsādya saṃyuge
     viṣṭhitāḥ puruṣavyāghra tvāttaḥ śaraṇa kāṅkṣiṇaḥ
vaidehāmbaṣṭha kāmbojās tathā nagna jitas tvayā
     gāndhārāś ca yayā dhṛtyā jitāḥ saṃkhye sudurjayāḥ
tāṃ dhṛtiṃ kuru rādheya tataḥ pratyehi pāṇḍavam
     vāsudevaṃ ca vārṣṇeyaṃ prīyamāṇaṃ kirīṭinā
[karṇa]
     prakṛtistho hi me śalya idānīṃ saṃmatas tathā
     pratibhāsi mahābāho vibhīś caiva dhanaṃjayāt
paśya bāhvor balaṃ me 'dya śikṣitasya ca paśya me
     eko 'dya nihaniṣyāmi pāṇḍavānāṃ mahācamūm
kṛṣṇau ca puruṣavyāghrau tac ca satyaṃ bravīmi te
     nāhatvā yudhi tau vīrāv apayāsye kathaṃ cana
svapsye vā nihyatas tābhyām asatyo hi raṇe jayaḥ
     kṛtārtho vā bhaviṣyāmi hatvā tāv atha vā hataḥ
naitādṛśo jātu babhūva loke; rathottamo yāvad anuśrutaṃ naḥ
     tam īdṛśaṃ pratiyotsyāmi pārthaṃ; mahāhave paśya ca pauruṣaṃ me
rathe caraty eṣa rathapravīraḥ; śīghrair hayaiḥ kaurava rājaputraḥ
     sa vādya māṃ neṣyati kṛcchram etat; karṇasyāntād etad antāḥ stha sarve
asvedinau rājaputrasya hastāv; avepinau jātakiṇau bṛhantau
     dṛḍhāyudhaḥ kṛtimān kṣiprahasto; na pāṇḍaveyena samo 'sti yodhaḥ
gṛhṇāty anekān api kaṅkapatrān; ekaṃ yathā tān kṣitipān pramathya
     te krośamātraṃ nipatanty amoghāḥ; kas tena yodho 'sti samaḥ pṛthivyām
atoṣayat pāṇḍaveyo hutāśaṃ; kṛṣṇa dvitīyo 'tirathas tarasvī
     lebhe cakraṃ yatra kṛṣṇo mahātmā; dhanur gāṇḍīvaṃ pāṇḍavaḥ svya sācī
śvetāśvayuktaṃ ca sughoṣam agryaṃ; rathaṃ mahābāhur adīnasattvaḥ
     maheṣudhī cākṣayau divyarūpau; śastrāṇi divyāni ca havyavāhāt
tathendra loke nijaghāna daityān; asaṃkhyeyān kālakeyāṃś ca sarvān
     lebhe śaṅkhaṃ devadattaṃ sma tatra; ko nāma tenābhyadhikaḥ pṛthivyām
mahādevaṃ toṣayām āsa caiva; sākṣāt suyuddhena mahānubhāvaḥ
     lebhe tataḥ pāśupataṃ sughoraṃ; trailokyasaṃhāra karaṃ mahāstram
pṛthakpṛthag lokapālāḥ sametā; dadur hy astrāṇy aprameyāṇi yasya
     yais tāñ jaghānāśu raṇe nṛsiṃhān; sa kālakhañjān asurān sametān
tathā virāṭasya pure sametān; sarvān asmān ekarathena jitvā
     jahāra tad godhanam ājimadhye; vastrāṇi cādatta mahārathebhyaḥ
tam īdṛśma vīryaguṇopapannaṃ; kṛṣṇa dvitīyaṃ varaye raṇāya
     anantavīryeṇa ca keśavena; nārāyaṇenāpratimena guptam
varṣāyutair yasya guṇā na śakyā; vaktuṃ sametair api sarvalokaiḥ
     mahātmanaḥ śaṅkhacakrāsi pāṇer; viṣṇor jiṣṇor vasudevātmajasya
     bhayaṃ me vai jāyate sādhvasaṃ ca; dṛṣṭvā kṛṣṇāv ekarathe sametau
ubhau hi śūrau kṛtinau dṛḍhāstrau; mahārathau saṃhananopapannau
     etādṛśau phalguna vāsudevau; ko 'nyaḥ pratīyān mad ṛte nu śalya
etāv ahaṃ yudhi vā pātayiṣye; māṃ vā kṛṣṇau nihaniṣyato 'dya
     iti bruvañ śakyam amitrahantā; karṇo raṇe megha ivonnanāda
abhyetya putreṇa tavābhinanditaḥ; sametya covāca kurupravīrān
     kṛpaṃ ca bhojaṃ ca mahābhujāv ubhau; tathaiva gāndhāra nṛpaṃ sahānujam
     guroḥ sutaṃ cāvarajaṃ tathātmanaḥ; padātino 'tha dvipasādino 'nyān
nirundhatābhidravatācyutārjunau; śrameṇa saṃyojayatāśu sarvataḥ
     yathā bhavadbhir bhṛśavikṣatāv ubhau; sukhena hanyām aham adya bhūmipāḥ
tatheti coktvā tvaritāḥ sma te 'rjunaṃ; jighāṃsavo vīratamāḥ samabhyayuḥ
     nadīnadān bhūri jalo mahārṇavo; yathātathā tān samare 'rjuno 'grasat
na saṃdadhāno na tathā śarottamān; pramuñcamāno ripubhiḥ pradṛśyate
     dhanaṃjayas tasya śaraiś ca dāritā; hatāś ca petur naravāji kuñjarāḥ
śarārciṣaṃ gāṇḍivacāru maṇḍalaṃ; yugāntasūryapratimāna tejasam
     na kauravāḥ śekur udīkṣituṃ jayaṃ; yathā raviṃ vyādhita cakṣuṣo janāḥ
tam abhyadhāvad visṛjañ śarān kṛpas; tathaiva bhojas tava cātmajaḥ svayam
     jighāṃsubhis tān kuśalaiḥ śarottamān; mahāhave saṃjavitān prayatnataḥ
     śaraiḥ praciccheda ca pāṇḍavas tvaran; parābhinad vakṣasi ca tribhis tribhiḥ
sa gāṇḍivābhyāyata pūrṇamaṇḍalas; tapan ripūn arjuna bhāskaro babhau
     śarogra raśmiḥ śuci śukramadhyago; yathaiva sūryaḥ pariveṣagas tathā
athāgrya bāṇair daśabhir dhanaṃjayaṃ; parābhinad droṇasuto 'cyutaṃ tribhiḥ
     caturbhir aśvāṃś caturaḥ kapiṃ tathā; śaraiḥ sa nārācavarair avākirat
tathā tu tat tat sphurad āttakārmukaṃ; tribhiḥ śarair yantṛśiraḥ kṣureṇa
     hayāṃś caturbhiś caturas tribhir dhvajaṃ; dhanaṃjayo drauṇirathān nyapātayat
sa roṣapūrṇo 'śanivajrahāṭakair; alaṃkṛtaṃ takṣaka bhogavarcasam
     subandhanaṃ kārmukam anyad ādade; yathā mahāhipravaraṃ gires tathā
svam āyudhaṃ copavikīrya bhūtale; dhanuś ca kṛtvā saguṇaṃ guṇādhikaḥ
     samānayānāv ajitau narottamau; śarottamair drauṇir avidhyad antikāt
kṛpaś ca bhojaś ca tathātmajaś ca te; tamonudaṃ vāridharā ivāpatan
     kṛpasya pārthaḥ saśaraṃ śarāsanaṃ; hayān dhvajaṃ sārathim eva patribhiḥ
śaraiḥ praciccheda tavātmajasya; dhvajaṃ dhanuś ca pracakarta nardataḥ
     jaghāna cāśvān kṛtavarmaṇaḥ śubhān; dhvajaṃ ca ciccheda tataḥ pratāpavān
savājisūteṣv asanān saketanāñ; jaghāna nāgāśvarathāṃs tvaraṃś ca saḥ
     tataḥ prakīrṇaṃ sumahad balaṃ tava; pradāritaṃ setur ivāmbhasā yathā
     tato 'rjunasyāśu rathena keśavaś; cakāra śatrūn apasavya māturān
tatha prayāntaṃ tvaritaṃ dhanaṃjayaṃ; śatakratuṃ vṛtra nijaghnuṣaṃ yathā
     samanvadhāvan punar ucchritair dhvajai; rathaiḥ suyuktair apare yuyutsavaḥ
athābhisṛtya prativārya tān arīn; dhanaṃjayasyābhi rathaṃ mahārathāḥ
     śikhaṇḍiśaineya yamāḥ śitaiḥ śarair; vidārayanto vyanadan subhauravam
tato 'bhijaghnuḥ kupitāḥ parasparaṃ; śarais tadāñjo gatibhiḥ sutejanaiḥ
     kurupravīrāḥ saha sṛñjayair yathā; asurāḥ purā devavarair ayodhayan
jayepsavaḥ svargamanāya cotsukāḥ; patanti nāgāśvarathāḥ paraṃtapa
     jagarjur uccair balavac ca vivyadhuḥ; śaraiḥ sumuktair itaretaraṃ pṛthak
śarāndhakāre tu mahātmabhiḥ kṛte; mahāmṛdhe yodhavaraiḥ parasparam
     babhur daśāśā na divaṃ ca pārthiva; prabhā ca sūryasya tamovṛtābhavat
