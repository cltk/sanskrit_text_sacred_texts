[s]
      dharmarājasya tad vākyaṃ niśamya śinipuṃgavaḥ
      pārthāc ca bhayam āśaṅkan parityāgān mahīpateḥ
apavādaṃ hy ātmanaś ca lokād rakṣan viśeṣataḥ
      na māṃ bhīta iti brūyur āyāntaṃ phalgunaṃ prati
niścitya bahudhaivaṃ sa sātyakir yuddhadurmadaḥ
      dharmarājam idaṃ vākyam abravīt puruṣarṣabha
kṛtāṃ cen manyase rakṣāṃ svasti te 'stu viśāṃ pate
      anuyāsyāmi bībhatsuṃ kariṣye vacanaṃ tava
na hi me pāṇḍavāt kaś cit triṣu lokeṣu vidyate
      yo vai priyataro rājan satyam etad bravīmi te
tasyāhaṃ padavīṃ yāsye saṃdeśāt tava mānada
      tvatkṛte na ca me kiṃ cid akartavyaṃ kathaṃ cana
yathā hi me guror vākyaṃ viśiṣṭaṃ dvipadāṃ vara
      tathā tavāpi vacanaṃ viśiṣṭataram eva me
priye hi tava vartete bhrātarau kṛṣṇa pāṇḍavau
      tayoḥ priye sthitaṃ caiva viddhi māṃ rājapuṃgava
tavājñāṃ śirasā gṛhya pāṇḍavārtham ahaṃ prabho
      bhittvedaṃ durbhidaṃ sainyaṃ prayāsye narasattama
droṇānīkaṃ viśāmy eṣa kruddho jhaṣa ivārṇavam
     tatra yāsyāmi yatrāsau rājan rājā jayadrathaḥ
yatra senāṃ samāśritya bhītas tiṣṭhati pāṇḍavāt
     guptau rathavaraśreṣṭhair drauṇikarṇa kṛpādibhiḥ
itas triyojanaṃ manye tam adhvānaṃ viśāṃ pate
     yatra tiṣṭhati pārtho 'sau jayadrathavadhodyataḥ
triyojanagatasyāpi tasya yāsyāmy ahaṃ padam
     āsaindhava vadhād rājan sudṛḍhenāntar ātmanā
anādiṣṭas tu guruṇā ko nu yudhyeta mānavaḥ
     ādiṣṭas tu tvayā rājan ko nu yudhyeta mādṛśaḥ
     abhijānāmi taṃ deśaṃ yatra yāsyāmy ahaṃ prabho
huḍa śaktigaḍā prāsakhaḍgacarmarṣṭi tomaram
     iṣvastravarasaṃbādhaṃ kṣobhayiṣye balārṇavam
yad etat kuñjarānīkaṃ sāhasram anupaśyasi
     kulam añjanakaṃ nāma yatraite vīryaśālinaḥ
āsthitā bahubhir mlecchair yuddhaśauṇḍaiḥ prahāribhiḥ
     nāgā meghanibhā rājan kṣaranta iva toyadāḥ
naite jātu nivarteran preṣitā hastisādibhiḥ
     anyatra hi vadhād eṣāṃ nāsti rājan parājayaḥ
atha yān rathino rājan samantād anupaśyasi
     ete rukmarathā nāma rājaputrā mahārathāḥ
ratheṣv astreṣu nipuṇā nāgeṣu ca viśāṃ pate
     dhanurvede gatāḥ pāraṃ muṣṭiyuddhe ca kovidāḥ
gadāyuddhaviśeṣajñā niyuddha kuśalās tathā
     khaḍgapraharaṇe yuktāḥ saṃpāte cāsi carmaṇoḥ
śūrāś ca kṛtavidyāś ca spardhante ca parasparam
     nityaṃ ca samare rājan vijigīṣanti mānavān
karṇena vijitā rājan duḥśāsanam anuvratāḥ
     etāṃs tu vāsudevo 'pi rathodārān praśaṃsati
satataṃ priyakāmāś ca karṇasyaite vaśe sthitāḥ
     tasyaiva vacanād rājan nivṛttāḥ śvetavāhanāt
te na kṣatā na ca śrāntā dṛḍhāvaraṇakārmukāḥ
     madarthaṃ viṣṭhitā nūnaṃ dhārtarāṣṭrasya śāsanāt
etān pramarthya saṃgrāme priyārthaṃ tava kaurava
     prayāsyāmi tataḥ paścāt padavīṃ savyasācinaḥ
yāṃs tv etān aparān rājan nāgān saptaśatāni ca
     prekṣase varma saṃchannān kirātaiḥ samadhiṣṭhitān
kirāta rājo yān prādād gṛhītaḥ savyasācinā
     svalaṃkṛtāṃs tathā preṣyān icchañ jīvitam ātmanaḥ
āsann ete purā rājaṃs tava karma karā dṛḍham
     tvām evādya yuyutsante paśya kālasya paryayam
teṣām ete mahāmātrāḥ kirātā yuddhadurmadāḥ
     hastiśikṣāvidaś caiva sarve caivāgniyonayaḥ
ete vinirjitāḥ sarve saṃgrāme savyasācinā
     madartham adya saṃyattā duryodhana vaśānugāḥ
etān bhittvā śarai rājan kirātān yuddhadurmadān
     saindhavasya vadhe yuktam anuyāsyāmi pāṇḍavam
ye tv ete sumahānāgā añjanasya kulodbhavāḥ
     karkaśāś ca vinītāś ca prabhinnakaraṭā mukhāḥ
jāmbūnadamayaiḥ sarvair varmabhiḥ suvibhūṣitāḥ
     labdhalakṣmyā raṇe rājann airāvaṇa samā yudhi
uttarāt parvatād ete tīkṣṇair dasyubhir āsthitāḥ
     karkaśaiḥ pravarair yodhaiḥ kārṣṇāyasa tanuc chadaiḥ
santi goyonayaś cātra santi vānarayonayaḥ
     anekayonayaś cānye tathā mānuṣayonayaḥ
anīkam asatām etad dhūmavarṇam udīryate
     mlecchānāṃ pāpakartṝṇāṃ himavad durgavāsinām
etad duryodhano labdhvā samagraṃ nāgamaṇḍalam
     kṛpaṃ ca saumadattiṃ ca droṇaṃ ca rathināṃ varam
sindhurājaṃ tathā karṇam avamanyata pāṇḍavān
     kṛtārtham atha cātmānaṃ manyate kālacoditaḥ
te ca sarve 'nusaṃprāptā mama nārācagocaram
     na vimokṣyanti kaunteya yady api syur manojavāḥ
tena saṃbhāvitā nityaṃ paravīryopajīvinā
     vināśam upayāsyanti maccharaughanipīḍitāḥ
ye tv ete rathino rājan dṛśyante kāñcanadhvajāḥ
     ete durvāraṇā nāma kāmbojā yadi te śrutāḥ
śūrāś ca kṛtavidyāś ca dhanurvede ca niṣṭhitāḥ
     saṃhatāś ca bhṛśaṃ hy ete anyonyasya hitaiṣiṇaḥ
akṣauhiṇyaś ca saṃrabdhā dhārtarāṣṭrasya bhārata
     yattā madarthaṃ tiṣṭhanti kuruvīrābhirakṣitāḥ
apramattā mahārāja mām eva pratyupasthitāḥ
     tāṃs tv ahaṃ pramathiṣyāmi tṛṇānīva hutāśanaḥ
tasmāt sarvān upāsaṅgān sarvopakaraṇāni ca
     rathe kurvantu me rājan yathāvad rathakalpakāḥ
asmiṃs tu khalu saṃgrāme grāhyaṃ vividham āyudham
     yathopadiṣṭam ācāryaiḥ kāryaḥ pañca guṇo rathaḥ
kāmbojair hi sameṣyāmi kruddhair āśīviṣopamaiḥ
     nānāśastrasamāvāpair vividhāyudhayodhibhiḥ
kirātaiś ca sameṣyāmi viṣakalpaiḥ prahāribhiḥ
     lālitaiḥ satataṃ rājñā duryodhana hitaiṣibhiḥ
śakaiś cāpi sameṣyāmi śakratulyaparākramaiḥ
     agnikalpair durādharṣaiḥ pradīptair iva pāvakaiḥ
tathānyair vividhair yodhaiḥ kālakalpair durāsadaiḥ
     sameṣyāmi raṇe rājan bahubhir yuddhadurmadaiḥ
tasmād vai vājino mukhyā viśrāntāḥ śubhalakṣaṇāḥ
     upāvṛttāś ca pītāś ca punar yujyantu me rathe
tasya sarvān upāsaṅgān sarvopakaraṇāni ca
     rathe prāsthāpayad rājā śastrāṇi vividhāni ca
tatas tān sarvato muktvā sadaśvāṃś caturo janāḥ
     rasavat pāyayām āsuḥ pānaṃ madasamīriṇam
pītopavṛttān snātāṃś ca jagdhānnān samalaṃkṛtān
     vinītaśalyāṃs turagāṃś caturo hemamālinaḥ
tān yattān rukmavarṇābhān vinītāñ śīghragāminaḥ
     saṃhṛṣṭamanaso 'vyagrān vidhivat kalpite rathe
mahādhvajena siṃhena hemakesara mālinā
     saṃvṛte ketanair hemair maṇividruma citritaiḥ
     pāṇḍurābhraprakāśābhiḥ patākābhir alaṃkṛte
hemadaṇḍocchritac chatre bahu śasta paricchade
     yojayām āsa vidhivad dhemabhāṇḍa vibhūṣitān
dārukasyānujo bhrātā sūtas tasya priyaḥ sakhā
     nyavedayad rathaṃ yuktaṃ vāsavasyeva mātaliḥ
tataḥ snātaḥ śucir bhūtvā kṛtakautuka maṅgalaḥ
     snatakānāṃ sahasrasya svarṇaniṣkān adāpayat
     āśīrvādaiḥ pariṣvaktaḥ sātyakiḥ śrīmatāṃ varaḥ
tataḥ sa madhuparkārhaḥ pītvā kailāvataṃ madhu
     lohitākṣo babhau tatra madavihvala locanaḥ
ālabhya vīra kāṃsyaṃ ca harṣeṇa mahatānvitaḥ
     dviguṇīkṛtatejā hi prajvalann iva pāvakaḥ
     utsaṅge dhanur ādāya sa śaraṃ rathināṃ varaḥ
kṛtasvastyayano vipraiḥ kavacī samalaṃkṛtaḥ
     lājair gandhais tathā mālyaiḥ kanyābhiś cābhinanditaḥ
yudhiṣṭhirasya caraṇāv abhivādya kṛtāñjaliḥ
     tena mūrdhany upāghrāta āruroha mahāratham
tatas te vājino hṛṣṭāḥ supuṣṭā vātaraṃhasaḥ
     ajayyā jaitram ūhus taṃ vikurvantaḥ sma saindhavāḥ
atha harṣaparītāṅgaḥ sātyakir bhīmam abravīt
     tvaṃ bhīma rakṣa rājānam etat kāryatamaṃ hi te
ahaṃ bhittvā pravekṣyāmi kālapakvam idaṃ balam
     āyatyāṃ ca tadātve ca śreyo rājño 'bhirakṣaṇam
jānīṣe mama vīryaṃ tvaṃ tava cāham ariṃdama
     tasmād bhīma nivartasva mama ced icchasi priyam
tathoktaḥ sātyakiṃ prāha vraja tvaṃ kāryasiddhaye
     ahaṃ rājñaḥ kariṣyāmi rakṣāṃ puruṣasattama
evam uktaḥ pratyuvāca bhīmasenaṃ sa mādhavaḥ
     gaccha gaccha drutaṃ pārtha dhruvo 'dya vijayo mama
yan me snigdho 'nuraktaś ca tvam adya vaśagaḥ sthitaḥ
     nimittāni ca dhanyāni yathā bhīmavadanti me
nihate saindhave pāpe pāṇḍavena mahātmanā
     pariṣvajiṣye rājānaṃ dharmātmānaṃ na saṃśayaḥ
etāvad uktvā bhīmaṃ tu visṛjya ca mahāmanāḥ
     saṃpraikṣat tāvakaṃ sainyaṃ vyāghor mṛgagaṇān iva
taṃ dṛṣṭvā pravivikṣantaṃ sainyaṃ tava janādhipa
     bhūya evābhavan mūḍhaṃ subhṛśaṃ cāpy akampata
tataḥ prayātaḥ sahasā sainyaṃ tava sa sātyakiḥ
     didṛkṣur arjunaṃ rājan dharmarājasya śāsanāt
