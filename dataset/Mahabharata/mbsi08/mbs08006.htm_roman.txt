[s]
      hate droṇe maheṣvāse tasminn ahani bhārata
      kṛte ca moghasaṃkalpe droṇaputre mahārathe
dravamāṇe mahārāja kauravāṇāṃ bale tathā
      vyūhya pārthaḥ svakaṃ sainyam atiṣṭhad bhrātṛbhiḥ saha
tam avasthitam ājñāya putras te bharatarṣabha
      dravac ca svabalaṃ dṛṣṭvā pauruṣeṇa nyavārayat
svam anīkam avasthāpya bāhuvīrye vyavasthitaḥ
      yuddhvā ca suciraṃ kālaṃ pāṇḍavaiḥ saha bhārata
labdhalakṣaiḥ parair hṛṣṭair vyāyacchadbhiś ciraṃ tadā
      saṃdhyākālaṃ samāsādya pratyāhāram akārayat
kṛtvāvahāraṃ sainyānāṃ praviśya śibiraṃ svakam
      kuravo ''tmahitaṃ mantraṃ mantrayāṃ cakrire tadā
paryaṅkeṣu parārdhyeṣu spardhyāstaraṇavatsu ca
      varāsaneṣūpaviṣṭāḥ sukhaśayyāsv ivāmarāḥ
tato duryodhano rājā sāmnā paramavalgunā
      tān ābhāṣya maheṣvāsān prāptakālam abhāṣata
matiṃ matimatāṃ śreṣṭhāḥ sarve prabrūta māciram
      evaṃgate tu yat kāryaṃ bhavet kāryakaraṃ nṛpāḥ
evam ukte narendreṇa narasiṃhā yuyutsavaḥ
     cakrur nānāvidhāś ceṣṭāḥ siṃhāsanagatās tadā
teṣāṃ niśamyeṅgitāni yuddhe prāṇāñ juhūṣatām
     samudvīkṣya mukhaṃ rājño bālārkasamavarcasaḥ
     ācārya putro medhāvī vākyajño vākyam ādade
rāgo yogas tathā dākṣyaṃ nayaś cety arthasādhakāḥ
     upāyāḥ paṇḍitaiḥ proktāḥ sarve daivasamāśritāḥ
lokapravīrā ye 'smākaṃ devakalpā mahārathāḥ
     nītimantas tathāyuktā dakṣā raktāś ca te hatāḥ
na tv eva kāryaṃ nairāśyam asmābhir vijayaṃ prati
     sunītair iha sarvārthair daivam apy anulomyate
te vayaṃ pravaraṃ nṝṇāṃ sarvair guṇaguṇair yutam
     karṇaṃ senāpatiṃ kṛtvā pramathiṣyāmahe ripūn
tato duryodhanaḥ prītaḥ priyaṃ śrutvā vacas tadā
     prītisaṃskāra saṃyuktaṃ tathyam ātmahitaṃ śubham
svaṃ manaḥ samavasthāpya bāhuvīryam upāśritaḥ
     duryodhano mahārāja rādheyam idam abbravīt
karṇa jānāmi te vīryaṃ sauhṛdaṃ ca paraṃ mayi
     tathāpi tvāṃ mahābāho pravakṣyāmi hitaṃ vacaḥ
śrutvā yatheṣṭaṃ ca kuruvīra yat tava rocate
     bhavān prājñatamo nityaṃ mama caiva parā gatiḥ
bhīṣmadroṇāv atirathau hatau senāpatī mama
     senāpatir bhavān astu tābhyāṃ draviṇavattaraḥ
veddhau ca tau maheṣvāsau sāpekṣau ca dhanaṃjaye
     mānitau ca mayā vīrau rādheya vacanāt tava
pitāmahatvaṃ saṃprekṣya pāṇḍuputrā mahāraṇe
     rakṣitās tāta bhīṣmeṇa divasāni daśaiva ha
nyastaśastre ca bhavati hato bhīṣmaḥ pitāmahaḥ
     śikhaṇḍinaṃ puraskṛtya phalgunena mahāhave
hate tasmin mahābhāge śaratalpagate tadā
     tvayokte puruṣavyāghra droṇo hy āsīt puraḥsaraḥ
tenāpi rakṣitāḥ pārthāḥ śiṣyatvād iha saṃyuge
     sa cāpi nihato vṛddho dhṛṣṭadyumnena sa tvaram
nihatābhyāṃ pradhānābhyāṃ tābhyām amitavikrama
     tvatsamaṃ samare yoddhaṃ nānyaṃ paśyāmi cintayan
bhavān eva tu naḥ śakto vijayāya na saṃśayaḥ
     pūrvaṃ madhye ca paśccāc ca tavaiva viditaṃ hi tat
sa bhavān dhuryavat saṃkhye duram udvoḍhum arhasi
     abhiṣecaya senānye svayam ātmānam ātmanā
devatānāṃ yathā skandaḥ senānīḥ prabhur avyayaḥ
     tathā bhavān imāṃ senāṃ dhārtarāṣṭrīṃ bibhartu me
     jahi śatrugaṇān sarvān mahendra iva dānavān
avasthitaṃ raṇe jñātvā pāṇḍavās tvāṃ mahāratham
     draviṣyanti sa pāñcālā viṣṇuṃ dṛṣṭveva dānavāḥ
     tasmāt tvaṃ puruṣavyāghra prakarṣethā mahācamūm
bhavaty avasthite yat te pāṇḍavā gatacetasaḥ
     bhaviṣyanti sahāmātyāḥ pāñcālaiḥ sṛñjayaiḥ saha
yathā hy abhyuditaḥ sūryaḥ pratapan svena tejasā
     vyapohati tamas tīvraṃ tathā śatrūn vyapoha naḥ
[karṇa]
     uktam etan mayā pūrvaṃ gāndhare tava saṃnidhau
     jeṣyāmi pāṇḍavān rājan saputrān sajanārdanān
senāpatir bhaviṣyāmi tavāhaṃ nātra saṃśayaḥ
     sthiro bhava mahārāja jitān viddhi ca pāṇḍavān
[s]
     evam ukto mahātejās tato duryodhano nṛpaḥ
     uttasthau rājabhiḥ sārdhaṃ devair iva śatakratuḥ
     senāpatyena satkartuṃ karṇaṃ skandam ivāmarāḥ
tato 'bhiṣiṣicus tūrṇaṃ vidhidṛṣṭena karmaṇā
     duryodhanamukhā rājan rājāno vijayaiṣiṇaḥ
     śātakaumbha mayaiḥ kumbhair māheyaiś cābhimantritaiḥ
toyapūrṇair viṣāṇaiś ca dvīpikhaḍgamaharṣabhaiḥ
     maṇimuktā mayaiś cānyaiḥ puṇyagandhais tathauṣadhaiḥ
audumbare samāsīnam āsane kṣaumasaṃvṛtam
     śāstradṛṣṭena vidhinā saṃbhāraiś ca susaṃbhṛtaiḥ
jaya pārthān sa govindān sānugāṃs tvaṃ mahāhave
     iti taṃ bandinaḥ prāhur dvijāś ca bharatarṣabha
jahi pārthān sapāñcālān rādheya vijayāya naḥ
     udyann iva sadā bhānus tamāṃsy ugrair gabhastibhiḥ
na hy alaṃ tvad visṛṣṭānāṃ śarāṇāṃ te sa keśavāḥ
     kṛtaghnāḥ sūryaraśmīnāṃ jvalatām iva darśane
na hi pārthāḥ sapāñcālāḥ sthātuṃ śaktās tavāgrataḥ
     āttaśastrasya samare mahendrasyeva dānavāḥ
abhiṣiktas tu rādheyaḥ prabhayā so 'mitaprabhaḥ
     vyatyaricyata rūpeṇa divākara ivāparaḥ
senāpatyena rādheyam abhiṣicya sutas tava
     amanyata tadātmānaṃ kṛtārthaṃ kālacoditaḥ
karṇo 'pi rājan saṃprāpya senāpatyam ariṃdamaḥ
     yogam ājñāpayām āsa sūryasyodayanaṃ prati
tava putrair vṛtaḥ karṇaḥ śuśubhe tatra bhārata
     devair iva yathā skandaḥ saṃgrāme tārakā maye
