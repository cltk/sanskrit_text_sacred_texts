[s]
      saindhave nihate rājan putras tava suyodhanaḥ
      aśruklinna mukho dīno nirutsāho dviṣaj jaye
      amanyatārjuna samo yodho bhuvi na vidyate
na droṇo na ca rādheyo nāśvatthāmā kṛpo na ca
      kruddhasya pramukhe sthātuṃ paryāptā iti māriṣa
nirjitya hi raṇe pārthaḥ sarvān mama mahārathān
      avadhīt saindhavaṃ saṃkhye nainaṃ kaś cid avārayat
sarvathā hatam evaitat kauravāṇāṃ mahad balam
      na hy asya vidyate trāta sākṣād api puraṃdaraḥ
yam upāśritya saṃgrāme kṛtaḥ śastrasamudyamaḥ
      sa karṇo nirjitaḥ saṃkhye hataś caiva jayadrathaḥ
paruṣāṇi sabhāmadhye proktavān yaḥ sma pāṇḍavān
      sa karṇo nirjitaḥ saṃkhye saindhavaś ca nipātitaḥ
yasya vīryaṃ samāśritya śamaṃ yācantam acyutam
      tṛṇavat tam ahaṃ manye sa karṇo nirjito yudhi
evaṃ klāntamanā rājann upāyād droṇam īkṣitum
      āgaskṛt sarvalokasya putras te bharatarṣabha
tatas tat sarvam ācakhyau kurūṇāṃ vaiśasaṃ mahat
      parān vijayataś cāpi dhārtarāṣṭrān nimajjataḥ
[dur]
     paśya mūrdhāvasiktānām ācārya kadanaṃ kṛtam
     kṛtvā pramukhataḥ śūraṃ bhīṣmaṃ mama pitāmaham
taṃ nihatya pralubdho 'yaṃ śikhaṇḍī pūrṇamānasaḥ
     pāñcālaiḥ sahitaḥ sarvaiḥ senāgram abhikarṣati
aparaś cāpi durdharṣaḥ śiṣyas te savyasācinā
     akṣauhiṇī sapta hatvā hato rājā jayadrathaḥ
asmad vijayakāmānāṃ suhṛdām upakāriṇām
     gantāsmi katham ānṛṇyaṃ gatānāṃ yamasādanam
ye madarthaṃ parīpsanti vasudhāṃ vasudhādhipāḥ
     te hitvā vasudhaiśvaryaṃ vasudhām adhiśerate
so 'haṃ kāpuruṣaḥ kṛtvā mitrāṇāṃ kṣayam īdṛśam
     nāśvamedhasahasreṇa pātum ātmānam utsahe
mama lubdhasya pāpasya tathā dharmāpacāyinaḥ
     vyāyacchanto jigīṣantaḥ prāptā vaivasvatakṣayam
kathaṃ patitavṛttasya pṛthivī suhṛdāṃ druhaḥ
     vivaraṃ nāśakad dātuṃ mama pārthiva saṃsadi
so 'haṃ rudhirasiktāṅgaṃ rājñāṃ madhye pitāmaham
     śayānaṃ nāśakaṃ trātuṃ bhīṣmam āyodhane hatam
taṃ mām anārya puruṣaṃ mitra druham adhārmikam
     kiṃ sa vakṣyati durdharṣaḥ sametya paralokavit
jalasaṃdhaṃ maheṣvāsaṃ paśya sātyakinā hatam
     madartham udyataṃ śūraṃ prāṇāṃs tyaktvā mahāratham
kāmbojaṃ nihataṃ dṛṣṭvā tathālambusam eva ca
     anyān bahūṃś ca suhṛdo jīvitārtho 'dya ko mama
vyāyacchanto hatāḥ śūrā madarthe ye 'parāṅmukhāḥ
     yatamānāḥ paraṃ śaktyā vijetum ahitān mama
teṣāṃ gatvāham ānṛṇyam adya śaktyā paraṃtapa
     tarpayiṣyāmi tān eva jalena yamunām anu
satyaṃ te pratijānāmi sarvaśastrabhṛtāṃ varam
     iṣṭāpūrtena ca śape vīryeṇa ca sutair api
nihatya tān raṇe sarvān pāñcālān pāṇḍavaiḥ saha
     śāntiṃ labdhāsmi teṣāṃ vā raṇe gantā sa lokatām
na hīdānīṃ sahāyā me parīpsanty anupaskṛtāḥ
     śreyo hi pāṇḍūn manyante na tathāsmān mahābhuja
svayaṃ hi mṛtyur vihitaḥ satyasaṃdhena saṃyuge
     bhavān upekṣāṃ kurute suśiṣyatvād dhanaṃjaye
ato vinihatāḥ sarve ye 'smaj jaya cikīrṣavaḥ
     karṇam eva tu paśyāmi saṃpraty asmaj jayaiṣiṇam
yo hi mitram avijñāya yāthātathyena mandadhīḥ
     mitrārthe yojayaty enaṃ tasya so 'rtho 'vasīdati
tādṛgrūpam idaṃ kāryaṃ kṛtaṃ mama suhṛd bruvaiḥ
     mohāl lubdhasya pāpasya jihmācārais tatas tataḥ
hato jayadrathaś caiva saumadattiś ca vīryavān
     abhīṣāhāḥ śūrasenāḥ śibayo 'tha vasātayaḥ
so 'ham adya gamiṣyāmi yatra te puruṣarṣabhāḥ
     hatā madarthaṃ saṃgrāme yudhyamānāḥ kirīṭinā
na hi me jīvitenārthas tān ṛte puruṣarṣabhān
     ācāryaḥ pāṇḍuputrāṇām anujānātu no bhavān
