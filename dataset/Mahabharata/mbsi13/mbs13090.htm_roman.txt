[y]
      kīdṛśebhyaḥ pradātavyaṃ bhavec chrāddhaṃ pitāmaha
      dvijebhyaḥ kuruśārdūla tan me vyākhyātum arhasi
[bh]
      brāhmaṇān na parīkṣeta kṣatriyo dānadharmavit
      daive karmaṇi pitrye tu nyāyyam āhuḥ parīkṣaṇam
devatāḥ pūjayantīha daivenaiveha tejasā
      upetya tasmād devebhyaḥ sarvebhyo dāpayen naraḥ
śrāddhe tv atha mahārāja parīkṣed brāhmaṇān budhaḥ
      kulaśīlavayo rūpair vidyayābhijanena ca
eṣām anye paṅktidūṣās tathānye paṅktipāvanāḥ
      apāṅkteyās tu ye rājan kīrtayiṣyāmi tāñ śṛṇu
kitavo bhrūṇahā yakṣmī paśupālo nirākṛtiḥ
      prāma preṣyo vārdhuṣiko gāyanaḥ sarvavikrayī
agāra dāhī garadaḥ kuṇḍāśī somavikrayī
      sāmudriko rājabhṛtyas tailikaḥ kūṭakārakaḥ
pitrā vivadamānaś ca yasya copapatir gṛhe
      abhiśastas tathā stenaḥ śilpaṃ yaś copajīvati
parva kāraś ca sūcī ca mitra dhruk pāradārikaḥ
      avratānām upādhyāyaḥ kāṇḍapṛṣṭhas tathaiva ca
śvabhir yaś ca parikrāmed yaḥ śunā daṣṭa eva ca
     parivittiś ca yaś ca syād duścarmā gurutalpagaḥ
     kuśīlavo devalako nakṣatrair yaś ca jīvati
etān iha vijānīyād apāṅkteyān dvijādhamān
     śūdrāṇām upadeśaṃ ca ye kurvanty alpacetasaḥ
ṣaṣṭiṃ kāṇaḥ śataṃ ṣaṇḍhaḥ śvitrī yāvat prapaśyati
     paṅktyāṃ samupaviṣṭāyāṃ tāvad dūṣayate nṛpa
yad viṣṭita śirā bhuṅkte yad bhuṅkte dakṣiṇāmukhaḥ
     sopānatkaś ca yad bhuṅkte sarvaṃ vidyāt tad āsuram
asūyatā ca yad dattaṃ yac ca śraddhā vivarjitam
     sarvaṃ tad asurendrāya brahmā bhāgam akalpayat
śvānaś ca paṅktidūṣāś ca nāvekṣeran kathaṃ cana
     tasmāt parivṛte dadyāt tilāṃś cānvavakīrayet
tilādāne ca kravyādā ye ca krodhavaśā gaṇāḥ
     yātudhānāḥ piśācāś ca vipralumpanti tad dhaviḥ
yāvad dhyapaṅktyaḥpaṅktyāṃ vai bhuñjānān anupaśyati
     tāvat phalād bhraṃśayati dātāraṃ tasya bāliśam
ime tu bharataśreṣṭha vijñeyāḥ paṅktipāvanāḥ
     ye tv atas tān pravakṣyāmi parīkṣasveha tān dvijān
veda vidyāvratasnātā brāhmaṇāḥ sarva eva hi
     pāṅkteyān yāṃs tu vakṣyāmi jñeyās te paṅktipāvanāḥ
triṇāciketaḥ pañcāgnis trisuparṇaḥ ṣaḍaṅgavit
     brahma deyānusaṃtānaś chandogo jyeṣṭhasāmagaḥ
mātāpitryor yaś ca vaśyaḥ śrotriyo daśa pūruṣaḥ
     ṛtukālābhigāmī ca dharmapatnīṣu yaḥ sadā
     veda vidyāvratasnāto vipraḥ paṅktiṃ punāty uta
atharvaśiraso 'dhyetā brahma cārī yatavrataḥ
     satyavādī dharmaśīlaḥ svakarmanirataś ca yaḥ
ye ca puṇyeṣu tīrtheṣu abhiṣekakṛtaśramāḥ
     makheṣu ca sa mantreṣu bhavanty avabhṛthāplutāḥ
akrodhanā acapalāḥ kṣāntā dāntā jitendriyāḥ
     sarvabhūtahitā ye ca śrāddheṣv etān nimantrayet
     eteṣu dattam akṣayyam ete vai paṅktipāvanāḥ
ime pare mahārāja vijñeyāḥ paṅktipāvanāḥ
     yatayo mokṣadharmajñā yogāḥ sucaritavratāḥ
ye cetihāsaṃ prayatāḥ śrāvayanti dvijottamān
     ye ca bhāṣya vidaḥ ke cid ye ca vyākaraṇe ratāḥ
adhīyate purāṇaṃ ye dharmaśāstrāṇy athāpi ca
     adhītya ca yathānyāyaṃ vidhivat tasya kāriṇaḥ
upapanno guru kule satyavādī sahasradaḥ
     agryaḥ sarveṣu vedeṣu sarvapravacaneṣu ca
yāvad ete prapaśyanti paṅktyās tāvat punanty uta
     tato hi pāvanāt paṅktyāḥ paṅktipāvana ucyate
krośād ardhatṛtīyāt tu pāvayed eka eva hi
     brahma deyānusaṃtāna iti brahma vido viduḥ
anṛtvig anupādhyāyaḥ sa ced agrāsanaṃ vrajet
     ṛtvigbhir ananujñātaḥ paṅktyā harati duṣkṛtam
atha ced vedavit sarvaiḥ paṅktidoṣair vivarjitaḥ
     na ca syāt patito rājan paṅktipāvana eva saḥ
tasmāt sarvaprayatnena parīkṣyāmantrayed dvijān
     svakarmaniratān dāntān kule jātān bahuśrutān
yasya mitra pradhānāni śrāddhāni ca havīṃṣi ca
     na prīṇāti pitṝn devān svargaṃ ca na sa gacchati
yaś ca śrāddhe kurute saṃgatāni; na deva yānena pathā sa yāti
     sa vai muktaḥ pippalaṃ bandhanād vā; svargāl lokāc cyavate śrāddhamitraḥ
tasmān mitraṃ śrāddhakṛn nādriyeta; dadyān mitrebhyaḥ saṃgrahārthaṃ dhanāni
     yaṃ manyate naiva śatruṃ na mitraṃ; taṃ madhyasthaṃ bhojayed dhavyakavye
yathoṣare bījam uptaṃ na rohen; na cāsyoptā prāpnuyād bījabhāgam
     evaṃ ś rāddhaṃ bhuktam anarhamāṇair; na ceha nāmutra phalaṃ dadāti
brāhmaṇo hy anadhīyānas tṛṇāgnir iva śāmyati
     tasmai śrāddhaṃ na dātavyaṃ na hi bhasmani hūyate
saṃbhojanī nāma piśācadakṣiṇā; sā naiva devān na pitṝn upaiti
     ihaiva sā bhrāmyati kṣīṇapuṇyā; śālāntare gaur iva naṣṭavatsā
yathāgnau śānte ghṛtam ājuhoti; tan naiva devān na pitṝn upaiti
     tathā dattaṃ nartane gāyane ca; yāṃ cānṛce dakṣiṇām āvṛṇoti
ubhau hinasti na bhunakti caiṣā; yā cānṛce dakṣiṇā dīyate vai
     āghātanī garhitaiṣā patantī; teṣāṃ pretān pātayed deva yānāt
ṛṣīṇāṃ samayaṃ nityaṃ ye caranti yudhiṣṭhira
     niścitāḥ sarvadharmajñās tān devā brāhmaṇān viduḥ
svādhyāyaniṣṭhā ṛṣayo jñana niṣṭhās tathaiva ca
     tapo niṣṭhāś ca boddhavyāḥ karma niṣṭhāś ca bhārata
kavyāni jñānaniṣṭhebhyaḥ pratiṣṭhāpyāni bhārata
     tatra ye brāhmaṇāḥ ke cin na nindati hi te varāḥ
ye tu nindanti jalpeṣu na tāñ śrāddheṣu bhojayet
     brāhmaṇā ninditā rājan hanyus tripuruṣaṃ kulam
vaikhānasānāṃ vacanam ṛṣīṇāṃ śrūyate nṛpa
     dūrād eva parīkṣeta brāhmaṇān vedapāragān
     priyān vā yadi vā dveṣyāṃs teṣu tac chrāddham āvapet
yaḥ sahasraṃ sahasrāṇāṃ bhojayed anṛcāṃ naraḥ
     ekas tān mantravit prītaḥ sarvān arhati bhārata
