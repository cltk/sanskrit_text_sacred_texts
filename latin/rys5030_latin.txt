tataḥ śākhāntare līnaṃ dṛṣṭvā calitamānasā
 sā dadarśa kapiṃ tatra praśritaṃ priyavādinam
sā tu dṛṣṭvā hariśreṣṭhaṃ vinītavad upasthitam
 maithilī cintayām āsa svapno 'yam iti bhāminī
sā taṃ samīkṣyaiva bhṛśaṃ visaṃjñā; gatāsukalpeva babhūva sītā
 cireṇa saṃjñāṃ pratilabhya caiva; vicintayām āsa viśālanetrā
svapno mayāyaṃ vikṛto 'dya dṛṣṭaḥ; śākhāmṛgaḥ śāstragaṇair niṣiddhaḥ
 svasty astu rāmāya salakṣmaṇāya; tathā pitur me janakasya rājñaḥ
svapno 'pi nāyaṃ na hi me 'sti nidrā; śokena duḥkhena ca pīḍitāyāḥ
 sukhaṃ hi me nāsti yato 'smi hīnā; tenendupūrṇapratimānanena
ahaṃ hi tasyādya mano bhavena; saṃpīḍitā tad gatasarvabhāvā
 vicintayantī satataṃ tam eva; tathaiva paśyāmi tathā śṛṇomi
manorathaḥ syād iti cintayāmi; tathāpi buddhyā ca vitarkayāmi
 kiṃ kāraṇaṃ tasya hi nāsti rūpaṃ; suvyaktarūpaś ca vadaty ayaṃ mām
namo 'stu vācaspataye savajriṇe; svayambhuve caiva hutāśanāya
 anena coktaṃ yad idaṃ mamāgrato; vanaukasā tac ca tathāstu nānyathā
