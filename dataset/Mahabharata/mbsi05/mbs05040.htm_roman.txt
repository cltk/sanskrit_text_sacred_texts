[vi]
      yo 'bhyarthitaḥ sadbhir asajjamānaḥ; karoty arthaṃ śaktim ahāpayitvā
      kṣipraṃ yaśas taṃ samupaiti santam alaṃ; prasannā hi sukhāya santaḥ
mahāntam apy artham adharmayuktaṃ; yaḥ saṃtyajaty anupākruṣṭa eva
      sukhaṃ sa duḥkhāny avamucya śete; jīrṇāṃ tvacaṃ sarpa ivāvamucya
anṛtaṃ ca samutkarṣe rājagāmi ca paiśunam
      guroś cālīka nirbandhaḥ samāni brahmahatyayā
asūyaika padaṃ mṛtyur ativādaḥ śriyo vadhaḥ
      aśuśrūṣā tvarā ślāghā vidyāyāḥ śatravas trayaḥ
sukhārthinaḥ kuto vidyā nāsti vidyārthinaḥ sukham
      sukhārthī vā tyajed vidyāṃ vidyārthī vā sukhaṃ tyajet
nāgnis tṛpyati kāṣṭhānāṃ nāpagānāṃ mahodadhiḥ
      nāntakaḥ sarvabhūtānāṃ na puṃsāṃ vāmalocanā
āśā dhṛtiṃ hanti samṛddhim antakaḥ; krodhaḥ śriyaṃ hanti yaśaḥ kadaryatā
      apālanaṃ hanti paśūṃś ca rājann; ekaḥ kruddho brāhmaṇo hanti rāṣṭram
ajaś ca kāṃsyaṃ ca rathaś ca nityaṃ; madhv ākarṣaḥ śakuniḥ śrotriyaś ca
      vṛddho jñātir avasanno vayasya; etāni te santu gṛhe sadaiva
ajokṣā candanaṃ vīṇā ādarśo madhusarpiṣī
      viṣam audumbaraṃ śaṅkhaḥ svarṇaṃ nābhiś ca rocanā
gṛhe sthāpayitavyāni dhanyāni manur abravīt
     deva brāhmaṇa pūjārtham atithīnāṃ ca bhārata
idaṃ ca tvāṃ sarvaparaṃ bravīmi; puṇyaṃ padaṃ tāta mahāviśiṣṭam
     na jātu kāmān na bhayān na lobhād; dharmaṃ tyajej jīvitasyāpi hetoḥ
nityo dharmaḥ sukhaduḥkhe tv anitye; nityo jīvo dhātur asya tv anityaḥ
     tyaktvānityaṃ pratitiṣṭhasva nitye; saṃtuṣya tvaṃ toṣa paro hi lābhaḥ
mahābalān paśya manānubhāvān; praśāsya bhūmiṃ dhanadhānya pūrṇām
     rājyāni hitvā vipulāṃś ca bhogān; gatān narendrān vaśam antakasya
mṛtaṃ putraṃ duḥkhapuṣṭaṃ manuṣyā; utkṣipya rājan svagṛhān nirharanti
     taṃ muktakeśāḥ karuṇaṃ rudantaś; citāmadhye kāṣṭham iva kṣipanti
anyo dhanaṃ pretagatasya bhuṅkte; vayāṃsi cāgniś ca śarīradhātūn
     dvābhyām ayaṃ saha gacchaty amutra; puṇyena pāpena ca veṣṭyamānaḥ
utsṛjya vinivartante jñātayaḥ suhṛdaḥ sutāḥ
     agnau prāstaṃ tu puruṣaṃ karmānveti svayaṃ kṛtam
asmāl lokād ūrdhvam amuṣya cādho; mahat tamas tiṣṭhati hy andhakāram
     tad vai mahāmohanam indriyāṇāṃ; budhyasva mā tvāṃ pralabheta rājan
idaṃ vacaḥ śakṣyasi ced yathāvan; niśamya sarvaṃ pratipattum evam
     yaśaḥ paraṃ prāpsyasi jīvaloke; bhayaṃ na cāmutra na ceha te 'sti
ātmā nadī bhārata puṇyatīrthā; satyodakā dhṛtikūlā damormiḥ
     tasyāṃ snātaḥ pūyate puṇyakarmā; puṇyo hy ātmā nityam ambho 'mbha eva
kāmakrodhagrāhavatīṃ pañcendriya jalāṃ nadīm
     kṛtvā dhṛtimayīṃ nāvaṃ janma durgāṇi saṃtara
prajñā vṛddhaṃ dharmavṛddhaṃ svabandhuṃ; vidyā vṛddhaṃ vayasā cāpi vṛddham
     kāryākārye pūjayitvā prasādya; yaḥ saṃpṛcchen na sa muhyet kadā cit
dhṛtyā śiśnodaraṃ rakṣet pāṇipādaṃ ca cakṣuṣā
     cakṣuḥ śrotre ca manasā mano vācaṃ ca karmaṇā
nityodakī nityayajñopavītī; nityasvādhyāyī patitānna varjī
     ṛtaṃ bruvan gurave karma kurvan; na brāhmaṇaś cyavate brahmalokāt
adhītya vedān parisaṃstīrya cāgnīn; iṣṭvā yajñaiḥ pālayitvā prajāś ca
     gobrāhmaṇārthe śastrapūtāntar ātmā; hataḥ saṃgrāme kṣatriyaḥ svargam eti
vaiśyo 'dhītya brāhmaṇān kṣatriyāṃś ca; dhanaiḥ kāle saṃvibhajyāśritāṃś ca
     tretā pūtaṃ dhūmam āghrāya puṇyaṃ; pretya svarge deva sukhāni bhuṅkte
brahmakṣatraṃ vaiśya varṇaṃ ca śūdraḥ; krameṇaitān nyāyataḥ pūjayānaḥ
     tuṣṭeṣv eteṣv avyatho dagdhapāpas; tyaktvā dehaṃ svargasukhāni bhuṅkte
cāturvarṇyasyaiṣa dharmas tavokto; hetuṃ cātra bruvato me nibodha
     kṣātrād dharmād dhīyate pāṇḍuputras; taṃ tvaṃ rājan rājadharme niyuṅkṣva
evam etad yathā māṃ tvam anuśāsati nityadā
     mamāpi ca matiḥ saumya bhavaty evaṃ yathāttha mām
sā tu buddiḥ kṛtāpy evaṃ pāṇḍavān rapti me sadā
     duryodhanaṃ samāsādya punar viparivartate
na diṣṭam abhyatikrāntuṃ śakyaṃ martyena kena cit
     diṣṭam eva kṛtaṃ manye pauruṣaṃ tu nirarthakam
