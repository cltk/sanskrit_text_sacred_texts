[yā]
      na śakyo nirguṇas tāta guṇī kartuṃ viśāṃ pate
      guṇavāṃś cāpy aguṇavān yathātattvaṃ nibodha me
guṇair hi guṇavān eva nirguṇaś cāguṇas tathā
      prāhur evaṃ mahātmāno munayas tattvadarśinaḥ
guṇasvabhāvas tv avyakto guṇān evābhivartate
      upayuṅkte ca tān eva sa caivājñaḥ svabhāvataḥ
avyaktas tu na jānīte puruṣo jñaḥ svabhāvataḥ
      na mattaḥ param astīti nityam evābhimanyate
anena kāraṇenaitad avyaktaṃ syād acetanam
      nityatvād akṣaratvāc ca kṣarāṇāṃ tattvato 'nyathā
yadājñānena kurvīta guṇasargaṃ punaḥ punaḥ
      yadātmānaṃ na jānīte tadāvyaktam ihocyate
kartṛtvāc cāpi tattvānāṃ tattvadharmī tathocyate
      kartṛtvāc caiva yonīnāṃ yonidharmā tathocyate
kartṛtvāt prakṛtīnāṃ tu tathā prakṛtidharmitā
      kartṛtvāc cāpi bījānāṃ bījadharmī tathocyate
guṇānāṃ prasavatvāc ca tathā prasava dharmavān
      kartṛtvāt pralayānāṃ ca tathā pralaya dharmitā
bīlatvāt prakṛtitvāc ca pralayatvāt tathaiva ca
     upekṣakatvād anyatvād abhimānāc ca kevalam
manyante yatayaḥ śuddhā adhyātmavigatajvarāḥ
     anityaṃ nityam avyaktam evam etad dhi śuśruma
avyaktaikatvam ity āhur nānātvaṃ puruṣas tathā
     sarvabhūtadayāvantaḥ kevalaṃ jñānam āsthitāḥ
anyaḥ sa puruṣo 'vyaktas tv adhruvo dhruvasaṃjñikaḥ
     yathā muñja iṣīkāyās tathaivaitad dhi jāyate
anyaṃ ca maśakaṃ vidyād anyac codumbaraṃ tathā
     na codumbara saṃyogair maśakas tatra lipyate
anya eva tathā matsyas tathānyad udakaṃ smṛtam
     na codakasya sparśena matsyo lipyati sarvaśaḥ
anyo hy agnir ukhāpy anyā nityam evam avaihi bhoḥ
     na copalipyate so 'gnir ukhā saṃsparśanena vai
puṣkaraṃ tv anyad evātra tathānyad udakaṃ smṛtam
     na codakasya sparśena lipyate tatra puṣkaram
eteṣāṃ saha saṃvāsaṃ vivāsaṃ caiva nityaśaḥ
     yathātathainaṃ paśyanti na nityaṃ prākṛtā janāḥ
ye tv anyathaiva paśyanti na samyak teṣu darśanam
     te vyaktaṃ nirayaṃ ghoraṃ praviśanti punaḥ punaḥ
sāṃkhyadarśanam etat te parisaṃkhyātam uttamam
     evaṃ hi parisaṃkhyāya sāṃkhyāḥ kevalatāṃ gatāḥ
ye tv anye tattvakuśalās teṣām etan nidarśanam
     ataḥ paraṃ pravakṣyāmi yogānām api darśanam
