[bh]
      atha vṛkṣasya śākhāyāṃ vihaṃgaḥ sa suhṛjjanaḥ
      dīrghakāloṣito rājaṃs tatra citratanū ruhaḥ
tasya kālyaṃ gatā bhāryā carituṃ nābhyavartata
      prāptāṃ ca rajanīṃ dṛṣṭvā sa pakṣī paryatapyata
vātavarṣaṃ mahac cāsīn na cāgacchati me priyā
      kiṃ nu tat kāraṇaṃ yena sādyāpi na nivartate
api svasti bhavet tasyāḥ priyāyā mama kānane
      tayā virahitaṃ hīdaṃ śūnyam adya gṛhaṃ mama
yadi sā raktanetrāntā citrāṅgī madhurasvarā
      adya nābhyeti me kāntā na kāryaṃ jīvitena me
patidharmaratā sādhvī prāṇebhyo 'pi garīyasī
      sā hi śrāntaṃ kṣudhārtaṃ ca jānīte māṃ tapasvinī
anuraktā hitā caiva snigdhā caiva pativratā
      yasya vai tādṛśī bhāryā dhanyaḥ sa manujo bhuvi
bhāryā hi paramo nāthaḥ puruṣasyeha paṭhyate
      asahāyasya loke 'smiṁl lokayātrā sahāyinī
tathā rogābhibhūtasya nityaṃ kṛcchragatasya ca
      nāsti bhāryāsamaṃ kiṃ cin narasyārtasya bheṣajam
nāsti bhāryāsamo bandhur nāsti bhāryāsamā gatiḥ
     nāsti bhāryāsamo loke sahāyo dharmasādhanaḥ
evaṃ vipalatas tasya dvijasyārtasya tatra vai
     gṛhītā śakunaghnena bhāryā śuśrāva bhāratīm
na sā strīty abhibhāṣā syād yasyā bhartā na tuṣyati
     agnisākṣikam apy etad bhartā hi śaraṇaṃ striyaḥ
iti saṃcintya duḥkhārtā bhartāraṃ duḥkhitaṃ tadā
     kapotī lubdhakenātha yattā vacanam abravīt
hanta vakṣyāmi te śreyaḥ śrutvā ca kuru tat tathā
     śaraṇāgata saṃtrātā bhava kānta viśeṣataḥ
eṣa śākunikaḥ śete tava vāsaṃ samāśritaḥ
     śītārtaś ca kṣudhārtaś ca pūjām asmai prayojaya
yo hi kaś cid dvijaṃ hanyād gāṃ vā lokasya mātaram
     śaraṇāgataṃ ca yo hanyāt tulyaṃ teṣāṃ ca pātakam
yāsmākaṃ vihitā vṛttiḥ kāpotī jātidharmataḥ
     sā nyāyyātmavatā nityaṃ tvadvidhenābhivartitum
yas tu dharmaṃ yathāśakti gṛhastho hy anuvartate
     sa pretya labhate lokān akṣayān iti śuśruma
sa tvaṃ saṃtānavān adya putravān api ca dvija
     tat svadehe dayāṃ tyaktvā dharmārthau parigṛhya vai
     pūjām asmai prayuṅkṣva tvaṃ prīyetāsya mano yathā
iti sā śakunī vākyaṃ kṣārakasthā tapasvinī
     atiduḥkhānvitā procya bhartāraṃ samudaikṣata
sa patnyā vacanaṃ śrutvā dharmayukti samanvitam
     harṣeṇa mahatā yukto bāṣpavyākulalocanaḥ
taṃ vai śākunikaṃ dṛṣṭvā vidhidṛṣṭena karmaṇā
     pūjayām āsa yatnena sa pakṣī pakṣijīvinam
uvāca ca svāgataṃ te brūhi kiṃ karavāṇy aham
     saṃtāpaś ca na kartavyaḥ svagṛhe vartate bhavān
tad bravītu bhavān kṣipraṃ kiṃ karomi kim icchasi
     praṇayena bravīmi tvāṃ tvaṃ hi naḥ śaraṇāgataḥ
śaraṇāgatasya kartavyam ātithyam iha yatnataḥ
     pañca yajñapravṛttena gṛhasthena viśeṣataḥ
pañca yajñāṃs tu yo mohān na karoti gṛhāśramī
     tasya nāyaṃ naca paro loko bhavati dharmataḥ
tad brūhi tvaṃ suvisrabdho yat tvaṃ vācā vadiṣyasi
     tat kariṣyāmy ahaṃ sarvaṃ mā tvaṃ loke manaḥ kṛthāḥ
tasya tad vacanaṃ śrutvā śakuner lubdhako 'bravīt
     bādhate khalu mā śītaṃ himatrāṇaṃ vidhīyatām
evam uktas tataḥ pakṣī parṇāny āstīrya bhūtale
     yathā śuṣkāṇi yatnena jvalanārthaṃ drutaṃ yayau
sa gatvāṅgāra karmāntaṃ gṛhītvāgnim athāgamat
     tataḥ śuṣkeṣu parṇeṣu pāvakaṃ so 'bhyadīdipat
susaṃdīptaṃ mahat kṛtvā tam āha śaraṇāgatam
     pratāpaya suvisrabdhaṃ svagātrāṇy akutobhayaḥ
sa tathoktas tathety uktvā lubdho gātrāṇy atāpayat
     agnipratyāgata prāṇas tataḥ prāha vihaṃgamam
dattam āhāram icchāmi tvayā kṣud bādhate hi mām
     tad vacaḥ sa pratiśrutya vākyam āha vihaṃgamaḥ
na me 'sti vibhavo yena nāśayāmi tava kṣudhām
     utpannena hi jīvāmo vayaṃ nityaṃ vanaukasaḥ
saṃcayo nāsti cāsmākaṃ munīnām iva kānane
     ity uktvā sa tadā tatra vivarṇavadano 'bhavat
kathaṃ nu khalu kartavyam iti cintāparaḥ sadā
     babhūva bharataśreṣṭha garhayan vṛttim ātmanaḥ
muhūrtāl labdhasaṃjñas tu sa pakṣī pakṣighātakam
     uvāca tarpayiṣye tvāṃ muhūrtaṃ pratipālaya
ity uktvā śuṣkaparṇaiḥ sa saṃprajvālya hutāśanam
     harṣeṇa mahatā yuktaḥ kapotaḥ punar abravīt
devānāṃ ca munīnāṃ ca pitṝṇāṃ ca mahātmanām
     śrutapūrvo mayā dharmo mahān atithipūjane
kuruṣvānugrahaṃ me 'dya satyam etad bravīmi te
     niścitā khalu me buddhir atithipratipūjane
tataḥ satyapratijño vai sa pakṣī prahasann iva
     tam agniṃ triḥ parikramya praviveśa mahīpate
agnimadhyaṃ praviṣṭaṃ ta lubdho dṛṣṭvātha pakṣiṇam
     cintayām āsa manasā kim idaṃ nu kṛtaṃ mayā
aho mama nṛśaṃsasya garhitasya svakarmaṇā
     adharmaḥ sumahān ghoro bhaviṣyati na saṃśayaḥ
evaṃ bahuvidhaṃ bhūri vilalāpa sa lubdhakaḥ
     garhayan svāni karmāṇi dvijaṃ dṛṣṭvā tathāgatam
