[s]
      sahadevam athāyāntaṃ droṇa prepsuṃ viśāṃ pate
      karṇo vaikartano yuddhe vārayām āsa bhārata
sahadevas tu rādheyaṃ viddhvā navabhir āśugaiḥ
      punar vivyādha daśabhir niśitair nataparvabhiḥ
taṃ karṇaḥ prativivyādha śatena nataparvaṇām
      sajyaṃ cāsya dhanuḥ śīghraṃ ciccheda laghuhastavat
tato 'nyad dhanur ādāya mādrīputraḥ pratāpavān
      karṇaṃ vivyādha viṃśatyā tad adbhutam ivābhavat
tasya karṇo hayān hatvā śaraiḥ saṃnataparvabhiḥ
      sārathiṃ cāsya bhallena drutaṃ ninye yamakṣayam
virathaḥ sahadevas tu khaḍgaṃ carma samādade
      tad apy asya śaraiḥ karṇo vyadhamat prahasann iva
tato gurvīṃ mahāghorāṃ hemacitrāṃ mahāgadām
      preṣayām āsa samare vaikartana rathaṃ prati
tām āpatantīṃ sahasā sahadeva praveritām
      vyaṣṭambhayac charaiḥ karṇo bhūmau cainām apātayat
gadāṃ vinihatāṃ dṛṣṭvā sahadevas tvarānvitaḥ
      śaktiṃ cikṣepa karṇāya tām apy asyācchinac charaiḥ
sa saṃbhramas tatas tūrṇam avaplutya rathottamāt
     sahadevo mahārāja dṛṣṭvā karṇaṃ vyavasthitam
     rathacakraṃ tato gṛhya mumocādhirathiṃ prati
tam āpatantaṃ sahasā kālacakram ivodyatam
     śarair anekasāhasrair achinat sūtanandanaḥ
tasmiṃs tu vitathe cakre kṛte tena mahātmanā
     vāryamāṇaś ca viśikhaiḥ sahadevo raṇaṃ jahau
tam abhidrutya rādheyo muhūrtād bharatarṣabha
     abravīt prahasan vākyaṃ sahadevaṃ viśāṃ pate
mā yudhyasva raṇe vīra viśiṣṭai rathibhiḥ saha
     sadṛśair yudhya mādreya vaco me mā viśaṅkitāḥ
athainaṃ dhanuṣo 'greṇa tudan bhūyo 'bravīd vacaḥ
     eṣo 'rjuno raṇe yatto yudhyate kurubhiḥ saha
     tatra gacchasva mādreya gṛhaṃ vā yadi manyase
evam uktvā tu taṃ karṇo rathena rathināṃ varaḥ
     prāyāt pāñcāla pāṇḍūnāṃ sainyāni prahasann iva
vadhaprāptaṃ tu mādreyaṃ nāvadhīt samare 'rihā
     kuntyāḥ smṛtvā vaco rājan satyasaṃdho mahārathaḥ
sahadevas tato rājan vimanāḥ śarapīḍitaḥ
     karṇa vākśalya taptaś ca jīvitān niravidyata
āruroha rathaṃ cāpi pāñcālyasya mahātmana
     janamejayasya samare tvarāyukto mahārathaḥ
virāṭaṃ saha senaṃ tu droṇārthe drutam āgatam
     madrarājaḥ śaraugheṇa chādayām āsa dhanvinam
tayoḥ samabhavad yuddhaṃ samare dṛḍhadhanvinoḥ
     yādṛśaṃ hy abhavad rājañ jambha vāsavayoḥ purā
madrarājo mahārāja virāṭaṃ vāhinīpatim
     ājaghne tvaritaṃ tīkṣṇaiḥ śatena nataparvaṇām
prativivyādha taṃ rājā navabhir niśitaiḥ śaraiḥ
     punaś caiva trisaptatyā bhūyaś caiva śatena ha
tasya madrādhipo hatvā caturo rathavājinaḥ
     sūtaṃ dhvajaṃ ca samare rathopasthād apātayat
hatāśvāt tu rathāt tūrṇam avaplutya mahārathaḥ
     tasthau visphārayaṃś cāpaṃ vimuñcaṃś ca śitāñ śarān
śatānīkas tato dṛṣṭvā bhrātaraṃ hatavāhanam
     rathenābhyapatat tūrṇaṃ sarvalokasya paśyataḥ
śatānīkam athāyāntaṃ madrarājo mahāmṛdhe
     viśikhair bahubhir viddhvā tato ninye yamakṣayam
tasmiṃs tu nihate vīre virāṭo rathasattamaḥ
     āruroha rathaṃ tūrṇaṃ tam eva dhvajamālinam
tato visphārya nayane krodhād dviguṇavikramaḥ
     madrarājarathaṃ tūrṇaṃ chādayām āsa patribhiḥ
tato madrādhipaḥ kruddhaḥ śatena nataparvaṇām
     ājaghānorasi dṛḍhaṃ virāṭaṃ vāhinīpatim
so 'tividdho mahārāja rathopastha upāviśat
     kaśmalaṃ cāviśat tīvraṃ virāṭo bharatarṣabha
     sārathis tam apovāha samare śaravikṣatam
tataḥ sā mahatī senā prādravan niśi bhārata
     vadhyamānā śaraśataiḥ śalyenāhava śobhinā
tāṃ dṛṣṭvā vidrutāṃ senāṃ vāsudevadhanaṃjayau
     prāyātāṃ tatra rājendra yatra śalyo vyavasthitaḥ
tau tu pratyudyayau rājan rākṣasendro hy alambusaḥ
     aṣṭacakrasamāyuktam āsthāya pravaraṃ ratham
turaṃgama mukhair yuktaṃ piśācair ghoradarśanaiḥ
     lohitārdra patākaṃ taṃ raktamālyavibhūṣitam
     kārṣṇāyasamayaṃ ghoram ṛkṣacarmāvṛtaṃ mahat
raudreṇa citrapakṣeṇa vivṛtākṣeṇa kūjatā
     dhvajenocchritatuṇḍena gṛdhrarājena rājatā
sa babhau rākṣaso rājan bhinnāñ janacayopamaḥ
     rurodhārjunam āyāntaṃ prabhañjanam ivādrirāṭ
     kiran bāṇagaṇān rājañ śataśo 'rjunamūrdhani
atitīvram abhūd yuddhaṃ nararākṣasayor mṛdhe
     draṣṭṝṇāṃ prītijananaṃ sarveṣāṃ bharatarṣabha
tam arjunaḥ śatenaiva patriṇām abhyatāḍayat
     navabhiś ca śitair bāṇaiś ciccheda dhvajam ucchritam
sārathiṃ ca tribhir bāṇais tribhir eva triveṇukam
     dhanur ekena ciccheda caturbhiś caturo hayān
     virathasyodyataṃ khaḍgaṃ śareṇāsya dvidhāchinat
athainaṃ niśitair bāṇaiś caturbhir bharatarṣabha
     pārtho 'rdayad rākṣasendraṃ sa viddhaḥ prādravad bhayāt
taṃ vijityārjunas tūrṇaṃ droṇāntikam upāyayau
     kirañ śaragaṇān rājan naravāraṇavājiṣu
vadhyamānā mahārāja pāṇḍavena yaśasvinā
     sainikā nyapatann urvyāṃ vātanunnā iva drumāḥ
teṣu tūtsādyamāneṣu phalgunena mahātmanā
     saṃprādravad balaṃ sarvaṃ putrāṇāṃ te viśāṃ pate
