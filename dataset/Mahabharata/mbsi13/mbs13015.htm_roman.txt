[upa]
      etān sahasraśaś cānyān samanudhyātavān haraḥ
      kasmāt prasādaṃ bhagavān na kuryāt tava mādhava
tvādṛśena hi devānāṃ ślāghanīyaḥ samāgamaḥ
      brahmaṇyenānṛśaṃsena śraddadhānena cāpy uta
      japyaṃ ca te pradāsyāmi yena drakṣyasi śaṃkaram
[kṛsna]
      abruvaṃ tam ahaṃ brahmaṃs tvatprasādān mahāmune
      drakṣye ditijasaṃghānāṃ mardanaṃ tridaśeśvaram
dine 'ṣṭame ca vipreṇa dīkṣito 'haṃ yathāvidhi
      daṇḍī muṇḍī kuśī cīrī ghṛtākto mekhalī tathā
māsam ekaṃ phalāhāro dvitīyaṃ salilāśanaḥ
      tṛtīyaṃ ca caturthaṃ ca pañcamaṃ cānilāśanaḥ
ekapādena tiṣṭhaṃś ca ūrdhvabāhur atandritaḥ
      tejaḥ sūryasahasrasya apaśyaṃ divi bhārata
tasya madhyagataṃ cāpi tejasaḥ pāṇḍunandana
      indrāyudhapinaddhāṅgaṃ vidyunmālā gavākṣakam
      nīlaśailacaya prakhyaṃ balākā bhūṣitaṃ ghanam
tam āsthitaś ca bhagavān devyā saha mahādyutiḥ
      tapasā tejasā kāntyā dīptayā saha bhāryayā
rarāja bhagavāṃs tatra devyā saha maheśvaraḥ
      somena sahitaḥ sūryo yathā meghasthitas tathā
saṃhṛṣṭaromā kaunteya vismayotphullalocanaḥ
     apaśyaṃ devasaṃghānāṃ gatim ārtiharaṃ haram
kirīṭinaṃ gadinaṃ śūlapāṇiṃ; vyāghrājinaṃ jaṭilaṃ daṇḍapāṇim
     pinākinaṃ vajriṇaṃ tīkṣṇadaṃṣṭraṃ; śubhāṅgadaṃ vyālayajñopavītam
divyāṃ mālām urasāneka varṇāṃ; samudvahantaṃ gulpha deśāvalambām
     candraṃ yathā pariviṣṭaṃ sasaṃdhyaṃ; varṣātyaye tadvad apaśyam enam
prathamānāṃ gaṇaiś caiva samantāt parivāritam
     śaradīva suduṣprekṣyaṃ pariviṣṭaṃ divākaram
ekādaśa tathā cainaṃ rudrāṇāṃ vṛṣavāhanam
     astuvan niyatātmānaḥ karmabhiḥ śubhakarmiṇam
ādityā vasavaḥ sādhyā viśve devās tathāśvinau
     viśvābhiḥ stutibhir devaṃ viśvadevaṃ samastuvan
śatakratuś ca bhagavān viṣṇuś cāditinandanau
     brahmā rathantaraṃ sāma īrayanti bhavāntike
yogīśvarāḥ subahavo yogadaṃ pitaraṃ gurum
     brahmarṣayaś ca sa sutās tathā devarṣayaś ca vai
pṛtivī cāntarikṣaṃ ca nakṣatrāṇi grahās tathā
     māsārdha māsā ṛtavo rātryaḥ saṃvatsarāḥ kṣaṇāḥ
muhūrtāś ca nimeṣāś ca tathaiva yugaparyayāḥ
     divyā rājan namasyanti vidyāḥ sarvā diśas tathā
sanatkumāro vedāṃś ca itihāsās tathaiva ca
     marīcir aṅgirā atriḥ pulastyaḥ pulahaḥ kratuḥ
manavaḥ sapta somaś ca atharvā sa bṛhaspatiḥ
     bhṛgur dakṣaḥ kaśyapaś ca vasiṣṭhaḥ kāśya eva ca
chandāṃsi dīkṣā yajñāś ca dakṣiṇāḥ pāvako haviḥ
     yajñopagāni dravyāṇi mūrtimanti yudhiṣṭhira
prajānāṃ patayaḥ sarve saritaḥ pannagā nagāḥ
     devānāṃ mātaraḥ sarvā devapatnyaḥ sa kanyakāḥ
sahasrāṇi munīnāṃ ca ayutāny arbudāni ca
     namasyanti prabhuṃ śāntaṃ parvatāḥ sāgarā diśaḥ
gandharvāpsarasaś caiva gītavāditrakovidāḥ
     divyatānena gāyantaḥ stuvanti bhavam adbhutam
     vidyādharā dānavāś ca guhyakā rākṣasās tathā
sarvāṇi caiva bhūtāni sthāvarāṇi carāṇi ca
     namasyanti mahārāja vān manaḥ karmabhir vibhum
     purastād viṣṭhitaḥ śarvo mamāsīt tridaśeśvaraḥ
purastād viṣṭhitaṃ dṛṣṭvā mameśānaṃ ca bhārata
     sa prajāpatiśakrāntaṃ jagan mām abhyudaikṣata
īkṣituṃ ca mahādevaṃ na me śaktir abhūt tadā
     tato māma bravīd devaḥ paśya kṛṣṇa vadasva ca
śirasā vandite deve devī prītā umābhavat
     tato 'ham astuvaṃ sthāṇuṃ stutaṃ brahmādibhiḥ suraiḥ
namo 'stu te śāśvatasarvayone; brahmādhipaṃ tvām ṛṣayo vadanti
     tapaś ca sattvaṃ ca rajas; tamaś ca tvām eva satyaṃ ca vadanti santaḥ
tvaṃ vai brahmā ca rudraś ca varuṇo 'gnir manur bhavaḥ
     dhātā tvaṣṭā vidhātā ca tvaṃ prabhuḥ sarvato mukhaḥ
tvatto jātāni bhūtāni sthāvarāṇi carāṇi ca
     tvam ādiḥ sarvabhūtānāṃ saṃhāraś ca tvam eva hi
ye cendriyārthāś ca manaś ca kṛtsnaṃ; ye vāyavaḥ sapta tathaiva cāgniḥ
     ye vā divisthā devatāś cāpi puṃsāṃ; tasmāt paraṃ tvām ṛṣayo vadanti
vedā yajñāś ca somaś ca dakṣiṇā pāvako haviḥ
     yajñopagaṃ ca yat kiṃ cid bhagavāṃs tad asaṃśayam
iṣṭaṃ dattam adhītaṃ ca vratāni niyamāś ca ye
     hrīḥ kīrtiḥ śrīr dyutis tuṣṭiḥ siddhiś caiva tvad arpaṇā
kāmaḥ krodho bhayaṃ lobho madaḥ stambho 'tha matsaraḥ
     ādhayo vyādhayaś caiva bhagavaṃs tanayās tava
kṛtir vikāraḥ pralayaḥ pradhānaṃ prabhavo 'vyayaḥ
     manasaḥ praramā yoniḥ svabhāvaś cāpi śāśvataḥ
     avyaktaḥ pāvana vibho sahasrāṃśo hiraṇmayaḥ
ādir guṇānāṃ sarveṣāṃ bhavān vai jīvanāśrayaḥ
     mahān ātmā matir brahmā viśvaḥ śambhuḥ svayambhuvaḥ
buddhiḥ prajñopalabdhiś ca saṃvit khyātir dhṛtiḥ smṛtiḥ
     paryāya vācakaiḥ śabdair mahān ātmā vibhāvyase
tvāṃ buddhvā brāhmaṇo vidvān an pramohaṃ nigacchati
     hṛdayaṃ sarvabhūtānāṃ kṣetrajñas tvam ṛṣiṣṭutaḥ
sarvataḥ pāṇipādas tvaṃ sarvato 'kṣiśiromukhaḥ
     sarvataḥ śrutimāṁl loke sarvam āvṛtya tiṣṭhasi
phalaṃ tvam asi tigmāṃśo nimeṣādiṣu karmasu
     tvaṃ vai prabhārciḥ puruṣaḥ sarvasya hṛdi saṃsthitaḥ
     aṇimā laghimā prāptir īśāno jyotir avyayaḥ
tvayi buddhir matir lokāḥ prapannāḥ saṃśritāś ca ye
     dhyānino nityayogāś ca satyasaṃdhā jitendriyāḥ
yas tvāṃ dhruvaṃ vedayate guhā śayaṃ; prabhuṃ purāṇaṃ puruṣaṃ viśvarūpam
     hiraṇmayaṃ buddhimatāṃ parāṃ gatiṃ; sa buddhimān buddhim atītya tiṣṭhati
viditvā sapta sūkṣmāṇi ṣaḍaṅgaṃ tvāṃ ca mūrtitaḥ
     pradhānavidhiyogasthas tvām eva viśate budhaḥ
evam ukte mayā pārtha bhave cārti vināśane
     carācaraṃ jagat sarvaṃ siṃhanādam athākarot
sa vipra saṃghāś ca surāsurāś ca; nāgāḥ piśācāḥ pitaro vayāṃsi
     rakṣogaṇā būta gaṇāś ca sarve; maharṣayaś caiva tathā praṇemuḥ
mama mūrdhni ca divyānāṃ kusumānāṃ sugandinām
     rāśayo nipatanti sma vāyuś ca susukho vavau
nirīkṣya bhagavān devīm umāṃ māṃ ca jagad dhitaḥ
     śatakratuṃ cābhivīkṣya svayaṃ mām āha śaṃkaraḥ
vidmaḥ kṛṣṇa parāṃ bhaktim asmāsu tava śatruhan
     kriyatām ātmanaḥ śreyaḥ prītir hi paramā tvayi
vṛṇīṣvāṣṭau varān kṛṣṇa dātāsmi tava sattama
     brūhi yādava śārdūlayān icchasi sudurlabhān
