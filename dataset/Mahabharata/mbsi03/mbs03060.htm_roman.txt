bṛhadaśva uvāca
      apakrānte nale rājan damayantī gataklamā
      abudhyata varārohā saṃtrastā vijane vane
sāpaśyamānā bhartāraṃ duḥkhaśokasamanvitā
      prākrośad uccaiḥ saṃtrastā mahārājeti naiṣadham
hā nātha hā mahārāja hā svāmin kiṃ jahāsi mām
      hā hatāsmi vinaṣṭāsmi bhītāsmi vijane vane
nanu nāma mahārāja dharmajñaḥ satyavāg asi
      katham uktvā tathāsatyaṃ suptām utsṛjya māṃ gataḥ
katham utsṛjya gantāsi vaśyāṃ bhāryām anuvratām
      viśeṣato 'napakṛte pareṇāpakṛte sati
śakṣyase tā giraḥ satyāḥ kartuṃ mayi nareśvara
      yās tvayā lokapālānāṃ saṃnidhau kathitāḥ purā
paryāptaḥ parihāso 'yam etāvān puruṣarṣabha
      bhītāham asmi durdharṣa darśayātmānam īśvara
dṛśyase dṛśyase rājann eṣa tiṣṭhasi naiṣadha
      āvārya gulmair ātmānaṃ kiṃ māṃ na pratibhāṣase
nṛśaṃsaṃ bata rājendra yan mām evaṃgatām iha
      vilapantīṃ samāliṅgya nāśvāsayasi pārthiva
na śocāmy aham ātmānaṃ na cānyad api kiṃ cana
     kathaṃ nu bhavitāsy eka iti tvāṃ nṛpa śocimi
kathaṃ nu rājaṃs tṛṣitaḥ kṣudhitaḥ śramakarśitaḥ
     sāyāhne vṛkṣamūleṣu mām apaśyan bhaviṣyasi
tataḥ sā tīvraśokārtā pradīpteva ca manyunā
     itaś cetaś ca rudatī paryadhāvata duḥkhitā
muhur utpatate bālā muhuḥ patati vihvalā
     muhur ālīyate bhītā muhuḥ krośati roditi
sā tīvraśokasaṃtaptā muhur niḥśvasya vihvalā
     uvāca bhaimī niṣkramya rodamānā pativratā
yasyābhiśāpād duḥkhārto duḥkhaṃ vindati naiṣadhaḥ
     tasya bhūtasya tad duḥkhād duḥkham abhyadhikaṃ bhavet
apāpacetasaṃ pāpo ya evaṃ kṛtavān nalam
     tasmād duḥkhataraṃ prāpya jīvatv asukhajīvikām
evaṃ tu vilapantī sā rājño bhāryā mahātmanaḥ
     anveṣati sma bhartāraṃ vane śvāpadasevite
unmattavad bhīmasutā vilapantī tatas tataḥ
     hā hā rājann iti muhur itaś cetaś ca dhāvati
tāṃ śuṣyamāṇām atyarthaṃ kurarīm iva vāśatīm
     karuṇaṃ bahu śocantīṃ vilapantīṃ muhur muhuḥ
sahasābhyāgatāṃ bhaimīm abhyāśaparivartinīm
     jagrāhājagaro grāho mahākāyaḥ kṣudhānvitaḥ
sā grasyamānā grāheṇa śokena ca parājitā
     nātmānaṃ śocati tathā yathā śocati naiṣadham
hā nātha mām iha vane grasyamānām anāthavat
     grāheṇānena vipine kimarthaṃ nābhidhāvasi
kathaṃ bhaviṣyasi punar mām anusmṛtya naiṣadha
     pāpān muktaḥ punar labdhvā buddhiṃ ceto dhanāni ca
śrāntasya te kṣudhārtasya pariglānasya naiṣadha
     kaḥ śramaṃ rājaśārdūla nāśayiṣyati mānada
tām akasmān mṛgavyādho vicaran gahane vane
     ākrandatīm upaśrutya javenābhisasāra ha
tāṃ sa dṛṣṭvā tathā grastām urageṇāyatekṣaṇām
     tvaramāṇo mṛgavyādhaḥ samabhikramya vegitaḥ
mukhataḥ pātayām āsa śastreṇa niśitena ha
     nirviceṣṭaṃ bhujaṃgaṃ taṃ viśasya mṛgajīvinaḥ
mokṣayitvā ca tāṃ vyādhaḥ prakṣālya salilena ca
     samāśvāsya kṛtāhārām atha papraccha bhārata
kasya tvaṃ mṛgaśāvākṣi kathaṃ cābhyāgatā vanam
     kathaṃ cedaṃ mahat kṛcchraṃ prāptavaty asi bhāmini
damayantī tathā tena pṛcchyamānā viśāṃ pate
     sarvam etad yathāvṛttam ācacakṣe 'sya bhārata
tām ardhavastrasaṃvītāṃ pīnaśroṇipayodharām
     sukumārānavadyāṅgīṃ pūrṇacandranibhānanām
arālapakṣmanayanāṃ tathā madhurabhāṣiṇīm
     lakṣayitvā mṛgavyādhaḥ kāmasya vaśam eyivān
tām atha ślakṣṇayā vācā lubdhako mṛdupurvayā
     sāntvayām āsa kāmārtas tad abudhyata bhāminī
damayantī tu taṃ duṣṭam upalabhya pativratā
     tīvraroṣasamāviṣṭā prajajvāleva manyunā
sa tu pāpamatiḥ kṣudraḥ pradharṣayitum āturaḥ
     durdharṣāṃ tarkayām āsa dīptām agniśikhām iva
damayantī tu duḥkhārtā patirājyavinākṛtā
     atītavākpathe kāle śaśāpainaṃ ruṣā kila
yathāhaṃ naiṣadhād anyaṃ manasāpi na cintaye
     tathāyaṃ patatāṃ kṣudraḥ parāsur mṛgajīvanaḥ
uktamātre tu vacane tayā sa mṛgajīvanaḥ
     vyasuḥ papāta medinyām agnidagdha iva drumaḥ
