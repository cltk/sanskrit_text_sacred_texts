[y]
      brāhmaṇānāṃ tu ye loke pratiśrutya pitāmaha
      na prayacchanti mohāt te ke bhavanti mahāmate
etan me tattvato brūhi dharmaṃ dharmabhṛtāṃ vara
      pratiśrutya durātmāno na prayacchanti ye narāḥ
[bh]
      yo na dadyāt pratiśrutya svalpaṃ vā yadi vā bahu
      āśās tasya hatāḥ sarvāḥ klībasyeva prajā phalam
yāṃ rātriṃ jāyate pāpo yāṃ ca rātriṃ vinaśyati
      etasminn antare yad yat sukṛtaṃ tasya bhārata
      yac ca tasya hutaṃ kiṃ cit sarvaṃ tasyopahanyate
atraitad vacanaṃ prāhur dharmaśāstravido janāḥ
      niśamya bharataśreṣṭha buddhyā paramayuktayā
api codāharantīmaṃ dharmaśāstravido janāḥ
      aśvānāṃ śyāma karṇānāṃ sahasreṇa sa mucyate
atraivodāharantīmam itihāsaṃ purātanam
      sṛgālasya ca saṃvādaṃ vānarasya ca bhārata
tau sakhāyau purā hy āstāṃ mānuṣatve paraṃtapa
      anyāṃ yoniṃ samāpannau sārgālīṃ vānarīṃ tathā
tataḥ parāsūn khādantaṃ sṛgālaṃ vānaro 'bravīt
      śmaśānamadhye saṃprekṣya pūrvajātim anusmaran
kiṃ tvayā pāpakaṃ karmakṛtaṃ pūrvaṃ sudāruṇam
     yas tvaṃ śmaśāne kṛtakān pūtikān atsi kutsitān
evam uktaḥ pratyuvāca sṛgālo vānaraṃ tadā
     brāhmaṇasya pratiśrutya na mayā tad upākṛtam
tat kṛte pāpikāṃ yonim āpanno 'smi plavaṃgama
     tasmād evaṃvidhaṃ bhakṣyaṃ bhakṣayāmi bubhukṣitaḥ
ity etad bruvato rājan brāhmaṇasya mayā śrutam
     kathāṃ kathayataḥ puṇyāṃ dharmajñasya purātanīm
śrutaṃ cāpi mayā bhūyaḥ kṛṣṇasyāpi viśāṃ pate
     kathāṃ kathayataḥ pūrvaṃ brāhmaṇaṃ prati pāṇḍava
evam eva ca māṃ nityaṃ brāhmaṇāḥ saṃdiśanti vai
     pratiśrutya bhaved deyaṃ nāśā kāryā hi brāhmaṇaiḥ
brāhmaṇo hy āśayā pūrvaṃ kṛtayā pṛthivīpate
     susamiddho yathā dīptaḥ pāvakas tadvidhaḥ smṛtaḥ
yaṃ nirīkṣeta saṃkruddha āśayā pūrvajātayā
     pradaheta hi taṃ rājan kakṣam akṣayya bhug yathā
sa eva hi yadā tuṣṭo vacasā pratinandati
     bhavaty agada saṃkāśo viṣaye tasya bhārata
putrān pautrān paśūṃś caiva bāndhavān sacivāṃs tathā
     puraṃ janapadaṃ caiva śāntir iṣṭeva puṣyati
etad dhi paramaṃ tejo brāhmaṇasyeha dṛśyate
     sahasrakiraṇasyeva savitur dharaṇītale
tasmād dātavyam eveha pratiśrutya yudhiṣṭhira
     yadīcchec chobhanāṃ jātiṃ prāptuṃ bharatasattama
brāhmaṇasya hi dattena dhruvaṃ svargo hy anuttamaḥ
     śakyamprāptuṃ viśeṣeṇa dānaṃ hi mahatī kriyā
ito dattena jīvanti devatāḥ pitaras tathā
     tasmād ānāni deyāni brāhmaṇebhyo vijānatā
mahad dhi bharataśreṣṭha brāhmaṇas tīrtham ucyate
     velāyāṃ na tu kasyāṃ cid gacched vipro hy apūjitaḥ
