[dhṛ]
      yau tau karṇaś ca bhīmaś ca saṃprayuddhau mahābalau
      arjunasya rathopānte kīdṛśaḥ so 'bhavad raṇaḥ
pūrvaṃ hi nirjitaḥ karṇo bhīmasenena saṃyuge
      kathaṃ bhūyas tu rādheyo bhīmam āgān mahārathaḥ
bhīmo vā sūta tanayaṃ pratyudyātaḥ kathaṃ raṇe
      mahārathasamākhyātaṃ pṛthivyāṃ pravaraṃ ratham
bhīṣmadroṇāv atikramya dharmaputro yudhiṣṭhiraḥ
      nānyato bhayam ādatta vinā karṇaṃ dhanurdharam
bhayan na śete satataṃ cintayan vai mahāratham
      taṃ kathaṃ sūtaputraṃ hi bhīmo 'yudhyata saṃyuge
brahmaṇyaṃ vīryasaṃpannaṃ samareṣv anivartinam
      kathaṃ karṇaṃ yudhāṃ śreṣṭahṃ bhīmo 'yudhyata saṃyuge
yau tau samīyatur vīrāv arjunasya rathaṃ prati
      kathaṃ nu tāv ayudhyetāṃ sūtaputra vṛkodarau
bhrātṛtvadarśitaṃ pūrvaṃ ghṛṇī cāpi sasūtajaḥ
      kathaṃ bhīmena yuyudhe kuntyā vākyam anusmaran
bhīmo vā sūtaputreṇa smaran vairaṃ purā kṛtam
      so 'yudhyata kathaṃ vīraḥ karṇena saha saṃyuge
āśās te ca sadā sūtaputro duryodhano mama
     karṇo jeṣyati saṃgrāme sahitān pāṇḍavān iti
jayāśā yatra mandasya putrasya mama saṃyuge
     sa kathaṃ bhīmakarmāṇaṃ bhīmasenam ayudhyata
yaṃ samāśritya putrair me kṛtaṃ vairaṃ mahārathaiḥ
     taṃ sūta tanayaṃ tāta kathaṃ bhīmo hy ayodhayat
anekān viprakārāṃś ca sūtaputra samudbhavān
     smaramāṇaḥ kathaṃ bhīmo yuyudhe sūta sūnunā
yo 'jayat pṛthivīṃ sarvāṃ rathenaikena vīryavān
     taṃ sūta tanayaṃ yuddhe kathaṃ bhīmo hy ayodhayat
yo jātaḥ kuṇḍalābhyāṃ ca kavacena sahaiva ca
     taṃ sūtaputraṃ samare bhīmaḥ katham ayodhayat
yathā tayor yuddham abhūd yaś cāsīd vijayī tayoḥ
     tan mamācakṣva tattvena kuśalo hy asi saṃjaya
[s]
     bhīmasenas tu rādheyam utsṛjya rathināṃ varam
     iyeṣa gantuṃ yatrāstāṃ vīrau kṛṣṇa dhanaṃjayau
taṃ prayāntam abhidrutya rādheyaḥ kaṅkapatribhiḥ
     abhyavarṣan mahārāja megho vṛṣṭyeva parvatam
phullatā paṅkajeneva vaktreṇābhyutsmayan balī
     ājuhāva raṇe yāntaṃ bhīmam ādhirathis tadā
bhīmasenas tadāhvānaṃ karṇān nāmarṣayad yudhi
     ardhamaṇḍalam āvṛtya sūtaputram ayodhayat
avakragāmibhir bāṇair abhyavarṣan mahāyasaiḥ
     dvairathe daṃśitaṃ yattaṃ sarvaśastrabhṛtāṃ varam
vidhitsuḥ kalahasyāntaṃ jighāṃsuḥ karṇam akṣiṇot
     taṃ ca hatvetarān sarvān hantukāmo mahābalaḥ
tasmai prāsṛjad ugrāṇi vividhāni paraṃtapaḥ
     amarṣī pāṇḍavaḥ kruddhaḥ śaravarṣāṇi māriṣa
tasya tānīṣu varṣāṇi mattadviradagāminaḥ
     sūtaputro 'stramāyābhir agrasat sumahāyaśāḥ
sa yathā van mahārāja vidyayā vai supūjitaḥ
     ācāryavan maheṣvāsaḥ karṇaḥ paryacarad raṇe
saṃrambheṇa tu yudhyantaṃ bhīmasenaṃ smayann iva
     abhyapadyata rādheyas tam amarṣī vṛkodaram
tan nāmṛṣyata kaunteyaḥ karṇasya smitam āhave
     yudhyamāneṣu vīreṣu paśyatsu ca samantataḥ
taṃ bhīmasenaḥ saṃprāptaṃ vatsadantaiḥ stanāntare
     vivyādha balavān kruddhas tottrair iva mahādvipam
sūtaṃ tu sūtaputrasya supuṅkhair niśitaiḥ śaraiḥ
     sumuktaiś citravarmāṇaṃ nirbibheda trisaptabhiḥ
karṇo jāmbūnadair jālaiḥ saṃchannān vātaraṃhasaḥ
     vivyādha turagān vīraḥ pañcabhiḥ pañcabhiḥ śaraiḥ
tato bāṇamayaṃ jālaṃ bhīmasenarathaṃ prati
     karṇena vihitaṃ rājan nimeṣārdhād adṛśyata
sa rathaḥ sa dhvajas tatra sasūtaḥ pāṇḍavas tadā
     prāchādyata mahārāja karṇa cāpacyutaiḥ śaraiḥ
tasya karṇaś catuḥṣaṣṭyā vyadhamat kavacaṃ dṛḍham
     kruddhaś cāpy ahanat pārśve nārācair marmabhedibhiḥ
tato 'cintyamahāvegān karṇa kārmukaniḥsṛtān
     samāśliṣyad asaṃbhrāntaḥ sūtaputraṃ vṛkodaraḥ
sa karṇa cāpaprabhavān iṣūn āśīviṣopamān
     bibhrad bhīmo mahārāja na jagāma vyathāṃ raṇe
tato dvātriṃśatā bhallair niśitais tigmatejanaiḥ
     vivyādha samare karṇaṃ bhīmasenaḥ pratāpavān
ayatnenaiva taṃ karṇaḥ śarair upa samākirat
     bhīmasenaṃ mahābāhuṃ saindhavasya vadhaiṣiṇam
mṛdupūrvaṃ ca rādheyo bhīmam ājāv ayodhayat
     krodhapūrvaṃ tathā bhīmaḥ pūrvavairam anusmaran
taṃ bhīmaseno nāmṛṣyad avamānam amarṣaṇaḥ
     sa tasmai vyasṛjat tūrṇaṃ śaravarṣam amitrajit
te śarāḥ preṣitā rājan bhīmasenena saṃyuge
     nipetuḥ sarvato bhīmāḥ kūjanta iva pakṣiṇaḥ
hemapuṅkhā mahārāja bhīmasenadhanuś cyutāḥ
     abhyadravaṃs te rādheyaṃ vṛkāḥ kṣudramṛgaṃ yathā
karṇas tu rathināṃ śreṣṭhaś chādyamānaḥ samantataḥ
     rājan vyasṛjad ugrāṇi śaravarṣāṇi saṃyuge
tasya tān aśaniprakhyān iṣūn samaraśobhinaḥ
     ciccheda bahubhir bhallair asaṃprāptān vṛkodaraḥ
punaś ca śaravarṣeṇa chādayām āsa bhārata
     karṇo vaikartano yuddhe bhīmasenaṃ mahāratham
tatra bhārata bhīmaṃ tu hṛṣṭavantaḥ sma sāyakaiḥ
     samācita tanuṃ saṃkhye śvāvidhaṃ śalilair iva
hemapuṅkhāñ śilā dautān karṇa cāpacyutāñ śarān
     dadhāra samare vīraḥ svaraśmīn iva bhāskaraḥ
rudhirokṣitasarvāṅgo bhīmaseno vyarocata
     tapanīyanibhaiḥ puṣpaiḥ palāśa iva kānane
tat tu bhīmo mahārāja karṇasya caritaṃ raṇe
     nāmṛṣyata maheṣvāsaḥ krodhād udvṛtya cakṣuṣī
sa karṇaṃ pañcaviṃśatyā nāracānāṃ samārpayat
     mahīdharam iva śvetaṃ gūḍhapādair viṣolbaṇaiḥ
taṃ vivyādha punar bhīmaḥ ṣaḍbhir aṣṭābhir eva ca
     marmasv amara vikrāntaḥ sūtaputraṃ mahāraṇe
tataḥ karṇasya saṃkruddho bhīmasenaḥ pratāpavān
     ciccheda kārmukaṃ tūrṇaṃ sarvopakaraṇāni ca
jaghāna caturaś cāśvān sūtaṃ ca tvaritaḥ śaraiḥ
     nārācair arkaraśmy ābhaiḥ karṇaṃ vivyādha corasi
te jagmur dharaṇīṃ sarve karṇaṃ nirbhidya māriṣa
     yathā hi jaladaṃ bhittvā rājan sūryasya raśmayaḥ
sa vaikalyaṃ mahat prāpya chinnadhanvā śarārditaḥ
     tathā puruṣamānī sa pratyapāyād rathāntaram
