[s]
      ulūkasya vacaḥ śrutvā kuntīputro yudhiṣṭhiraḥ
      senāṃ niryāpayām āsa dhṛṣṭadyumnapurogamām
padātinīṃ nāgavatīṃ rathinīm aśvavṛndinīm
      caturvidha balāṃ bhīmām akampyāṃ pṛthivīm iva
bhīmasenādibhir guptāṃ sārjunaiś ca mahārathaiḥ
      dhṛṣṭadyumna vaśāṃ durgāṃ sāgarastimitopamām
tasyās tv agre maheṣvāsaḥ pāñcālyo yuddhadurmadaḥ
      droṇa prepsur anīkāni dhṛṣṭadyumnaḥ prakarṣati
yathābalaṃ yathotsāhaṃ rathinaḥ samupādiśat
      arjunaṃ sūtaputrāya bhīmaṃ duryodhanāya ca
aśvatthāmne ca nakulaṃ śaibyaṃ ca kṛtavarmaṇe
      saindhavāya ca vārṣṇeyaṃ yuyudhānam upādiśat
śikhaṇḍinaṃ ca bhīṣmāya pramukhe samakalpayat
      sahadevaṃ śakunaye cekitānaṃ śalāya ca
dhṛṣṭaketuṃ ca śalyāya gautamāyottamaujasam
      draupadeyāṃś ca pañcabhyas trigartebhyaḥ samādiśat
vṛṣasenāya saubhadraṃ śeṣāṇāṃ ca mahīkṣitām
      samarthaṃ taṃ hi mene vai pārthād abhyadhikaṃ raṇe
evaṃ vibhajya yodhāṃs tān pṛthak ca saha caiva ha
     jvālā varṇo maheṣvāso droṇam aṃśam akalpayat
dhṛṣṭadyumno maheṣvāsaḥ senāpatipatis tataḥ
     vidhivad vyūḍhya medhāvī yuddhāya dhṛtamānasaḥ
yathādiṣṭāny anīkāni pāṇḍavānām ayojayat
     jayāya pāṇḍuputrāṇāṃ yattas tasthau raṇājire
