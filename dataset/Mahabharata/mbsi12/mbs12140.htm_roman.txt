[y]
      yad idaṃ ghoram uddiṣṭam aśraddheyam ivānṛtam
      asti svid dasyu maryādā yām ahaṃ parivarjaye
saṃmuhyāmi viṣīdāmi dharmo me śithilī kṛtaḥ
      udyamaṃ nādhigacchāmi kutaś cit paricintayan
[bh]
      naitac chuddhāgamād eva tava dharmānuśāsanam
      prajñā samavatāro 'yaṃ kavibhiḥ saṃbhṛtaṃ madhu
bahvyaḥ pratividhātavyāḥ prajñā rājñā tatas tataḥ
      naikaśākhena dharmeṇa yātraiṣā saṃpravartate
buddhisaṃjananaṃ rājñāṃ dharmam ācaratāṃ sadā
      jayo bhavati kauravya tadā tad viddhi me vacaḥ
buddhiśreṣṭhā hi rājāno jayanti vijayaiṣiṇaḥ
      dharmaḥ pratividhātavyo buddhyā rājñā tatas tataḥ
naikaśākena dharmeṇa rājñāṃ dharmo vidhīyate
      durbalasya kutaḥ prajñā purastād anudāhṛtā
advaidhajñaḥ pathi dvaidhe saṃśayaṃ prāptum arhati
      buddhidvaidhaṃ veditavyaṃ purastād eva bhārata
pārśvataḥ karaṇaṃ prajñā viṣūcī tv āpagā iva
      janas tūccāritaṃ dharmaṃ vijānāty anyathānyathā
samyag vijñāninaḥ ke cin mithyā vijñānino 'pare
     tad vai yathātathaṃ buddhvā jñānam ādadate satām
parimuṣṇanti śāstrāṇi dharmasya paripanthinaḥ
     vaiṣamyam arthavidyānāṃ nairarthyāt khyāpayanti te
ājijīviṣavo vidyāṃ yaśaḥ kāmāḥ samantataḥ
     te sarve narapāpiṣṭhā dharmasya paripanthinaḥ
apakva matayo mandā na jānanti yathātatham
     sadā hy aśāstrakuśalāḥ sarvatrāpariniṣṭhitāḥ
parimuṣṇanti śāstrāṇi śāstradoṣānudarśinaḥ
     vijñānam atha vidyānāṃ na samyag iti vartate
nindayā paravidyānāṃ svāṃ vidyāṃ khyāpayanti ye
     vāg astrā vākchurīmattvā dugdha vidyā phalā iva
tān vidyā vaṇijo viddhi rakṣasān iva bhārata
     vyājena kṛtsno vidito dharmas te parihāsyate
     na dharmavacanaṃ vācā na buddhyā ceti naḥ śrutam
iti bārhaspataṃ jñānaṃ provāca maghavā svayam
     na tv eva vacanaṃ kiṃ cid animittād ihocyate
svavinītena śāstreṇa vyavasyanti tathāpare
     lokayātrām ihaike tu dharmam āhur manīṣiṇaḥ
samuddiṣṭaṃ satāṃ dharmaṃ svayam ūhen na paṇḍitaḥ
     amarṣāc chāstra saṃmohād avijñānāc ca bhārata
śāstraṃ prājñasya vadataḥ samūhe yāty adarśanam
     āgatāgamayā buddhyā vacanena praśasyate
ajñānāj jñānahetutvād vacanaṃ sādhu manyate
     anapāhatam evedaṃ nedaṃ śāstram apārthakam
daiteyān uśanāḥ prāha saṃśayac chedane purā
     jñānam avyapadeśyaṃ hi yathā nāsti tathaiva tat
tena tvaṃ chinnamūlena kaṃ toṣayitum arhasi
     atathya vihitaṃ yo vā nedaṃ vākyam upāśnuyāt
ugrāyaiva hi sṛṣṭo 'si karmaṇe na tv avekṣase
     aṅgemām anvavekṣasva rājanītiṃ bubhūṣitam
     yayā pramucyate tv anyo yadarthaṃ ca pramodate
ajo 'śvaḥ kṣatram ity etat sadṛśaṃ brahmaṇā kṛtam
     tasmād abhīṣṇa bhūtānāṃ yātrā kā cit prasidhyati
yas tv avadhyavadhe doṣaḥ sa vadhyasyāvadhe smṛtaḥ
     eṣaiva khalu maryādā yām ayaṃ parivarjayet
tasmāt tīkṣṇaḥ prajā rājā svadharme sthāpayed uta
     anyonyaṃ bhakṣayanto hi pracareyur vṛkā iva
yasya dasyu gaṇā rāṣṭre dhvāṅkṣā matsyāñ jalād iva
     viharanti parasvāni sa vai kṣatriyapāṃsanaḥ
kulīnān sacivān kṛtvā veda vidyā samanvitān
     praśādhi pṛthivīṃ rājan prajā dharmeṇa pālayan
vihīnajam akarmāṇaṃ yaḥ pragṛhṇāti bhūmipaḥ
     ubhayasyāviśeṣajñas tad vai kṣatraṃ napuṃsakam
naivograṃ naiva cānugraṃ dharmeṇeha praśasyate
     ubhayaṃ na vyatikrāmed ugro bhūtvā mṛdur bhava
kaṣṭaḥ kṣatriya dharmo 'yaṃ sauhṛdaṃ tvayi yat sthitam
     ugre karmaṇi sṛṣṭo 'si tasmād rājyaṃ praśādhi vai
aśiṣṭa nigraho nityaṃ śiṣṭasya paripālanam
     iti śakro 'bravīd dhīmān āpatsu bharatarṣabha
[y]
     asti svid dasyu maryādā yām anyo nātilaṅghayet
     pṛcchāmi tvāṃ satāṃ śreṣṭha tan me brūhi pitāmaha
[bh]
     brāhmaṇān eva seveta vidyā vṛddhāṃs tapasvinaḥ
     śrutacāritravṛttāḍhyān pavitraṃ hy etad uttamam
yā devatāsu vṛttis te sāstu vipreṣu sarvadā
     kruddhair hi vipraiḥ karmāṇi kṛtāni bahudhā nṛpa
teṣāṃ prītyā yaśo mukhyam aprītyā tu viparyayaḥ
     prītyā hy amṛtavad viprāḥ kruddhāś caiva yathā viṣam
