[bh]
      tataḥ sa vidito rājñaḥ praviśya gṛham uttamam
      pūjito rākṣasendreṇa niṣasādāsanottame
pṛṣṭaś ca gotra caraṇaṃ svādhyāyaṃ brahma cārikam
      na tatra vyājahārānyad gotra mātrād ṛte dvijaḥ
brahma varcasa hīnasya svādhyāyaviratasya ca
      gotra mātravido rājā nivāsaṃ samapṛcchata
kva te nivāsaḥ kalyāṇa kiṃ gotrā brāhmaṇī ca te
      tattvaṃ brūhi na bhīḥ kāryā viśramasva yathāsukham
[g]
      madhyadeśaprasūto 'haṃ vāso me śabarālaye
      śūdrā punarbhūr bhāryā me satyam etad bravīmi te
[bh]
      tato rājā vimamṛśe kathaṃ kāryam idaṃ bhavet
      kathaṃ vā sukṛtaṃ me syād iti buddhyānvacintayat
ayaṃ vai jananād vipraḥ suhṛt tasya mahātmanaḥ
      saṃpreṣitaś ca tenāyaṃ kāśyapena mamāntikam
tasya priyaṃ kariṣyāmi sa hi mām āśritaḥ sadā
      bhrātā me bāndhavaś cāsau sakhā ca hṛdayaṃgamaḥ
kārttikyām adya bhoktāraḥ sahasraṃ me dvijottamāḥ
      tatrāyam api bhoktā vai deyam asmai ca me dhanam
tataḥ sahasraṃ viprāṇāṃ viduṣāṃ samalaṃkṛtam
     snātānām anusaṃprāptam ahata kṣaumavāsasām
tān āgatān dvijaśreṣṭhān virūpākṣo viśāṃ pate
     yathārhaṃ pratijagrāha vidhidṛṣṭena karmaṇā
bṛsyas teṣāṃ tu saṃnyastā rākṣasendrasya śāsanāt
     bhūmau varakuthāstīrṇāḥ preṣyair bharatasattama
tāsu te pūjitā rājñā niṣaṇṇā dvijasattamāḥ
     vyarājanta mahārāja nakṣatrapatayo yathā
tato jāmbūnadāḥ pātrīr vajrāṅkā vimalāḥ śubhāḥ
     varānna pūrṇā viprebhyaḥ prādān madhu ghṛtāplutāḥ
tasya nityaṃ tathāṣāḍhyāṃ māghyāṃ ca bahavo dvijāḥ
     īpsitaṃ bhojanavaraṃ labhante satkṛtaṃ sadā
viśeṣatas tu kārttikyāṃ dvijebhyaḥ saṃprayacchati
     śaradvyapāye ratnāni paurṇamāsyām iti śrutiḥ
suvarṇaṃ rajataṃ caiva maṇīn atha ca mauktikam
     varjān mahādhanāṃś caiva vaiḍūryājina rāṅkavān
ratnarāśīn vinikṣipya dakṣiṇārthe sa bhārata
     tataḥ prāha dvijaśreṣṭhān virūpākṣo mahāyaśāḥ
gṛhṇīta ratnāny etāni yathotsāhaṃ yatheṣṭataḥ
     yeṣu yeṣu ca bhāṇḍeṣu bhuktaṃ vo dvijasattamāḥ
     tāny evādāya gacchadhvaṃ svaveśmānīti bhārata
ity uktavacane tasmin rākṣasendre mahātmani
     yatheṣṭaṃ tāni ratnāni jagṛhur brāhmaṇarṣabhāḥ
tato mahārhais te sarve ratnair abhyarcitāḥ śubhaiḥ
     brāhmaṇā mṛṣṭavasanāḥ suprītāḥ sma tadābhavan
tatas tān rākṣasendrāś ca dvijān āha punar vacaḥ
     nānā dig āgatān rājan rākṣasān pratiṣidhya vai
adhyaika divasaṃ viprā na vo 'stīha bhayaṃ kva cit
     rākṣasebhyaḥ pramodadhvam iṣṭato yātamā ciram
tataḥ pradudruvuḥ sarve vipra saṃghāḥ samantataḥ
     gautamo 'pi suvarṇasya bhāram ādāya sa tvaraḥ
kṛcchrāt samudvahan vīra nyagrodhaṃ samupāgamat
     nyaṣīdac ca pariśrāntaḥ klāntaś ca kṣudhitaś ca ha
tatas tamābhyagād rājan rājadharmā khagottamaḥ
     svāgatenābhyanandac ca gautamaṃ mitravatsalaḥ
tasya pakṣāgra vikṣepaiḥ klamaṃ vyapanayat khagaḥ
     pūjāṃ cāpy akarod dhīmān bhojanaṃ cāpy akalpayat
sa bhuktavān suviśrānto gautamo 'cintayat tadā
     hāṭakasyābhirūpasya bhāro 'yaṃ sumahān mayā
     gṛhīto lobhamohād vai dūraṃ ca gamanaṃ mama
na cāsti pathi bhoktavyaṃ prāṇasaṃdhāraṇaṃ mama
     kiṃ kṛtvā dhārayeyaṃ vai praṇān ity abhyacintayat
tataḥ sa pathi bhoktavyaṃ prekṣamāṇo na kiṃ cana
     kṛtaghnaḥ puruṣavyāghra manasedam acintayat
ayaṃ bakapatiḥ pārśve māṃsarāśiḥ sthito mama
     imaṃ hatvā gṛhītvāca yāsye 'haṃ samabhidrutam
