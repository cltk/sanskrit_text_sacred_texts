[s]
      sa tathā virathaḥ karṇaḥ punar bhīmena nirjitaḥ
      ratham anyaṃ samāsthāya sadyo vivyādha pāṇḍavam
mahāgajāv ivāsādya viṣāṇāgraiḥ parasparam
      śaraiḥ pūrṇāyatotṣṛṣṭair anyonyam abhijaghnatuḥ
atha karṇaḥ śaravrātair bhīmaṃ balavad ardayat
      nanāda balavan nādaṃ punar vivyādha corasi
taṃ bhīmo daśabhir bāṇaiḥ pratyavidhyad ajihmagaiḥ
      punar vivyādha viṃśatyā śarāṇāṃ nataparvaṇām
karṇas tu navabhir bhīmaṃ viddhvā rājan stanāntare
      dhvajam ekena vivyādha sāyakena śitena ha
sāyakānāṃ tataḥ pārthas triṣaṣṭyā pratyavidhyata
      tottrair iva mahānāgaṃ kaśābhir iva vājinam
so 'tividdho mahārāja pāṇḍavena yaśasvinā
      sṛkkiṇī lelihan vīraḥ krodhasaṃraktalocanaḥ
tataḥ śaraṃ mahārāja sarvakāyāvadhāraṇam
      prāhiṇod bhīmasenāya balāyendra ivāśanim
sa nirbhidya raṇe pārthaṃ sūtaputra dhanuścyutaḥ
      agacchad dārayan bhūmiṃ citrapuṅkhaḥ śilīmukhaḥ
sarvaśaikyāṃ catuṣkiṣkuṃ gurvīṃ rukmāṅgadāṃ gadām
     prāhiṇot sūtaputrāya ṣaḍ astrām avicārayan
tayā jaghānādhiratheḥ sadaśvān sādhu vāhinaḥ
     gadayā bhārataḥ kruddho vajreṇendra ivāsurān
tato bhīmo mahābāhuḥ kṣurābhyāṃ bharatarṣabha
     dhvajam ādhiratheś chittvā sūtam abhyahanat tadā
hatāśvasūtam utsṛjya rathaṃ sa patitadhvajam
     visphārayan dhanuḥ karṇas tasthau bhārata durmanāḥ
tatrādbhutam apaśyāma rādheyasya parākramam
     viratho rathināṃ śreṣṭho vārayām āsa yad ripum
virathaṃ taṃ rathaśreṣṭhaṃ dṛṣṭvādhirathim āhave
     duryodhanas tato rājann abhyabhāṣata durmukham
eṣa durmukha rādheyo bhīmena virathī kṛtaḥ
     taṃ rathena naraśreṣṭhaṃ saṃpādaya mahāratham
duryodhana vacaḥ śrutvā tato bhārata durmukhaḥ
     tvaramāṇo 'byayāt karṇaṃ bhīmaṃ cāvārayac charaiḥ
durmukhaṃ prekṣya saṃgrāme sūtaputra padānugam
     vāyuputraḥ prahṛṣṭo 'bhūt sṛkkiṇī parilelihan
tataḥ karṇaṃ mahārāja vārayitvā śilīmukhaiḥ
     durmukhāya rathaṃ śīghraṃ preṣayām āsa pāṇḍavaḥ
tasmin kṣaṇe mahārāja navabhir nataparvabhiḥ
     supuṅkhair durmukhaṃ bhīmaḥ śarair ninye yamakṣayam
tatas tam evādhirathiḥ syandanaṃ durmukhe hate
     āsthitaḥ prababhau rājan dīpyamāna ivāṃśumān
śayānaṃ bhinnamarmāṇaṃ durmukhaṃ śoṇitokṣitam
     dṛṣṭvā karṇo 'śrupūrṇākṣo muhūrtaṃ nābhyavartata
taṃ gatāsum atikramya kṛtvā karṇaḥ pradakṣiṇam
     dīrgham uṣṇaṃ śvasan vīro na kiṃ cit pratyapadyata
tasmiṃs tu vivare rājan nārācān gārdhravāsasaḥ
     prāhiṇot sūtaputrāya bhīmasenaś caturdaśa
te tasya kavacaṃ bhittvā svarṇapuṅkhā mahaujasaḥ
     hemacitrā mahārāja dyotayanto diśo daśa
apiban sūtaputrasya śoṇitaṃ raktabhojanāḥ
     kruddhā iva manuṣyendra bhujagāḥ kālacoditāḥ
prasarpamāṇā medinyāṃ te vyarocanta mārgaṇāḥ
     ardhapraviṣṭāḥ saṃrabdhā bilānīva mahoragāḥ
taṃ pratyavidhyad rādheyo jāmbūnadavibhūṣitaiḥ
     caturdaśabhir aty ugrair nārācair avicārayan
te bhīmasenasya bhujaṃ savyaṃ nirbhidya patriṇaḥ
     prāviśan medinīṃ bhīmāḥ krauñcaṃ patrarathā iva
te vyarocanta nārācāḥ praviśanto vasuṃdharām
     gacchaty astaṃ dinakare dīpyamānā ivāṃśavaḥ
sa nirbhinno raṇe bhīmo nārācair marmabhedibhiḥ
     susrāva rudhiraṃ bhūri parvataḥ salilaṃ yathā
sa bhīmas tribhir āyastaḥ sūtaputraṃ patatribhiḥ
     suparṇavegair vivyādha sārathiṃ cāsya saptabhiḥ
sa vihvalo mahārāja karṇo bhīmabalārditaḥ
     prādravaj javanair aśvai raṇaṃ hitvā mahāyaśāḥ
bhīmasenas tu visphārya cāpaṃ hemapariṣkṛtam
     āhave 'tiratho 'tiṣṭhaj jvalann iva hutāśanaḥ
