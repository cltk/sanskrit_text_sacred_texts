[s]
      aparāhṇe mahārāja saṃgrāmaḥ samapadyata
      parjanyasamanirghoṣaḥ punar droṇasya somakaiḥ
śoṇāśvaṃ ratham āsthāya naravīraḥ samāhitaḥ
      samare 'bhyadravat pāṇḍūñ javam āsthāya madhyamam
tava priyahite yukto maheṣvāso mahābalaḥ
      citrapuṅkhaiḥ śitair bāṇaiḥ kalaśottama saṃbhavaḥ
varān varān hi yodhānāṃ vicinvann iva bhārata
      akrīḍata raṇe rājan bhāradvājaḥ pratāpavān
tam abhyayād bṛhat kṣatraḥ kekayānāṃ mahārathaḥ
      bhrātṝṇāṃ vīra pañcānāṃ jyeṣṭhaḥ samarakarkaśaḥ
vimuñcan viśikhāṃs tīkṣṇān ācāryaṃ chādayan bhṛśam
      mahāmegho yathā varṣaṃ vimuñcan gandhamādane
tasya droṇo mahārāja svarṇapuṅkhāñ śilāśitān
      preṣayām āsa saṃkruddhaḥ sāyakān daśa sapta ca
tāṃs tu droṇa dhanurmuktān ghorān āśīviṣopamān
      ekaikaṃ daśabhir bāṇair yudhi ciccheda hṛṣṭavat
tasya tal lāghavaṃ dṛṣṭvā prahasan dvijasattamaḥ
      preṣayām āsa viśikhān aṣṭau saṃnataparvaṇaḥ
tān dṛṣṭvā patataḥ śīghraṃ droṇa cāpacyutāñ śarān
     avārayac charair eva tāvadbhir niśitair dṛḍhaiḥ
tato 'bhavan mahārāja tava sainyasya vismayaḥ
     bṛha kṣatreṇa tat karmakṛtaṃ dṛṣṭvā suduṣkaram
tato droṇo mahārāja kekayaṃ vai viśeṣayan
     prāduścakre raṇe divyaṃ brāhmam astraṃ mahātapāḥ
tad asya rājan kaikeyaḥ pratyavārayad acyutaḥ
     brāhmeṇaiva mahābāhur āhave samudīritam
pratihanya tad astraṃ tu bhāradvājasya saṃyuge
     vivyādha brāhmaṇaṃ ṣaṣṭyā svarṇapuṅkhaiḥ śilāśitaiḥ
taṃ droṇo dvipadāṃ śreṣṭho nārācena samarpayat
     sa tasya kavacaṃ bhittvā prāviśad dharaṇītalam
kṛṣṇasarpo yathā mukto valmīkaṃ nṛpasattama
     tathābhyagān mahīṃ bāṇo bhittvā kaikeyam āhave
so 'tividdho mahārāja droṇenāstravidā bhṛśam
     krodhena mahatāviṣṭo vyāvṛtya nayane śubhe
droṇaṃ vivyādha saptatyā svarṇapuṅkhaiḥ śilāśitaiḥ
     sārathiṃ cāsya bhallena bāhvor urasi cārpayat
droṇas tu bahudhā viddho bṛhat kṣatreṇa māriṣa
     asṛjad viśikhāṃs tīkṣṇān kekayasya rathaṃ prati
vyākulīkṛtya taṃ droṇo bṛhat kṣatraṃ mahāratham
     vyasṛjat sāyakaṃ tīkṣṇaṃ kekayaṃ prati bhārata
sa gāḍhaviddhas tenāśu mahārāja stanāntare
     rathāt puruṣaśārdūlaḥ saṃbhinnahṛdayo 'patat
bṛhat kṣatre hate rājan kekayānāṃ mahārathe
     śaiśupāliḥ susaṃkruddho yantāram idam abravīt
sārathe yāhi yatraiṣa droṇas tiṣṭhati daṃśitaḥ
     vinighnan kekayān sarvān pāñcālānāṃ ca vāhinīm
tasya tad vacanaṃ śrutvā sārathī rathināṃ varam
     droṇāya prāpayām āsa kāmbojair javanair hayaiḥ
dhṛṣṭaketuś ca cedīnām ṛṣabho 'tibaloditaḥ
     sahasā prāpatad droṇaṃ pataṃga iva pāvakam
so 'bhyavidhyat tato droṇaṃ ṣaṣṭyā sāśvarathadhvajam
     punaś cānyaiḥ śarais tīkṣṇaiḥ suptaṃ vyāghraṃ tudann iva
tasya droṇo dhanurmadhye kṣurapreṇa śitena ha
     ciccheda rājño balino yatamānasya saṃyuge
athānyad dhanur ādāya śaiśupālir mahārathaḥ
     vivyādha sāyakair droṇaṃ punaḥ suniśitair dṛḍhaiḥ
tasya droṇo hayān hatvā sārathiṃca mahābalaḥ
     athainaṃ pañcaviṃśatyā sāyakānāṃ samārpayat
viratho vidhanuṣkaś ca cedirājo 'pi saṃyuge
     gadāṃ cikṣepa saṃkruddho bhāradvāja rathaṃ prati
tām āpatantīṃ sahasā ghorarūpāṃ bhayāvahām
     aśmasāramayīṃ gurvīṃ tapanīyavibhūṣitām
     śarair anekasāhasrair bhāradvājo nyapātayat
sā papāta gadā bhūmau bhāradvājena sāditā
     raktamālyāmbaradharā tāreva nabhasas talāt
gadāṃ vinihatāṃ dṛṣṭvā dhṛṣṭaketur amarṣaṇaḥ
     tomaraṃ vyasṛjat tūrṇaṃ śaktiṃ ca kanakojjvalām
tomaraṃ tu tribhir bāṇair droṇaś chittvā mahāmṛdhe
     śaktiṃ ciccheda sahasā kṛtahasto mahābalaḥ
tato 'sya viśikhaṃ tīkṣṇaṃ vadhārthaṃ vadhakāṅkṣiṇaḥ
     preṣayām āsa samare bhāradvājaḥ pratāpavān
sa tasya kavacaṃ bhittvā hṛdayaṃ cāmitaujasaḥ
     abhyagād dharaṇīṃ bāṇo haṃsaḥ padmasaro yathā
pataṃgaṃ hi grasec cāṣo yathā rājan bubhukṣitaḥ
     tathā droṇo 'grasac chūro dhṛṣṭaketuṃ mahāmṛdhe
nihate cedirāje tu tat khaṇḍaṃ pitryam āviśat
     amarṣavaśam āpannaḥ putro 'sya paramāstravit
tam api prahasan droṇaḥ śarair ninye yamakṣayam
     mahāvyāghro mahāraṇye mṛgaśāvaṃ yathābalī
teṣu prakṣīyamāṇeṣu pāṇḍaveyeṣu bhārata
     jarāsaṃdha suto vīraḥ svayaṃ droṇam upādravat
sa tu droṇaṃ mahārāja chādayan sāyakaiḥ śitaiḥ
     adṛśyam akarot tūrṇaṃ jalado bhāskaraṃ yathā
tasya tal lāghavaṃ dṛṣṭvā droṇaḥ kṣatriya mardanaḥ
     vyasṛjat sāyakāṃs tūrṇaṃ śataśo 'tha sahasraśaḥ
chādayitvā raṇe droṇo rathasthaṃ rathināṃ varam
     jārāsaṃdhim atho jaghne miṣatāṃ sarvadhanvinām
yo yaḥ sma līyate droṇaṃ taṃ taṃ droṇo 'ntakopamaḥ
     ādatta sarvabhūtāni prāpre kāle yathāntakaḥ
tato droṇo maheṣvāso nāma viśrāvya saṃyuge
     śarair anekasāhasraiḥ pāṇḍaveyān vyamohayat
tato droṇāṅkitā bāṇāḥ svarṇapuṅkhāḥ śilāśitāḥ
     narān nāgān hayāṃś caiva nijaghnuḥ sarvato raṇe
te vadhyamānā droṇena śakreṇeva mahāsurāḥ
     samakampanta pāñcālā gāvaḥ śītārditā iva
tato niṣṭānako ghoraḥ pāṇḍavānām ajāyata
     droṇena vadhyamāneṣu sainyeṣu bharatarṣabha
mohitāḥ śaravarṣeṇa bhāradvājasya saṃyuge
     ūrugrāhagṛhītā hi pāñcālānāṃ mahārathāḥ
cedayaś ca mahārāja sṛñjayāḥ somakās tathā
     abhyadravanta saṃhṛṣṭā bhāradvājaṃ yuyutsayā
hatadroṇaṃ hatadroṇam iti te droṇam abhyayuḥ
     yatantaḥ puruṣavyāghrāḥ sarvaśaktyā mahādyutim
     ninīṣanto raṇe droṇaṃ yamasya sadanaṃ prati
yatamānāṃs tu tān vīrān bhāradvājaḥ śilīmukhaiḥ
     yamāya preṣayām āsa cedimukhyān viśeṣataḥ
teṣu prakṣīyamāṇeṣu cedimukhyeṣu bhārata
     pāñcālāḥ samakampanta droṇa sāyakapīḍitāḥ
prākrośan bhīmasenaṃ te dhṛṣṭadyumna rathaṃ prati
     dṛṣṭvā droṇasya karmāṇi tathārūpāṇi māriṣa
brāhmaṇena tapo nūnaṃ caritaṃ duścaraṃ mahat
     tathā hi yudhi vikrānto dahati kṣatriyarṣabhān
dharmo yuddhaṃ kṣatriyasya brāhmaṇasya paraṃtapaḥ
     tapasvī kṛtavidyaś ca prekṣitenāpi nirdahet
droṇāstram agnisaṃsparśaṃ praviṣṭāḥ kṣatriyarṣabhāḥ
     bahavo dustaraṃ ghoraṃ yatrādahyanta bhārata
yathābalaṃ yathotsāhaṃ yathā sattvaṃ mahādyutiḥ
     mohayan sarvabhūtāni droṇo hanti balāni naḥ
teṣāṃ tad vacanaṃ śrutvā kṣatradharmā vyavasthitaḥ
     ardhacandreṇa ciccheda droṇasya sa śaraṃ dhanuḥ
sa saṃrabdhataro bhūtvā droṇaḥ kṣatriya mardanaḥ
     anyat kārmukam ādāya bhāsvaraṃ vegavattaram
tatrādhāya śaraṃ tīkṣṇaṃ bhāraghnaṃ vimalaṃ dṛḍham
     ākarṇapūrṇam ācāryo balavān abhyavāsṛjat
sa hatvā kṣatradharmmāṇaṃ jagāma dharaṇītalam
     sa bhinnahṛdayo vāhād apatan medinī tale
tataḥ sainyāny akampanta dhṛṣṭadyumna sute hate
     atha droṇaṃ samārohac cekitāno mahārathaḥ
sa droṇaṃ daśabhir bāṇaiḥ pratyavidhyat stanāntare
     caturbhiḥ sārathiṃ cāsya caturbhiś caturo hayān
tasyācāryaḥ ṣoḍaśabhir avidhyad dakṣiṇaṃ bhujam
     dhvajaṃ ṣoḍaśabhir bāṇair yantāraṃ cāsya saptabhiḥ
tasya sūte hate te 'śvā ratham ādāya vidrutāḥ
     samare śarasaṃvītā bhāradvājena māriṣa
cekitāna rathaṃ dṛṣṭvā vidrutaṃ hatasārathim
     pāñcālān pāṇḍavāṃś caiva mahad bhayam athāviśat
tān sametān raṇe śūrāṃś cedipāñcālasṛñjayān
     samantād drāvayan droṇo bahv aśobhata māriṣa
ākarṇapalitaḥ śyāmo vayasāśītikāt paraḥ
     raṇe paryacarad droṇo vṛddhaḥ ṣoḍaśavarṣavat
atha droṇaṃ mahārāja vicarantam abhītavat
     vajrahastam amanyanta śatravaḥ śatrusūdanam
tato 'bravīn mahārāja drupado buddhimān nṛpa
     lubdho 'yaṃ kṣatriyān hanti vyāghraḥ kṣudramṛgān iva
kṛcchrān duryodhano lokān āpaḥ prāpsyati durmatiḥ
     yasya lobhād vinihatāḥ samare kṣatriyarṣabhāḥ
śataśaḥ śerate bhūmau nikṛttā govṛṣā iva
     rudhireṇa parītāṅgāḥ śvasṛgālādanī kṛtāḥ
evam uktvā mahārāja drupado 'kṣauhiṇīpatiḥ
     puraskṛtya raṇe pārthān droṇam abhyadravad drutam
