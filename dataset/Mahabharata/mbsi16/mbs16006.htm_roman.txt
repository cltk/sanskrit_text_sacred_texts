[vai]
      dāruko 'pi kurūn gatvā dṛṣṭvā pārthān mahārathān
      ācaṣṭa mausāle vṛṣṇīn anyonyenopasaṃhṛtān
śrutvā vinaṣṭān vārṣṇeyān sabhojakukurāndhakān
      pāṇḍavāḥ śokasaṃtaptā vitrastamanaso 'bhavan
tato 'rjunas tān āmantrya keśavasya priyaḥ sakhā
      prayayau mātulaṃ draṣṭuṃ nedam astīti cābravīt
sā vṛṣṇinilayaṃ gatvā dārukeṇa saha prabho
      dadarśa dvārakāṃ vīro mṛtanāthām iva striyam
yāḥ sma tā lokanāthena nāthavatyaḥ purābhavan
      tās tv anāthās tadā nāthaṃ pārthaṃ dṛṣṭvā vicukruśuḥ
ṣoḍaśastrīsahasrāṇi vāsudeva parigrahaḥ
      tāsām āsīn mahān nādo dṛṣṭvaivārjunam āgatam
tās tu dṛṣṭvaiva kauravyo bāṣpeṇa pihito 'rjunaḥ
      hīnāḥ kṛṣṇena putraiś ca nāśakāt so 'bhivīkṣitum
tāṃ sa vṛṣṇyandhakajalāṃ hayamīnāṃ rathoḍupām
      vāditrarathaghoṣaughāṃ veśma tīrthamahāgrahām
ratnaśaivala saṃghāṭāṃ vajraprākāramālinīm
      rathyā sroto jalāvartāṃ catvarastimitahradām
rāma kṛṣṇa mahāgrāhāṃ dvārakā saritaṃ tadā
     kālapāśagrahāṃ ghorāṃ nadīṃ vaitaraṇīm iva
tāṃ dadarśārjuno dhīmān vihīnāṃ vṛṣṇipuṃgavaiḥ
     gataśriyaṃ nirānandāṃ padminīṃ śiśire yathā
tāṃ dṛṣṭvā dvārakāṃ pārthas tāś ca kṛṣṇasya yoṣitaḥ
     sasvanaṃ bāṣpam utsṛjya nipapāta mahītale
satrājitī tataḥ satyā rukmiṇī ca viśāṃ pate
     abhipatya praruruduḥ parivārya dhanaṃjayam
tatas tāḥ kāñcane pīṭhe samutthāyopaveśya ca
     abruvantyo mahātmānaṃ parivāryopatasthire
tataḥ saṃstūya govindaṃ kathayitvā ca pāṇḍavaḥ
     āśvāsya tāḥ striyaś cāpi mātulaṃ draṣṭum abhyagāt
