sa tu tasya mahānādaṃ śrutvā vaivasvato yamaḥ
 śatruṃ vijayinaṃ mene svabalasya ca saṃkṣayam
sa tu yodhān hatān matvā krodhaparyākulekṣaṇaḥ
 abravīt tvaritaṃ sūtaṃ rathaḥ samupanīyatām
tasya sūto rathaṃ divyam upasthāpya mahāsvanam
 sthitaḥ sa ca mahātejā āruroha mahāratham
pāśamudgarahastaś ca mṛtyus tasyāgrato sthitaḥ
 yena saṃkṣipyate sarvaṃ trailokyaṃ sacarācaram
kāladaṇḍaś ca pārśvastho mūrtimān syandane sthitaḥ
 yamapraharaṇaṃ divyaṃ prajvalann iva tejasā
tato lokās trayas trastāḥ kampante ca divaukasaḥ
 kālaṃ kruddhaṃ tadā dṛṣṭvā lokatrayabhayāvaham
dṛṣṭvā tu te taṃ vikṛtaṃ rathaṃ mṛtyusamanvitam
 sacivā rākṣasendrasya sarvalokabhayāvaham
laghusattvatayā sarve naṣṭasaṃjhā bhayārditāḥ
 nātra yoddhuṃ samarthāḥ sma ity uktvā vipradudruvuḥ
sa tu taṃ tādṛśaṃ dṛṣṭvā rathaṃ lokabhayāvaham
 nākṣubhyata tadā rakṣo vyathā caivāsya nābhavat
sa tu rāvaṇam āsādya visṛjañ śaktitomarān
 yamo marmāṇi saṃkruddho rākṣasasya nyakṛntata
rāvaṇas tu sthitaḥ svasthaḥ śaravarṣaṃ mumoca ha
 tasmin vaivasvatarathe toyavarṣam ivāmbudaḥ
tato mahāśaktiśataiḥ pātyamānair mahorasi
 pratikartuṃ sa nāśaknod rākṣasaḥ śalyapīḍitaḥ
nānāpraharaṇair evaṃ yamenāmitrakarśinā
 saptarātraṃ kṛte saṃkhye na bhagno vijito 'pi vā
tato 'bhavat punar yuddhaṃ yamarākṣasayos tadā
 vijayākāṅkṣiṇos tatra samareṣv anivartinoḥ
tato devāḥ sagandharvāḥ siddhāś ca paramarṣayaḥ
 prajāpatiṃ puraskṛtya dadṛśus tad raṇājiram
saṃvarta iva lokānām abhavad yudhyatos tayoḥ
 rākṣasānāṃ ca mukhyasya pretānām īśvarasya ca
rākṣasendras tataḥ kruddhaś cāpam āyamya saṃyuge
 nirantaram ivākāśaṃ kurvan bāṇān mumoca ha
mṛtyuṃ caturbhir viśikhaiḥ sūtaṃ saptabhir ardayat
 yamaṃ śarasahasreṇa śīghraṃ marmasv atāḍayat
tataḥ kruddhasya sahasā yamasyābhiniviḥsṛtaḥ
 jvālāmālo viniśvāso vadanāt krodhapāvakaḥ
tato 'paśyaṃs tadāścaryaṃ devadānavarākṣasāḥ
 krodhajaṃ pāvakaṃ dīptaṃ didhakṣantaṃ ripor balam
mṛtyus tu paramakruddho vaivasvatam athābravīt
 muñca māṃ deva śīghraṃ tvaṃ nihanmi samare ripum
narakaḥ śambaro vṛtraḥ śambhuḥ kārtasvaro balī
 namucir virocanaś caiva tāv ubhau madhukaiṭabhau
ete cānye ca bahavo balavanto durāsadāḥ
 vinipannā mayā dṛṣṭāḥ kā cintāsmin niśācare
muñca māṃ sādhu dharmajña yāvad enaṃ nihanmy aham
 na hi kaś cin mayā dṛṣṭo muhūrtam api jīvati
balaṃ mama na khalv etan maryādaiṣā nisargataḥ
 saṃspṛṣṭo hi mayā kaś cin na jīved iti niścayaḥ
etat tu vacanaṃ śrutvā dharmarājaḥ pratāpavān
 abravīt tatra taṃ mṛtyumayam enaṃ nihanmy aham
tataḥ saṃraktanayanaḥ kruddho vaivasvataḥ prabhuḥ
 kāladaṇḍam amoghaṃ taṃ tolayām āsa pāṇinā
yasya pārśveṣu niśchidrāḥ kālapāśāḥ pratiṣṭhitāḥ
 pāvakasparśasaṃkāśo mudgaro mūrtimān sthitaḥ
darśanād eva yaḥ prāṇān prāṇinām uparudhyati
 kiṃ punas tāḍanād vāpi pīḍanād vāpi dehinaḥ
sa jvālāparivāras tu pibann iva niśācaram
 karaspṛṣṭo balavatā daṇḍaḥ kruddhaḥ sudāruṇaḥ
tato vidudruvuḥ sarve sattvās tasmād raṇājirāt
 surāś ca kṣubhitā dṛṣṭvā kāladaṇḍodyataṃ yamam
tasmin prahartukāme tu daṇḍam udyamya rāvaṇam
 yamaṃ pitāmahaḥ sākṣād darśayitvedam abravīt
vaivasvata mahābāho na khalv atulavikramaḥ
 prahartavyaṃ tvayaitena daṇḍenāsmin niśācare
varaḥ khalu mayā dattas tasya tridaśapuṃgava
 tat tvayā nānṛtaṃ kāryaṃ yan mayā vyāhṛtaṃ vacaḥ
amogho hy eṣa sarvāsāṃ prajānāṃ vinipātane
 kāladaṇḍo mayā sṛṣṭaḥ pūrvaṃ mṛtyupuraskṛtaḥ
tan na khalv eṣa te saumya pātyo rākṣasamūrdhani
 na hy asmin patite kaś cin muhūrtam api jīvati
yadi hy asmin nipatite na mriyetaiṣa rākṣasaḥ
 mriyeta vā daśagrīvas tathāpy ubhayato 'nṛtam
rākṣasendrān niyacchādya daṇḍam enaṃ vadhodyatam
 satyaṃ mama kuruṣvedaṃ lokāṃs tvaṃ samavekṣya ca
evam uktas tu dharmātmā pratyuvāca yamas tadā
 eṣa vyāvartito daṇḍaḥ prabhaviṣṇur bhavān hi naḥ
kiṃ tv idānīṃ mayā śakyaṃ kartuṃ raṇagatena hi
 yan mayā yan na hantavyo rākṣaso varadarpitaḥ
eṣa tasmāt praṇaśyāmi darśanād asya rakṣasaḥ
 ity uktvā sarathaḥ sāśvas tatraivāntaradhīyata
daśagrīvas tu taṃ jitvā nāma viśrāvya cātmanaḥ
 puṣpakeṇa tu saṃhṛṣṭo niṣkrānto yamasādanāt
tato vaivasvato devaiḥ saha brahmapurogamaiḥ
 jagāma tridivaṃ hṛṣṭo nāradaś ca mahāmuniḥ
