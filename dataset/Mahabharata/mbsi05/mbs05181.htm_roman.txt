bhīṣma uvāca
      ātmanas tu tataḥ sūto hayānāṃ ca viśāṃ pate
      mama cāpanayām āsa śalyān kuśalasaṃmataḥ
snātopavṛttais turagair labdhatoyair avihvalaiḥ
      prabhāta udite sūrye tato yuddham avartata
dṛṣṭvā māṃ tūrṇam āyāntaṃ daṃśitaṃ syandane sthitam
      akarod ratham atyarthaṃ rāmaḥ sajjaṃ pratāpavān
tato 'haṃ rāmam āyāntaṃ dṛṣṭvā samarakāṅkṣiṇam
      dhanuḥśreṣṭhaṃ samutsṛjya sahasāvataraṃ rathāt
abhivādya tathaivāhaṃ ratham āruhya bhārata
      yuyutsur jāmadagnyasya pramukhe vītabhīḥ sthitaḥ
tato māṃ śaravarṣeṇa mahatā samavākirat
      ahaṃ ca śaravarṣeṇa varṣantaṃ samavākiram
saṃkruddho jāmadagnyas tu punar eva patatriṇaḥ
      preṣayām āsa me rājan dīptāsyān uragān iva
tān ahaṃ niśitair bhallaiḥ śataśo 'tha sahasraśaḥ
      acchidaṃ sahasā rājann antarikṣe punaḥ punaḥ
tatas tv astrāṇi divyāni jāmadagnyaḥ pratāpavān
      mayi pracodayām āsa tāny ahaṃ pratyaṣedhayam
astrair eva mahābāho cikīrṣann adhikāṃ kriyām
     tato divi mahān nādaḥ prādurāsīt samantataḥ
tato 'ham astraṃ vāyavyaṃ jāmadagnye prayuktavān
     patyājaghne ca tad rāmo guhyakāstreṇa bhārata
tato 'stram aham āgneyam anumantrya prayuktavān
     vāruṇenaiva rāmas tad vārayām āsa me vibhuḥ
evam astrāṇi divyāni rāmasyāham avārayam
     rāmaś ca mama tejasvī divyāstravid ariṃdamaḥ
tato māṃ savyato rājan rāmaḥ kurvan dvijottamaḥ
     urasy avidhyat saṃkruddho jāmadagnyo mahābalaḥ
tato 'haṃ bharataśreṣṭha saṃnyaṣīdaṃ rathottame
     atha māṃ kaśmalāviṣṭaṃ sūtas tūrṇam apāvahat
     gorutaṃ bharataśreṣṭha rāmabāṇaprapīḍitam
tato mām apayātaṃ vai bhṛśaṃ viddham acetasam
     rāmasyānucarā hṛṣṭāḥ sarve dṛṣṭvā pracukruśuḥ
     akṛtavraṇaprabhṛtayaḥ kāśikanyā ca bhārata
tatas tu labdhasaṃjño 'haṃ jñātvā sūtam athābruvam
     yāhi sūta yato rāmaḥ sajjo 'haṃ gatavedanaḥ
tato mām avahat sūto hayaiḥ paramaśobhitaiḥ
     nṛtyadbhir iva kauravya mārutapratimair gatau
tato 'haṃ rāmam āsādya bāṇajālena kaurava
     avākiraṃ susaṃrabdhaḥ saṃrabdhaṃ vijigīṣayā
tān āpatata evāsau rāmo bāṇān ajihmagān
     bāṇair evācchinat tūrṇam ekaikaṃ tribhir āhave
tatas te mṛditāḥ sarve mama bāṇāḥ susaṃśitāḥ
     rāmabāṇair dvidhā chinnāḥ śataśo 'tha mahāhave
tataḥ punaḥ śaraṃ dīptaṃ suprabhaṃ kālasaṃmitam
     asṛjaṃ jāmadagnyāya rāmāyāhaṃ jighāṃsayā
tena tv abhihato gāḍhaṃ bāṇacchedavaśaṃ gataḥ
     mumoha sahasā rāmo bhūmau ca nipapāta ha
tato hāhākṛtaṃ sarvaṃ rāme bhūtalam āśrite
     jagad bhārata saṃvignaṃ yathārkapatane 'bhavat
tata enaṃ susaṃvignāḥ sarva evābhidudruvuḥ
     tapodhanās te sahasā kāśyā ca bhṛgunandanam
ta enaṃ saṃpariṣvajya śanair āśvāsayaṃs tadā
     pāṇibhir jalaśītaiś ca jayāśīrbhiś ca kaurava
tataḥ sa vihvalo vākyaṃ rāma utthāya mābravīt
     tiṣṭha bhīṣma hato 'sīti bāṇaṃ saṃdhāya kārmuke
sa mukto nyapatat tūrṇaṃ pārśve savye mahāhave
     yenāhaṃ bhṛśasaṃvigno vyāghūrṇita iva drumaḥ
hatvā hayāṃs tato rājañ śīghrāstreṇa mahāhave
     avākiran māṃ viśrabdho bāṇais tair lomavāhibhiḥ
tato 'ham api śīghrāstraṃ samare 'prativāraṇam
     avāsṛjaṃ mahābāho te 'ntarādhiṣṭhitāḥ śarāḥ
     rāmasya mama caivāśu vyomāvṛtya samantataḥ
na sma sūryaḥ pratapati śarajālasamāvṛtaḥ
     mātariśvāntare tasmin megharuddha ivānadat
tato vāyoḥ prakampāc ca sūryasya ca marīcibhiḥ
     abhitāpāt svabhāvāc ca pāvakaḥ samajāyata
te śarāḥ svasamutthena pradīptāś citrabhānunā
     bhūmau sarve tadā rājan bhasmabhūtāḥ prapedire
tadā śatasahasrāṇi prayutāny arbudāni ca
     ayutāny atha kharvāṇi nikharvāṇi ca kaurava
     rāmaḥ śarāṇāṃ saṃkruddho mayi tūrṇam apātayat
tato 'haṃ tān api raṇe śarair āśīviṣopamaiḥ
     saṃchidya bhūmau nṛpate 'pātayaṃ pannagān iva
evaṃ tad abhavad yuddhaṃ tadā bharatasattama
     saṃdhyākāle vyatīte tu vyapāyāt sa ca me guruḥ
