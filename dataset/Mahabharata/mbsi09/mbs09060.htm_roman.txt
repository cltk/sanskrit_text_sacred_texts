[dhṛ]
      hataṃ duryodhanaṃ dṛṣṭvā bhīmasenena saṃyuge
      pāṇḍavāḥ sṛñjayāś caiva kim akurvata saṃjaya
[s]
      hātaṃ duryodhanaṃ dṛṣṭvā bhīmasenena saṃyuge
      siṃheneva mahārāja mattaṃ vanagajaṃ vane
prahṛṣṭamanasas tatra kṛṣṇena saha pāṇḍavāḥ
      pāñcālāḥ sṛñjayāś caiva nihate kurunandane
āvidhyann uttarīyāṇi siṃhanādāṃś ca nedire
      naitān harṣasamāviṣṭān iyaṃ sehe vasuṃdharā
dhanūṃṣy anye vyākṣipanta jyāś cāpy anye tathākṣipan
      dadhmur anye mahāśaṅkhān anye jaghnuś ca dundubhīḥ
cikrīḍuś ca tathaivānye jahasuś ca tavāhitāḥ
      abruvaṃś cāsakṛd vīrā bhīmasenam idaṃ vacaḥ
duṣkaraṃ bhavatā karma raṇe 'dya sumahat kṛtam
      kauravendraṃ raṇe hatvā gadayātikṛta śramam
indreṇeva hi vṛtrasya vadhaṃ paramasaṃyuge
      tvayā kṛtam amanyanta śatror vadham imaṃ janāḥ
carantaṃ vividhān mārgān maṇḍalāni ca sarvaśaḥ
      duryodhanam imaṃ śūraṃ ko 'nyo hanyād vṛkodarāt
vairasya ca gataḥ pāraṃ tvam ihānyaiḥ sudurgamam
     aśakyam etad anyena saṃpādayitum īdṛśam
kuñjareṇeva mattena vīra saṃgrāmamūrdhani
     duryodhana śiro diṣṭyā pādena mṛditaṃ tvayā
siṃhena mahiṣasyeva kṛtvā saṃgaram adbhutam
     duḥśāsanasya rudhiraṃ diṣṭyā pītaṃ tvayānagha
ye viprakurvan rājānaṃ dharmātmānaṃ yudhiṣṭhiram
     mūrdhni teṣāṃ kṛtaḥ pādo diṣṭyā te svena karmaṇā
amitrāṇām adhiṣṭhānād vadhād duryodhanasya ca
     bhīma diṣṭyā pṛthivyāṃ te prathitaṃ sumahad yaśaḥ
evaṃ nūnaṃ hate vṛtre śakraṃ nandanti bandinaḥ
     tathā tvāṃ nihatāmitraṃ vayaṃ nandāma bhārata
duryodhana vadhe yāni romāṇi hṛṣitāni naḥ
     adyāpi na vihṛṣyanti tāni tad viddhi bhārata
     ity abruvan bhīmasenaṃ vātikās tatra sāṃgatāḥ
tān hṛṣṭān puruṣavyāghrān pāñcālān pāṇḍavaiḥ saha
     bruvataḥ sadṛśaṃ tatra provāca madhusūdanaḥ
na nyāyyaṃ nihataḥ śatrur bhūyo hantuṃ janādhipāḥ
     asakṛd vāgbhir ugrābhir nihato hy eṣa mandadhīḥ
tadaivaiṣa hataḥ pāpo yadaiva nirapatrapaḥ
     lubdhaḥ pāpasahāyaś ca suhṛdāṃ śāsanātigaḥ
bahuśo vidura droṇa kṛpa gāṅgeya sṛñjayaiḥ
     pāṇḍubhyaḥ procyamāno 'pi pitryam aṃśaṃ na dattavān
naiṣa yogyo 'dya mitraṃ vā śatrur vā puruṣādhamaḥ
     kim anenātinunnena vāgbhiḥ kāṣṭhasadharmaṇā
ratheṣv ārohata kṣipraṃ gacchāmo vasudhādhipāḥ
     diṣṭyā hato 'yaṃ pāpātmā sāmātyajñāti bāndhavaḥ
iti śrutvā tv adhikṣepaṃ kṛṣṇād duryodhano nṛpaḥ
     amarṣavaśam āpanna udatiṣṭhad viśāṃ pate
sphig deśenopaviṣṭaḥ sa dorbhyāṃ viṣṭabhya medinīm
     dṛṣṭiṃ bhrū saṃkaṭāṃ kṛtvā vāsudeve nyapātayat
ardhonnata śarīrasya rūpam āsīn nṛpasya tat
     kruddhasyāśīviṣasyevac chinnapucchasya bhārata
prāṇānta karaṇīṃ ghorāṃ vedanām avicintayan
     duryodhano vāsudevaṃ vāgbhir ugrābhir ārdayat
kaṃsa dāsasya dāyāda na te lajjāsty anena vai
     adharmeṇa gadāyuddhe yad ahaṃ vinipātitaḥ
ūrū bhindhīti bhīmasya smṛtiṃ mithyā prayacchatā
     kiṃ na vijñātam etan me yad arjunam avocathāḥ
ghātayitvā mahīpālān ṛju yuddhān sahasraśaḥ
     jihmair upāyair bahubhir na te lajjā na te ghṛṇā
ahany ahani śūrāṇāṃ kurvāṇaḥ kadanaṃ mahat
     śikhaṇḍinaṃ puraskṛtya ghātitas te pitāmahaḥ
aśvatthāmnaḥ sanāmānaṃ hatvā nāgaṃ sudurmate
     ācāryo nyāsitaḥ śastraṃ kiṃ tan na viditaṃ mama
sa cānena nṛśaṃsena dhṛṣṭadyumnena vīryavān
     pātyamānas tvayā dṛṣṭo na cainaṃ tvam avārayaḥ
vadhārthaṃ pāṇḍuputrasya yācitāṃ śaktim eva ca
     ghaṭotkace vyaṃsayathāḥ kas tvattaḥ pāpakṛttamaḥ
chinnabāhuḥ prāyagatas tathā bhūriśravā balī
     tvayā nisṛṣṭena hataḥ śaineyena durātmanā
kurvāṇaś cottamaṃ karma karṇaḥ pārtha jigīṣayā
     vyaṃsanenāśvasenasya pannagendrasutasya vai
punaś ca patite cakre vyasanārtaḥ parājitaḥ
     pātitaḥ samare karṇaś cakravyagro 'graṇīr nṛṇām
yadi māṃ cāpi karṇaṃ ca bhīṣmadroṇau ca saṃyuge
     ṛjunā pratiyudhyethā na te syād vijayo dhruvam
tvayā punar anāryeṇa jihmamārgeṇa pārthivāḥ
     svadharmam anutiṣṭhanto vayaṃ cānye ca ghātitāḥ
[vā]
     hatas tvam asi gāndhāre sabhrātṛsutabāndhavaḥ
     sagaṇaḥ sasuhṛc caiva pāpamārgam anuṣṭhitaḥ
tavaiva duṣkṛtair vīrau bhīṣmadroṇau nipātitau
     karṇaś ca nihataḥ saṃkhye tava śīlānuvartakaḥ
yācyamāno mayā mūḍha pitryam aṃśaṃ na ditsasi
     pāṇḍavebhyaḥ svarājyārdhaṃ lobhāc chakuni niścayāt
viṣaṃ te bhīmasenāya dattaṃ sarve ca pāṇḍavāḥ
     pradīpitā jatu gṛhe mātrā saha sudurmate
sabhāyāṃ yājñasenī ca kṛṣṭā dyūte rajasvalā
     tadaiva tāvad duṣṭātman vadhyas tvaṃ nirapatrapaḥ
anakṣajñaṃ ca dharmajñaṃ saubalenākṣa vedinā
     nikṛtyā yat parājaiṣīs tassmād asi hato raṇe
jayadrathena pāpena yat kṛṣṇā kleśitā vane
     yāteṣu mṛgayāṃ teṣu tṛṇabindor athāśrame
abhimanyuś ca yad bāla eko bahubhir āhave
     tvad doṣair nihataḥ pāpatasmād asi hato raṇe
[dur]
     adhītaṃ vidhivad dattaṃ bhūḥ praśāstā sasāgarā
     mūrdhni sthitam amitrāṇāṃ ko nu svantataro mayā
yad iṣṭaṃ kṣatrabandhūnāṃ svadharmam anupaśyatām
     tad idaṃ nidhanaṃ prāptaṃ ko nu svantataro mayā
devārhā mānuṣā bhogāḥ prāptā asulabhā nṛpaiḥ
     aiśvaryaṃ cottamaṃ prāptaṃ ko nu svantataro mayā
sasuhṛt sānubandhaś ca svargaṃ gantāham acyuta
     yūyaṃ vihatasaṃkalpāḥ śocanto vartayiṣyatha
[s]
     asya vākyasya nidhane kururājasya bhārata
     apatat sumahad varṣaṃ puṣpāṇāṃ puṇyagandhinām
avādayanta gandharvā jaguś cāpsarasāṃ gaṇāḥ
     siddhāś ca mumucur vācaḥ sādhu sādhv iti bhārata
vavau ca surabhir vāyuḥ puṇyagandho mṛduḥ sukhaḥ
     vyarājatāmalaṃ caiva nabho vaiḍūrya saṃnibham
atyadbhutāni te dṛṣṭvā vāsudeva purogamāḥ
     duryodhanasya pūjāṃ ca dṛṣṭvā vrīḍām upāgaman
hatāṃś cādharmataḥ śrutvā śokārtāḥ śuśucur hi te
     bhīṣmaṃ droṇaṃ tathā karṇaṃ bhūriśravasam eva ca
tāṃs tu cintāparān dṛṣṭvā pāṇḍavān dīnacetasaḥ
     provācedaṃ vacaḥ kṛṣṇo meghadundubhinisvanaḥ
naiṣa śakyo 'tiśīghrāstras te ca sarve mahārathāḥ
     ṛju yuddhena vikrāntā hantuṃ yuṣmābhir āhave
upāyā vihitā hy ete mayā tasmān narādhipāḥ
     anyathā pāṇḍaveyānāṃ nābhaviṣyaj jayaḥ kva cit
te hi sarve mahātmānaś catvāro 'tirathā bhuvi
     na śakyā dharmato hantuṃ lokapālair api svayam
tathaivāyaṃ gadāpāṇir dhārtarāṣṭro gataklamaḥ
     na śakyo dharmato hantuṃ kālenāpīha daṇḍinā
na ca vo hṛdi kartavyaṃ yad ayaṃ ghātito nṛpaḥ
     mithyā vadhyās tathopāyair bahavaḥ śatravo 'dhikāḥ
pūrvair anugato mārgo devair asuraghātibhiḥ
     sadbhiś cānugataḥ panthāḥ sa sarvair anugamyate
kṛtakṛtyāḥ sma sāyāhne nivāsaṃ rocayāmahe
     sāśvanāgarathāḥ sarve viśramāmo narādhipāḥ
vāsudeva vacaḥ śrutvā tadānīṃ pāṇḍavaiḥ saha
     pāñcālā bhṛśasaṃhṛṣṭā vineduḥ smiha saṃghavat
tataḥ prādhmāpayañ śaṅkhān pāñcajanyaṃ ca mādhavaḥ
     hṛṣṭā duryodhanaṃ dṛṣṭvā nihataṃ puruṣarṣabhāḥ
