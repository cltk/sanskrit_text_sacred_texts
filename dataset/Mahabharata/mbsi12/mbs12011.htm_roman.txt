[arjuna]
      atraivodāharantīmam itihāsaṃ purātanam
      tāpasaiḥ saha saṃvādaṃ śakrasya bharatarṣabha
ke cid gṛhān parityajya vanam abhyagaman dvijāḥ
      ajātaśmaśravo mandāḥ kule jātāḥ pravavrajuḥ
dharmo 'yam iti manvānā brahmacarye vyavasthitāḥ
      tyaktvā gṛhān pitṝṃś caiva tān indro 'nvakṛpāyata
tān ābabhāṣe bhagavān pakṣī bhūtvā hiran mayaḥ
      suduṣkaraṃ manuṣyaiś ca yatkṛtaṃ vighasāśibhiḥ
puṇyaṃ ca bata karmaiṣāṃ praśastaṃ caiva jīvitam
      saṃsiddhās te gatiṃ mukhyāṃ prāptā dharmaparāyaṇāḥ
[rsarah]
      aho batāyaṃ śakunir vighasāśān praśaṃsati
      asmān nūnam ayaṃ śāsti vayaṃ ca vighasāśinaḥ
[ṣakuni]
      nāhaṃ yuṣmān praśaṃsāmi paṅkadigdhān rajasvalān
      ucchiṣṭa bhojino mandān anye vai vighasāśinaḥ
[rsayah]
      idaṃ śreyo param iti vayam evābhyupāsmahe
      śakune brūhi yac chreyo bhṛśaṃ vai śraddadhāma te
[ṣakuni]
      yadi māṃ nābhiśaṅkadhvaṃ vibhājyātmānam ātmanā
      tato 'haṃ vaḥ pravakṣyāmi yāthā tathyaṃ hitaṃ vacaḥ
[rsayah]
     śṛṇumas te vacas tāta panthāno viditās tava
     niyoge caiva dharmātman sthātum icchāmi śādhi naḥ
[ṣakuni]
     catuṣ padāṃ gauḥ pravarā lohānāṃ kāñcanaṃ varam
     śabdānāṃ pravaro mantro brāhmaṇo dvipadāṃ varaḥ
mantrāyaṃ jātakarmādi brāhmaṇasya vidhīyate
     jīvato yo yathākālaṃ śmaśānanidhanād iti
karmāṇi vaidikāny asya svargyaḥ panthās tv anuttamaḥ
     atha sarvāṇi karmāṇi mantrasiddhāni cakṣate
āmnāyadṛḍhavādīni tathā siddhir iheṣyate
     māsārdha māsā ṛtava āditya śaśitārakam
īhante sarvabhūtāni tad ṛtaṃ karmasaṅginām
     siddhikṣetram idaṃ puṇyam ayam evāśramo mahān
atha ye karma nindanto manuṣyāḥ kāpathaṃ gatāḥ
     mūḍhānām arthahīnānāṃ teṣām enas tu vidyate
deva vaṃśān pitṛvaṃśān brahma vaṃśāṃś ca śāśvatān
     saṃtyajya mūḍhā vartante tato yānty aśrutī patham
etad vo 'stu tapo yuktaṃ dadānīty ṛṣicoditam
     tasmāt tad adhyavasatas tapasvitapa ucyate
deva vaṃśān pitṛvaṃśān brahma vaṃśāṃś ca śāśvatān
     saṃvibhajya guroś caryāṃ tad vai duṣkaram ucyate
devā vai duṣkaraṃ kṛtvā vibhūtiṃ paramāṃ gatāḥ
     tasmād gārhasthyam udvoḍhuṃ duṣkaraṃ prabravīmi vaḥ
tapo śreṣṭhaṃ prajānāṃ hi mūlam etan na saṃśayaḥ
     kuṭumba vidhinānena yasmin sarvaṃ pratiṣṭhitam
etad vidus tapo viprā dvaṃdvātītā vimatsarāḥ
     tasmād vanaṃ madhyamaṃ ca lokeṣu tapa ucyate
durādharṣaṃ padaṃ caiva gacchanti vighasāśinaḥ
     sāyaṃprātar vibhajyānnaṃ svakuṭumbe yathāvidhi
dattvātithibhyo devaibhyaḥ pitṛbhyaḥ svajanasya ca
     avaśiṣṭāni ye 'śnāti tān āhur vighasāśinaḥ
tasmāt svadharmam āsthāya suvratāḥ satyavādinaḥ
     lokasya guravo bhūtvā te bhavanty anupaskṛtāḥ
tridivaṃ prāpya śakrasya svargaloke vimatsarāḥ
     vasanti śāśvatīr varṣā janā duṣkarakāriṇaḥ
tatas te tad vaco śrutvā tasya dharmārthasaṃhitam
     utsṛjya nāstika gatiṃ gārhasthyaṃ dharmam āśritāḥ
tasmāt tvam api durdharṣa dhairyam ālambya śāśvatam
     praśādhi pṛthivīṃ kṛtsnāṃ hatāmitrāṃ narottama
