[rsayah]
      prajāpater uttamavedir ucyate; sanātanā rāma samantapañcakam
      samijire yatra purā divaukaso; vareṇa satreṇa mahāvarapradāḥ
purā ca rājarṣivareṇa dhīmatā; bahūni varṣāṇy amitena tejasā
      prakṛṣṭam etat kuruṇā mahātmanā; tataḥ kurukṣetram itīha paprathe
[rāma]
      kimarthaṃ kuruṇā kṛṣṭaṃ kṣetram etan mahātmanā
      etad icchāmy ahaṃ śrotuṃ kathyamānaṃ tapodhanāḥ
[rsayah]
      purā kila kuruṃ nāma kṛṣantaṃ satatotthitam
      abhyetya śakras tridivāt paryapṛcchata kāraṇam
kim idaṃ vartate rājan prayatnena pareṇa ca
      rājarṣe kim abhipretaṃ yeneyaṃ kṛṣyate kṣitiḥ
[kuru]
      iha ye puruṣāḥ kṣetre mariṣyanti śatakrato
      te gamiṣyanti sukṛtāṁl lokān pāpavivarjitān
avahasya tataḥ śakro jagāma tridivaṃ prabhuḥ
      rājarṣir apy anirviṇṇaḥ karṣaty eva vasuṃdharām
āgamyāgamya caivainaṃ bhūyo bhūyo 'vahasya ca
      śatakratur anirviṇṇaṃ pṛṣṭvā pṛṣṭvā jagāma ha
yadā tu tapasogreṇa cakarṣa vasudhāṃ nṛpa
      tataḥ śakro 'bravīd devān rājarṣer yac cikīrṣitam
tac chrutvā cābruvan devāḥ sahasrākṣam idaṃ vacaḥ
     vareṇa cchandyatāṃ śakra rājarṣir yadi śakyate
yadi hy atra pramītā vai svargaṃ gacchanti mānavāḥ
     asān aniṣṭvā kratubhir bhāgo no na bhaviṣyati
āgamya ca tataḥ śakras tadā rājarṣim abravīt
     alaṃ khedena bhavataḥ kriyatāṃ vacanaṃ mama
mānavā ye nirāhārā dehaṃ tyakṣyanty atandritāḥ
     yudhi vā nihatāḥ samyag api tiryaggatā nṛpa
te svargabhājo rājendra bhavantv ati mahāmate
     tathāstv iti tato rājā kuruḥ śakram uvāca ha
tatas tam abhyanujñāpya prahṛṣṭenāntarātmanā
     jagāma tridivaṃ bhūyaḥ kṣipraṃ balaniṣūdanaḥ
evam etad yaduśreṣṭha kṛṣṭaṃ rājarṣiṇā purā
     śakreṇa cāpy anujñātaṃ puṇyaṃ prāṇān vimuñcatām
api cātra svayaṃ śakro jagau gāthāṃ surādhipaḥ
     kurukṣetraṃ nibaddhāṃ vai tāṃ śṛṇuṣva halāyudha
pāṃsavo 'pi kurukṣetrād vāyunā samudīritāḥ
     api duṣkṛtakarmāṇaṃ nayanti paramāṃ gatim
surarṣābhā brāhmaṇasattamāś ca; tathā nṛgādyā naradevamukhyāḥ
     iṣṭvā mahārhaiḥ kratubhir nṛsiṃha; saṃnyasya dehān sugatiṃ prapannāḥ
tarantukārantukayor yad antaraṃ; rāmahradānāṃ ca macakrukasya
     etat kurukṣetrasamantapañcakaṃ; prajāpater uttaravedir ucyate
śivaṃ mahat puṇyam idaṃ divaukasāṃ; susaṃmataṃ svargaguṇaiḥ samanvitam
     ataś ca sarve 'pi vasuṃdharādhipā; hatā gamiṣyanti mahatmanāṃ gatim
