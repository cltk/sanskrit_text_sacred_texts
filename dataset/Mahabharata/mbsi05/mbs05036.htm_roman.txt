[vi]
      atraivodāharantīmam itihāsaṃ purātanam
      ātreyasya ca saṃvādaṃ sādhyānāṃ ceti naḥ śrutam
carantaṃ haṃsarūpeṇa maharṣiṃ saṃśitavratam
      sādhyā devā mahāprājñaṃ paryapṛcchanta vai purā
sādhyā devā vayam asmo maharṣe; dṛṣṭvā bhavantaṃ na śaknumo 'numātum
      śrutena dhīro buddhimāṃs tvaṃ mato naḥ; kāvyāṃ vācaṃ vaktum arhasy udārām
etat kāryam amarāḥ saṃśrutaṃ me; dhṛtiḥ śamaḥ satyadharmānuvṛttiḥ
      granthiṃ vinīya hṛdayasya sarvaṃ; priyāpriye cātmavaśaṃ nayīta
ākruśyamāno nākrośen manyur eva titikṣitaḥ
      ākroṣṭāraṃ nirdahati sukṛtaṃ cāsya vindati
nākrośī syān nāvamānī parasya; mitradrohī nota nīcopasevī
      na cātimānī na ca hīnavṛtto; rūkṣāṃ vācaṃ ruśatīṃ varjayīta
marmāṇy asthīni hṛdayaṃ tathāsūn; ghorā vāco nirdahantīha puṃsām
      tasmād vācaṃ ruśatīṃ rūkṣarūpāṃ; dharmārāmo nityaśo varjayīta
aruṃ turaṃ paruṣaṃ rūkṣavācaṃ; vāk kaṇṭakair vitudantaṃ manuṣyān
      vidyād alakṣmīkatamaṃ janānāṃ; mukhe nibaddhāṃ nirṛtiṃ vahantam
paraś ced enam adhividhyeta bāṇair; bhṛśaṃ sutīkṣṇair analārka dīptaiḥ
      viricyamāno 'py atiricyamāno; vidyāt kaviḥ sukṛtaṃ me dadhāti
yadi santaṃ sevate yady asantaṃ; tapasvinaṃ yadi vā stenam eva
     vāso yathā raṅga vaśaṃ prayāti; tathā sa teṣāṃ vaśam abhyupaiti
vādaṃ tu yo na pravaden na vādayed; yo nāhataḥ pratihanyān na ghātayet
     yo hantukāmasya na pāpam icchet; tasmai devāḥ spṛhayanty āgatāya
avyāhṛtaṃ vyāhṛtāc chreya āhuḥ; satyaṃ vaded vyāhṛtaṃ tad dvitīyam
     priyaṃvaded vyāhṛtaṃ tat tṛtīyaṃ; dharmyaṃ vaded vyāhṛtaṃ tac caturtham
yādṛśaiḥ saṃvivadate yādṛśāṃś copasevate
     yādṛg icchec ca bhavituṃ tādṛg bhavati pūruṣaḥ
yato yato nivartate tatas tato vimucyate
     nivartanād dhi sarvato na vetti duḥkham aṇv api
na jīyate nota jigīṣate 'nyān; na vairakkṛc cāpratighātakaś ca
     nindā praśaṃsāsu samasvabhāvo; na śocate hṛṣyati naiva cāyam
bhāvam icchati sarvasya nābhāve kurute matim
     satyavādī mṛdur dānto yaḥ sa uttamapūruṣaḥ
nānarthakaṃ sāntvayati pratijñāya dadāti ca
     rāddhāparāddhe jānāti yaḥ sa madhyamapūruṣaḥ
duḥśāsanas tūpahantā na śāstā; nāvartate manyuvaśāt kṛtaghnaḥ
     na kasya cin mitram atho durātmā; kalāś caitā adhamasyeha puṃsaḥ
na śraddadhāti kalyāṇaṃ parebhyo 'py ātmaśaṅkitaḥ
     nirākaroti mitrāṇi yo vai so 'dhama pūruṣaḥ
uttamān eva seveta prāpte kāle tu madhyamān
     adhamāṃs tu na seveta ya icchec chreya ātmanaḥ
prāpnoti vai vittam asad balena; nityotthānāt prajñayā pauruṣeṇa
     na tv eva samyag labhate praśaṃsāṃ; na vṛttam āpnoti mahākulānām
mahākulānāṃ spṛhayanti devā; dharmārthavṛddhāś ca bahuśrutāś ca
     pṛcchāmi tvāṃ vidura praśnam etaṃ; bhavanti vai kāni mahākulāni
tamo damo brahmavit tvaṃ vitānāḥ; puṇyā vivāhāḥ satatānna dānam
     yeṣv evaite saptaguṇā bhavanti; samyag vṛttās tāni mahākulāni
yeṣāṃ na vṛttaṃ vyathate na yonir; vṛttaprasādena caranti dharmam
     ye kīrtim icchanti kule viśiṣṭāṃ; tyaktānṛtās tāni mahākulāni
anijyayāvivāhairś ca vedasyotsādanena ca
     kulāny akulatāṃ yānti dharmasyātikrameṇa ca
deva dravyavināśena brahma svaharaṇena ca
     kulāny akulatāṃ yānti brāhmaṇātikrameṇa ca
brāhmaṇānāṃ paribhavāt parivādāc ca bhārata
     kulāny akulatāṃ yānti nyāsāpaharaṇena ca
kulāni samupetāni gobhiḥ puruṣato 'śvataḥ
     kulasaṃkhyāṃ na gacchanti yāni hīnāni vṛttataḥ
vṛttatas tv avihīnāni kulāny alpadhanāny api
     kulasaṃkhyāṃ tu gacchanti karṣanti ca mayad yaśaḥ
mā naḥ kule vairakṛt kaś cid astu; rājāmātyo mā parasvāpahārī
     mitradrohī naikṛtiko 'nṛtī vā; pūrvāśī vā pitṛdevātithibhyaḥ
yaś ca no brāhmaṇaṃ hanyād yaś ca no brāhmaṇān dviṣet
     na naḥ sa samitiṃ gacched yaś ca no nirvapet kṛṣim
tṛṇāni bhūmir udakaṃ vāk caturthī ca sūnṛtā
     satām etāni geheṣu nocchidyante kadā cana
śraddhayā parayā rājann upanītāni satkṛtim
     pravṛttāni mahāprājña dharmiṇāṃ puṇyakarmaṇām
sūkṣmo 'pi bhāraṃ nṛpate syandano vai; śakto voḍhuṃ na tathānye mahījāḥ
     evaṃ yuktā bhārasahā bhavanti; mahākulīnā na tathānye manuṣyāḥ
na tan mitraṃ yasya kopād bibheti; yad vā mitraṃ śaṅkitenopacaryam
     yasmin mitre pitarīvāśvasīta; tad vai mitraṃ saṃgatānītarāṇi
yadi ced apy asaṃbandho mitrabhāvena vartate
     sa eva bandhus tan mitraṃ sā gatis tatparāyaṇam
calacittasya vai puṃso vṛddhān anupasevataḥ
     pāriplavamater nityam adhruvo mitra saṃgrahaḥ
calacittam anātmānam indriyāṇāṃ vaśānugam
     arthāḥ samativartante haṃsāḥ śuṣkaṃ saro yathā
akasmād eva kupyanti prasīdanty animittataḥ
     śīlam etad asādhūnām abhraṃ pāriplavaṃ yathā
satkṛtāś ca kṛtārthāś ca mitrāṇāṃ na bhavanti ye
     tān mṛtān api kravyādāḥ kṛtaghnān nopabhuñjate
arthayed eva mitrāṇi sati vāsati vā dhane
     nānarthayan vijānāti mitrāṇāṃ sāraphalgutām
saṃtāpād bhraśyate rūpaṃ saṃtāpād bhraśyate balam
     saṃtāpād bhraśyate jñānaṃ saṃtāpād vyādhim ṛcchati
anavāpyaṃ ca śokena śarīraṃ copatapyate
     amitrāś ca prahṛṣyanti mā sma śoke manaḥ kṛthāḥ
punar naro mriyate jāyate ca; punar naro hīyate vardhate punaḥ
     punar naro yācati yācyate ca; punar naraḥ śocati śocyate punaḥ
sukhaṃ ca duḥkhaṃ ca bhavābhavau ca; lābhālābhau maraṇaṃ jīvitaṃ ca
     paryāyaśaḥ sarvam iha spṛśanti; tasmād dhīro naiva hṛṣyen na śocet
calāni hīmāni ṣaḍindriyāṇi; teṣāṃ yad yad vartate yatra yatra
     tatas tataḥ sravate buddhir asya; chidroda kumbhād iva nityam ambhaḥ
tanur ucchaḥ śikhī rājā mithyopacarito mayā
     mandānāṃ mama putrāṇāṃ yuddhenāntaṃ kariṣyati
nityodvignam idaṃ sarvaṃ nityodvignam idaṃ manaḥ
     yat tat padam anudvignaṃ tan me vada mahāmate
nānyatra vidyā tapasor nānyatrendriya nigrahāt
     nānyatra lobhasaṃtyāgāc chāntiṃ paśyāma te 'nagha
buddhyā bhayaṃ praṇudati tapasā vindate mahat
     guruśuśrūṣayā jñānaṃ śāntiṃ tyāgena vindati
anāśritā dānapuṇyaṃ veda puṇyam anāśritāḥ
     rāgadveṣavinirmuktā vicarantīha mokṣiṇaḥ
svadhītasya suyuddhasya sukṛtasya ca karmaṇaḥ
     tapasaś ca sutaptasya tasyānte sukham edhate
svāstīrṇāni śayanāni prapannā; na vai bhinnā jātu nidrāṃ labhante
     na strīṣu rājan ratim āpnuvanti; na māgadhaiḥ stūyamānā na sūtaiḥ
na vai bhinnā jātu caranti dharmaṃ; na vai sukhaṃ prāpnuvantīha bhinnāḥ
     na vai bhinnā gauravaṃ mānayanti; na vai bhinnāḥ praśamaṃ rocayanti
na vai teṣāṃ svadate pathyam uktaṃ; yogakṣemaṃ kalpate nota teṣām
     bhinnānāṃ vai manujendra parāyaṇaṃ; na vidyate kiṃ cid anyad vināśāt
saṃbhāvyaṃ goṣu saṃpannaṃ saṃbhāvyaṃ brāhmaṇe tapaḥ
     saṃbhāvyaṃ strīṣu cāpalyaṃ saṃbhāvyaṃ jñātito bhayam
tantavo 'py āyatā nityaṃ tantavo bahulāḥ samāḥ
     bahūn bahutvād āyāsān sahantīty upamā satām
dhūmāyante vyapetāni jvalanti sahitāni ca
     dhṛtarāṣṭrolmukānīva jñātayo bharatarṣabha
brāhmaṇeṣu ca ye śūrāḥ strīṣu jñātiṣu goṣu ca
     vṛntād iva phalaṃ pakvaṃ dhṛtarāṣṭra patanti te
mahān apy ekajo vṛkṣo balavān supratiṣṭhitaḥ
     prasahya eva vātena śākhā skandhaṃ vimarditum
atha ye sahitā vṛkṣāḥ saṃghaśaḥ supratiṣṭhitāḥ
     te hi śīghratamān vātān sahante 'nyonyasaṃśrayāt
evaṃ manuṣyam apy ekaṃ guṇair api samanvitam
     śakyaṃ dviṣanto manyante vāyur drumam ivaukajam
anyonyasamupaṣṭambhād anyonyāpāśrayeṇa ca
     jñātayaḥ saṃpravardhante sarasīvotpalāny uta
avadhyā brāhmaṇā gāvo striyo bālāś ca jñātayaḥ
     yeṣāṃ cānnāni bhuñjīta ye ca syuḥ śaraṇāgatāḥ
na manuṣye guṇaḥ kaś cid anyo dhanavatām api
     anāturatvād bhadraṃ te mṛtakalpā hi rogiṇaḥ
avyādhijaṃ kaṭukaṃ śīrṣa rogaṃ; pāpānubandhaṃ paruṣaṃ tīkṣṇam ugram
     satāṃ peyaṃ yan na pibanty asanto; manyuṃ mahārāja piba praśāmya
rogārditā na phalāny ādriyante; na vai labhante viṣayeṣu tattvam
     duḥkhopetā rogiṇo nityam eva; na budhyante dhanabhogān na saukhyam
purā hy ukto nākaros tvaṃ vaco me; dyūte jitāṃ draupadīṃ prekṣya rājan
     duryodhanaṃ vārayety akṣavatyāṃ; kitavatvaṃ paṇḍitā varjayanti
na tad balaṃ yan mṛdunā virudhyate; miśro dharmas tarasā sevitavyaḥ
     pradhvaṃsinī krūrasamāhitā śrīr; mṛduprauḍhā gacchati putrapautrān
dhārtarāṣṭrāḥ pāṇḍavān pālayantu; pāṇḍoḥ sutās tava putrāṃś ca pāntu
     ekārimitrāḥ kuravo hy ekamantrā; jīvantu rājan sukhinaḥ samṛddhāḥ
meḍhībhūtaḥ kauravāṇāṃ tvam adya; tvayy ādhīnaṃ kuru kulam ājamīḍha
     pārthān bālān vanavāsa prataptān; gopāyasva svaṃ yaśas tāta rakṣan
saṃdhatsva tvaṃ kauravān pāṇḍuputrair; mā te 'ntaraṃ ripavaḥ prārthayantu
     satye sthitās te naradeva sarve; duryodhanaṃ sthāpaya tvaṃ narendra
