[vai]
      evam uktās tu te pārthā yamau ca puruṣarṣabhau
      draupadyā kṛṣṇayā sārdhaṃ namaś cakrur janārdanam
sa caitān puruṣavyāghra sāmnā paramavalgunā
      sāntvayām āsa mānārhān manyamāno yathāvidhi
yudhiṣṭhiras tu kaunteyo mārkaṇḍeyaṃ mahāmunim
      punaḥ papraccha sāmrājye bhaviṣyāṃ jagato gatim
āścaryabhūtaṃ bhavataḥ śrutaṃ no vadatāṃ vara
      mune bhārgava yadvṛttaṃ yugādau prabhavāpyayau
asmin kaliyuge 'py asti punaḥ kautūhalaṃ mama
      samākuleṣu dharmeṣu kiṃ nu śeṣaṃ bhaviṣyati
kiṃ vīryā mānavās tatra kimāhāravihāriṇaḥ
      kimāyuṣaḥ kiṃ vasanā bhaviṣyanti yugakṣaye
kāṃ ca kāṣṭhāṃ samāsādya punaḥ saṃpatsyate kṛtam
      vistareṇa mune brūhi vicitrāṇīha bhāṣase
ity uktaḥ sa muniśreṣṭhaḥ punar evābhyabhāṣata
      ramayan vṛṣṇiśārdūlaṃ pāṇḍavāṃś ca mahāmuniḥ
[mārk]
      bhaviṣyaṃ sarvalokasya vṛttāntaṃ bharatarṣabha
      kaluṣaṃ kālam āsādya kathyamānaṃ nibodha me
kṛte catuṣpāt sakalo nirvyājopādhi varjitaḥ
     vṛṣaḥ pratiṣṭhito dharmo manuṣyeṣv abhavat purā
adharmapādaviddhas tu tribhir aṃśaiḥ pratiṣṭhitaḥ
     tretāyāṃ dvāpare 'rdhena vyāmiśro dharma ucyate
tribhir aṃśair adharmas tu lokān ākramya tiṣṭhati
     caturthāṃśena dharmas tu manuṣyān upatiṣṭhati
āyur vīryam atho buddhir balaṃ tejo ca pāṇḍava
     manuṣyāṇām anuyugaṃ hrasatīti nibodha me
rājāno brāhmaṇā vaiśyāḥ śūdrāś caiva yudhiṣṭhira
     vyājair dharmaṃ cariṣyanti dharmavvaitaṃsikā narāḥ
satyaṃ saṃkṣepsyate loke naraiḥ paṇḍitamānibhiḥ
     satyahānyā tatas teṣām āyur alpaṃ bhaviṣyati
āyuṣaḥ prakṣayād vidyāṃ na śakṣyanty upaśikṣitum
     vidyā hīnān avijñānāl lobho 'py abhibhaviṣyati
lobhakrodhaparā mūḍhāḥ kāmasaktāś ca mānavāḥ
     vairabaddhā bhaviṣyanti parasparavadhepsavaḥ
brāhmaṇāḥ kṣatriyā vaiśyāḥ saṃkīryantaḥ parasparam
     śūdra tulyā bhaviṣyanti tapaḥ satyavivarjitāḥ
antyā madhyā bhaviṣyanti madhyāś cāntāvasāyinaḥ
     īdṛśo bhavitā loko yugānte paryupasthite
vastrāṇāṃ pravarā śāṇī dhānyānāṃ kora dūṣakāḥ
     bhāryā mitrāś ca puruṣā bhaviṣyanti yugakṣaye
matsyāmiṣeṇa jīvanto duhantaś cāpy ajaiḍakam
     goṣu naṣṭāsu puruṣā bhaviṣyanti yugakṣaye
anyonyaṃ parimuṣṇanto hiṃsayantaś ca mānavāḥ
     ajapā nāstikāḥ stenā bhaviṣyanti yugakṣaye
sarit tīreṣu kuddālair vāpayiṣyanti cauṣadhīḥ
     tāś cāpy alpaphalās teṣāṃ bhaviṣyanti yugakṣaye
śrāddhe daive ca puruṣā ye ca nityaṃ dhṛtavratāḥ
     te 'pi lobhasamāyuktā bhokṣyantīha parasparam
pitā putrasya bhoktā ca pituḥ putras tathaiva ca
     atikrāntāni bhojyāni bhaviṣyanti yugakṣaye
na vratāni cariṣyanti brāhmaṇā veda nindakāḥ
     na yakṣyanti na hoṣyanti hetuvādavilobhitāḥ
nimne kṛṣiṃ kariṣyanti yokṣyanti dhuri dhenukāḥ
     ekahāyana vatsāṃś ca vāhayiṣyanti mānavāḥ
putraḥ pitṛvadhaṃ kṛtvā pitā putravadhaṃ tathā
     nirudvego bṛhad vādī na nindām upalapsyate
mleccha bhūtaṃ jagat sarvaṃ niśkriyaṃ yajñavarjitam
     bhaviṣyati nirānandam anutsavam atho tathā
prāyaśaḥ kṛpaṇānāṃ hi tathā bandhumatām api
     vidhavānāṃ ca vittāni hariṣyantīha mānavāḥ
alpavīryabalāḥ stabdhā lobhamohaparāyaṇāḥ
     tatkathādānasaṃtuṣṭā duṣṭānām api mānavāḥ
     parigrahaṃ kariṣyanti pāpācāraparigrahāḥ
saṃghātayantaḥ kaunteya rājānaḥ pāpabuddhayaḥ
     parasparavadhodyuktā mūrkhāḥ paṇḍitamāninaḥ
     bhaviṣyanti yugasyānte kṣatriyā lokakaṇṭakāḥ
arakṣitāro lubdhāś ca mānāhaṃkāra darpitāḥ
     kevalaṃ daṇḍarucayo bhaviṣyanti yugakṣaye
ākramyākramya sādhūnāṃ dārāṃś caiva dhanāni ca
     bhokṣyante niranukrośā rudatām api bhārata
na kanyāṃ yācate kaś cin nāpi kanyā pradīyate
     svayaṃ grāhā bhaviṣyanti yugānte paryupasthite
rājānaś cāpy asaṃtuṣṭāḥ parārthān mūḍhacetasaḥ
     sarvopāyair hariṣyanti yugānte paryupasthite
mlecchī bhūtaṃ jagat sarvaṃ bhaviṣyati ca bhārata
     hasto hastaṃ parimuṣed yugānte paryupasthite
satyaṃ saṃkṣipyate loke naraiḥ paṇḍitamānibhiḥ
     sthavirā bālamatayo bālāḥ sthavira buddhayaḥ
bhīravaḥ śūramānīnaḥ śūrā bhīru viṣādinaḥ
     na viśvasanti cānyonyaṃ yugānte paryupasthite
ekāhāryaṃ jagat sarvaṃ lobhamohavyavasthitam
     adharmo vardhati mahān na ca dharmaḥ pravartate
brāhmaṇāḥ kṣatriyā vaiśyā na śiṣyanti janādhipa
     ekavarṇas tadā loko bhaviṣyati yugakṣaye
na kṣaṃsyati pitā putraṃ putraś ca pitaraṃ tathā
     bhāryā ca patiśuśrūṣāṃ na kariṣyati kā cana
ye yavānnā janapadā godhūmānnās tathaiva ca
     tān deśān saṃśrayiṣyanti yugānte paryupasthite
svairāhārāś ca puruṣā yoṣitaś ca viśāṃ pate
     anyonyaṃ na sahiṣyanti yugānte paryupasthite
mleccha bhūtaṃ jagat sarvaṃ bhaviṣyati yudhiṣṭhira
     na śrāddhair hi pitṝṃś cāpi tarpayiṣyanti mānavāḥ
na kaś cit kasya cic chrotā na kaś cit kasya cid guruḥ
     tamo grastas tadā loko bhaviṣyati narādhipa
paramāyuś ca bhavitā tadā varṣāṇi ṣoḍaśa
     tataḥ prāṇān vimokṣyanti yugānte paryupasthite
pañcame vātha ṣaṣṭhe vā varṣe kanyā prasūyate
     sapta varṣāṣṭa varṣāś ca prajāsyanti narās tadā
patyau strī tu tadā rājan puruṣo vā striyaṃ prati
     yugānte rājaśārdūla na toṣam upayāsyati
alpadravyā vṛthā liṅgā hiṃsā ca prabhaviṣyati
     na kaś cit kasya cid dātā bhaviṣyati yugakṣaye
aṭṭaśūlā janapadāḥ śiva śūlāś catuṣpathāḥ
     keśaśūlāḥ striyaś cāpi bhaviṣyanti yugakṣaye
mlecchāḥ krūrāḥ sarvabhakṣā dāruṇāḥ sarvakarmasu
     bhāvinaḥ paścime kāle manuṣyā nātra saṃśayaḥ
krayavikrayakāle ca sarvaḥ sarvasya vañcanam
     yugānte bharataśreṣṭha vṛtti lobhāt kariṣyati
jñānāni cāpy avijñāya kariṣyanti kriyās tathā
     ātmachandena vartante yugānte paryupasthite
svabhāvāt krūrakarmāṇaś cānyonyam abhiśaṅkinaḥ
     bhavitāro janāḥ sarve saṃprāpte yugasaṃkṣaye
ārāmāṃś caiva vṛkṣāṃś ca nāśayiṣyanti nirvyathāḥ
     bhavitā saṃkṣayo loke jīvitasya ca dehinām
tathā lobhābhibhūtāś ca cariṣyanti mahīm imām
     brāhmaṇāś ca bhaviṣyanti brahma svāni ca bhuñjate
hāhākṛtā dvijāś caiva bhayārtā vṛṣalārditāḥ
     trātāram alabhanto vai bhramiṣyanti mahīm imām
jīvitāntakarā raudrāḥ krūrāḥ prāṇivihiṃsakāḥ
     yadā bhaviṣyanti narās tadā saṃkṣepsyate yugam
āśrayiṣyanti ca nadīḥ parvatān viṣamāṇi ca
     pradhāvamānā vitrastā dvijāḥ kurukulodvaha
dasyu prapīḍitā rājan kākā iva dvijottamāḥ
     kurājabhiś ca satataṃ karabhāra prapīḍitāḥ
dhairyaṃ tyaktvā mahīpāla dāruṇe yugasaṃkṣaye
     vikarmāṇi kariṣyanti śūdrāṇāṃ paricārakāḥ
śūdrā dharmaṃ pravakṣyanti brāhmaṇāḥ paryupāsakāḥ
     śrotāraś ca bhaviṣyanti prāmāṇyena vyavasthitāḥ
viparītaś ca loko 'yaṃ bhaviṣyaty adharottaraḥ
     eḍūkān pūjayiṣyanti varjayiṣyanti devatāḥ
     śūdrāḥ paricariṣyanti na dvijān yugasaṃkṣaye
āśrameṣu maharṣīṇāṃ brāhmaṇāvasatheṣu ca
     devasthāneṣu caityeṣu nāgānām ālayeṣu ca
eḍūka cihnā pṛthivī na deva gṛhabhūṣitā
     bhaviṣyati yuge kṣīṇe tad yugāntasya lakṣaṇam
yadā raudrā dharmahīnā māṃsādāḥ pānapās tathā
     bhaviṣyanti narā nityaṃ tadā saṃkṣepsyate yugam
puṣpe puṣpaṃ yadā rājan phale phalam upāśritam
     prajāsyati mahārāja tadā saṃkṣepsyate yugam
akālavarṣī parjanyo bhaviṣyati gate yuge
     akrameṇa manuṣyāṇāṃ bhaviṣyati tadā kriyā
     virodham atha yāsyanti vṛṣalā brāhmaṇaiḥ saha
mahī mleccha samākīrṇā bhaviṣyati tato 'cirāt
     karabhāra bhayād viprā bhajiṣyanti diśo daśa
nirviśeṣā janapadā narāvṛṣṭibhir arditāḥ
     āśramān abhipatsyanti phalamūlopajīvinaḥ
evaṃ paryākule loke maryādā na bhaviṣyati
     na sthāsyanty upadeśe ca śiṣyā vipriyakāriṇaḥ
ācāryopanidhiś caiva vatsyate tadanantaram
     arthayuktyā pravatsyanti mitra saṃbandhibāndhavāḥ
     abhāvaḥ sarvabhūtānāṃ yugānte ca bhaviṣyati
diśaḥ prajvalitāḥ sarvā nakṣatrāṇi calāni ca
     jyotīṃṣi pratikūlāni vātāḥ paryākulās tathā
     ulkā pātāś ca bahavo mahābhayanidarśakāḥ
ṣaḍbhir anyaiś ca sahito bhāskaraḥ pratapiṣyati
     tumulāś cāpi nirhrādā dig dāhāś cāpi sarvaśaḥ
     kabandhāntarhito bhānur udayāstamaye tadā
akālavarṣī ca tadā bhaviṣyati sahasradṛk
     sasyāni ca na rokṣyanti yugānte paryupasthite
abhīkṣṇaṃ krūra vādinyaḥ paruṣā ruditapriyāḥ
     bhartṝṇāṃ vacane caiva na sthāsyanti tadā striyaḥ
putrāś ca mātāpitarau haniṣyanti yugakṣaye
     sūdayiṣyanti ca patīn striyaḥ putrān apāśritāḥ
aparvaṇi mahārāja sūryaṃ rāhur upaiṣyati
     yugānte hutabhuk cāpi sarvataḥ prajvaliṣyati
pānīyaṃ bhojanaṃ caiva yācamānās tadādhvagāḥ
     na lapsyante nivāsaṃ ca nirastāḥ pathi śerate
nirghātavāyasā nāgāḥ śakunāḥ samṛgadvijāḥ
     rūkṣā vāco vimokṣyanti yugānte paryupasthite
mitra saṃbandhinaś cāpi saṃtyakṣyanti narās tadā
     janaṃ parijanaṃ cāpi yugānte paryupasthite
atha deśān diśaś cāpi pattanāni purāṇi ca
     kramaśaḥ saṃśrayiṣyanti yugānte paryupasthite
hā tāta hā sutety evaṃ tadā vācaḥ sudāruṇāḥ
     vikrośamānaś cānyonyaṃ jano gāṃ paryaṭiṣyati
tatas tumulasaṃghāte vartamāne yugakṣaye
     dvijātipūrvako lokaḥ krameṇa prabhaviṣyati
tataḥ kālāntare 'nyasmin punar lokavivṛddhaye
     bhaviṣyati punar daivam anukūlaṃ yadṛcchayā
yadā candraś ca sūryaś ca tathā tiṣyabṛhaspatī
     ekārāśau sameṣyanti prapatsyati tadā kṛtam
kālavarṣī ca parjanyo nakṣatrāṇi śubhāni ca
     pradakṣiṇā grahāś cāpi bhaviṣyanty anulomagāḥ
     kṣemaṃ subhikṣam ārogyaṃ bhaviṣyati nirāmayam
kalkir viṣṇuyaśā nāma dvijaḥ kālapracoditaḥ
     utpatsyate mahāvīryo mahābuddhiparākramaḥ
saṃbhūtaḥ saṃbhala grāme brāhmaṇāvasathe śubhe
     manasā tasya sarvāṇi vāhanāny āyudhāni ca
     upasthāsyanti yodhāś ca śastrāṇi kavacāni ca
sa dharmavijayī rājā cakravartī bhaviṣyati
     sa cemaṃ saṃkulaṃ lokaṃ prasādam upaneṣyati
utthito brāhmaṇo dīptaḥ kṣayāntakṛd udāradhīḥ
     sa saṃkṣepo hi sarvasya yugasya parivartakaḥ
sa sarvatragatān kṣudrān brāhmaṇaiḥ parivāritaḥ
     utsādayiṣyati tadā sarvān mleccha gaṇān dvijaḥ
