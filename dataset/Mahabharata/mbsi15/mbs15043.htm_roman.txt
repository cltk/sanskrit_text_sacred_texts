[vai]
      adṛṣṭvā tu nṛpaḥ putrān darśanaṃ pratilabdhavān
      ṛṣiprasādāt putrāṇāṃ svarūpāṇāṃ kurūdvaha
sa rājā rājadharmāṃś ca brahmopaniṣadaṃ tathā
      avāptavān naraśreṣṭho buddhiniścayam eva ca
viduraś ca mahāprājño yayau siddhiṃ tapobalāt
      dhṛtarāṣṭraḥ samāsādya vyāsaṃ cāpi tapasvinam
[j]
      mamāpi varado vyāso darśayet pitaraṃ yadi
      tad rūpaveṣa vayasaṃ śraddadhyāṃ sarvam eva te
priyaṃ me syāt kṛtārthaś ca syām ahaṃ kṛtaniścayaḥ
      prasādād ṛṣiputrasya mama kāmaḥ samṛdhyatām
[sūta]
      ity uktavacane tasmin nṛpe vyāsaḥ pratāpavān
      prasādam akarod dhīmān ānayac ca parikṣitam
tatas tad rūpavayasam āgataṃ nṛpatiṃ divaḥ
      śrīmantaṃ pitaraṃ rājā dadarśa janamejayaḥ
śamīkaṃ ca mahātmānaṃ putraṃ taṃ cāsya śṛṅgiṇam
      amātyā ye babhūvuś ca rājñas tāṃś ca dadarśa ha
tataḥ so 'vabhṛthe rājā mudito janamejayaḥ
      pitaraṃ snāpayām āsa svayaṃ sasnau ca pārthivaḥ
snātvā ca bharataśreṣṭhaḥ so ''stīkam idam abravīt
     yāyāvara kulotpannaṃ jaratkāru sutaṃ tadā
āstīka vividhāścaryo yajño 'yam iti me matiḥ
     yad adyāyaṃ pitā prāpto mama śokapraṇāśanaḥ
[āstīka]
     ṛṣer dvaipāyano yatra purāṇas tapaso nidhiḥ
     yajñe kuru kulaśreṣṭha tasya lokāv ubhau jitau
śrutaṃ vicitram ākhyānaṃ tvayā pāṇḍavanandana
     sarpāś ca bhasmasān nītā gatāś ca padavīṃ pituḥ
kathaṃ cit takṣako muktaḥ satyatvāt tava pārthiva
     ṛṣayaḥ pūjitāḥ sarve gatiṃ dṛṣṭvā mahātmanaḥ
prāptaḥ suvipulo dharmaḥ śrutvā pāpavināśanam
     vimukto hṛdayagranthir udārajanadarśanāt
ye ca pakṣadharā dharme sadvṛttarucayaś ca ye
     yān dṛṣṭvā hīyate pāpaṃ tebhyaḥ kāryā namaḥ kriyāḥ
[sūta]
     etac chrutvā dvijaśreṣṭhāt sa rājā janamejayaḥ
     pūjayām āsa tam ṛṣim anumānya punaḥ punaḥ
papṛccha tam ṛṣiṃ cāpi vaiśampāyanam acyutam
     kathā viśeṣaṃ dharmajño vanavāsasya sattama
