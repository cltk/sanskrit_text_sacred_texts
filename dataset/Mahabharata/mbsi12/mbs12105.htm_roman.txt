[y]
      dhārmiko 'rthān asaṃprāpya rājāmātyaiḥ prabādhitaḥ
      cyutaḥ kośāc ca daṇḍāc ca sukham icchan kathaṃ caret
[bh]
      atrāyaṃ kṣemadarśīyam itihāso 'nugīyate
      tat te 'haṃ saṃpravakṣyāmi tan nibodha yudhiṣṭhira
kṣemadarśaṃ nṛpasutaṃ yatra kṣīṇabalaṃ purā
      muniḥ kālaka vṛkṣīya ājagāmeti naḥ śrutam
      taṃ papracchopasaṃgṛhya kṛcchrām āpadam āsthitaḥ
artheṣu bhāgī puruṣa īhamānaḥ punaḥ punaḥ
      alabdhvā madvidho rājyaṃ brahman kiṃ kartum arhati
anyatra maraṇāt steyād anyatra parasaṃśrayāt
      kṣudrād anyatra cācārāt tan mamācakṣva sattama
vyādhinā cābhipannasya mānasenetareṇa vā
      bahuśrutaḥ kṛtaprajñas tvadvidhaḥ karaṇaṃ bhavet
nirvidya hi naraḥ kāmān niyamya sukham edhate
      tyaktvā prītiṃ ca śokaṃ ca labdhvāprīti mayaṃ vasu
sukham arthāśrayaṃ yeṣām anuśocāmi tān aham
      mama hy arthāḥ subahavo naṣṭāḥ svapna ivāgatāḥ
duṣkaraṃ bata kurvanti mahato 'rthāṃs tyajanti ye
      vayaṃ tv enān parityaktum asato 'pi na śaknumaḥ
imām avasthāṃ saṃprāptaṃ dīnam ārtaṃ śriyaś cyutam
     yad anyat sukham astīha tad brahmann anuśādhi mām
kausalyenaivam uktas tu rājaputreṇa dhīmatā
     muniḥ kālaka vṛkṣīyaḥ pratyuvāca mahādyutiḥ
purastād eva te buddhir iyaṃ kāryā vijānataḥ
     anityaṃ sarvam evedam ahaṃ ca mama cāsti yat
yat kiṃ cin manyase 'stīti sarvaṃ nāstīti viddhi tat
     evaṃ na vyathate prājñaḥ kṛcchrām apy āpadaṃ gataḥ
yad dhi bhūtaṃ bhaviṣyac ca dhruvaṃ tan na bhaviṣyati
     evaṃ viditavedyas tvam adharmebhyaḥ pramokṣyase
yac ca pūrve samāhāre yac ca pūrvatare pare
     sarvaṃ tan nāsti tac caiva tajjñātvā ko 'nusaṃjvaret
bhūtvā ca na bhavaty etad abhūtvā ca bhavaty api
     śoke na hy asti sāmarthyaṃ śokaṃ kuryāt kathaṃ naraḥ
kva nu te 'dya pitā rājan kva nu te 'dya pitāmaha
     na tvaṃ paśyasi tān adya na tvā paśyanti te 'pi ca
ātmano 'dhruvatāṃ paśyaṃs tāṃs tvaṃ kim anuśocasi
     buddhyā caivānubudhyasva dhruvaṃ hi na bhaviṣyasi
ahaṃ ca tvaṃ ca nṛpate śatravaḥ suhṛdaś ca te
     avaśyaṃ na bhaviṣyāmaḥ sarvaṃ ca na bhaviṣyati
ye tu viṃśativarṣā vai triṃśadvarṣāś ca mānavāḥ
     arvāg eva hi te sarve mariṣyanti śaracchatāt
api cen mahato vittād vipramucyeta pūruṣaḥ
     naitan mameti tan matvā kurvīta priyam ātmanaḥ
anāgataṃ ya na mameti vidyād; atikrāntaṃ yan na mameti vidyāt
     diṣṭaṃ balīya iti manyamānās; te paṇḍitās tat satāṃ sthānam āhuḥ
anāḍhyāś cāpi jīvanti rājyaṃ cāpy anuśāsate
     buddhipauruṣa saṃpannās tvayā tulyādhikā janāḥ
na ca tvam iva śocanti tasmāt tvam api mā śucaḥ
     kiṃ nu tvaṃ tair na vai śreyāṃs tulyo vā buddhipauruṣaiḥ
[rājaputra]
     yādṛcchikaṃ mamāsīt tad rājyam ity eva cintaye
     hriyate sarvam evedaṃ kālena mahatā dvija
tasyaivaṃ hriyamāṇasya srotaseva tapodhana
     phalam etat prapaśyāmi yathā labdhena vartaye
[muni]
     anāgatam atītaṃ ca yathātathya viniścayāt
     nānuśocasi kausalya sarvārtheṣu tathā bhava
avāpyān kāmayasvārthān nānavāpyān kadā cana
     pratyutpannān anubhavan mā śucas tvam anāgatān
yathā labdhopapannārthas tathā kausalya raṃsyase
     kac cic chuddha svabhāvena śriyā hīno na śocasi
purastād bhūtapūrvatvād dhīna bhāgyo hi durmatiḥ
     dhātāraṃ garhate nityaṃ labdhārthāṃś ca na mṛṣyate
anarhān api caivānyān manyate śrīmato janān
     etasmāt kāraṇād etad duḥkhaṃ bhūyo 'nuvartate
īrṣyāticcheda saṃpannā rājan puruṣamāninaḥ
     kac cit tvaṃ na tathā prājña matsarī kosalādhipa
sahasva śriyam anyeṣāṃ yady api tvayi nāsti sā
     anyatrāpi satīṃ lakṣmīṃ kuśalā bhuñjate janāḥ
     abhiviṣyandate śrīr hi saty api dviṣato janāt
śriyaṃ ca putrapautraṃ ca manuṣyā dharmacāriṇaḥ
     tyāgadharmavido vīrāḥ svayam eva tyajanty uta
bahu saṃkasukaṃ dṛṣṭvā vivitsā sādhanena ca
     tathānye saṃtyajanty enaṃ matvā paramadurlabham
tvaṃ punaḥ prājña rūpaḥ san kṛpaṇaṃ paritapyase
     akāmyān kāmayāno 'rthān parācīnān upadrutān
tāṃ buddhim upajijñāsus tvam evainān parityaja
     anarthāṃś cārtharūpeṇa arthāṃś cānartha rūpataḥ
arthāyaiva hi keṣāṃ cid dhananāśo bhavaty uta
     anantyaṃ taṃ sukhaṃ matvā śriyam anyaḥ parīkṣate
ramamāṇaḥ śriyā kaś cin nānyac chreyo 'bhimanyate
     tathā tasyehamānasya samārambho vinaśyati
kṛcchrāl labdham abhipretaṃ yadā kausalya naśyati
     tadā nirvidyate so 'rthāt paribhagna kramo naraḥ
dharmam eke 'bhipadyante kalyāṇābhijanā narāḥ
     paratra sukham ichanto nirvidyeyuś ca laukikāt
jīvitaṃ saṃtyajanty eke dhanalobha parā narāḥ
     na jīvitārthaṃ manyante puruṣā hi dhanād ṛte
paśya teṣāṃ kṛpaṇatāṃ paśya teṣām abuddhitām
     adhruve jīvite mohād arthatṛṣṇām upāśritāḥ
saṃcaye ca vināśānte maraṇānte ca jīvite
     saṃyoge viprayogānte ko nu vipraṇayen manaḥ
dhanaṃ vā puruṣaṃ rājan puruṣo vā punar dhanam
     avaśyaṃ prajahāty etat tad vidvān ko 'nusaṃjvaret
anyeṣām api naśyanti suhṛdaś ca dhanāni ca
     paśya buddhyā manuṣyāṇāṃ rājann āpadam ātmanaḥ
     niyaccha yaccha saṃyaccha indriyāṇi mano giram
pratiṣiddhān avāpyeṣu durlabheṣv ahiteṣu ca
     pratikṛṣṭeṣu bhāveṣu vyatikṛṣṭeṣv asaṃbhave
     prajñāna tṛpto vikrāntas tvadvidho nānuśocati
alpam icchann acapalo mṛdur dāntaḥ susaṃśitaḥ
     brahmacaryopapannaś ca tvadvidho naiva muhyati
na tv eva jālmīṃ kāpālīṃ vṛttim eṣitum arhasi
     nṛśaṃsavṛttiṃ pāpiṣṭhāṃ duḥkhāṃ kāpuruṣocitām
api mūlaphalājīvo ramasvaiko mahāvane
     vāgyataḥ saṃgṛhītātmā sarvabhūtadayānvitaḥ
sadṛśaṃ paṇḍitasyaitad īṣā dantena dantinā
     yad eko ramate 'raṇye yac cāpy alpena tuṣyati
mahāhradaḥ saṃkṣubhita ātmanaiva prasīdati
     etad evaṃgatasyāhaṃ sukhaṃ paśyāmi kevalam
asaṃbhave śriyo rājan hīnasya sacivādibhiḥ
     daive pratiniviṣṭe ca kiṃ śreyo manyate bhavān
