[bh]
      athātri pramukhā rājan vane tasmin maharṣayaḥ
      vyacaran bhakṣayanto vai mūlāni ca phalāni ca
athāpaśyan supīnāṃsa pāṇipādamukhodaram
      parivrajantaṃ sthūlāṅgaṃ parivrājaṃ śunaḥ sakham
arundhatī tu taṃ dṛṣṭvā sarvāṅgopacitaṃ śubhā
      bhavitāro bhavanto vai naivam ity abravīd ṛṣīn
[vasisṭha]
      naitasyeha yathāsmākam agnihotram anirhutam
      sāyaṃprātaś ca hotavyaṃ tena pīvāñ śunaḥ sakhaḥ
[atri]
      naitasyeha yathāsmākaṃ kṣudhā vīryaṃ samāhatam
      kṛcchrādhītaṃ pranaṣṭaṃ ca tena pīvāñ śunaḥ sakhaḥ
[viṣvāmitra]
      naitasyeha yathāsmākaṃ śaśvac chāstraṃ jarad gavaḥ
      alasaḥ kṣut paro mūrkhas tena pīvāñ śunaḥ sakhaḥ
[jamadagni]
      naitasyeha yathāsmākaṃ bhaktam indhanam eva ca
      saṃcintya vārṣikaṃ kiṃ cit tena pīvāṭ śunaḥ sakhaḥ
[kaṣyapa]
      naitasyeha yathāsmākaṃ catvāraś ca sahodarāḥ
      dehi dehīti bhikṣanti tena pīvāñ śunaḥ sakhaḥ
[bharadvāja]
      naitasyeha yathāsmākaṃ brahma bandhor acetasaḥ
      śoko bhāryāpavādena tena pīvāñ śunaḥ sakhaḥ
[gautama]
     naitasyeha yathāsmākaṃ trikauśeyaṃ hi rāṅkavam
     ekaikaṃ vai trivārṣīyaṃ tena pīvāñ śunaḥ sakhaḥ
[bh]
     atha deṣṭvā parivrāṭ sa tān maharṣīñ śunaḥ sakhaḥ
     abhigamya yathānyāyaṃ pāṇisparśam athācarat
paricaryāṃ vane tāṃ tu kṣut pratīghāta kārikām
     anyonyena nivedyātha prātiṣṭhanta sahaiva te
ekaniścaya kāryāś ca vyacaranta vanāni te
     ādadānāḥ samuddhṛtya mūlāni ca phalāni ca
kadā cid vicarantas te vṛkṣair aviralair vṛtām
     śuci vāri prasannodāṃ dadṛśuḥ padminīṃ śubhām
bālāditya vapuḥ prakhyaiḥ puṣkarair upaśobhitām
     vaidūryavarṇasadṛśaiḥ padmapatrair athāvṛtām
nānāvidhaiś ca vihagair jalaprakara sevibhiḥ
     ekadvārām anādeyāṃ sūpatīrthām akardamām
vṛṣādarbhi prayuktā tu kṛtyā vikṛtadarśanā
     yātudhānīti vikhyātā padminīṃ tām arakṣata
śunaḥ sakha sahāyās tu bisārthaṃ te maharṣayaḥ
     padminīm abhijagmus te sarve kṛtyābhirakṣitām
tatas te yātudhānīṃ tāṃ dṛṣṭvā vikṛtadarśanām
     sthitāṃ kamalinī tīre kṛtyām ūcur maharṣayaḥ
ekā tiṣṭhasi kā nu tvaṃ kasyārthe kiṃ prayojanam
     padminī tīram āśritya brūhi tvaṃ kiṃ cikīrṣasi
[yātudhāna]
     yāsmi sāsmy anuyogo me na kartavyaḥ kathaṃ cana
     ārakṣiṇīṃ māṃ padminyā vittasarve tapodhanāḥ
[rsayah]
     sarva eva kṣudhārthā sma na cānyat kiṃ cid asti naḥ
     bhavatyāḥ saṃmate sarve gṛhṇīmahi bisāny uta
[yātudhāna]
     samayena bisānīto gṛhṇīdhvaṃ kāmakārataḥ
     ekaiko nāma me proktvā tato gṛhṇīta māciram
[bh]
     vijñāya yātudhānīṃ tāṃ kṛtyām ṛṣivadhaiṣiṇīm
     atriḥ kṣudhā parītātmā tato vacanam abravīt
arātrir atreḥ sā rātrir yāṃ nādhīte trir adya vai
     arātrir atrir ity eva nāma me viddhi śobhane
[yā]
     yathodāhṛtam etat te mayi nāma mahāmune
     durdhāryam etan manasā gacchāvatara padminīm
[vasisṭha]
     vasiṣṭho 'smi variṣṭho 'smi vase vāsaṃ gṛheṣv api
     vasiṣṭhatvāc ca vāsāc ca vasiṣṭha iti viddhi mām
[yā]
     nāma nairuktam etat te duḥkhavyābhāṣitākṣaram
     naitad dhārayituṃ śakyaṃ gacchāvatara padminīm
[kaṣyapa]
     kulaṃ kulaṃ ca kupapaḥ kupayaḥ kaśyapo dvijaḥ
     kāśyaḥ kāśanikāśatvād etan me nāma dhāraya
[yā]
     yathodāhṛtam etat te mayi nāma mahāmune
     durdhāryam etan manasā gacchāvatara padminīm
[bharadvāja]
     bhare sutān bhare śiṣyān bhare devān bhare dvijān
     bhare bharyām anavyājo bharadvājo 'smi śobhane
[yā]
     nāma nairuktam etat te duḥkhavyābhāṣitākṣaram
     naitad dhārayituṃ śakyaṃ gacchāvatara padminīm
[gautama]
     godamo damago 'dhūmo damo durdarśanaś ca te
     viddhi māṃ gautamaṃ kṛtye yātudhāni nibodha me
[yā]
     yathodāhṛtam etat te mayi nāma mahāmune
     naitad dhārayituṃ śakyaṃ gacchāvatara padminīm
[viṣvāmitra]
     viśve devāś ca me mitraṃ mitram asmi gavāṃ tathā
     viśvā mitram iti khyātaṃ yātudhāni nibodha me
[yā]
     nāma nairuktam etat te duḥkhavyābhāṣitākṣaram
     naitad dhārayituṃ śakyaṃ gacchāvatara padminīm
[jamadagni]
     jājamadyajajā nāma mṛjā māha jijāyiṣe
     jamadagnir iti khyātam ato māṃ viddhi śobhane
[yā]
     yathodāhṛtam etat te mayi nāma mahāmune
     naitad dhārayituṃ śakyaṃ gacchāvatara padminīm
[arundhatī]
     dharāṃ dharitrīṃ vasudhāṃ bhartus tiṣṭhāmy anantaram
     mano 'nurundhatī bhartur iti māṃ viddhy arundhatīm
[yā]
     nāma nairuktam etat te duḥkhavyābhāṣitākṣaram
     naitad dhārayituṃ śakyaṃ gacchāvatara padminīm
[gaṇḍā]
     gaṇḍaṃ gaṇḍaṃ gatavatī gaṇḍagaṇḍeti saṃjñitā
     gaṇḍagaṇḍeva gaṇḍeti viddhi mānala saṃbhave
[yā]
     nāma nairuktam etat te duḥkhavyābhāṣitākṣaram
     naitad dhārayituṃ śakyaṃ gacchāvatara padminīm
[paṣusakha]
     sakhā sakhe yaḥ sakhyeyaḥ paśūnāṃ ca sakhā sadā
     gauṇaṃ paśusakhety evaṃ viddhi mām agnisaṃbhave
[yā]
     nāma nairuktam etat te duḥkhavyābhāṣitākṣaram
     naitad dhārayituṃ śakyaṃ gacchāvatara padminīm
ebhir uktaṃ yathā nāma nāhaṃ vaktum ihotsahe
     śunaḥ sakha sakhāyaṃ māṃ yātudhāny upadhāraya
[yā]
     nāma te 'vyaktam uktaṃ vai vākyaṃ saṃdigdhayā girā
     tasmāt sakṛd idānīṃ tvaṃ brūhi yan nāma te dvija
sakṛd uktaṃ mayā nāma na gṛhītaṃ yadā tvayā
     tasmāt tridaṇḍdābhihatā gaccha bhasmeti māciram
[bh]
     sā brahmadaṇḍakalpena tena mūrdhni hatā tadā
     kṛtyā papāta medinyāṃ bhasmasāc ca jagāma ha
śunaḥ sakhaś ca hatvā tāṃ yātudhānīṃ mahābalām
     bhuvi tridaṇḍaṃ viṣṭabhya śādvale samupāviśat
tatas te munayaḥ sarve puṣkarāṇi bisāni ca
     yathākāmam upādāya samuttasthur mudānvitāḥ
śrameṇa mahatā yuktās te bisāni kalāpaśaḥ
     tīre nikṣipya padminyās tarpaṇaṃ cakrur ambhasā
athotthāya jalāt tasmāt sarve te vai samāgaman
     nāpaśyaṃś cāpi te tāni bisāni puruṣarṣabha
[rsayah]
     kena kṣudhābhibhūtānām asmākaṃ pāpakakrmaṇā
     nṛśaṃsenāpanītāni bisāny āhārakāṅkṣiṇām
te śaṅkamānās tv anyonyaṃ papracchur dvijasattamāḥ
     ta ūcuḥ śapathaṃ sarve kurma ity arikarśana
ta uktvā bāḍham ity eva sarva eva śunaḥ sakham
     kṣudhārtāḥ supariśrāntāḥ śapathāyopacakramuḥ
[atri]
     sa gāṃ spṛśatu pādena sūryaṃ ca pratimehatu
     anadhyāyeṣv adhīyīta bisa stainyaṃ karoti yaḥ
[vasisṭha]
     anadhyāya paro loke śunaḥ sa parikarṣatu
     parivrāṭ kāmavṛtto 'stu bisa stainyaṃ karoti yaḥ
śaraṇāgataṃ hantumitraṃ svasutāṃ copajīvatu
     arthān kāṅkṣatu kīnāśād bisa stainyaṃ karoti yaḥ
[kaṣyapa]
     sarvatra sarvaṃ paṇatu nyāsalopaṃ karotu ca
     kūṭasākṣitvam abhyetu bisa stainyaṃ karoti yaḥ
vṛthā māṃsaṃ samaśnātu vṛthā dānaṃ karoti ca
     yātu striyaṃ divā caiva bisa stainyaṃ karoti yaḥ
[bharadvāja]
     nṛśaṃsas tyaktadharmās tu strīṣu jñātiṣu goṣu ca
     brāhmaṇaṃ cāpi jayatāṃ bisa stainyaṃ karoti yaḥ
upādhyāyam adhaḥ kṛtvā ṛco 'dhyetu yajūṃṣi ca
     juhotu ca sa kakṣāgnau bisa stainyaṃ karoti yaḥ
[jamadagni]
     purīṣam utsṛjatv apsu hantugāṃ cāpi dohinīm
     anṛtau maithunaṃ yātu bisa stainyaṃ karoti yaḥ
dveṣyo bhāryopajīvī syād dūrabandhuś ca vairavān
     anyonyasyātithiś cāstu bisa stainyaṃ karoti yaḥ
[gautama]
     adhītya vedāṃs tyajatu trīn agnīn apavidhyatu
     vikrīṇātu tathā somaṃ bisa stainyaṃ karoti yaḥ
upa pānaplave grāme brāhmaṇo vṛṣalī patiḥ
     tasya sālokyatāṃ yātu bisa stainyaṃ karoti yaḥ
[viṣvāmitra]
     jīvato vai gurūn bhṛtyān bharantv asya pare janāḥ
     agatir bahuputraḥ syād bisa stainyaṃ karoti yaḥ
aśucir brahma kūṭo 'stu ṛddhyā caivāpy ahaṃ kṛtaḥ
     karṣako matsarī cāstu bisa stainyaṃ karoti yaḥ
varṣān karotu bhṛtako rājñaś cāstu purohitaḥ
     ayājyasya bhaved ṛtvig bisa stainyaṃ karoti yaḥ
[arundhatī]
     nityaṃ parivadec chvaśrūṃ bhartur bhavatu durmanāḥ
     ekā svādu samaśnātu bisa stainyaṃ karoti yā
jñātīnāṃ gṛhamedhyasthā saktūn attu dinakṣaye
     abhāgyāvīrasūr astu bisa stainyaṃ karoti yāḥ
[gaṇḍā]
     anṛtaṃ bhāṣatu sadā sādhubhiś ca virudhyatu
     dadātu kanyāṃ śuklena bisa stainyaṃ karoti yāḥ
sādhayitvā svayaṃ prāśed dāsye jīvatu caiva ha
     vikarmaṇā pramīyeta bisa stainyaṃ karoti yā
[paṣusakha]
     dāsya eva prajāyeta so 'prasūtir akiṃcanaḥ
     daivateṣv anamaḥ kāro bisa stainyaṃ karoti yaḥ
adhvaryave duhitaraṃ dadātuc; chandoge vā caritabrahma carye
     ātharvaṇaṃ vedam adhītya vipraḥ; snāyīta yo vai harate bisāni
[rsayah]
     iṣṭam etad dvijātīnāṃ yo 'yaṃ te śapathaḥ kṛtaḥ
     tvayā kṛtaṃ bisa stainyaṃ sarveṣāṃ naḥ śunaḥ sukha
[ṣun]
     nyastam ādyam apaśyadbhir yad uktaṃ kṛtakarmabhiḥ
     satyam etan na mithyaitad bisa stainyaṃ kṛtaṃ mayā
mayā hy antarhitānīha bisānīmāni paśyata
     parīkṣārthaṃ bhagavatāṃ kṛtam etan mayānaghāḥ
     rakṣaṇārthaṃ ca sarveṣāṃ bhavatām aham āgataḥ
yātudhānī hy atikruddhā kṛtyaiṣā vo vadhaiṣiṇī
     vṛṣādarbhi prayuktaiṣā nihatā me tapodhanāḥ
duṣṭā hiṃṣyād iyaṃ pāpā yuṣmān praty agnisaṃbhavā
     tasmād asmy āgato viprā vāsavaṃ māṃ nibodhata
alobhād akṣayā lokāḥ prāptā vaḥ sārvakāmikāḥ
     uttiṣṭhadhvam itaḥ kṣipraṃ tān avāpnuta vai dvijāḥ
[bh]
     tato maharṣayaḥ prītās tathety uktvā puraṃdaram
     sahaiva tridaśendreṇa sarve jagmus triviṣṭapam
evam ete mahātmāno bhogair bahuvidhair api
     kṣudhā paramayā yuktāś chandyamānā mahātmabhiḥ
     naiva lobhaṃ tadā cakrus tataḥ svargam avāpnuvan
tasmāt sarvāsv avasthāsu naro lobhaṃ vivarjayet
     eṣa dharmaḥ paro rājann alobha iti viśrutaḥ
idaṃ naraḥ sac caritaṃ samavāyeṣu kīrtayet
     sukhabhāgī ca bhavati na ca durgāṇy avāpnute
prīyante pitaraś cāsya ṛṣayo devatās tathā
     yaśodharmārthabhāgī ca bhavati pretya mānavaḥ
