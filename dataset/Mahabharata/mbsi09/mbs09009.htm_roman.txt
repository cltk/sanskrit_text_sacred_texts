[s]
      tat prābhagnaṃ balaṃ dṛṣṭvā madrarājaḥ pratāpavān
      uvāca sārathiṃ tūrṇaṃ codayāśvān mahājavān
eṣa tiṣṭhati vai rājā pāṇḍuputro yudhiṣṭhiraḥ
      chattreṇa dhriyamāṇena pāṇḍureṇa virājatā
atra māṃ prāpaya kṣipraṃ paśyā me sārathe balam
      na samarthā hi me kṣipraṃ paśya me sārathe balam
      na samarthā hi me pārthāḥ sthātum adya puro yudhi
evam uktas tataḥ prāyān madrarājasya sārathiḥ
      yatra rājā satyasaṃdho dharmarājo yudhiṣṭhiraḥ
āpatantaṃ ca sahasā pāṇḍavānāṃ mahad balam
      dadhāraiko raṇe śalyo velevoddhṛtam arṇavam
pāṇḍavānāṃ balaughas tu śalyam āsādya māriṣa
      vyatiṣṭhata tadā yuddhe sindhor vega ivācalam
madrarājaṃ tu samare dṛṣṭvā yuddhāya viṣṭhitam
      kuravaḥ saṃnyavartanta mṛtyuṃ kṛtvā nivartanām
teṣu rājan nivṛtteṣu vyūḍhānīkeṣu bhāgaśaḥ
      prāvartata mahāraudraḥ saṃgrāmaḥ śoṇitodakaḥ
      samārcchacc citrasenena nakulo yuddhadurmadaḥ
tau parasparam āsādya citrakārmukadhāriṇau
      meghāv iva yathodvṛttau dakṣiṇottara varṣiṇau
śaratoyaiḥ siṣicatus tau parasparam āhave
     nāntaraṃ tatra paśyāmi pāṇḍavasyetarasya vā
ubhau kṛtāstrau balinau rathacaryā viśāradau
     parasparavadhe yattau chidrān veṣaṇatatparau
citrasenas tu bhallena pītenā niśitena ca
     nakulasya mahārāja muṣṭideśe 'cchinad dhanuḥ
athainaṃ chinnadhanvānaṃ rukmapuṅkhaiḥ śilāśitaiḥ
     tribhiḥ śarair asaṃbhrānto lalāṭe vai samarpayat
hayāṃś cāsya śarais tīkṣṇaiḥ preṣayām āsa mṛtyave
     tathā dhvajaṃ sārathiṃ ca tribhis tribhir apātayat
sa śatrubhuja nirmuktair lalāṭasthas tribhiḥ śaraiḥ
     nakulaḥ śuśubhe rājaṃs triśṛṅga iva parvataḥ
sa chinnadhanvā virathaḥ khaḍgam ādāya carma ca
     rathād avatarad vīraḥ śailāgrād iva kesarī
padbhyām āpatatas tasya śaravṛṣṭim avāsṛjat
     nakulo 'py agrasattāṃ vai carmāṇā laghuvikramaḥ
citrasenarathaṃ prāpya citrayodhī jitaśramaḥ
     āruroha mahābāhuḥ sarvasainyasya paśyataḥ
sakuṇḍalaṃ samukuṭaṃ sunasaṃ svāyatekṣaṇam
     citrasenaśiraḥ kāyād apāharata pāṇḍavaḥ
     sa papāta rathopasthād divākarasamaprabhaḥ
citrasenaṃ viśastaṃ tu dṛṣṭvā tatra mahārathāḥ
     sāddhu vādasvanāṃś cakruḥ siṃhanādāṃś ca puṣkalān
viśastaṃ bhrātaraṃ dṛṣṭvā karṇa putrau mahārathau
     suṣeṇaḥ satyasenaś ca muñcantau niśitāñ śarān
tato 'bhyadhāvatāṃ tūrṇaṃ pāṇḍavaṃ rathināṃ varam
     jighāṃsantau yathā nāgaṃ vyāghrau rājan mahāvane
tāv abhyadhāvatāṃ tīkṣṇau dvāv apy enaṃ mahāratham
     śaraughān samyag asyantau jīmūtau salilaṃ yathā
sa śaraiḥ sarvato viddhaḥ prahṛṣṭa iva pāṇḍavaḥ
     anyat kārmukam ādāya ratham āruhya vīryavān
     atiṣṭhata raṇe vīraḥ kruddha rūpa ivāntakaḥ
tasya tau bhrātarau rājañ śaraiḥ saṃnataparvabhiḥ
     rathaṃ viśakalīkartuṃ samārabdhau viśāṃ pate
tataḥ prahasya nakulaś caturbhiś caturo raṇe
     jaghāna niśitais tīkṣṇaiḥ satyasenasya vājinaḥ
tataḥ saṃdhāya nārācaṃ rukmapuṅkhaṃ śilāśitam
     dhanuś ciccheda rājendra satyasenasya pāṇḍavaḥ
athānyaṃ ratham āsthāya dhanur ādāya cāparam
     satyasenaḥ suṣeṇaś ca pāṇḍavaṃ paryadhāvatām
avidhyat tāv asaṃbhrāntau mādrīputraḥ pratāpavān
     dvābhyāṃ dvābhyāṃ mahārāja śarābhyāṃ raṇamūrdhani
suṣeṇas tu tataḥ kruddhaḥ pāṇḍavasya mahad dhanuḥ
     ciccheda prahasan yuddhe kṣurapreṇa mahārathaḥ
athānyad dhanur ādāya nakulaḥ krodhamūrcchitaḥ
     suṣeṇaṃ pañcabhir viddhvā dhvajam ekena cicchide
satyasenasya ca dhanur hastāvāpaṃ ca māriṣa
     ciccheda tarasā yuddhe tata uccukruśur janāḥ
athānyad dhanur ādāya vegaghnaṃ bhārasādhanam
     śaraiḥ saṃchādayām āsa samantāt pāṇḍunandanam
saṃnivārya tu tān bāṇān nakulaḥ paravīrahā
     satyasenaṃ suṣeṇaṃ ca dvābhyāṃ dvābhyām avidhyata
tāv enaṃ pratyavidhyetāṃ pṛthakpṛthag ajihmagaiḥ
     sārathiṃ cāsya rājendra śarair vivyadhatuḥ śitaiḥ
satyaseno ratheṣāṃ tu nakulasyā dhanus tathā
     pṛthak śarābhyāṃ ciccheda kṛtahastaḥ pratāpavān
sa rathe 'tirathas tiṣṭhan rathaśaktiṃ parāmṛśat
     svarṇadaṇḍām akuṇṭhāgrāṃ tailadhautāṃ sunirmalām
lelihānām iva vibho nāgakanyāṃ mahāviṣām
     samudyamya ca cikṣepa satyasenasya saṃyuge
sā tasya hṛdayaṃ saṃkhye bibheda śatadhā nṛpa
     sa papāta rathād bhūmau gatasattvo 'lpacetanaḥ
bhrātaraṃ nihataṃ dṛṣṭvā suṣeṇaḥ krodhamūrchitaḥ
     abhyavarṣac charais tūrṇaṃ padātiṃ pāṇḍunandanam
nakulaṃ virathaṃ dṛṣṭvā draupadeyo mahābalaḥ
     suta somo 'bhidudrāva parīpsan pitaraṃ raṇe
tato 'dhiruhya nakulaḥ suta somasya taṃ ratham
     śuśubhe bharataśreṣṭho giristha iva kesarī
     so 'nyat kārmukam ādāya suṣeṇaṃ samayodhayat
tāv ubhau śaravarṣābhyāṃ samāsādya parasparam
     parasparavadhe yatnaṃ cakratuḥ sumahārathau
suṣeṇas tu tataḥ kruddhaḥ pāṇḍavaṃ viśikhais tribhiḥ
     suta somaṃ ca viṃśatyā bāhvor urasi cārpayat
tataḥ kruddho mahārāja nakulaḥ paravīrahā
     śarais tasya diśaḥ sarvāś chādayām āsa vīryavān
tato gṛhītvā tīkṣṇāgram ardhacandraṃ sutejanam
     sa vegayuktaṃ cikṣepa karṇa putrasya saṃyuge
tasya tenā śiraḥ kāyāj jahāra nṛpasattama
     paśyatāṃ sarvasainyānāṃ tad adbhutam ivābhavat
sa hataḥ prāpatad rājan nakulena mahātmanā
     nadīvegād ivārugṇas tīrajaḥ pādapo mahān
karṇa putravadhaṃ dṛṣṭvā nakulasya ca vikramam
     pradudrāva bhayāt senā tāvakī bharatarṣabha
tāṃ tu senāṃ mahārāja madrarājaḥ pratāpavān
     apālayad raṇe śūraḥ senāpatir ariṃdamaḥ
vibhīs tasthau mahārāja vyavasthāpya ca vāhinīm
     siṃhanādaṃ bhṛśaṃ kṛtvā dhanuḥ śabdaṃ ca dāruṇam
tāvakāḥ samare rājan rakṣitādṛḍha dhanvanā
     pratyudyayur arātīṃs te samantād vigatavyathāḥ
madrarājaṃ maheṣvāsaṃ parivārya samantataḥ
     sthitā rājan mahāsenā yoddhukāmāḥ samantataḥ
sātyakir bhima senaś ca mādrīputrau ca pāṇḍavau
     yudhiṣṭhiraṃ puraskṛtya hrīneṣedham ariṃdamam
parivārya raṇe vīrāḥ siṃhanādaṃ pracakrire
     bāṇaśabdaravāṃś cogrān kṣveḍāṃ ca vividhān dadhuḥ
tathaiva tāvakāḥ sarve madrādhipatim añjasā
     parivārya susaṃrabdhāḥ punar yuddhām aroccayan
tataḥ pravavṛte yuddhaṃ bhīrūṇāṃ bhayavardhanam
     tāvakānāṃ pareṣāṃ ca mṛtyuṃ kṛtvā nivartanam
yathā devāsuraṃ yuddhaṃ pūrvam āsīd viśāṃ pate
     abhītānāṃ tathā rājan yama rāṣṭravivardhanam
tataḥ kapidhvajo rājan hatvā saṃśaptakān raṇe
     abhyadravata tāṃ senāṃ kauravīṃ pāṇḍunandanaḥ
tathaiva pāṇḍavāḥ śeṣā dhṛṣṭadyumnapurogamāḥ
     abhyadhāvanta tāṃ senāṃ visṛjantaḥ śitāñ śarān
pāṇḍavair avakīrṇānāṃ sāṃmohaḥ samajāyata
     na ca jājñur anīkāni diśo vā pradiśas tathā
āpūryamāṇā niśitaiḥ śaraiḥ pāṇḍava coditaiḥ
     hatapravīrā vidhvastā kīryamāṇā samantataḥ
     kauravy avadhyata camūḥ pāṇḍuputrair mahārathaiḥ
tathaiva pāṇḍavī senā śarai rājan samantataḥ
     raṇe 'hanyata putrais te śataśo 'tha sahasraśaḥ
te sene bhṛśasaṃtapte vadhyamāne parasparam
     vyākule samapadyetāṃ varṣāsu saritāv iva
āviveśa tatas tīvraṃ tāvakānāṃ mahad bhayam
     pāṇḍavānāṃ ca rājendra tathā bhūte mahāhave
