[sūrya]
      māhitaṃ karṇa kārṣīs tvam ātmanaḥ suhṛdāṃ tathā
      putrāṇām atha bhāryāṇām atho mātur atho pituḥ
śarīrasyāvirodhena prāṇināṃ prāṇabhṛd vara
      iṣyate yaśasaḥ prāptiḥ kīrtiś ca tridive sthirā
yas tvaṃ prāṇavirodhena kīrtim icchasi śāśvatīm
      sā te prāṇān samādāya gamiṣyati na saṃśayaḥ
jīvatāṃ kurute kāryaṃ pitā mātā sutās tathā
      ye cānye bāndhavāḥ ke cil loke 'smin puruṣarṣabha
      rājānaś ca naravyāghra pauruṣeṇa nibodha tat
kīrtiś ca jīvataḥ sādhvī puruṣasya mahādyute
      mṛtasya kīrtyā kiṃ kāryaṃ bhasmībhūtasya dehinaḥ
      mṛtaḥ kīrtiṃ na jānāti jīvan kīrtiṃ samaśnute
mṛtasya kīrtir martyasya yathā mālā gatāyur aḥ
      ahaṃ tu tvāṃ bravīmy etad bhakto 'sīti hitepsayā
bhaktimanto hi me rakṣyā ity etenāpi hetunā
      bhako 'yaṃ parayā bhaktyā mām ity eva mahābhuja
      mamāpi bhaktir utpannā sa tvaṃ kuru vaco mama
asti cātra paraṃ kiṃ cid adhyātmaṃ devanirmitam
      ataś ca tvāṃ bravīmy etat kriyatām aviśaṅkayā
deva guhyaṃ tvayā jñātuṃ na śakyaṃ puruṣarṣabha
      tasmān nākhyāmi te guhyaṃ kāle vetsyati tad bhavān
punar uktaṃ ca vakṣyāmi tvaṃ rādheya nibodha tat
     māsmai te kuṇḍale dadyā bhikṣave vajrapāṇaye
śobhase kuṇḍalābhyāṃ hi rucirābhyāṃ mahādyute
     viśākhayor madhyagataḥ śaśīva vimalo divi
kīrtiś ca jīvataḥ sādhvī puruṣasyeti viddhi tat
     pratyākhyeyas tvayā tāta kuṇḍalārthe puraṃdaraḥ
śakyā bahuvidhair vākyaiḥ kuṇḍalepsā tvayānagha
     vihantuṃ devarājasya hetuyuktaiḥ punaḥ punaḥ
upapattyupapannārthair mādhuryakṛtabhūṣaṇaiḥ
     puraṃdarasya karṇa tvaṃ buddhim etām apānuda
tva hi nityaṃ naravyāghra spardhase savyasācinā
     savyasācī tvayā caiva yudhi śūraḥ sameṣyati
na tu tvām arjunaḥ śaktaḥ kuṇḍalābhyāṃ samanvitam
     vijetuṃ yudhi yady asya svayam indraḥ śaro bhavet
tasmān na deye śakrāya tvayaite kuṇḍale śubhe
     saṃgrāme yadi nirjetuṃ karṇa kāmayase 'rjunam
