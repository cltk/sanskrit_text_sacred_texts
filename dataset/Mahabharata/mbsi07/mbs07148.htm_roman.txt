[s]
      tataḥ karṇo raṇe dṛṣṭvā pārṣataṃ paravīrahā
      ājaghānorasi śarair daśabhir marmabhedibhiḥ
prativivyādha taṃ tūrṇaṃ dhṛṣṭadyumno 'pi māriṣa
      pañcabhiḥ sāyakair hṛṣṭas tiṣṭha tiṣṭheti cābravīt
tāv anyonyaṃ śaraiḥ saṃkhye saṃchādya sumahārathau
      punaḥ pūrṇāyatotsṛṣṭair vivyadhāte parasparam
tataḥ pāñcāla mukhyasya dhṛṣṭadyumnasya saṃyuge
      sārathiṃ caturaś cāśvān karṇo vivyādha sāyakaiḥ
kārmukapravaraṃ cāsya praciccheda śitaiḥ śaraiḥ
      sārathiṃ cāsya bhallena rathanīḍād apātayat
dhṛṣṭadyumnas tu viratho hatāśvo hatasārathiḥ
      gṛhītvā parighaṃ ghoraṃ karṇasyāśvān apīpiṣat
viddhaś ca bahubhis tena śarair āśīviṣopamaiḥ
      tato yudhiṣṭhirānīkaṃ padbhyām evānvavartata
      āruroha rathaṃ cāpi sahadevasya māriṣa
karṇasyāpi rathe vāhān anyān sūto nyayojayat
      śaṅkhavarṇān mahāvegān saindhavān sādhu vāhinaḥ
labdhalakṣyas tu rādheyaḥ pāñcālānāṃ mahārathān
      abhyapīḍayad āyastaḥ śarair megha ivācalān
sā pīḍyamānā karṇena pāñcālānāṃ mahācamūḥ
     saṃprādravat susaṃtrastā siṃhenevārditā mṛgī
patitās turagebhyaś ca gajebhyaś ca mahītale
     rathebhyaś ca narās tūrṇam adṛśyanta tatas tataḥ
dhāvamānasya yodhasya kṣurapraiḥ sa mahāmṛdhe
     bāhū ciccheda vai karṇaḥ śiraś caiva sakuṇḍalam
ūrū ciccheda cānyasya gajasthasya viśāṃ pate
     vājipṛṣṭha gatasyāpi bhūmiṣṭhasya ca māriṣa
nājñāsiṣur dhāvamānā bahavaś ca mahārathāḥ
     saṃchinnāny ātmagātrāṇi vāhanāni ca saṃyuge
te vadhyamānāḥ samare pāñcālāḥ sṛñjayaiḥ saha
     tṛṇapraspandanāc cāpi sūtaputraṃ sma menire
api svaṃ samare yodhaṃ dhāvamānaṃ vicetasaḥ
     karṇam evābhyamanyanta tato bhītā dravanti te
tāny anīkāni bhagnāni dravamāṇāni bhārata
     abhyadravad drutaṃ karṇaḥ pṛṣṭhato vikirañ śarān
avekṣamāṇās te 'nyonyaṃ susaṃmūḍhā vicetasaḥ
     nāśaknuvann avasthātuṃ kālyamānā mahātmanā
karṇenābhyāhatā rājan pāñcālāḥ parameṣubhiḥ
     droṇena ca diśaḥ sarvā vīkṣamāṇāḥ pradudruvuḥ
tato yudhiṣṭhiro rājā svasainyaṃ prekṣya vidrutam
     apayāne matiṃ kṛtvā phalgunaṃ vākyam abravīt
paśya karṇaṃ maheṣvāsaṃ dhanuṣpāṇim avasthitam
     niśīthe dāruṇe kāle tapantam iva bhāskaram
karṇa sāyakanunnānāṃ krośatām eṣa nisvanaḥ
     aniśaṃ śrūyate pārtha tvadbandhūnām anāthavat
yathā visṛjataś cāsya saṃdadhānasya cāśugān
     paśyāmi jaya vikrāntaṃ kṣapayiṣyati no dhruvam
yad atrānantaraṃ kāryaṃ prāptakālaṃ prapaśyasi
     karṇasya vadhasaṃyuktaṃ tat kuruṣva dhanaṃjaya
evam ukto mahābāhuḥ pārthaḥ kṛṣṇam athābravīt
     bhītaḥ kuntīsuto rājā rādheyasyātivikramāt
evaṃgate prāptakālaṃ karṇānīke punaḥ punaḥ
     bhavān vyavasyatāṃ kṣipraṃ dravate hi varūthinī
droṇa sāyakanunnānāṃ bhagnānāṃ madhusūdana
     karṇena trāsyamānānām avasthānaṃ na vidyate
paśyāmi ca tathā karṇaṃ vicarantam abhītavat
     dravamāṇān rathodārān kirantaṃ viśikhaiḥ śitaiḥ
naitad asyotsahe soḍhuṃ caritaṃ raṇamūrdhani
     pratyakṣaṃ vṛṣṇiśārdūla pādasparśam ivoragaḥ
sa bhavān atra yātvāśu yatra karṇo mahārathaḥ
     aham enaṃ vadhiṣyāmi māṃ vaiṣa madhusūdana
[vāsu]
     paśyāmi karṇaṃ kaunteya devarājam ivāhave
     vicarantaṃ naravyāghram atimānuṣa vikramam
naitasyānyo 'smi samare pratyudyāta dhanaṃjaya
     ṛte tvāṃ puruṣavyāghra rākṣasād vā ghaṭotkacāt
na tu tāvad ahaṃ manye prāptakālaṃ tavānagha
     samāgamaṃ mahābāho sūtaputreṇa saṃyuge
dīpyamānā maholkeva tiṣṭhaty asya hi vāsavī
     tvadarthaṃ hi mahābāho raudrarūpaṃ bibharti ca
ghaṭotkacas tu rādheyaṃ pratyudyātu mahābalaḥ
     sa hi bhīmena balinā jātaḥ suraparākramaḥ
tasminn astrāṇi divyāni rākṣasāny asurāṇi ca
     satataṃ cānurakto vo hitaiṣī ca ghaṭotkacaḥ
     vijeṣyati raṇe karṇam iti me nātra saṃśayaḥ
[vāsu]
     evam uktvā mahābāhuḥ pārthaṃ puṣkara locanaḥ
     ājuhāvātha tad rakṣas tac cāsīt prādur agrataḥ
kavacī sa śarī khaḍgī sadhanvā ca viśāṃ pate
     abhivādya tataḥ kṛṣṇaṃ pāṇḍavaṃ ca dhanaṃjayam
     abravīt taṃ tadā hṛṣṭas tv ayam asmy anuśādhi mām
tatas taṃ meghasaṃkāśaṃ dīptāsyaṃ dīptakuṇḍalam
     abhyabhāṣata haiḍimbaṃ dāśārhaḥ prahasann iva
ghaṭotkaca vijānīhi yat tvāṃ vakṣyāmi putraka
     prāpto vikramakālo 'yaṃ tava nānyasya kasya cit
sa bhavān majjamānānāṃ bandhūnāṃ tvaṃ plavo yathā
     vividhāni tavāstrāṇi santi māyā ca rākṣasī
paśya karṇena haiḍimba pāṇḍavānām anīkinī
     kālyamānā yathā gāvaḥ pālena raṇamūrdhani
eṣa karṇo maheṣvāso matimān dṛḍhavikramaḥ
     pāṇḍavānām anīkeṣu nihanti kṣatriyarṣabhān
kirantaḥ śaravarṣāṇi mahānti dṛḍhadhanvinaḥ
     na śaknuvanty avasthātuṃ pīḍyamānāḥ śarārciṣā
niśīthe sūtaputreṇa śaravarṣeṇa pīḍitāḥ
     ete dravanti pāñcālāḥ siṃhasyeva bhayān mṛgāḥ
etasyaivaṃ pravṛddhasya sūtaputrasya saṃyuge
     niṣeddhā vidyate nānyas tvadṛte bhīmavikrama
sa tvaṃ kuru mahābāho karma yuktam ihātmanaḥ
     mātulānāṃ pitṝṇāṃ ca tejaso 'strabalasya ca
etadarthaṃ hi haiḍimba putrān icchanti mānavāḥ
     kathaṃ nas tārayed duḥkhāt sa tvaṃ tāraya bāndhavān
tava hy astrabalaṃ bhīmaṃ māyāś ca tava dustarāḥ
     saṃgrāme yudhyamānasya satataṃ bhīmanandana
pāṇḍavānāṃ prabhagnānāṃ karṇena śitasāyakaiḥ
     majjatāṃ dhārtarāṣṭreṣu bhava pāraṃ paraṃtapa
rātrau hi rākṣasā bhūyo bhavanty amitavikramāḥ
     balavantaḥ sudurdharṣāḥ śūrā vikrāntacāriṇaḥ
jahi karṇaṃ maheṣvāsaṃ niśīthe māyayā raṇe
     pārthā droṇaṃ vadhiṣyanti dhṛṣṭadyumnapurogamāḥ
keśavasya vacaḥ śrutvā bībhatsur api rākṣasam
     abhyabhāṣata kauravya ghaṭotkacam ariṃdamam
ghaṭotkaca bhavāṃś caiva dīrghabāhuś ca sātyakiḥ
     matau me sarvasainyeṣu bhīmasenaś ca pāṇḍavaḥ
sa bhavān yātu karṇena dvairathaṃ yudhyatāṃ niśi
     sātyakiḥ pṛṣṭhagopas te bhaviṣyati mahārathaḥ
jahi karṇaṃ raṇe śūraṃ sātvatena sahāyavān
     yathendras tārakaṃ pūrvaṃ skandena saha jaghnivān
[gh]
     alam evāsmi karṇāya droṇāyālaṃ ca sattama
     anyeṣāṃ kṣatriyāṇāṃ ca kṛtāstrāṇāṃ mahātmanām
adya dāsyāmi saṃgrāmaṃ sūtaputrāya taṃ niśi
     yaṃ janāḥ saṃpravakṣyanti yāvad bhūmir dhariṣyati
na cātra śūrān mokṣyāmi na bhītān na kṛtāñjalīn
     sarvām eva vadhiṣyāmi rākṣasaṃ dharmam āsthitaḥ
[gh]
     evam uktvā mahābāhur haiḍimbaḥ paravīrahā
     abhyayāt tumule karṇaṃ tava sainyaṃ vibhīṣayan
tam āpatantaṃ saṃkruddhaṃ dīptāsyam iva pannagam
     abhyasyan parameṣvāsaḥ pratijagrāha sūtajaḥ
tayoḥ samabhavad yuddhaṃ karṇa rākṣasayor niśi
     garjato rājaśārdūla śakra prahrādayor iva
