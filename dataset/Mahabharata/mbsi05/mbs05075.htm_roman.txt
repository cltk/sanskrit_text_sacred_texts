[bhagavān]
      bhāvaṃ jijñāsamāno 'haṃ praṇayād idam abruvam
      na cākṣepān na pāṇḍityān na krodhān na vivakṣayā
vedāhaṃ tava māhātmyam uta te veda yad balam
      uta te veda karmāṇi na tvāṃ paribhavāmy aham
yathā cātmani kalyāṇaṃ saṃbhāvayasi pāṇḍava
      sahasraguṇam apy etat tvayi saṃbhāvayāmy aham
yādṛśe ca kule janma sarvarājābhipūjite
      bandhubhiś ca suhṛdbhiś ca bhīma tvam asi tādṛśaḥ
jijñāsanto hi dharmasya saṃdigdhasya vṛkodara
      paryāyaṃ na vyavasyanti daivamānuṣayor janāḥ
sa eva hetur bhūtvā hi puruṣasyārtasiddhiṣu
      vināśe 'pi sa evāsya saṃdigdhaṃ karma pauruṣam
anyathā paridṛṣṭāni kavibhir doṣadarśibhiḥ
      anyathā parivartante vegā iva nabhasvataḥ
sumantritaṃ sunītaṃ ca nyāyataś copapāditam
      kṛtaṃ mānuṣyakaṃ karma daivenāpi virudhyate
daivam apy akṛtaṃ karma pauruṣeṇa vihanyate
      śītam uṣṇaṃ tathā varṣaṃ kṣutpipāse ca bhārata
yad anyad diṣṭa bhāvasya puruṣasya svayaṃ kṛtam
     tasmād anavarodhaś ca vidyate tatra lakṣaṇam
lokasya nānyato vṛttiḥ pāṇḍavānyatra karmaṇaḥ
     evaṃ buddhiḥ pravarteta phalaṃ syād ubhayānvayāt
ya evaṃ kṛtabuddhiḥ san karmasv eva pravartate
     nāsiddhau vyathate tasya na siddhau harṣam aśnute
tatreyam arthamātrā me bhīmasena vivakṣitā
     naikānta siddhir mantavyā kurubhiḥ saha saṃyuge
nātipraṇīta raśmiḥ syāt tathā bhavati paryaye
     viṣādam arched glāniṃ vā etadarthaṃ bravīmi te
śvobhūte dhṛtarāṣṭrasya samīpaṃ prāpya pāṇḍava
     yatiṣye praśamaṃ kartuṃ yuṣmadartham ahāpayan
śamaṃ cet te kariṣyanti tato 'nantaṃ yaśo mama
     bhavatāṃ ca kṛtaḥ kāmas teṣāṃ ca śreya uttamam
te ced abhinivekṣyanti nābhyupaiṣyanti me vacaḥ
     kuravo yuddham evātra raudraṃ karma bhaviṣyati
asmin yuddhe bhīmasena tvayi bhāraḥ samāhitaḥ
     dhūr arjunena dhāryā syād voḍhavya itaro janaḥ
ahaṃ hi yantā bībhatsor bhavitā saṃyuge sati
     dhanaṃjayasyaiṣa kāmo na hi yuddhaṃ na kāmaye
tasmād āśaṅkamāno 'haṃ vṛkodara matiṃ tava
     tudann aklībayā vācā tejas te samadīpayam
