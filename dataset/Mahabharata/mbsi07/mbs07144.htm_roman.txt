[s]
      nakulaṃ rabhasaṃ yuddhe nighnantaṃ vāhinīṃ tava
      abhyayāt saubalaḥ kruddhas tiṣṭha tiṣṭheti cābravīt
kṛtavairo tu tau vīrāv anyonyavadhakāṅkṣiṇau
      śaraiḥ pūrṇāyatotsṛṣṭair anyonyam abhijaghnatuḥ
yathaiva saubalaḥ kṣipraṃ śaravarṣāṇi muñcati
      tathaiva nakulo rājañ śikṣāṃ saṃdarśayan yudhi
tāv ubhau samare śūrau śarakaṇṭakinau tadā
      vyarājetāṃ mahārāja kaṇṭakair iva śālmalī
sujihmaṃ prekṣamāṇau ca rājan vivṛtalocanau
      krodhasaṃraktanayanau nirdahantau parasparam
syālas tu tava saṃkruddho mādrīputraṃ hasann iva
      karṇinaikena vivyādha hṛdaye niśitena ha
nakulas tu bhṛśaṃ viddhaḥ syālena tava dhanvinā
      niṣasāda rathopasthe kaśmalaṃ cainam āviśat
atyantavairiṇaṃ dṛptaṃ dṛṣṭvā śatruṃ tathāgatam
      nanāda śakunī rājaṃs tapānte jalado yathā
pratilabhya tataḥ saṃjñāṃ nakulaḥ pāṇḍunandanaḥ
      abhyayāt saubalaṃ bhūyo vyāttānana ivāntakaḥ
saṃkruddhaḥ śakuniṃ ṣaṣṭyā vivyādha bharatarṣabha
     punaś caiva śatenaiva nārācānāṃ stanāntare
tato 'sya sa śaraṃ cāpaṃ muṣṭideśe sa cicchide
     dhvajaṃ ca tvaritaṃ chittvā rathād bhūmāv apātayat
so 'tividdho mahārāja rathopastha upāviśat
     taṃ visaṃjñaṃ nipatitaṃ dṛṣṭvā syālaṃ tavānagha
     apovāha rathenāśu sārathir dhvajinīmukhāt
tataḥ saṃcukruśuḥ pārthā ye ca teṣāṃ padānugāḥ
     nirjitya ca raṇe śatrūn nakulaḥ śatrutāpanaḥ
     abravīt sārathiṃ kruddho droṇānīkāya māṃ vaha
tasya tad vacanaṃ śrutvā mādrīputrasya dhīmataḥ
     prāyāt tena raṇe rājanyena droṇo 'nvayudhyata
śikhaṇḍinaṃ tu samare droṇa prepsuṃ viśāṃ pate
     kṛpaḥ śāradvato yattaḥ pratyudgacchat suvegitaḥ
gautamaṃ drutam āyāntaṃ droṇāntikam ariṃdamam
     vivyādha navabhir bhallaiḥ śikhaṇḍī prahasann iva
tam ācaryo mahārāja viddhvā pañcabhir āśugaiḥ
     punar vivyādha viṃśatyā putrāṇāṃ priyakṛt tava
mahad yuddhaṃ tayor āsīd ghorarūpaṃ viśāṃ pate
     yathā devāsure yuddhe śambarāmara rājayoḥ
śarajālāvṛtaṃ vyoma cakratus tau mahārathau
     prakṛtyā ghorarūpaṃ tad āsīd ghorataraṃ punaḥ
rātriś ca bharataśreṣṭha yodhānāṃ yuddhaśālinām
     kālarātri nibhā hy āsīd ghorarūpā bhayāvahā
śikhaṇḍī tu mahārāja gautamasya mahad dhanuḥ
     ardhacandreṇa ciccheda sajyaṃ sa viśikhaṃ tadā
tasya kruddhaḥ kṛpo rājañ śaktiṃ cikṣepa dāruṇām
     svarṇadaṇḍām akuṇṭhāgrāṃ karmāra parimārjitām
tām āpatantīṃ ciccheda śikhaṇḍī bahubhiḥ śaraiḥ
     sāpatan medinīṃ dīptā bhasayantī mahāprabhā
athānyad dhanur ādāya gautamo rathināṃ varaḥ
     prācchādayac chitair bāṇair mahārāja śikhaṇḍinam
sa chādyamānaḥ samare gautamena yaśasvinā
     vyaṣīdata rathopasthe śikhaṇḍī rathināṃ varaḥ
sīdantaṃ cainam ālokya kṛpaḥ śāradvato yudhi
     ājaghne bahubhir bāṇair jighāṃsann iva bhārata
vimukhaṃ taṃ raṇe dṛṣṭvā yājñaseniṃ mahāratham
     pāñcālāḥ somakāś caiva parivavruḥ samantataḥ
tathaiva tava putrāś ca parivavrur dvijottamam
     mahatyā senayā sārdhaṃ tato yuddham abhūt punaḥ
rathānāṃ ca raṇe rājann anyonyam abhidhāvatām
     babhūva tumulaḥ śabdo meghānāṃ nadatām iva
dravatāṃ sādināṃ caiva gajānāṃ ca viśāṃ pate
     anyonyam abhito rājan krūram āyodhanaṃ babhau
pattīnāṃ dravatāṃ caiva padaśabdena medinī
     akampata mahārāja bhayatrasteva cāṅganā
rathā rathān samāsādya pradrutā vegavattaram
     nyagṛhṇan bahavo rājañ śalabhān vāyasā iva
tathā gajān prabhinnāṃś ca suprabhinnā mahāgajāḥ
     tasminn eva pade yattā nigṛhṇanti sma bhārata
sādī sādinam āsādya padātī ca padātinam
     samāsādya raṇe 'nyonyaṃ saṃrabdhā nāticakramuḥ
dhāvatāṃ dravatāṃ caiva punarāvartanām api
     babhūva tatra sainyānāṃ śabdaḥ sutumulo niśi
dīpyamānāḥ pradīpāś ca rathavāraṇavājiṣu
     adṛśyanta mahārāja maholkā iva khāc cyutāḥ
sā niśā bharataśreṣṭha pradīpair avabhāsitā
     divasapratimā rājan babhūva raṇamūrdhani
ādityena yathā vyāptaṃ tamo loke praṇaśyati
     tathā naṣṭaṃ tamo ghoraṃ dīpair dīptair alaṃkṛtam
śastrāṇāṃ kavacānāṃ ca maṇīnāṃ ca mahātmanām
     antardadhuḥ prabhāḥ sarvā dīpais tair avabhāsitāḥ
tasmin kolāhale yuddhe vartamāne niśāmukhe
     avadhīt samare putraṃ pitā bharatasattama
putraś ca pitaraṃ mohāt sakhāyaṃ ca sakhā tathā
     saṃbandhinaṃca saṃbandhī svasrīyaṃ cāpi mātulaḥ
sve svān pare parāṃś cāpi nijaghnur itaretaram
     nirmaryādam abhūd yuddhaṃ rātrau ghoraṃ bhayāvaham
