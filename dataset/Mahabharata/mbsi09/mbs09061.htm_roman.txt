[s]
      tatas te prayayuḥ sarve nivāsāya mahīkṣitaḥ
      śaṅkhān pradhmāpayanto vai hṛṣṭāḥ parighabāhavaḥ
pāṇḍavān gacchataś cāpi śibiraṃ no viśāṃ pate
      maheṣvāso 'nvagāt paścād yuyutsuḥ sātyakis tathā
dhṛṣṭadyumnaḥ śikhaṇḍī ca draupadeyāś ca sarvaśaḥ
      sarve cānye maheṣvāsā yayuḥ svaśibirāṇy uta
tatas te prāviśan pārthā hāta tviṭkaṃ hateśvaram
      duryodhanasya śibiraṃ raṅgavad visṛte jane
gad utsavaṃ puram iva hṛtanāgam iva hradam
      strīvarṣavarabhūyiṣṭhaṃ vṛddhāmātyair adhiṣṭhiram
tatraitān paryupātiṣṭhan duryodhana puraḥsarāḥ
      kṛtāñjalipuṭā rājan kāṣāyamalināmbarāḥ
śibiraṃ samanuprāpya kururājasya pāṇḍavāḥ
      avaterur mahārāja rathebhyo rathasattamāḥ
tato gāṇḍīvadhanvānam abhyabhāṣata keśavaḥ
      sthitaḥ priha hite nityam atīva bharatarṣabha
avaropaya gāṇḍīvam akṣayyau ca maheṣudhī
      athāham avarokṣyāmi paścād bharatasattama
svayaṃ caivāvaroha tvam eta śreyas tavānagha
     tac cākarot tathā vīraḥ pāṇḍuputro dhanaṃjayaḥ
atha paścāt tataḥ kṛṣṇo raśmīn utsṛjya vājinām
     avārohata medhāvī rathād gāṇḍīvadhanvanaḥ
athāvatīrṇe bhūtānām īśvare sumahātmani
     kapir antardadhe divyo dhvajo gāṇḍīvadhanvanaḥ
sa dagdho droṇakarṇābhyāṃ divyair astrair mahārathaḥ
     atha dīpto 'gninā hy āśu prajajvāla mahīpate
sopāsaṅgaḥ saraśmiś ca sāśvaḥ sayuga bandhuraḥ
     bhasmībhūte 'patad bhūmau rathe gāṇḍīvadhanvanaḥ
taṃ tathā bhasmabhūtaṃ tu dṛṣṭvā pāṇḍusutāḥ prabho
     abhavan vismitā rājann arjunaś cedam abravīt
kṛtāñjaliḥ sapraṇayaṃ praṇipatyābhivādya ca
     govinda kasmād bhagavan ratho dagdho 'yam agninā
kim etan mahad āścaryam abhavad yadunandana
     tan me brūhi mahābāho śrotavyaṃ yadi manyase
[vā]
     astrair bahuvidhair dagdhaḥ pūrvam evāyam arjuna
     mad adhiṣṭhitatvāt samare na viśīrṇaḥ paraṃtapa
idānīṃ tu viśīrṇo 'yaṃ dagdho brahmāstra tejasā
     mayā vimuktaḥ kaunteya tvayy adya kṛtakarmaṇi
[s]
     īṣad utsmayamānaś ca bhagavān keśavo 'rihā
     pariṣvajya ca rājānaṃ yudhiṣṭhiram abhāṣata
diṣṭyā jayasi kaunteya diṣṭyā te śatravo jitāḥ
     diṣṭyā gāṇḍīvadhanvā ca bhīmasenaś ca pāṇḍavau
muktā vīra kṣayād asmāt saṃgrāmān nihatadviṣaḥ
     kṣipram uttarakālāni kuru kāryāṇi bhārata
upayātam upaplavyaṃ saha gāṇḍīvadhanvanā
     ānīya madhuparkaṃ māṃ yat purā tvam avocathāḥ
eṣa bhrātā sakhā caiva tava kṛṣṇa dhanaṃjayaḥ
     rakṣitavyo mahābāho sarvāsv āpatsv iti prabho
     tava caivaṃ bruvāṇasya tathety evāham abruvam
sa savyasācī guptas te vijayī ca nareśvara
     bhrātṛbhiḥ saha rājendra śūraḥ satyaparākramaḥ
     mukto vīra kṣayād asmāt saṃgrāmāl lomaharṣaṇāt
evam uktas tu kṛṣṇena dharmarājo yudhiṣṭhiraḥ
     hṛṣṭaromā mahārāja pratyuvāca janārdanam
pramuktaṃ droṇakarṇābhyāṃ brahmāstram arimardana
kas tvadanyaḥ sahet sākṣād api vajrī puraṃdaraḥ
bhavatas tu prasādena saṃgrāme bahavo jitāḥ
     mahāraṇagataḥ pārtho yac ca nāsīt parāṅmukhaḥ
     tathaiva ca mahābāho paryāyair bahubhir mayā
     karmaṇām anusaṃtānaṃ tejasaś ca gatiḥ śubhā
upaplavye maharṣir me kṛṣṇadvaipāyano 'bravīt
     yato dharmas tataḥ kṛṣṇo yatha kṛṣṇas tato jayaḥ
ity evam ukte te vīrāḥ śibiraṃ tava bhārata
     praviśya pratyapadyanta kośaratnarddhi saṃcayān
rajataṃ jātarūpaṃ ca maṇīn atha ca mauktikān
     bhūṣaṇāny atha mukhyāni kambalāny ajināni ca
     dāsīdāsam asaṃkhyeyaṃ rājyopakaraṇāni ca
te prāpya dhanam akṣayyaṃ tvadīyaṃ bharatarṣabha
     udakrośan maheṣvāsā narendra vijitārayaḥ
te tu vīrāḥ samāśvasya vāhanāny avamucya ca
     atiṣṭhanta muhuḥ sarve pāṇḍavāḥ sātyakis tathā
athābravīn mahārāja vāsudevo mahāyaśāḥ
     asmābhir maṅgalārthāya vastavyaṃ śibirād bahiḥ
tathety uktvā ca te sarve pāṇḍavāḥ sātyakis tathā
     vāsudevena sahitā maṅgalārthaṃ yayur bahiḥ
te samāsādya saritaṃ puṇyāmoghavatīṃ nṛpa
     nyavasann atha tāṃ rātriṃ pāṇḍavā hataśatravaḥ
tataḥ saṃpreṣayām āsur yādavaṃ nāgasāhvayam
     sa ca prāyāj javenāśu vāsudevaḥ pratāpavān
     dārukaṃ ratham āropya yena rājāmbikā sutaḥ
tam ūcuḥ saṃprayāsyantaṃ sainyasugrīva vāhanam
     pratyāśvāsaya gāndhārīṃ hataputrāṃ yaśasvinīm
sa prāyāt pāṇḍavair uktas tat puraṃ sātvatāṃ varaḥ
     āsasādayiṣuḥ kṣipraṃ gāndhārīṃ nihatātmajām
