pṛṣṭvā tu kuśalaṃ tatra parasparasamāgame
 kathānte sumatir vākyaṃ vyājahāra mahāmunim
imau kumārau bhadraṃ te devatulyaparākramau
 gajasiṃhagatī vīrau śārdūlavṛṣabhopamau
padmapatraviśālākṣau khaḍgatūṇīdhanurdharau
 aśvināv iva rūpeṇa samupasthitayauvanau
yadṛcchayaiva gāṃ prāptau devalokād ivāmarau
 kathaṃ padbhyām iha prāptau kimarthaṃ kasya vā mune
bhūṣayantāv imaṃ deśaṃ candrasūryāv ivāmbaram
 parasparasya sadṛśau pramāṇeṅgitaceṣṭitaiḥ
kimarthaṃ ca naraśreṣṭhau saṃprāptau durgame pathi
 varāyudhadharau vīrau śrotum icchāmi tattvataḥ
tasya tad vacanaṃ śrutvā yathāvṛtthaṃ nyavedayat
 siddhāśramanivāsaṃ ca rākṣasānāṃ vadhaṃ tathā
viśvāmitravacaḥ śrutvā rājā paramaharṣitaḥ
 atithī paramau prāptau putrau daśarathasya tau
 pūjayām āsa vidhivat satkārārhau mahābalau
tataḥ paramasatkāraṃ sumateḥ prāpya rāghavau
 uṣya tatra niśām ekāṃ jagmatur mithilāṃ tataḥ
tāṃ dṛṣṭvā munayaḥ sarve janakasya purīṃ śubhām
 sādhu sādhv iti śaṃsanto mithilāṃ samapūjayan
mithilopavane tatra āśramaṃ dṛśya rāghavaḥ
 purāṇaṃ nirjanaṃ ramyaṃ papraccha munipuṃgavam
śrīmadāśramasaṃkāśaṃ kiṃ nv idaṃ munivarjitam
 śrotum icchāmi bhagavan kasyāyaṃ pūrva āśramaḥ
tac chrutā rāghaveṇoktaṃ vākyaṃ vākya viśāradaḥ
 pratyuvāca mahātejā viśvamitro mahāmuniḥ
hanta te kathayiṣyāmi śṛṇu tattvena rāghava
 yasyaitad āśramapadaṃ śaptaṃ kopān mahātmanā
gautamasya naraśreṣṭha pūrvam āsīn mahātmanaḥ
 āśramo divyasaṃkāśaḥ surair api supūjitaḥ
sa ceha tapa ātiṣṭhad ahalyāsahitaḥ purā
 varṣapūgāny anekāni rājaputra mahāyaśaḥ
tasyāntaraṃ viditvā tu sahasrākṣaḥ śacīpatiḥ
 muniveṣadharo 'halyām idaṃ vacanam abravīt
ṛtukālaṃ pratīkṣante nārthinaḥ susamāhite
 saṃgamaṃ tv aham icchāmi tvayā saha sumadhyame
muniveṣaṃ sahasrākṣaṃ vijñāya raghunandana
 matiṃ cakāra durmedhā devarājakutūhalāt
athābravīt suraśreṣṭhaṃ kṛtārthenāntarātmanā
 kṛtārtho 'si suraśreṣṭha gaccha śīghram itaḥ prabho
 ātmānaṃ māṃ ca deveśa sarvadā rakṣa mānadaḥ
indras tu prahasan vākyam ahalyām idam abravīt
 suśroṇi parituṣṭo 'smi gamiṣyāmi yathāgatam
evaṃ saṃgamya tu tayā niścakrāmoṭajāt tataḥ
 sa saṃbhramāt tvaran rāma śaṅkito gautamaṃ prati
gautamaṃ sa dadarśātha praviśanti mahāmunim
 devadānavadurdharṣaṃ tapobalasamanvitam
 tīrthodakapariklinnaṃ dīpyamānam ivānalam
 gṛhītasamidhaṃ tatra sakuśaṃ munipuṅgavam
dṛṣṭvā surapatis trasto viṣaṇṇavadano 'bhavat
atha dṛṣṭvā sahasrākṣaṃ muniveṣadharaṃ muniḥ
 durvṛttaṃ vṛttasaṃpanno roṣād vacanam abravīt
mama rūpaṃ samāsthāya kṛtavān asi durmate
 akartavyam idaṃ yasmād viphalas tvaṃ bhaviṣyati
gautamenaivam uktasya saroṣeṇa mahātmanā
 petatur vṛṣaṇau bhūmau sahasrākṣasya tatkṣaṇāt
tathā śaptvā sa vai śakraṃ bhāryām api ca śaptavān
 iha varṣasahasrāṇi bahūni tvaṃ nivatsyasi
vāyubhakṣā nirāhārā tapyantī bhasmaśāyinī
 adṛśyā sarvabhūtānām āśrame 'smin nivatsyasi
yadā caitad vanaṃ ghoraṃ rāmo daśarathātmajaḥ
 āgamiṣyati durdharṣas tadā pūtā bhaviṣyasi
tasyātithyena durvṛtte lobhamohavivarjitā
 matsakāśe mudā yuktā svaṃ vapur dhārayiṣyasi
evam uktvā mahātejā gautamo duṣṭacāriṇīm
 imam āśramam utsṛjya siddhacāraṇasevite
 himavacchikhare ramye tapas tepe mahātapāḥ
