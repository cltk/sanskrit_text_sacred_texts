[s]
      tato muhūrtāt tumulaḥ śabdo hṛdayakampanaḥ
      aśrūyata mahārāja yodhānāṃ prayuyutsatām
śaṅkhadundubhinirghoṣair vāraṇānāṃ ca bṛṃhitaiḥ
      rathānāṃ nemighoṣaiś ca dīryatīva vasuṃdharā
hayānāṃ heṣamāṇānāṃ yodhānāṃ tatra garjatām
      kṣaṇena khaṃ diśaś caiva śabdenāpūritaṃ tadā
putrāṇāṃ tava durdharṣe pāṇḍavānāṃ tathaiva ca
      samakampanta sainyāni parasparasamāgame
tatra nāgā rathāś caiva jāmbūnadavibhūṣitāḥ
      bhrājamānā vyadṛśyanta meghā iva sa vidyutaḥ
dhvajā bahuvidhākārās tāvakānāṃ narādhipa
      kāñcanāṅgadino rejur jvalitā iva pāvakāḥ
sveṣāṃ caiva pareṣāṃ ca samadṛśyanta bhārata
      mahendra ketavaḥ śubhrā mahendra sadaneṣv iva
kāñcanaiḥ kavacair vīrā jvalanārkasamaprabhaiḥ
      saṃnaddhāḥ pratyadṛśyanta grahāḥ prajvalitā iva
udyatair āyudhaiś citrais talabaddhāḥ patākinaḥ
      ṛṣabhākṣā maheṣvāsāś camūmukhagatā babhuḥ
pṛṣṭhagopās tu bhīṣmasya putrās tava narādhipa
     duḥśāsano durviṣaho durmukho duḥsahas tathā
viviṃśatiś citraseno vikarṇaś ca mahārathaḥ
     satyavrataḥ purumitro jayo bhūriśravāḥ śalaḥ
rathā viṃśatisāhasrās tathaiṣām anuyāyinaḥ
     abhīṣāhāḥ śūrasenāḥ śibayo 'tha vasātayaḥ
śālvā matsyās tathāmbaṣṭhās trigartāḥ kekayās tathā
     sauvīrāḥ kitavāḥ prācyāḥ pratīcyodīcyamālavāḥ
dvādaśaite janapadāḥ sarve śūrās tanutyajaḥ
     mahatā rathavaṃśena te 'bhyarakṣan pitāmaham
anīkaṃ daśasāhasraṃ kuñjarāṇāṃ tarasvinām
     māghado yena nṛpatis tadrathānīkam anvayāt
rathānāṃ cakrarakṣāś ca pādaprakṣāś ca dantinām
     abhūvan vāhinīmadhye śatānām ayutāni ṣaṭ
pādātāś cāgrato 'gacchan dhanuś carmāsi pāṇayaḥ
     anekaśatasāhasrā nakharaprāsayodhinaḥ
akṣauhiṇyo daśaikā ca tava putrasya bhārata
     adṛśyanta mahārāja gaṅgeva yamunāntare
