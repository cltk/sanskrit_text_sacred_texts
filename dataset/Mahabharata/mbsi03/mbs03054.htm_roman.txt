bṛhadaśva uvāca
      atha kāle śubhe prāpte tithau puṇye kṣaṇe tathā
      ājuhāva mahīpālān bhīmo rājā svayaṃvare
tac chrutvā pṛthivīpālāḥ sarve hṛcchayapīḍitāḥ
      tvaritāḥ samupājagmur damayantīm abhīpsavaḥ
kanakastambharuciraṃ toraṇena virājitam
      viviśus te mahāraṅgaṃ nṛpāḥ siṃhā ivācalam
tatrāsaneṣu vividheṣv āsīnāḥ pṛthivīkṣitaḥ
      surabhisragdharāḥ sarve sumṛṣṭamaṇikuṇḍalāḥ
tāṃ rājasamitiṃ pūrṇāṃ nāgair bhogavatīm iva
      saṃpūrṇāṃ puruṣavyāghrair vyāghrair giriguhām iva
tatra sma pīnā dṛśyante bāhavaḥ parighopamāḥ
      ākāravantaḥ suślakṣṇāḥ pañcaśīrṣā ivoragāḥ
sukeśāntāni cārūṇi sunāsāni śubhāni ca
      mukhāni rājñāṃ śobhante nakṣatrāṇi yathā divi
damayantī tato raṅgaṃ praviveśa śubhānanā
      muṣṇantī prabhayā rājñāṃ cakṣūṃsi ca manāṃsi ca
tasyā gātreṣu patitā teṣāṃ dṛṣṭir mahātmanām
      tatra tatraiva saktābhūn na cacāla ca paśyatām
tataḥ saṃkīrtyamāneṣu rājñāṃ nāmasu bhārata
     dadarśa bhaimī puruṣān pañca tulyākṛtīn iva
tān samīkṣya tataḥ sarvān nirviśeṣākṛtīn sthitān
     saṃdeśād atha vaidharbhī nābhyajānān nalaṃ nṛpam
     yaṃ yaṃ hi dadṛśe teṣāṃ taṃ taṃ mene nalaṃ nṛpam
sā cintayantī buddhyātha tarkayām āsa bhāminī
     kathaṃ nu devāñ jānīyāṃ kathaṃ vidyāṃ nalaṃ nṛpam
evaṃ saṃcintayantī sā vaidarbhī bhṛśaduḥkhitā
     śrutāni devaliṅgāni cintayām āsa bhārata
devānāṃ yāni liṅgāni sthavirebhyaḥ śrutāni me
     tānīha tiṣṭhatāṃ bhūmāv ekasyāpi na lakṣaye
sā viniścitya bahudhā vicārya ca punaḥ punaḥ
     śaraṇaṃ prati devānāṃ prāptakālam amanyata
vācā ca manasā caiva namaḥ kāraṃ prayujya sā
     devebhyaḥ prāñjalir bhūtvā vepamānedam abravīt
haṃsānāṃ vacanaṃ śrutvā yathā me naiṣadho vṛtaḥ
     patitve tena satyena devās taṃ pradiśantu me
vācā ca manasā caiva yathā nābhicarāmy aham
     tena satyena vibudhās tam eva pradiśantu me
yathā devaiḥ sa me bhartā vihito niṣadhādhipaḥ
     tena satyena me devās tam eva pradiśantu me
svaṃ caiva rūpaṃ puṣyantu lokapālāḥ saheśvarāḥ
     yathāham abhijānīyāṃ puṇyaślokaṃ narādhipam
niśamya damayantyās tat karuṇaṃ paridevitam
     niścayaṃ paramaṃ tathyam anurāgaṃ ca naiṣadhe
manoviśuddhiṃ buddhiṃ ca bhaktiṃ rāgaṃ ca bhārata
     yathoktaṃ cakrire devāḥ sāmarthyaṃ liṅgadhāraṇe
sāpaśyad vibudhān sarvān asvedān stabdhalocanān
     hṛṣitasrag rajohīnān sthitān aspṛśataḥ kṣitim
chāyādvitīyo mlānasrag rajaḥsvedasamanvitaḥ
     bhūmiṣṭho naiṣadhaś caiva nimeṣeṇa ca sūcitaḥ
sā samīkṣya tato devān puṇyaślokaṃ ca bhārata
     naiṣadhaṃ varayām āsa bhaimī dharmeṇa bhārata
vilajjamānā vastrānte jagrāhāyatalocanā
     skandhadeśe 'sṛjac cāsya srajaṃ paramaśobhanām
     varayām āsa caivainaṃ patitve varavarṇinī
tato hā heti sahasā śabdo mukto narādhipaiḥ
     devair maharṣibhiś caiva sādhu sādhv iti bhārata
     vismitair īritaḥ śabdaḥ praśaṃsadbhir nalaṃ nṛpam
vṛte tu naiṣadhe bhaimyā lokapālā mahaujasā
     prahṛṣṭamanasaḥ sarve nalāyāṣṭau varān daduḥ
pratyakṣadarśanaṃ yajñe gatiṃ cānuttamāṃ śubhām
     naiṣadhāya dadau śakraḥ prīyamāṇaḥ śacīpatiḥ
agnir ātmabhavaṃ prādād yatra vāñchati naiṣadhaḥ
     lokān ātmaprabhāṃś caiva dadau tasmai hutāśanaḥ
yamas tv annarasaṃ prādād dharme ca paramāṃ sthitim
     apāṃ patir apāṃ bhāvaṃ yatra vāñchati naiṣadhaḥ
srajaṃ cottamagandhāḍhyāṃ sarve ca mithunaṃ daduḥ
     varān evaṃ pradāyāsya devās te tridivaṃ gatāḥ
pārthivāś cānubhūyāsya vivāhaṃ vismayānvitāḥ
     damayantyāḥ pramuditāḥ pratijagmur yathāgatam
avāpya nārīratnaṃ tat puṇyaśloko 'pi pārthivaḥ
     reme saha tayā rājā śacyeva balavṛtrahā
atīva mudito rājā bhrājamāno 'ṃśumān iva
     arañjayat prajā vīro dharmeṇa paripālayan
īje cāpy aśvamedhena yayātir iva nāhuṣaḥ
     anyaiś ca kratubhir dhīmān bahubhiś cāptadakṣiṇaiḥ
punaś ca ramaṇīyeṣu vaneṣūpavaneṣu ca
     damayantyā saha nalo vijahārāmaropamaḥ
evaṃ sa yajamānaś ca viharaṃś ca narādhipaḥ
     rarakṣa vasusaṃpūrṇāṃ vasudhāṃ vasudhādhipaḥ
