[yu]
      bhīmasena yamau cobhau pāñcāli ca nibodhata
      nāsti bhūtasya nāśo vai paśyatāsmān vanecarān
durbalāḥ kleśitāḥ smeti yad bravīthetaretaram
      aśakye 'pi vrajāmeti dhanaṃjaya didṛkṣayā
tan me dahati gātrāṇi tūlarāśim ivānalaḥ
      yac ca vīraṃ na paśyāmi dhanaṃjayam upāntike
tasya darśanatṛṣṇaṃ māṃ sānujaṃ vanam āsthitam
      yājñasenyāḥ parāmarśaḥ sa ca vīra dahaty uta
nakulāt pūrvajaṃ pārthaṃ na paśyāmy amitaujasam
      ajeyam ugradhanvānaṃ tena tapye vṛkodara
tīrthāni caiva ramyāṇi vanāni ca sarāṃsi ca
      carāmi saha yuṣmābhis tasya darśanakāṅkṣayā
pañca varṣāṇy ahaṃ vīraṃ satyasaṃdhaṃ dhanaṃjayam
      yan na paśyāmi bībhatsuṃ tena tapye vṛkodara
taṃ vai śyāmaṃ gudākeśaṃ siṃhavikrānta gāminam
      na paśyāmi mahābāhuṃ tena tapye vṛkodara
kṛtāstraṃ nipunaṃ yuddhe pratimānaṃ dhanuṣmatām
      na paśyāmi naraśreṣṭhaṃ tena tapye vṛkodara
carantam arisaṃgheṣu kālaṃ kruddham ivāntakam
     prabhinnam iva mātaṅgaṃ siṃhaskandhaṃ dhanaṃjayam
yaḥ sa śakrād anavaro vīryeṇa draviṇena ca
     yamayoḥ pūrvajaḥ pārthaḥ śvetāśvo 'mitavikramaḥ
duḥkhena mahatāviṣṭaḥ svakṛtenānivartinā
     ajeyam ugradhanvānaṃ taṃ na paśyāmi phalgunam
satataṃ yaḥ kṣamā śīlaḥ kṣipyamāṇo 'py anīyasā
     ṛju mārgaprapannasya śarma dātābhayasya ca
sa tu jihmapravṛttasya māyayābhijighāṃsataḥ
     api vajradharasyāpi bhavet kālaviṣopamaḥ
śatror api prapannasya so 'nṛśaṃsaḥ pratāpavān
     dātābhayasya bhībhatsur amitātmā mahābalaḥ
sarveṣām āśramo 'smākaṃ raṇe 'rīṇāṃ pramarditā
     āhartā sarvaratnānāṃ sarveṣāṃ naḥ sukhāvahaḥ
ratnāni yasya vīryeṇa divyāny āsan purā mama
     bahūni bahu jātāni yāni prāptaḥ suyodhanaḥ
yasya bāhubalād vīra sabhā cāsīt purā mama
     sarvaratnamayī khyātā triṣu lokeṣu pāṇḍava
vāsudeva samaṃ vīrye kārtavīrya samaṃ yudhi
     ajeyam ajitaṃ yuddhe taṃ na paśyāmi phalgunam
saṃkarṣaṇaṃ mahāvīryaṃ tvāṃ ca bhīmāparājitam
     anujātaḥ sa vīryeṇa vāsudevaṃ ca śatruhā
yasya bāhubale tulyaḥ prabhāve ca puraṃdaraḥ
     jave vāyur mukhe somaḥ krodhe mṛtyuḥ sanātanaḥ
te vayaṃ taṃ naravyāghraṃ sarve vīra didṛkṣavaḥ
     pravekṣyāmo mahābāho parvataṃ gandhamādanam
viśālā badarī yatra naranārāyaṇāśramaḥ
     taṃ sadādhyuṣitaṃ yakṣair drakṣyāmo girim uttamam
kubera nalinīṃ ramyāṃ rākṣasair abhirakṣitām
     padbhir eva gamiṣyāmas tapyamānā mahat tapaḥ
nātapta tapasā śakyo deśo gantuṃ vṛkodara
     na nṛśaṃsena lubdhena nāpraśāntena bhārata
tatra sarve gamiṣyāmo bhīmārjunapadaiṣiṇaḥ
     sāyudhā baddhaniṣṭriṃśāḥ saha viprair mahāvrataiḥ
makṣikān maśakān daṃśān vyāghrān siṃhān sarīsṛpān
     prāpnoty aniyataḥ pārtha niyatas tān na paśyati
te vayaṃ niyatātmānaḥ parvataṃ gandhamādanam
     pravekṣyāmo mitāhārā dhanaṃjaya didṛkṣavaḥ
