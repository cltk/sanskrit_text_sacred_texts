cāturāśramya dharmāś ca jātidharmāś ca pāṇḍava
      lokapālottarāś caiva kṣātre dharme vyavasthitāḥ
sarvāṇy etāni dharmāṇi kṣātre bharatasattama
      nirāśiṣo jīvaloke kṣātre dharme vyavasthitāḥ
apratyakṣaṃ bahu dvāraṃ dharmam āśramavāsinām
      prarūpayanti tadbhāvam āgamair eva śāśvatam
apare vacanaiḥ puṇyair vādino lokaniścayam
      aniścaya jñā dharmāṇām adṛṣṭānte pare ratāḥ
pratyakṣasukhabhūyiṣṭham ātmasākṣikam acchalam
      sarvalokahitaṃ dharmaṃ kṣatriyeṣu pratiṣṭhitam
dharmāśramavyavasināṃ brāhmaṇānāṃ yudhiṣṭhira
      yathā trayāṇāṃ varṇānāṃ saṃkhyātopaśrutiḥ purā
      rājadharmeṣv anupamā lokyā sucaritair iha
udāhṛtaṃ te rājendra yathā viṣṇuṃ mahaujasam
      sarvabhūteśvaraṃ devaṃ prabhuṃ nārāyaṇaṃ purā
      jagmuḥ subahavaḥ śūrā rājāno daṇḍanītaye
ekaikam ātmanaḥ karma tulayitvāśrame purā
      rājānaḥ paryupātiṣṭhan dṛṣṭānta vacane sthitāḥ
sādhyā devā vasavaś cāśvinau ca; rudrāś ca viśve marutāṃ gaṇāś ca
      sṛṣṭāḥ purā ādidevena devā; kṣātre dharme vartayante ca siddhāḥ
atra te vartayiṣyāmi dharmam arthaviniścayam
     nirmaryāde vartamāne dānavaikāyane kṛte
     babhūva rājā rājendra māndhātā nāma vīryavān
purā vasu matī pālo yajñaṃ cakre didṛkṣayā
     anādimadhyanidhanaṃ devaṃ nārāyaṇaṃ prati
sa rājā rājaśārdūla māndhātā parameṣṭhinaḥ
     jagrāha śirasā pādau yajñe viṣṇor mahātmanaḥ
darśayām āsa taṃ viṣṇū rūpam āsthāya vāsavam
     sa pārthivair vṛtaḥ sadbhir arcayām āsa taṃ prabhum
tasya pārthiva saṃghasya tasya caiva mahātmanaḥ
     saṃvādo 'yaṃ mahān āsīd viṣṇuṃ prati mahādyute
kim iṣyate dharmabhṛtāṃ variṣṭha; yad draṣṭukāmo 'si tam aprameyam
     ananta māyāmita sattvavīryaṃ; nārāyaṇaṃ hy ādidevaṃ purāṇam
nāsau devo viśvarūpo mayāpi; śakyo draṣṭuṃ brahmaṇā vāpi sākṣāt
     ye 'nye kāmās tava rājan hṛdi sthā; dāsyāmi tāṃs tvaṃ hi martyeṣu rājā
satye sthito dharmaparo jitendriyaḥ; śūro dṛḍhaṃ prītirataḥ surāṇām
     buddhyā bhaktyā cottamaśraddhayā ca; tatas te 'haṃ dadmi varaṃ yatheṣṭam
asaṃśayaṃ bhagavann ādidevaṃ; drakṣyāmy ahaṃ śirasāhaṃ prasādya
     tyaktvā bhogān dharmakāmo hy araṇyam; icche gantuṃ satpathaṃ lokajuṣṭam
kṣātrād dharmād vipulād aprameyāl; lokāḥ prāptāḥ sthāpitaṃ svaṃ yaśaś ca
     dharmo yo 'sāv ādidevāt pravṛtto; lokajyeṣṭhas taṃ na jānāmi kartum
asainiko 'dharmaparaś carethāḥ; parāṃ gatiṃ lapsyase cāpramattaḥ
     kṣātro dharmo hy ādidevāt pravṛttaḥ; paścād anye śeṣabhūtāś ca dharmāḥ
śeṣāḥ sṛṣṭā hy antavanto hy anantāḥ; suprasthānāḥ kṣatradharmāviśiṣṭāḥ
     asmin dharme sarvadharmāḥ praviṣṭās; tasmād dharmaṃ śreṣṭham imaṃ vadanti
karmaṇā vai purā devā ṛṣayaś cāmitaujasaḥ
     trātāḥ sarve pramathyārīn kṣatradharmeṇa viṣṇunā
yadi hy asau bhagavān nānahiṣyad; ripūn sarvān vasu mān aprameyaḥ
     na brāhmaṇā na ca lokādi kartā; na sad dharmā nādi dharmā bhaveyuḥ
imām urvīṃ na jayed vikrameṇa; deva śreṣṭho 'sau purā ced ameyaḥ
     cāturvarṇyaṃ cāturāśramya dharmāḥ; sarve na syur brahmaṇo vai vināśāt
dṛṣṭā dharmāḥ śatadhā śāśvatena; kṣātreṇa dharmeṇa punaḥ pravṛttāḥ
     yuge yuge hy ādi dharmāḥ pravṛttā; lokajyeṣṭhaṃ kṣatradharmaṃ vadanti
ātmatyāgaḥ sarvabhūtānukampā; lokajñānaṃ mokṣaṇaṃ pālanaṃ ca
     viṣaṇṇānāṃ mokṣaṇaṃ pīḍitānāṃ; kṣātre dharme vidyate pārthivānām
nirmaryādāḥ kāmamanyupravṛttā; bhītā rājño nādhigacchanti pāpam
     śiṣṭāś cānye sarvadharmopapannāḥ; sādhv ācārāḥ sādhu dharmaṃ caranti
putra vat paripālyāni liṅgadharmeṇa pārthivaiḥ
     loke bhūtāni sarvāṇi vicaranti na saṃśayaḥ
sarvadharmaparaṃ kṣatraṃ lokajyeṣṭhaṃ sanātanam
     śaśvad akṣaraparyantam akṣaraṃ sarvato mukham
