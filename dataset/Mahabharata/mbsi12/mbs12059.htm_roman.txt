tataḥ kālyaṃ samutthāya kṛtapaurvāhṇika kriyāḥ
      yayus te nagarākārai rathaiḥ pāṇḍava yādavāḥ
prapadya ca kurukṣetraṃ bhīṣmam āsādya cānagham
      sukhāṃ ca rajanīṃ pṛṣṭvā gāṅgeyaṃ rathināṃ varam
vyāsādīn abhivādyarṣīn sarvais taiś cābhinanditāḥ
      niṣedur abhito bhīṣmaṃ parivārya samantataḥ
tato rājā mahātejā dharmarājo yudhiṣṭhiraḥ
      abravīt prāñjalir bhīṣmaṃ pratipūjyābhivādya ca
ya eṣa rājā rājeti śabdaś carati bhārata
      katham eṣa samutpannas tan me brūhi pitā maha
tulyapāṇiśirogrīvas tulyabuddhīndriyātmakaḥ
      tulyaduḥkhasukhātmā ca tulyapṛṣṭha bhujodaraḥ
tulyaśukrāsthi majjaś ca tulyamāṃsāsṛg eva ca
      niḥśvāsocchāva tulyaś ca tulyaprāṇaśarīravān
samānajanma maraṇaḥ samaḥ sarvaguṇair nṛṇām
      viśiṣṭa buddhīñ śūrāṃś ca katham eko 'dhitiṣṭhati
katham eko mahīṃ kṛtsnāṃ vīra śūrārya saṃkulām
      rakṣaty api ca loko 'sya prasādam abhivāñchati
ekasya ca prasādena kṛtsno lokaḥ prasīdati
     vyākulenākulaḥ sarvo bhavatīti viniścayaḥ
etad icchāmy ahaṃ sarvaṃ tattvena bharatarṣabha
     śrotuṃ tan me yathā vat tvaṃ prabrūhi vadatāṃ vara
naitat kāraṇam alpaṃ hi bhaviṣyati viṣāṃ pate
     yad ekasmiñ jagat sarvaṃ deva vad yāti saṃnatim
[bhīsma]
     niyatas tvaṃ naraśreṣṭha śṛṇu sarvam aśeṣataḥ
     yathā rājyasamutpannam ādau kṛtayuge 'bhavat
naiva rājyaṃ na rājāsīn na daṇḍo na ca dāṇḍikaḥ
     dharmeṇaiva prajāḥ sarvā rakṣanti ca parasparam
pālayānās tathānyonyaṃ narā dharmeṇa bhārata
     khedaṃ paramam ājagmus tatas tān moha āviśat
te mohavaśam āpannā mānavā manujarṣabha
     pratipattivimohāc ca dharmas teṣām anīnaśat
naṣṭāyāṃ pratipattau tu mohavaśyā narās tadā
     lobhasya vaśam āpannāḥ sarve bhāratasattama
aprāptasyābhimarśaṃ tu kurvanto manujās tataḥ
     kāmo nāmāparas tatra samapadyata vai prabho
tāṃs tu kāmavaśaṃ prāptān rāgo nāma samaspṛśat
     raktāś ca nābhyajānanta kāryākāryaṃ yudhiṣṭhira
agamyāgamanaṃ caiva vācyāvācyaṃ tathaiva ca
     bhakṣyābhakṣyaṃ ca rājendra doṣādoṣaṃ ca nātyajan
viplute naraloke 'smiṃs tato brahma nanāśa ha
     nāśāc ca brahmaṇo rājan dharmo nāśam athāgamat
naṣṭe brahmaṇi dharme ca devās trāsam athāgaman
     te trastā naraśārdūla brahmāṇaṃ śaraṇaṃ yayuḥ
prapadya bhagavantaṃ te devā lokapitā maham
     ūcuḥ prāñjalayaḥ sarve duḥkhaśokabhayārditāḥ
bhagavan naralokasthaṃ naṣṭaṃ brahma sanātanam
     lobhamohādibhir bhāvais tato no bhayam āviśat
brahmaṇaś ca praṇāśena dharmo 'py anaśad īśvara
     tataḥ sma samatāṃ yātā martyais tribhuvaneśvara
adho hi varṣam asmākaṃ martyās tūrdhva pravarṣiṇaḥ
     kriyā vyuparamāt teṣāṃ tato 'gacchāma saṃśayam
atra niḥśreyasaṃ yan nas tad dhyāyasva pitā maha
     tvat prabhāvasamuttho 'sau prabhāvo no vinaśyati
tān uvāca surān sarvān svayaṃ bhūr bhagavāṃs tataḥ
     śreyo 'haṃ cintayiṣyāmi vyetu vo bhīḥ surarṣabhāḥ
tato 'dhyāyasahasrāṇāṃ śataṃ cakre svabuddhijam
     yatra dharmas tathaivārthaḥ kāmaś caivānuvarṇitaḥ
trivarga iti vikhyāto gaṇa eṣa svayaṃ bhuvā
     caturtho mokṣa ity eva pṛthag arthaḥ pṛthag gaṇaḥ
mokṣasyāpi trivargo 'nyaḥ proktaḥ sattvaṃ rajastamaḥ
     sthānaṃ vṛddhiḥ kṣayaś caiva trivargaś caiva daṇḍajaḥ
ātmā deśaś ca kālaś cāpy upāyāḥ kṛtyam eva ca
     sahāyāḥ kāraṇaṃ caiva ṣaḍ vargo nītijaḥ smṛtaḥ
trayī cānvīkṣikī caiva vārtā ca bharatarṣabha
     daṇḍanītiś ca vipulā vidyās tatra nidarśitāḥ
amātyarakṣā praṇidhī rājaputrasya rakṣaṇam
     cāraś ca vividhopāyaḥ praṇidhiś ca pṛthagvidhaḥ
sāma copapradānaṃ ca bhedo daṇḍaś ca pāṇḍava
     upekṣā pañcamī cātra kārtsnyena samudāhṛtā
mantraś ca varṇitaḥ kṛtsnas tathā bhedārtha eva ca
     vibhraṃśaś caiva mantrasya siddhyasiddhyoś ca yat phalam
saṃdhiś ca vividhābhikhyo hīno madhyas tathottamaḥ
     bhayasatkāra vittākhyaḥ kārtsnyena parivarṇitaḥ
yātrā kālāś ca catvāras trivargasya ca vistaraḥ
     vijayo dharmayuktaś ca tathārtha vijayaś ca ha
āsuraś caiva vijayas tathā kārtsnyena varṇitaḥ
     lakṣaṇaṃ pañcavargasya trividhaṃ cātra varṇitam
prakāśaś cāprakāśaś ca daṇḍo 'tha pariśabditaḥ
     prakāśo 'ṣṭa vidhas tatra guhyas tu bahuvistaraḥ
rathā nāgā hayāś caiva pādātāś caiva pāṇḍava
     viṣṭir nāvaś carāś caiva deśikāḥ pathi cāṣṭakam
aṅgāny etāni kauravya prakāśāni balasya tu
     jaṅgamājaṅgamāś coktāś cūrṇayogā viṣādayaḥ
sparśe cābhyavahārye cāpy upāṃśur vividhaḥ smṛtaḥ
     arimitram udāsīna ity ete 'py anuvarṇitāḥ
kṛtsnā mārgaguṇāś caiva tathā bhūmiguṇāś ca ha
     ātmarakṣaṇam āśvāsaḥ spaśānāṃ cānvavekṣaṇam
kalpanā vividhāś cāpi nṛnāgarathavājinām
     vyūhāś ca vividhābhikhyā vicitraṃ yuddhakauśalam
utpātāś ca nipātāś ca suyuddhaṃ supalāyanam
     śastrāṇāṃ pāyana jñānaṃ tathaiva bharatarṣabha
balavyasanam uktaṃ ca tathaiva balaharṣaṇam
     pīḍanāskanda kālaś ca bhayakālaś ca pāṇḍava
tathā khāta vidhānaṃ ca yogasaṃcāra eva ca
     caurāṭavy abalaiś cograiḥ pararāṣṭrasya pīḍanam
agnidair garadaiś caiva pratirūpaka cārakaiḥ
     śreṇi mukhyopajāpena vīrudhaś chedanena ca
dūṣaṇena ca nāgānām āśaṅkā jananena ca
     ārodhanena bhaktasya pathaś copārjanena ca
saptāṅgasya ca rājyasya hrāsa vṛddhisamañjasam
     dūta sāmarthya yogaś ca rāṣṭrasya ca vivardhanam
arimadhya stha mitrāṇāṃ samyak coktaṃ prapañcanam
     avamardaḥ pratīghātas tathaiva ca balīyasām
vyavahāraḥ susūkṣmaś ca tathā kaṇṭaka śodhanam
     śamo vyāyāmayogaś ca yogo dravyasya saṃcayaḥ
abhṛtānāṃ ca bharaṇaṃ bhṛtānāṃ cānvavekṣaṇam
     arthakāle pradānaṃ ca vyasaneṣv aprasaṅgitā
tathā rājaguṇāś caiva senāpatiguṇāś ca ye
     kāraṇasya ca kartuś ca guṇadoṣās tathaiva ca
duṣṭeṅgitaṃ ca vividhaṃ vṛttiś caivānujīvinām
     śaṅkitatvaṃ ca sarvasya pramādasya ca varjanam
alabdhalipsā labdhasya tathaiva ca vivardhanam
     pradānaṃ ca vivṛddhasya pātrebhyo vidhivat tathā
visargo 'rthasya dharmārtham arthārthaṃ kāmahetunā
     caturtho vyasanāghāte tathaivātrānuvarṇitaḥ
krodhajāni tathogrāṇi kāmajāni tathaiva ca
     daśoktāni kuruśreṣṭha vyasanāny atra caiva ha
mṛgayākṣās tathā pānaṃ striyaś ca bharatarṣabha
     kāmajāny āhur ācāryāḥ proktānīha svayaṃ bhuvā
vāk pāruṣyaṃ tathogratvaṃ daṇḍapāruṣyam eva ca
     ātmano nigrahas tyāgo 'thārtha dūṣaṇam eva ca
yantrāṇi vividhāny eva kriyās teṣāṃ ca varṇitāḥ
     avamardaḥ pratīghātaḥ ketanānāṃ ca bhañjanam
caityadrumāṇām āmardo rodhaḥ karmānta nāśanam
     apaskaro 'tha gamanaṃ tathopāsyā ca varṇitā
paṇavānakaśaṅkhānāṃ bherīṇāṃ ca yudhāṃ vara
     upārjanaṃ ca dravyāṇāṃ paramarma ca tāni ṣaṭ
labdhasya ca praśamanaṃ satāṃ caiva hi pūjanam
     vidvadbhir ekībhāvaś ca prātar homavidhijñatā
maṅgalālambhanaṃ caiva śarīrasya pratikriyā
     āhārayojanaṃ caiva nityam āstikyam eva ca
ekena ca yathottheyaṃ satyatvaṃ madhurā giraḥ
     utsavānāṃ samājānāṃ kriyāḥ ketana jās tathā
pratyakṣā ca parokṣā ca sarvādhikaraṇeṣu ca
     vṛttir bharataśārdūla nityaṃ caivānvavekṣaṇam
adaṇḍyatvaṃ ca viprāṇāṃ yuktyā daṇḍanipātanam
     anujīvi svajātibhyo guṇeṣu parirakṣaṇam
rakṣaṇaṃ caiva paurāṇāṃ svarāṣṭrasya vivardhanam
     maṇḍalasthā ca yā cintā rājan dvādaśa rājikā
dvā saptati matiś caiva proktā yā ca svayaṃ bhuvā
     deśajātikulānāṃ ca dharmāḥ samanuvarṇitāḥ
dharmaś cārthaś ca kāmaś ca mokṣaś cātrānuvarṇitaḥ
     upāyaś cārthalipsā ca vividhā bhūridakṣiṇāḥ
mūlakarma kriyā cātra māyāyogaś ca varṇitaḥ
     dūṣaṇaṃ srotasām atra varṇitaṃ ca sthirāmbhasām
yair yair upāyair lokaś ca na caled ārya vartmanaḥ
     tat sarvaṃ rājaśārdūla nītiśāstre 'nuvarṇitam
etat kṛtvā śubhaṃ śāstraṃ tataḥ sa bhagavān prabhuḥ
     devān uvāca saṃhṛṣṭaḥ sarvāñ śakrapurogamān
upakārāya lokasya trivargasthāpanāya ca
     nava nītaṃ sarasvatyā buddhir eṣā prabhāvitā
daṇḍena sahitā hy eṣā lokarakṣaṇa kārikā
     nigrahānugraha ratā lokān anu cariṣyati
daṇḍena nīyate ceyaṃ daṇḍaṃ nayati cāpy uta
     daṇḍanītir iti proktā trīṁl lokān anuvartate
ṣāḍguṇya guṇasāraiṣā sthāsyaty agre mahātmasu
     mahattvāt tasya daṇḍasya nītir vispaṣṭa lakṣaṇā
nayacāraś ca vipulo yena sarvam idaṃ tatam
     āgamaś ca purāṇānāṃ maharṣīṇāṃ ca saṃbhavaḥ
tīrthavaṃśaś ca vaṃśaś ca nakṣatrāṇāṃ yudhiṣṭhira
     sakalaṃ cāturāśramyaṃ cāturhotraṃ tathaiva ca
cāturvarṇyaṃ tathaivātra cāturvedyaṃ ca varṇitam
     itihāsopavedāś ca nyāyaḥ kṛtsnaś ca varṇitaḥ
tapo jñānam ahiṃsā ca satyāsatye nayaḥ paraḥ
     vṛddhopasevā dānaṃ ca śaucam utthānam eva ca
sarvabhūtānukampā ca sarvam atropavarṇitam
     bhuvi vāco gataṃ yac ca tac ca sarvaṃ samarpitam
tasmin paitāmahe śāstre pāṇḍavaitad asaṃśayam
     dharmārthakāmamokṣaś ca sakalā hy atra śabditāḥ
tatas tāṃ bhagavān nītiṃ pūrvaṃ jagrāha śaṃkaraḥ
     bahurūpo viśālākṣaḥ śivaḥ sthāṇur umāpatiḥ
yugānām āyuṣo hrāsaṃ vijñāya bhagavāñ śivaḥ
     saṃcikṣepa tataḥ śāstraṃ mahārthaṃ brahmaṇā kṛtam
vaiśālākṣam iti proktaṃ tad indraḥ pratyapadyata
     daśa dhyāya sahasrāṇi subrahmaṇyo mahātapāḥ
bhagavān api tac chāstraṃ saṃcikṣepa puraṃdaraḥ
     sahasraiḥ pañcabhis tāta yad uktaṃ bāhudantakam
adhyāyānāṃ sahasrais tu tribhir eva bṛhaspatiḥ
     saṃcikṣepeśvaro buddhyā bārhaspatyaṃ tad ucyate
adhyāyānāṃ sahasreṇa kāvyaḥ saṃkṣepam abravīt
     tac chāstram amitaprajño yogācāryo mahātapāḥ
evaṃ lokānurodhena śāstram etan maharṣibhiḥ
     saṃkṣiptam āyur vijñāya martyānāṃ hrāsi pāṇḍava
atha devāḥ samāgamya viṣṇum ūcuḥ prajāpatim
     eko yo 'rhati martyebhyaḥ śraiṣṭhyaṃ taṃ vai samādiśa
tataḥ saṃcintya bhagavān devo nārāyaṇaḥ prabhuḥ
     taijasaṃ vai virajasaṃ so 'sṛjan mānasaṃ sutam
virājās tu mahābhāga vibhutvaṃ bhuvi naicchata
     nyāsāyaivābhavad buddhiḥ praṇītā tasya pāṇḍava
kīrtimāṃs tasya putro 'bhūt so 'pi pañcātigo 'bhavat
     kardamas tasya ca sutaḥ so 'py atapyan mahat tapaḥ
prajāpateḥ kardamasya anaṅgo nāma vai sutaḥ
     prajānāṃ rakṣitā sādhur daṇḍanīti viśāradaḥ
anaṅga putro 'ti balo nītimān adhigamya vai
     abhipede mahī rājyam athendriya vaśo 'bhavat
mṛtyos tu duhitā rājan sunīthā nāma mānasī
     prakhyātā triṣu lokeṣu yā sā venam ajījanat
taṃ prajāsu vidharmāṇaṃ rāgadveṣavaśānugam
    mantrapūtaiḥ kuśair jaghnur ṛṣayo brahmavādinaḥ
mamanthur dakṣiṇaṃ corum ṛṣayas tasya mantrataḥ
    tato 'sya vikṛto jajñe hrasvāṅgaḥ puruṣo bhuvi
dagdhasthāṇupratīkāśo raktākṣaḥ kṛṣṇa mūrdha jaḥ
    niṣīdety evam ūcus tam ṛṣayo brahmavādinaḥ
tasmān niṣādāḥ saṃbhūtāḥ krūrāḥ śailavanāśrayāḥ
    ye cānye vindhyanilayā mlecchāḥ śatasahasraśaḥ
bhūyo 'sya dakṣiṇaṃ pāṇiṃ mamanthus te maharṣayaḥ
    tataḥ puruṣa utpanno rūpeṇendra ivāparaḥ
kavacī baddhanistriṃśaḥ sa śaraḥ sa śarāsanaḥ
    vedavedāṅgavic caiva dhanurvede ca pāragaḥ
taṃ daṇḍanītiḥ sakalā śritā rājan narottamam
    tataḥ sa prāñjalir vainyo maharṣīṃs tān uvāca ha
susūkṣmā me samutpannā buddhir dharmārthadarśinī
    anayā kiṃ mayā kāryaṃ tan me tattvena śaṃsata
yan māṃ bhavanto vakṣyanti kāryam arthasamanvitam
    tad ahaṃ vai kariṣyāmi nātra kāryā vicāraṇā
tam ūcur atha devās te te caiva paramarṣayaḥ
    niyato yatra dharmo vai tam aśaṅkaḥ samācara
priyāpriye parityajya samaḥ sarveṣu jantuṣu
    kāmakrodhau ca lobhaṃ ca mānaṃ cotsṛjya dūrataḥ
yaś ca dharmāt pravicalel loke kaś cana mānavaḥ
    nigrāhyas te sa bāhubhyāṃ śaśvad dharmam avekṣataḥ
pratijñāṃ cādhirohasva manasā karmaṇā girā
    pālayiṣyāmy ahaṃ bhaumaṃ brahma ity eva cāsakṛt
yaś cātra dharmanīty ukto daṇḍanīti vyapāśrayaḥ
    tam aśaṅkaḥ kariṣyāmi svavaśo na kadā cana
adaṇḍyā me dvijāś ceti pratijānīṣva cābhibho
    lokaṃ ca saṃkarāt kṛtsnāt trātāsmīti paraṃtapa
vainyas tatas tān uvāca devān ṛṣipurogamān
    brāhmaṇā me sahāyāś ced evam astu surarṣabhāḥ
evam astv iti vainyas tu tair ukto brahmavādibhiḥ
    purodhāś cābhavat tasya śukro brahma mayo nidhiḥ
mantriṇo vālakhilyās tu sārasvatyo gaṇo hy abhūt
    maharṣir bhagavān gargas tasya sāṃvatsaro 'bhavat
ātmanāṣṭama ity eva śrutir eṣā parā nṛṣu
    utpannau bandinau cāsya tatpūrvau sūtamāgadhau
samatāṃ vasudhāyāś ca sa samyag upapādayat
    vaiṣamyaṃ hi paraṃ bhūmer āsīd iti ha naḥ śrutam
sa viṣṇunā ca devena śakreṇa vibudhaiḥ saha
    ṛṣibhiś ca prajāpālye brahmaṇā cābhiṣecitaḥ
taṃ sākṣāt pṛthivī bheje ratnāny ādāya pāṇḍava
    sāgaraḥ saritāṃ bhartā himavāṃś cācalottamaḥ
śakraś ca dhanam akṣayyaṃ prādāt tasya yudhiṣṭhira
    rukmaṃ cāpi mahāmeruḥ svayaṃ kanakaparvataḥ
yakṣarākṣasa bhartā ca bhagavān naravāhanaḥ
    dharme cārthe ca kāme ca samarthaṃ pradadau dhanam
hayā rathāś ca nāgāś ca koṭiśaḥ puruṣās tathā
    prādurbabhūvur vainyasya cintanād eva pāṇḍava
    na jarā na ca durbhikṣaṃ nādhano vyādhayas tathā
sarīsṛpebhyaḥ stenebhyo na cānyonyāt kadā cana
    bhayam utpadyate tatra tasya rājño 'bhirakṣaṇāt
teneyaṃ pṛthivī dugdhā sasyāni daśa sapta ca
    yakṣarākṣasa nāgaiś cāpīpṣitaṃ yasya yasya yat
tena dharmottaraś cāyaṃ kṛto loko mahātmanā
    rañjitāś ca prajāḥ sarvās tena rājeti śabdyate
brāhmaṇānāṃ kṣatatrāṇāt tataḥ kṣatriya ucyate
    prathitā dhanataś ceyaṃ pṛthivī sādhubhiḥ smṛtā
sthāpanaṃ cākarod viṣṇuḥ svayam eva satātanaḥ
    nātivartiṣyate kaś cid rājaṃs tvām iti pārthiva
tapasā bhagavān viṣṇur āviveśa ca bhūmipam
    deva van naradevānāṃ namate yaj jagan nṛpa
daṇḍanītyā ca satataṃ rakṣitaṃ taṃ nareśvara
    nādharṣayat tataḥ kaś cic cāranityāc ca darśanāt
ātmanā karaṇaiś caiva samasyeha mahīkṣitaḥ
    ko hetur yad vaśe tiṣṭhel loko daivād ṛte guṇāt
viṣṇor lalāṭāt kamalaṃ sauvarṇam abhavat tadā
    śrīḥ saṃbhūtā yato devī patnī dharmasya dhīmataḥ
śriyaḥ sakāśād arthaś ca jāto dharmeṇa pāṇḍava
    atha dharmas tathaivārthaḥ śrīś ca rājye pratiṣṭhitā
sukṛtasya kṣayāc caiva svarlokād etya medinīm
    pārthivo jāyate tāta daṇḍanīti vaśānugaḥ
mahattvena ca saṃyukto vaiṣṇavena naro bhuvi
    buddhyā bhavati saṃyukto māhātmyaṃ cādhigacchati
sthāpanām atha devānāṃ na kaś cid ativartate
    tiṣṭhaty ekasya ca vaśe taṃ ced anuvidhīyate
śubhaṃ hi karma rājendra śubhatvāyopakalpate
    tulyasyaikasya yasyāyaṃ loko vacasi tiṣṭhati
yo hy asya mukham adrākṣīt somya so 'sya vaśānugaḥ
    subhagaṃ cārthavantaṃ ca rūpavantaṃ ca paśyati
tato jagati rājendra satataṃ śabditaṃ budhaiḥ
    devāś ca naradevāś ca tulyā iti viśāṃ pate
etat te sarvam ākhyātaṃ mahattvaṃ prati rājasu
    kārtsnyena bharataśreṣṭha kim anyad iha vartatām
