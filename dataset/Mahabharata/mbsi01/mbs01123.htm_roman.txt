[vai]
      arjunas tu paraṃ yatnam ātasthe guru pūjane
      astre ca paramaṃ yogaṃ priyo droṇasya cābhavat
droṇena tu tadāhūya rahasy ukto 'nnasādhakaḥ
      andhakāre 'rjunāyānnaṃ na deyaṃ te kathaṃ cana
tataḥ kadā cid bhuñjāne pravavau vāyur arjune
      tena tatra pradīptaḥ sa dīpyamāno nivāpitaḥ
bhuṅkta evārjuno bhaktaṃ na cāsyāsyād vyamuhyata
      hastas tejasvino nityam annagrahaṇa kāraṇāt
      tad abhyāsakṛtaṃ matvā rātrāv abhyasta pāṇḍavaḥ
tasya jyātalanirghoṣaṃ droṇaḥ śuśrāva bhārata
      upetya cainam utthāya pariṣvajyedam abravīt
prayatiṣye tathā kartuṃ yathā nānyo dhanurdharaḥ
      tvatsamo bhavitā loke satyam etad bravīmi te
tato droṇo 'rjunaṃ bhūyo ratheṣu ca gajeṣu ca
      aśveṣu bhūmāv api ca raṇaśikṣām aśikṣayat
gadāyuddhe 'si caryāyāṃ tomaraprāsaśaktiṣu
      droṇaḥ saṃkīrṇa yuddheṣu śikṣayām āsa pāṇḍavam
tasya tat kauśalaṃ dṛṣṭvā dhanurveda jighṛkṣavaḥ
      rājāno rājaputrāś ca samājagmuḥ sahasraśaḥ
tato niṣādarājasya hiraṇyadhanuṣaḥ sutaḥ
     ekalabyo mahārāja droṇam abhyājagāma ha
na sa taṃ pratijagrāha naiṣādir iti cintayan
     śiṣyaṃ dhanuṣi dharmajñas teṣām evānvavekṣayā
sa tu droṇasya śirasā pādau gṛhya paraṃtapaḥ
     araṇyam anusaṃprāptaḥ kṛtvā droṇaṃ mahī mayam
tasminn ācārya vṛttiṃ ca paramām āsthitas tadā
     iṣvastre yogam ātasthe paraṃ niyamam āsthitaḥ
parayā śraddhayā yukto yogena parameṇa ca
     vimokṣādāna saṃdhāne laghutvaṃ param āpa saḥ
atha droṇābhyanujñātāḥ kadā cit kurupāṇḍavāḥ
     rathair viniryayuḥ sarve mṛgayām arimardanāḥ
tatropakaraṇaṃ gṛhya naraḥ kaś cid yadṛcchayā
     rājann anujagāmaikaḥ śvānam ādāya pāṇḍavān
teṣāṃ vicaratāṃ tatra tat tat karma cikīrṣatām
     śvā caran sa vane mūḍho naiṣādiṃ prati jagmivān
sa kṛṣṇaṃ maladigdhāṅgaṃ kṛṣṇājinadharaṃ vane
     naiṣādiṃ śvā samālakṣya bhaṣaṃs tasthau tad antike
tadā tasyātha bhaṣataḥ śunaḥ saptaśarān mukhe
     lāghavaṃ darśayann astre mumoca yugapad yathā
sa tu śvā śarapūrṇāsyaḥ pāṇḍavān ājagāma ha
     taṃ dṛṣṭvā pāṇḍavā vīrā vismayaṃ paramaṃ yayuḥ
lāghavaṃ śabdavedhitvaṃ dṛṣṭvā tatparamaṃ tadā
     prekṣya taṃ vrīḍitāś cāsan praśaśaṃsuś ca sarvaśaḥ
taṃ tato 'nveṣamāṇās te vane vananivāsinam
     dadṛśuḥ pāṇḍavā rājann asyantam aniśaṃ śarān
na cainam abhyajānaṃs te tadā vikṛtadarśanam
     athainaṃ paripapracchuḥ ko bhavān kasya vety uta
[ekalavya]
     niṣādādhipater vīrā hiraṇyadhanuṣaḥ sutam
     droṇaśiṣyaṃ ca māṃ vittadhanurveda kṛtaśramam
[vai]
     te tam ājñāya tattvena punar āgamya pāṇḍavāḥ
     yathāvṛttaṃ ca te sarvaṃ droṇāyācakhyur adbhutam
kaunteyas tv arjuno rājann ekalavyam anusmaran
     raho droṇaṃ samāgamya praṇayād idam abravīt
nanv ahaṃ parirabhyaikaḥ prītipūrvam idaṃ vacaḥ
     bhavatokto na me śiṣyas tvad viśiṣṭo bhaviṣyati
atha kasmān madviśiṣṭo lokād api ca vīryavān
     asty anyo bhavataḥ śiṣyo niṣādādhipateḥ sutaḥ
muhūrtam iva taṃ droṇaś cintayitvā viniścayam
     savyasācinam ādāya naiṣādiṃ prati jagmivān
dadarśa maladigdhāṅgaṃ jaṭilaṃ cīravāsasam
     ekalavyaṃ dhanuṣpāṇim asyantam aniśaṃ śarān
ekalavyas tu taṃ dṛṣṭvā droṇam āyāntam antikāt
     abhigamyopasaṃgṛhya jagāma śirasā mahīm
pūjayitvā tato droṇaṃ vidhivat sa niṣādajaḥ
     nivedya śiṣyam ātmānaṃ tasthau prāñjalir agrataḥ
tato droṇo 'bravīd rājann ekalavyam idaṃ vacaḥ
     yadi śiṣyo 'si me tūrṇaṃ vetanaṃ saṃpradīyatām
ekalavyas tu tac chrutvā prīyamāṇo 'bravīd idam
     kiṃ prayacchāmi bhagavann ājñāpayatu māṃ guruḥ
na hi kiṃ cid adeyaṃ me gurave brahmavittama
     tam abravīt tvayāṅguṣṭho dakṣiṇo dīyatāṃ mama
ekalavyas tu tac chrutvā vaco droṇasya dāruṇam
     pratijñām ātmano rakṣan satye ca nirataḥ sadā
tathaiva hṛṣṭavadanas tathaivādīna mānasaḥ
     chittvāvicārya taṃ prādād droṇāyāṅguṣṭham ātmanaḥ
tataḥ paraṃ tu naiṣādir aṅgulībhir vyakarṣata
     na tathā sa tu śīghro 'bhūd yathāpūrvaṃ narādhipa
tato 'rjunaḥ prītamanā babhūva vigatajvaraḥ
     droṇaś ca satyavāg āsīn nānyo 'bhyabhavad arjunam
droṇasya tu tadā śiṣyau gadā yogyāṃ viśeṣataḥ
     duryodhanaś ca bhīmaś ca kurūṇām abhyagacchatām
aśvatthāmā rahasyeṣu sarveṣv abhyadhiko 'bhavat
     tathāti puruṣān anyān sārukau yamajāv ubhau
     yudhiṣṭhiro rathaśreṣṭhaḥ sarvatra tu dhanaṃjayaḥ
prasthitaḥ sāgarāntāyāṃ rathayūthapa yūthapaḥ
     buddhiyogabalotsāhaiḥ sarvāstreṣu ca pāṇḍavaḥ
astre gurv anurāge ca viśiṣṭo 'bhavad arjunaḥ
     tulyeṣv astropadeśeṣu sauṣṭhavena ca vīryavān
     ekaḥ sarvakumārāṇāṃ babhūvātiratho 'rjunaḥ
prāṇādhikaṃ bhīmasenaṃ kṛtavidyaṃ dhanaṃjayam
     dhārtarāṣṭrā durātmāno nāmṛṣyanta narādhipa
tāṃs tu sarvān samānīya sarvavidyāsu niṣṭhitān
     droṇaḥ praharaṇa jñāne jijñāsuḥ puruṣarṣabha
kṛtrimaṃ bhāsam āropya vṛkṣāgre śilpibhiḥ kṛtam
     avijñātaṃ kumārāṇāṃ lakṣyabhūtam upādiśat
[droṇa]
     śīghraṃ bhavantaḥ sarve vai dhanūṃṣy ādāya satvarāḥ
     bhāsam etaṃ samuddiśya tiṣṭhantāṃ saṃhiteṣavaḥ
madvākyasamakālaṃ ca śiro 'sya vinipātyatām
     ekaikaśo niyokṣyāmi tathā kuruta putrakāḥ
[vai]
     tato yudhiṣṭhiraṃ pūrvam uvācāṅgirasāṃ varaḥ
     saṃdhatsva bāṇaṃ durdharṣaṃ madvākyānte vimuñca ca
tato yudhiṣṭhiraḥ pūrvaṃ dhanur gṛhya mahāravam
     tasthau bhāsaṃ samuddiśya guruvākyapracoditaḥ
tato vitatadhanvānaṃ droṇas taṃ kurunandanam
     sa muhūrtād uvācedaṃ vacanaṃ bharatarṣabha
paśyasy enaṃ drumāgrasthaṃ bhāsaṃ naravarātmaja
     paśyāmīty evam ācāryaṃ pratyuvāca yudhiṣṭhiraḥ
sa muhūrtād iva punar droṇas taṃ pratyabhāṣata
     atha vṛkṣam imaṃ māṃ vā bhrātṝn vāpi prapaśyasi
tam uvāca sa kaunteyaḥ paśyāmy enaṃ vanaspatim
     bhavantaṃ ca tathā bhrātṝn bhāsaṃ ceti punaḥ punaḥ
tam uvācāpasarpeti droṇo 'prīta manā iva
     naitac chakyaṃ tvayā veddhuṃ lakṣyam ity eva kutsayan
tato duryodhanādīṃs tān dhārtarāṣṭrān mahāyaśāḥ
     tenaiva kramayogena jijñāsuḥ paryapṛcchata
anyāṃś ca śiṣyān bhīmādīn rājñaś caivānya deśajān
     tathā ca sarve sarvaṃ tat paśyāma iti kutsitāḥ
tato dhanaṃjayaṃ droṇaḥ smayamāno 'bhyabhāṣata
     tvayedānīṃ prahartavyam etal lakṣyaṃ niśamyatām
madvākyasamakālaṃ te moktavyo 'tra bhavec charaḥ
     vitatya kārmukaṃ putra tiṣṭha tāvan muhūrtakam
evam uktaḥ savyasācī maṇḍalīkṛtakārmukaḥ
     tasthau lakṣyaṃ samuddiśyā guruvākyapracoditaḥ
muhūrtād iva taṃ droṇas tathaiva samabhāṣata
     paśyasy enaṃ sthitaṃ bhāsaṃ drumaṃ mām api vety uta
paśyāmy enaṃ bhāsam iti droṇaṃ pārtho 'bhyabhāṣata
     na tu vṛkṣaṃ bhavantaṃ vā paśyāmīti ca bhārata
tataḥ prītamanā droṇo muhūrtād iva taṃ punaḥ
     pratyabhāṣata durdharṣaḥ pāṇḍavānāṃ ratharṣabham
bhāsaṃ paśyasi yady enaṃ tathā brūhi punar vacaḥ
     śiraḥ paśyāmi bhāsasya na gātram iti so 'bravīt
arjunenaivam uktas tu droṇo hṛṣṭatanū ruhaḥ
     muñcasvety abravīt pārthaṃ sa mumocāvicārayan
tatas tasya nagasthasya kṣureṇa niśitena ha
     śira utkṛtya tarasā pātayām āsa pāṇḍavaḥ
tasmin karmaṇi saṃsiddhe paryaśvajata phalgunam
     mene ca drupadaṃ saṃkhye sānubandhaṃ parājitam
kasya cit tv atha kālasya saśiṣyo 'ṅgirasāṃ varaḥ
     jagāma gaṅgām abhito majjituṃ bharatarṣabha
avagāḍham atho droṇaṃ salile salile caraḥ
     grāho jagrāha balavāñ jaṅghānte kālacoditaḥ
sa samartho 'pi mokṣāya śiṣyān sarvān acodayat
     grāhaṃ hatvā mokṣayadhvaṃ mām iti tvarayann iva
tad vākyasamakālaṃ tu bībhatsur niśitaiḥ śaraiḥ
     āvāpaiḥ pañcabhir grāhaṃ magnam ambhasy atāḍayat
     itare tu visaṃmūḍhās tatra tatra prapedire
taṃ ca dṛṣṭvā kriyopetaṃ droṇo 'manyāta pāṇḍavam
     viśiṣṭaṃ sarvaśiṣyebhyaḥ prītimāṃś cābhavat tadā
sa pārtha bāṇair bahudhā khaṇḍaśaḥ parikalpitaḥ
     grāhaḥ pañcatvam āpede jaṅghāṃ tyaktvā mahātmanaḥ
athābravīn mahātmānaṃ bhāradvājo mahāratham
     gṛhāṇedaṃ mahābāho viśiṣṭam atidurdharam
     astraṃ brahmaśiro nāma saprayoga nivartanam
na ca te mānuṣeṣv etat prayoktavyaṃ kathaṃ cana
     jagad vinirdahed etad alpatejasi pātitam
asāmānyam idaṃ tāta lokeṣv astraṃ nigadyate
     tad dhārayethāḥ prayataḥ śṛṇu cedaṃ vaco mama
bādhetāmānuṣaḥ śatrur yadā tvāṃ vīra kaś cana
     tad vadhāya prayuñjīthās tadāstram idam āhave
tatheti tat pratiśrutya bībhatsuḥ sa kṛtāñjaliḥ
     jagrāha paramāstraṃ tadāha cainaṃ punar guruḥ
     bhavitā tvatsamo nānyaḥ pumāṁl loke dhanurdharaḥ
