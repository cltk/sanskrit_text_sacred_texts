[s]
      te sene 'nyonyam āsādya prahṛṣṭāśvanaradvipe
      bṛhatyau saṃprajahrāte devāsuracamūpame
tato gajā rathāś cāśvāḥ pattayaś ca mahāhave
      saṃprahāraṃ paraṃ cakrur deva pāpma praṇāśanam
pūrṇacandrārka padmānāṃ kānti tviḍ gandhataḥ samaiḥ
      uttamāṅgair nṛsiṃhānāṃ nṛsiṃhās tastarur mahīm
ardhacandrais tathā bhallaiḥ kṣuraprair asi paṭṭiśaiḥ
      paraśvadhaiś cāpy akṛntann uttamāṅgāni yudhyatām
vyāyatāyata bāhūnāṃ vyāyatāyata bāhubhiḥ
      vyāyatā bāhavaḥ petuś chinnamuṣṭy āyudhāṅgadāḥ
taiḥ sphuradbhir mahī bhāti raktāṅguli talais tadā
      garuḍa prahatair ugraiḥ pañcāsyair iva pannagaiḥ
hayasyandana nāgebhyaḥ petur vīrā dviṣad dhatāḥ
      vimānebhyo yathā kṣīṇe puṇye svargasadas tathā
gadābhir anyair gurvībhiḥ parighair musalair api
      pothitāḥ śataśaḥ petur vīrā vīratarai raṇe
rathā rathair vinihatā mattā mattair dvipair dvipāḥ
      sādinaḥ sādibhiś caiva tasmin paramasaṃkule
rathā vararathair nāgair aśvārohāś ca pattibhiḥ
     aśvārohaiḥ padātāś ca nihatā yudhi śerate
rathāśvapattayo nāgai rathair nāgāś ca pattayaḥ
     rathapattidvipāś cāśvair nṛbhiś cāśvarathadvipāḥ
rathāśvebha narāṇāṃ ca narāśvebha rathaiḥ kṛtam
     pāṇipādaiś ca śastraiś ca rathaiś ca kadanaṃ mahat
tathā tasmin bale śūrair vadhyamāne hate 'pi ca
     asmān abhyāgaman pārthā vṛkodara purogamāḥ
dhṛṣṭadyumnaḥ śikhaṇḍī ca draupadeyāḥ prabhadrakāḥ
     sātyakiś cekitānaś ca draviḍaiḥ sainikaiḥ saha
bhṛtā vittena mahatā pāṇḍyāś cauḍrāḥ sa keralāḥ
     vyūḍhoraskā dīrghabhujāḥ prāṃśavaḥ priyadarśanāḥ
āpīḍino raktadantā mattamātaṅgavikramāḥ
     nānā virāga vasanā gandhacūrṇāvacūrṇitāḥ
baddhāsayaḥ pāśahastā vāraṇaprativāraṇāḥ
     samānamṛtyavo rājann anīkasthāḥ parasparam
kalāpinaś cāpahastā dīrghakeśāḥ priyāhavāḥ
     pattayaḥ sātyaker andhrā ghorarūpaparākramāḥ
athāpare punaḥ śūrāś cedipāñcālakekayāḥ
     karūṣāḥ kosalāḥ kāśyā māgadhāś cāpi dudruvuḥ
teṣāṃ rathāś ca nāgāś ca pravarāś cāpi pattayaḥ
     nānāvidha ravair hṛṣṭā nṛtyanti ca hasanti ca
tasya sainyasya mahato mahāmātravarair vṛtaḥ
     madhyaṃ vṛkodaro 'bhyāgāt tvadīyaṃ nāgadhūr gataḥ
sa nāgapravaro 'tyugro vidhivat kalpito babhau
     udayādry agryabhavanaṃ yathābhyudita bhāskaram
tasyāyasaṃ varma varaṃ vararatnavibhūṣitam
     tārodbhāsasya nabhasaḥ śāradasya samatviṣam
sa tomaraprāsakaraś cāru mauliḥ svalaṃkṛtaḥ
     caran madhyaṃdinārkābhas tejasā vyadahad ripūn
taṃ dṛṣṭvā dviradaṃ dūrāt kṣemadhūrtir dvipasthitaḥ
     āhvayāno 'bhidudrāva pramanāḥ pramanastaram
tayoḥ samabhavad yuddhaṃ dvipayor ugrarūpayoḥ
     yadṛcchayā drumavator mahāparvatayor iva
saṃsaktanāgau tau vīrau tomarair itaretaram
     balavat sūryaraśmy ābhair bhittvā bhittvā vinedatuḥ
vyapasṛtya tu nāgābhyāṃ maḍalāni viceratuḥ
     pragṛhya caiva dhanuṣī jaghnatur vai parasparam
kṣveḍitāsphoṭita ravair bāṇaśabdaiś ca sarvaśaḥ
     tau janān harṣayitvā ca siṃhanādān pracakratuḥ
samudyatakarābhyāṃ tau dvipābhyāṃ kṛtināv ubhau
     vātoddhūta patākābhyāṃ yuyudhāte mahābalau
tāv anyonyasya dhanuṣī chittvānyonyaṃ vinedatuḥ
     śaktitomara varṣeṇa prāvṛṇ meghāv ivāmbubhiḥ
kṣemadhūrtis tadā bhīmaṃ tomareṇa stanāntare
     nirbibheda tu vegena ṣaḍbhiś cāpy aparair nadan
sa bhīmasenaḥ śuśubhe tomarair aṅgamāśritaiḥ
     krodhadīptavapur meghaiḥ sapta saptir ivāṃśumān
tato bhāskaravarṇābham añjo gatimaya smayam
     sasarja tomaraṃ bhīmaḥ pratyamitrāya yatnavān
tataḥ kulūtādhipatiś cāpam āyamya sāyakaiḥ
     daśabhis tomaraṃ chittvā śaktyā vivyādha pāṇḍavam
atha kārmukam ādāya mahājalada nisvanam
     ripor abhyardayan nāgam unmadaḥ pāṇḍavaḥ śaraiḥ
sa śaraughārdito nāgo bhīmasenena saṃyuge
     nigṛhyamāṇo nātiṣṭhad vātadhvasta ivāmbudaḥ
tām abhyadhāvad dviradaṃ bhīmasenasya nāgarāṭ
     mahāvāteritaṃ meghaṃ vātoddhūta ivāmbudaḥ
saṃnivartyātmano nāgaṃ kṣemadhūrtiḥ prayatnataḥ
     vivyādhābhidrutaṃ bāṇair bhīmasenaṃ sa kuñjaram
tataḥ sādhu visṛṣṭena kṣureṇa puruṣarṣabhaḥ
     chittvā śarāsanaṃ śatror nāgam āmitram ārdayat
tataḥ khajā kayā bhīmaṃ kṣemadhūrtiḥ parābhinat
     jaghāna cāsya dviradaṃ nārācaiḥ sarvamarmasu
purā nāgasya patanād avaplutya sthito mahīm
     bhīmaseno ripor nāgaṃ gadayā samapothayat
tasmāt pramathitān nāgāt kṣemadhūrtim avadrutam
     udyatāsim upāyāntaṃ gadayāhan vṛkodaraḥ
sa papāta hataḥ sāsir vyasuḥ svam abhito dvipam
     vajraprarugṇam acalaṃ siṃho vajrahato yathā
nihataṃ nṛpatiṃ dṛṣṭvā kulūtānāṃ yaśaskaram
     prādravad vyathitā senā tvadīyā bharatarṣabha
