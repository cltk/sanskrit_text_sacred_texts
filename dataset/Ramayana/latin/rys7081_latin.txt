tathoktavati rāme tu tasya janma tad adbhutam
 uvāca lakṣmaṇo bhūyo bharataś ca mahāyaśāḥ
sā priyā somaputrasya saṃvatsaram athoṣitā
 akarot kiṃ naraśreṣṭha tat tvaṃ śaṃsitum arhasi
tayos tad vākyamādhuryaṃ niśamya paripṛcchatoḥ
 rāmaḥ punar uvācemāṃ prajāpatisute kathām
puruṣatvaṃ gate śūre budhaḥ paramabuddhimān
 saṃvartaṃ paramodāram ājuhāva mahāyaśāḥ
cyavanaṃ bhṛguputraṃ ca muniṃ cāriṣṭaneminam
 pramodanaṃ modakaraṃ tato durvāsasaṃ munim
etān sarvān samānīya vākyajñas tattvadarśinaḥ
 uvāca sarvān suhṛdo dhairyeṇa susamāhitaḥ
ayaṃ rājā mahābāhuḥ kardamasya ilaḥ sutaḥ
 jānītainaṃ yathā bhūtaṃ śreyo hy asya vidhīyatām
teṣāṃ saṃvadatām eva tam āśramam upāgamat
 kardamaḥ sumahātejā dvijaiḥ saha mahātmabhiḥ
pulastyaś ca kratuś caiva vaṣaṭkāras tathaiva ca
 oṃkāraś ca mahātejās tam āśramam upāgaman
te sarve hṛṣṭamanasaḥ parasparasamāgame
 hitaiṣiṇo bāhli pateḥ pṛthag vākyam athābruvan
kardamas tv abravīd vākyaṃ sutārthaṃ paramaṃ hitam
 dvijāḥ śṛṇuta madvākyaṃ yac chreyaḥ pārthivasya hi
nānyaṃ paśyāmi bhaiṣajyam antareṇa vṛṣadhvajam
 nāśvamedhāt paro yajñaḥ priyaś caiva mahātmanaḥ
tasmād yajāmahe sarve pārthivārthe durāsadam
 kardamenaivam uktās tu sarva eva dvijarṣabhāḥ
 rocayanti sma taṃ yajñaṃ rudrasyārādhanaṃ prati
saṃvartasya tu rājarṣiḥ śiṣyaḥ parapuraṃjayaḥ
 marutta iti vikhyatas taṃ yajñaṃ samupāharat
tato yajño mahān āsīd budhāśramasamīpataḥ
 rudraś ca paramaṃ toṣam ājagāma mahāyaśāḥ
atha yajñasamāptau tu prītaḥ paramayā mudā
 umāpatir dvijān sarvān uvācedam ilāṃ prati
prīto 'smi hayamedhena bhaktyā ca dvijasattamāḥ
 asya bāhlipateś caiva kiṃ karomi priyaṃ śubham
tathā vadati deveśe dvijās te susamāhitāḥ
 prasādayanti deveśaṃ yathā syāt puruṣas tv ilā
tataḥ prītamanā rudraḥ puruṣatvaṃ dadau punaḥ
 ilāyai sumahātejā dattvā cāntaradhīyata
nivṛtte hayamedhe tu gate cādarśanaṃ hare
 yathāgataṃ dvijāḥ sarve agacchan dīrghadarśinaḥ
rājā tu bāhlim utsṛjya madhyadeśe hy anuttamam
 niveśayām āsa puraṃ pratiṣṭhānaṃ yaśaskaram
śaśabindus tu rājāsīd bāhlyāṃ parapuraṃjayaḥ
 pratiṣṭhāna ilo rājā prajāpatisuto balī
sa kāle prāptavāṁl lokam ilo brāhmam anuttamam
 ailaḥ purūravā rājā pratiṣṭhānam avāptavān
īdṛśo hy aśvamedhasya prabhāvaḥ puruṣarṣabhau
 strībhūtaḥ pauruṣaṃ lebhe yac cānyad api durlabham
