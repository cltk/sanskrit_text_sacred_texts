[guru]
      caturvidhāni bhūtāni sthāvarāṇi carāṇi ca
      avyaktaprabhavāny āhur avyaktanidhanāni ca
      avyaktanidhanaṃ vidyād avyaktātmātmakaṃ manaḥ
yathāśvattha kanīkāyām antarbhūto mahādrumaḥ
      niṣpanno dṛśyate vyaktam avyaktāt saṃbhavas tathā
abhidravaty ayaḥ kānta mayo niścetanāv ubhau
      svabhāvahetujā bhāvā yadvad anyad apīdṛśam
tadvad avyaktajā bhāvāḥ kartuḥ kāraṇalakṣaṇāḥ
      acetanāś cetayituḥ kāraṇād abhisaṃhitāḥ
na bhūḥ khaṃ dyaur na bhūtāni narṣayo na surāsurāḥ
      nānyad āsīd ṛte jīvam āsedur na tu saṃhitam
sarvanītyā sarvagataṃ maho hetusalakṣaṇam
      ajñānakarma nirdiṣṭam etat kāraṇalakṣaṇam
tat kāraṇair hi saṃyuktaṃ kāryasaṃgraha kārakam
      yenaitad vartate cakram anādi nidhanaṃ mahat
avyaktanābhaṃ vyaktāraṃ vikāra parimandalam
      kṣetrajñādhiṣṭhitaṃ cakraṃ snigdhākṣaṃ vartate dhruvam
snigdhatvāt tilavat sarvaṃ cakre 'smin pīḍyate jagat
      tilapīḍair ivākramya bhogair ajñānasaṃbhavaiḥ
karma tat kurute tarṣād ahaṃkāraparigraham
     kāryakāraṇa saṃyoge sa hetur upapāditaḥ
nātyeti kāraṇaṃ kāryaṃ na kāryaṃ kāraṇaṃ tathā
     kāryāṇāṃ tūpakaraṇe kālo bhavati hetumān
hetuyuktāḥ prakṛtayo vikārāś ca parasparam
     anyonyam abhivartante puruṣādhiṣṭhitāḥ sadā
sarajas tāmasair bhāvaiś cyuto hetubalānvitaḥ
     kṣetrajñam evānuyāti pāṃsur vāterito yathā
     na ca taiḥ spṛśyate bhāvo na te tena mahātmanā
sarajasko 'rajaskaś ca sa vai vāyur yathā bhavet
     tathaitad antaraṃ vidyāt kṣetrakṣetrajñayor budhaḥ
     abhyāsāt sa tathāyukto na gacchet prakṛtiṃ punaḥ
saṃdeham etam utpannam achinad bhagavān ṛṣiḥ
     tathā vārtāṃ samīkṣeta kṛtalakṣaṇasaṃmitām
bījāny agnyupadagdhāni na rohanti yathā punaḥ
     jñānadagdhais tathā kleśair nātmā saṃbadhyate punaḥ
