[dhṛ]
      karṇaduryodhanādīnāṃ śakuneḥ saubalasya ca
      apanītaṃ mahat tāta tava caiva viśeṣataḥ
yad ājānīta tāṃ śaktim ekaghnīṃ satataṃ raṇe
      anivāryām asahyāṃ ca devair api sa vāsavaiḥ
sā kimarthaṃ na karṇena pravṛtte samare purā
      na devakī sute muktā phalgune vāpi saṃjaya
[s]
      saṃgrāmād vinivṛttānāṃ sarveṣāṃ yo viśāṃ pate
      rātrau kuru kulaśreṣṭha mantro 'yaṃ samajāyata
prabhātamātre śvobhūte keśavāyārjunāya vā
      śaktir eṣa vimoktavyā karṇa karṇeti nityaśaḥ
tataḥ prabhātasamaye rājan karṇasya daivataiḥ
      anyeṣāṃ caiva yodhānāṃ sā buddhir naśyate punaḥ
daivam eva paraṃ manye yat karṇo hastasaṃsthayā
      na jaghāna raṇe pārthaṃ kṛṣaṇṃ vā devakī sutam
tasya hastisthitā śaktiḥ kālarātrir ivodyatā
      daivopahatabuddhitvān na tāṃ karṇo vimuktavān
kṛṣṇe vā devakīputre mohito deva māyayā
      pārthe vā śakra kalpe vai vadhārthaṃ vāsavī prabho
[dhṛ]
     daivenaiva hatā yūyaṃ svabuddhyā keśavasya ca
     gatā hi vāsavī hatvā tṛṇabhūtaṃ ghaṭotkacam
karṇaś ca mama putrāś ca sarve cānye ca pārthivāḥ
     anena duṣpraṇītena gatā vaivasvatakṣayam
bhūya eva tu me śaṃsa yathā yuddham avartata
     kurūṇāṃ pāṇḍavānāṃ ca haiḍimbe nihate tadā
ye ca te 'bhyadravan droṇaṃ vyāḍhānīkāḥ prahāriṇaḥ
     sṛñjayāḥ saha pāñcālais te 'py akurvan kathaṃ raṇam
saumadatter vadhād droṇam āyastaṃ saidhavasya ca
     amarṣāj jīvitaṃ tyaktvā gāhamānaṃ varūthinīm
jṛmbhamāṇam iva vyāghraṃ vyāttānanam ivāntakam
     kathaṃ pratyudyayur droṇam asyantaṃ pāṇḍusṛñjayāḥ
ācāryaṃ ye ca te 'rakṣan duryodhana purogamāḥ
     drauṇikarṇakṛpās tāta te 'py akurvan kim āhave
bhāradvājaṃ jighāṃsantau savyasāci vṛkodarau
     samārchan māmakā yuddhe kathaṃ saṃjaya śaṃsa me
sindhurājavadheneme ghaṭotkaca vadhena te
     amarṣitāḥ susaṃkruddhā raṇaṃ cakruḥ kathaṃ niśi
[s]
     hate ghaṭotkace rājan karṇena niśi rākṣase
     praṇadatsu ca hṛṣṭeṣu tāvakeṣu yuyutsuṣu
āpatatsu ca vegena vadhyamāne bale 'pi ca
     vigāḍhāyāṃ rajanyāṃ ca rājā dainyaṃ paraṃ gataḥ
abravīc ca mahābāhur bhīmasenaṃ paraṃtapaḥ
     āvāraya mahābāho dhārtarāṣṭrasya vāhinīm
     haiḍimbasyābhighātena moho mām āviśan mahān
evaṃ bhīmaṃ samādiśya svarathe samupāviśat
     aśrupūrṇamukho rājā niḥśvasaṃś ca punaḥ punaḥ
     kaśmalaṃ prāviśad ghoraṃ dṛṣṭvā karṇasya vikramam
taṃ tathā vyathitaṃ dṛṣṭvā kṛṣṇo vacanam abravīt
     mā vyathāṃ kuru kaunteya naitat tvayy upapadyate
     vaiklavyaṃ bharataśreṣṭha yathā prākṛtapūruṣe
uttiṣṭha rājan yudhyasva vaha gurvīṃ dhuraṃ vibho
     tvayi vaiklavyam āpanno saṃśayo vijaye bhavet
śrutvā kṛṣṇasya vacanaṃ dharmarājo yudhiṣṭhiraḥ
     vimṛjya netre pāṇibhyāṃ kṛṣṇaṃ vacanam abravīt
viditā te mahābāho dharmāṇāṃ paramā gatiḥ
     brahmahatyā phalaṃ tasya yaḥ kṛtaṃ nāvabudhyate
asmākaṃ hi vanasthānāṃ haiḍimbena mahātmanā
     balenāpi satā tena kṛtaṃ sāhyaṃ janārdana
astrahetor gataṃ jñātvā pāṇḍavaṃ śvetavāhanam
     asau kṛṣṇa maheṣvāsaḥ kāmyake mām upasthitaḥ
     uṣitaś ca sahāsmābhir yāvan nāsīd dhanaṃjayaḥ
gandhamādana yātrāyāṃ durgebhyaś ca sma tāritāḥ
     pāñcālī ca pariśrāntā pṛṣṭhenoḍhā mahātmanā
ārambhāc caiva yuddhānāṃ yad eṣa kṛtavān prabho
     madarthaṃ duṣkaraṃ karmakṛtaṃ tena mahātmanā
svabhāvād yā ca me prītiḥ sahadeve janārdana
     saiva me dviguṇā prītī rākṣasendre ghaṭotkace
bhaktaś ca me mahābāhuḥ priyo 'syāhaṃ priyaś ca me
     yena vindāmi vārṣṇeya kaśmalaṃ śokatāpitaḥ
paśya sainyāni vārṣṇeya drāvyamāṇāni kauravaiḥ
     droṇakarṇau ca saṃyattau paśya yuddhe mahārathau
niśīthe pāṇḍavaṃ sainyam ābhyāṃ paśya pramarditam
     gajābhyām iva mattābhyāṃ yathā naḍavanaṃ mahat
anādṛtya balaṃ bāhvor bhīmasenasya mādhava
     citrāstratāṃ ca pārthasya vikramante sma kauravāḥ
eṣa droṇaś ca karṇaś ca rājā caiva suyodhanaḥ
     nihatya rākṣasaṃ yuddhe hṛṣṭā nardanti saṃyuge
katham asmāsu jīvatsu tvayi caiva janārdana
     haiḍimbaḥ prāptavān mṛtyuṃ sūtaputreṇa saṃgataḥ
kadarthī kṛtyanaḥ sarvān paśyataḥ savyasācinaḥ
     nihato rākṣasaḥ kṛṣṇa bhaimasenir mahābalaḥ
yadābhimanyur nihato dhārtarāṣṭrair durātmabhiḥ
     nāsīt tatra raṇe kṛṣṇa savyasācī mahārathaḥ
niruddhāś ca vayaṃ sarve saindhavena durātmanā
     nimittam abhavad droṇaḥ saputras tatra karmaṇi
upadiṣṭo vadhopāyaḥ karṇasya guruṇā svayam
     vyāyacchataś ca khaḍgena dvidhā khaḍgaṃ cakāra ha
vyasane vartamānasya kṛtavarmā nṛśaṃsavat
     aśvāñ jaghāna sahasā tathobhau pārṣṇisārathī
     tathetare maheṣvāsāḥ saubhadraṃ yudhy apātayan
alpe ca kāraṇe kṛṣṇe hato gāṇḍīvadhanvanā
     saindhavo yādava śreṣṭha tac ca nātipriyaṃ mama
yadi śatruvadhe nyāyyo bhavet kartuṃ ca pāṇḍavaiḥ
     droṇakarṇau raṇe pūrvaṃ hantavyāv iti me matiḥ
etau mūlaṃ hi duḥkhānām asmākaṃ puruṣarṣabha
     etau raṇe samāsādya parāśvastaḥ suyodhanaḥ
yatra vadhyo bhaved droṇaḥ sūtaputraś ca sānugaḥ
     tatrāvadhīn mahābāhuḥ saindhavaṃ dūravāsinam
avaśyaṃ tu mayā kāryaḥ sūtaputrasya nigrahaḥ
     tato yāsyāmy ahaṃ vīra svayaṃ karṇa jighāṃsayā
     bhīmaseno mahābāhur droṇānīkena saṃgataḥ
evam uktvā yayau tūrṇaṃ tvaramāṇo yudhiṣṭhiraḥ
     sa visphārya mahac cāpaṃ śaṅkhaṃ pradhmāpya bhairavam
tato rathasahasreṇa gajānāṃ ca śatais tribhiḥ
     vājibhiḥ pañca sāhasrais trisāhasraiḥ prabhadrakaiḥ
     vṛtaḥ śikhaṇḍī tvarito rājānaṃ pṛṣṭhato 'nvayāt
tato bherīḥ samājaghnuḥ śaṅkhān dadhmuś ca daṃśitāḥ
     pāñcālāḥ pāṇḍavāś caiva yudhiṣṭhirapurogamāḥ
tato 'bravīn mahābāhur vāsudevo dhanaṃjayam
     eṣa prayāti tvarito krodhāviṣṭo yudhiṣṭhiraḥ
     jighāṃsuḥ sūtaputrasya tasyopekṣā na yujyate
evam uktvā hṛṣīkeśaḥ śīghram aśvān acodayat
     dūraṃ ca yātma rājānam anvagacchaj janārdanaḥ
taṃ dṛṣṭvā sahasā yāntaṃ sūtaputra jighāṃsayā
     śokopahatasaṃkalpaṃ dahyamānam ivāgninā
     abhigamyābravīd vyāso dharmaputraṃ yudhiṣṭhiram
karṇam āsādya saṃgrāme diṣṭyā jīvati phalgunaḥ
     savyasāci vadhākāṅkṣī śaktiṃ rakṣitavān hi saḥ
na cāgād vairathaṃ jiṣṇur diṣṭyā taṃ bharatarṣabha
     sṛjetāṃ spardhināv etau divyāny astrāṇi sarvaśaḥ
vadhyamāneṣu cāstreṣu pīḍitaḥ sūtanandanaḥ
     vāsavīṃ samare śaktiṃ dhruvaṃ muñced yudhiṣṭhira
tato bhavet te vyasanaṃ ghoraṃ bharatasattama
     diṣṭyā rakṣo hataṃ yuddhe sūtaputreṇa mānada
vāsavīṃ kāraṇaṃ kṛtvā kālenāpahato hy asau
     tavaiva kāraṇād rakṣo nihataṃ tāta saṃyuge
mā krudho bharataśreṣṭha mā ca śoke manaḥ kṛthāḥ
     prāṇinām iha sarveṣām eṣā niṣṭhā yudhiṣṭhira
bhrātṛbhiḥ sahitaḥ sarvaiḥ pārthivaiś ca mahātmabhiḥ
     kauravān samare rājann abhiyudhyasva bhārata
     pañcame divase caiva pṛthivī te bhaviṣyati
nityaṃ ca puruṣavyāghra dharmam eva vicintaya
     ānṛśaṃsyaṃ tapo dānaṃ kṣamāṃ satyaṃ ca pāṇḍava
sevethāḥ paramaprīto yato dharmas tato jayaḥ
     ity uktvā pāṇḍavaṃ vyāsat tatraivāntaradhīyata
