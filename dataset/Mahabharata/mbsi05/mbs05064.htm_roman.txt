[v]
      evam uktvā mahāprājño dhṛtarāṣṭraḥ suyodhanam
      punar eva mahābhāgaḥ saṃjayaṃ paryapṛcchata
brūhi saṃjaya yac cheṣaṃ vāsudevād anantaram
      yad arjuna uvāca tvāṃ paraṃ kautūhalaṃ hi me
vāsudeva vacaḥ śrutvā kuntīputro dhanaṃjayaḥ
      uvāca kāle durdharṣo vāsudevasya śṛṇvataḥ
pitāmahaṃ śāṃtanavaṃ dhṛtarāṣṭraṃ ca saṃjaya
      droṇaṃ kṛpaṃ ca karṇaṃ ca mahārājaṃ ca bāhlikam
drauṇiṃ ca somadattaṃ ca śakuniṃ cāpi saubalam
      duḥśāsanaṃ śalaṃ caiva purumitraṃ viviṃśatim
vikarṇaṃ citrasenaṃ ca jayatsenaṃ ca pārthivam
      vindānuvindāv āvantyau durmukhaṃ cāpi kauravam
saindhavaṃ duḥsahaṃ caiva bhūriśravasam eva ca
      bhagadattaṃ ca rājānaṃ jalasaṃdhaṃ ca pārthivam
ye cāpy anye pārthivās tatra yoddhuṃ; samāgatāḥ kauravāṇāṃ priyārtham
      mumūrṣavaḥ pāṇḍavāgnau pradīpte; samānītā dhārtarāṣṭreṇa sūta
yathānyāyaṃ kauśalaṃ vandanaṃ ca; samāgatā madvacanena vācyāḥ
      idaṃ brūyāḥ saṃjaya rājamadhye; suyodhanaṃ pāpakṛtāṃ pradhānam
amarṣaṇaṃ durmatiṃ rājaputraṃ; pāpātmānaṃ dhārtarāṣṭraṃ sulubdham
     sarvaṃ mamaitad vacanaṃ samagraṃ; sahāmātyaṃ saṃjaya śrāvayethāḥ
evaṃ pratiṣṭhāpya dhanaṃjayo māṃ; tato 'rthavad dharmavac cāpi vākyam
     provācedaṃ vāsudevaṃ samīkṣya; pārtho dhīmāṁl lohitāntāyatākṣaḥ
yathā śrutaṃ te vadato mahātmano; madhu pravīrasya vacaḥ samāhitam
     tathaiva vācyaṃ bhavatā hi madvacaḥ; samāgateṣu kṣitipeṣu sarvaśaḥ
śarāgnidhūme rathanemi nādite; dhanuḥ sruveṇāstra balāpahāriṇā
     yathā na homaḥ kriyate mahāmṛdhe; tathā sametya prayatadhvam ādṛtāḥ
na cet prayacchadhvam amitraghātino; yudhiṣṭhirasyāṃśam abhīpsitaṃ svakam
     nayāmi vaḥ svāśvapadātikuñjarān; diśaṃ pitṝṇām aśivāṃ śitaiḥ śaraiḥ
tato 'ham āmantrya caturbhujaṃ hariṃ; dhanaṃjayaṃ caiva namasya sa tvaraḥ
     javena saṃprāpta ihāmara dyute; tavāntikaṃ prāpayituṃ vaco mahat
