tat tu mālyavato vākyaṃ hitam uktaṃ daśānanaḥ
 na marṣayati duṣṭātmā kālasya vaśam āgataḥ
sa baddhvā bhrukuṭiṃ vaktre krodhasya vaśam āgataḥ
 amarṣāt parivṛttākṣo mālyavantam athābravīt
hitabuddhyā yad ahitaṃ vacaḥ paruṣam ucyate
 parapakṣaṃ praviśyaiva naitac chrotragataṃ mama
mānuṣaṃ kṛpaṇaṃ rāmam ekaṃ śākhāmṛgāśrayam
 samarthaṃ manyase kena tyaktaṃ pitrā vanālayam
rakṣasām īśvaraṃ māṃ ca devatānāṃ bhayaṃkaram
 hīnaṃ māṃ manyase kena ahīnaṃ sarvavikramaiḥ
vīradveṣeṇa vā śaṅke pakṣapātena vā ripoḥ
 tvayāhaṃ paruṣāṇy uktaḥ paraprotsāhanena vā
prabhavantaṃ padasthaṃ hi paruṣaṃ ko 'hbidhāsyati
 paṇḍitaḥ śāstratattvajño vinā protsāhanād ripoḥ
ānīya ca vanāt sītāṃ padmahīnām iva śriyam
 kimarthaṃ pratidāsyāmi rāghavasya bhayād aham
vṛtaṃ vānarakoṭībhiḥ sasugrīvaṃ salakṣmaṇam
 paśya kaiś cid ahobhis tvaṃ rāghavaṃ nihataṃ mayā
dvandve yasya na tiṣṭhanti daivatāny api saṃyuge
 sa kasmād rāvaṇo yuddhe bhayam āhārayiṣyati
dvidhā bhajyeyam apy evaṃ na nameyaṃ tu kasya cit
 eṣa me sahajo doṣaḥ svabhāvo duratikramaḥ
yadi tāvat samudre tu setur baddho yadṛcchayā
 rāmeṇa vismayaḥ ko 'tra yena te bhayam āgatam
sa tu tīrtvārṇavaṃ rāmaḥ saha vānarasenayā
 pratijānāmi te satyaṃ na jīvan pratiyāsyati
evaṃ bruvāṇaṃ saṃrabdhaṃ ruṣṭaṃ vijñāya rāvaṇam
 vrīḍito mālyavān vākyaṃ nottaraṃ pratyapadyata
jayāśiṣā ca rājānaṃ vardhayitvā yathocitam
 mālyavān abhyanujñāto jagāma svaṃ niveśanam
rāvaṇas tu sahāmātyo mantrayitvā vimṛśya ca
 laṅkāyām atulāṃ guptiṃ kārayām āsa rākṣasaḥ
vyādideśa ca pūrvasyāṃ prahastaṃ dvāri rākṣasaṃ
 dakṣiṇasyāṃ mahāvīryau mahāpārśva mahodarau
paścimāyām atho dvāri putram indrajitaṃ tathā
 vyādideśa mahāmāyaṃ rākṣasair bahubhir vṛtam
uttarasyāṃ puradvāri vyādiśya śukasāraṇau
 svayaṃ cātra bhaviṣyāmi mantriṇas tān uvāca ha
rākṣasaṃ tu virūpākṣaṃ mahāvīryaparākramam
 madhyame 'sthāpayad gulme bahubhiḥ saha rākṣasaiḥ
evaṃvidhānaṃ laṅkāyāṃ kṛtvā rākṣasapuṃgavaḥ
 mene kṛtārtham ātmānaṃ kṛtāntavaśam āgataḥ
visarjayām āsa tataḥ sa mantriṇo; vidhānam ājñāpya purasya puṣkalam
 jayāśiṣā mantragaṇena pūjito; viveśa so 'ntaḥpuram ṛddhiman mahat
