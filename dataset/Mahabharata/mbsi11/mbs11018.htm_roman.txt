[gāndhārī]
      paśya mādhava putrān me śatasaṃkhyāñ jitaklamān
      gadayā bhīmasenena bhūyiṣṭhaṃ nihatān raṇe
idaṃ duḥkhataraṃ me 'dya yad imā muktamūrdhajāḥ
      hataputrā raṇe bālāḥ paridhāvanti me snuṣāḥ
prāsādatalacāriṇyaś caraṇair bhūṣaṇānvitaiḥ
      āpannā yat spṛśantīmā rudhirārdrāṃ vasuṃdharām
gṛdhrān utsārayantyaś ca gomāyūn vāyasāṃs tathā
      śokenārtā vighūrṇantyo mattā iva caranty uta
eṣānyā tv anavadyāṅgī karasaṃmitamadhyamā
      ghoraṃ tad vaiśasaṃ dṛṣṭvā nipataty atiduḥkhitā
dṛṣṭvā me pārthivasutām etāṃ lakṣmaṇamātaram
      rājaputrīṃ mahābāho mano na vyupaśāmyati
bhrātṝṃś cānyāḥ patīṃś cānyāḥ putrāṃś ca nihatān bhuvi
      dṛṣṭvā paripatanty etāḥ pragṛhya subhujā bhujān
madhyamānāṃ tu nārīṇāṃ vṛddhānāṃ cāparājita
      ākrandaṃ hatabandhūnāṃ dāruṇe vaiśase śṛṇu
rathanīḍāni dehāṃś ca hatānāṃ gajavājinām
      āśritāḥ śramamohārtāḥ sthitāḥ paśya mahābala
anyā cāpahṛtaṃ kāyāc cārukuṇḍalam unnasam
     svasya bandhoḥ śiraḥ kṛṣṇa gṛhītvā paśya tiṣṭhati
pūrvajātikṛtaṃ pāpaṃ manye nāplam ivānagha
     etābhir anavadyābhir mayā caivālpamedhayā
tad idaṃ dharmarājena yātitaṃ no janārdana
     na hi nāśo 'sti vārṣṇeya karmaṇoḥ śubhapāpayoḥ
pratyagra vayasaḥ paśya darśanīyakucodarāḥ
     kuleṣu jātā hrīmatyaḥ kṛṣṇapakṣākṣi mūrdhajāḥ
haṃsagadgada bhāṣiṇyo duḥkhaśokapramohitāḥ
     sārasya iva vāśantyaḥ patitāḥ paśya mādhava
phullapadmaprakāśāni puṇḍarīkākṣa yoṣitām
     anavadyāni vatrāṇi tapaty asukharaśmivān
īrṣūṇāṃ mama putrāṇāṃ vāsudevāvarodhanam
     mattamātaṅgadarpāṇāṃ paśyanty adya pṛthagjanāḥ
śatacandrāṇi carmāṇi dhvajāṃś cādityasaṃnibhān
     raukmāṇi caiva varmāṇi niṣkān api ca kāñcanān
śīrṣa trāṇāni caitāni putrāṇāṃ me mahītale
     paśya dīptāni govinda pāvakān suhutān iva
eṣa duḥśāsanaḥ śete śūreṇāmitra ghātinā
     pītaśoṇitasarvāṅgo bhīmasenena pātitaḥ
gadayā vīra ghātinyā paśya mādhava me sutam
     dyūtakleśān anusmṛtya draupadyā coditena ca
uktā hy anena pāñcālī sabhāyāṃ dyūtanirjitā
     priyaṃ cikīrṣatā bhrātuḥ karṇasya ca janārdana
sahaiva sahadevena nakulenārjunena ca
     dāsabhāryāsi pāñcāli kṣipraṃ praviśa no gṛhān
tato 'ham abruvaṃ kṛṣṇa tadā duryodhanaṃ nṛpam
     mṛtyupāśaparikṣiptaṃ śakuniṃ putra varjaya
nibodhainaṃ sudurbuddhiṃ mātulaṃ kalahapriyam
     kṣipram enaṃ parityajya putra śāmyasva pāṇḍavaiḥ
na budhyase tvaṃ durbuddhe bhīmasenam amarṣaṇam
     vāṅnārācais tudaṃs tīkṣṇair ulkābhir iva kuñjaram
tān eṣa rabhasaḥ krūro vākśalyān avadhārayan
     utsasarja viṣaṃ teṣu sarpo govṛṣabheṣv iva
eṣa duḥśāsanaḥ śete vikṣipya vipulau bhujau
     nihato bhīmasenena siṃheneva maharṣabhaḥ
atyartham akarod raudraṃ bhīmaseno 'tyamarṣaṇaḥ
     duḥśāsanasya yat kruddho 'pibac choṇitam āhave
