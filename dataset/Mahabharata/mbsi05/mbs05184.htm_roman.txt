bhīṣma uvāca
      tato 'haṃ niśi rājendra praṇamya śirasā tadā
      brahmaṇānāṃ pitṝṇāṃ ca devatānāṃ ca sarvaśaḥ
naktaṃcarāṇāṃ bhūtānāṃ rajanyāś ca viśāṃ pate
      śayanaṃ prāpya rahite manasā samacintayam
jāmadagnyena me yuddham idaṃ paramadāruṇam
      ahāni subahūny adya vartate sumahātyayam
na ca rāmaṃ mahāvīryaṃ śaknomi raṇamūrdhani
      vijetuṃ samare vipraṃ jāmadagnyaṃ mahābalam
yadi śakyo mayā jetuṃ jāmadagnyaḥ pratāpavān
      daivatāni prasannāni darśayantu niśāṃ mama
tato 'haṃ niśi rājendra prasuptaḥ śaravikṣataḥ
      dakṣiṇenaiva pārśvena prabhātasamaye iva
tato 'haṃ vipramukhyais tair yair asmi patito rathāt
      utthāpito dhṛtaś caiva mā bhair iti ca sāntvitaḥ
ta eva māṃ mahārāja svapnadarśanam etya vai
      parivāryābruvan vākyaṃ tan nibodha kurūdvaha
uttiṣṭha mā bhair gāṅgeya bhayaṃ te nāsti kiṃ cana
      rakṣāmahe naravyāghra svaśarīraṃ hi no bhavān
na tvāṃ rāmo raṇe jetā jāmadagnyaḥ kathaṃ cana
     tvam eva samare rāmaṃ vijetā bharatarṣabha
idam atraṃ sudayitaṃ pratyabhijñāsyate bhavān
     viditaṃ hi tavāpy etat pūrvasmin dehadhāraṇe
prājāpatyaṃ viśvakṛtaṃ prasvāpaṃ nāma bhārata
     na hīdaṃ veda rāmo 'pi pṛthivyāṃ vā pumān kva cit
tat smarasva mahābāho bhṛśaṃ saṃyojayasva ca
     na ca rāmaḥ kṣayaṃ gantā tenāstreṇa narādhipa
enasā ca na yogaṃ tvaṃ prāpsyase jātu mānada
     svapsyate jāmadagnyo 'sau tvadbāṇabalapīḍitaḥ
tato jitvā tvam evainaṃ punar utthāpayiṣyasi
     astreṇa dayitenājau bhīṣma saṃbhodhanena vai
evaṃ kuruṣva kauravya prabhāte ratham āsthitaḥ
     prasuptaṃ vā mṛtaṃ vāpi tulyaṃ manyāmahe vayam
na ca rāmeṇa martavyaṃ kadā cid api pārthiva
     tataḥ samutpannam idaṃ prasvāpaṃ yujyatām iti
ity uktvāntarhitā rājan sarva eva dvijottamāḥ
     aṣṭau sadṛśarūpās te sarve bhāsvaramūrtayaḥ
