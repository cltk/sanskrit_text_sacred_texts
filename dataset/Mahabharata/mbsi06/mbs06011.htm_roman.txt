[dhṛ]
      bhāratasyāsya varṣasya tathā haimavatasya ca
      pramāṇam āyuṣaḥ sūta phalaṃ cāpi śubhāśubham
anāgatam atikrāntaṃ vartamānaṃ ca saṃjaya
      ācakṣva me vistareṇa harivarṣaṃ tathaiva ca
[s]
      catvāri bhārate varṣe yugāni bharatarṣabha
      kṛtaṃ tretā dvāparaṃ ca puṣyaṃ ca kuruvardhana
pūrvaṃ kṛtayugaṃ nāma tatas tretāyugaṃ vibho
      saṃkṣepād dvāparasyātha tatha puṣyaṃ pravartate
catvāri ca sahasrāṇi varṣāṇāṃ kurusattama
      āyuḥ saṃkhyā kṛtayuge saṃkhyātā rājasattama
tatra trīṇi sahasrāṇi tretāyāṃ manujādhipa
      dvisahasraṃ dvāpare tu śate tiṣṭhati saṃprati
na pramāṇa sthitir hy asti puṣye 'smin bharatarṣabha
      garbhasthāś ca mriyante 'tra tathā jātā mriyanti ca
mahābalā mahāsattvāḥ prajā guṇasamanvitāḥ
      ajāyanta kṛte rājan munayaḥ sutapodhanāḥ
mahotsāhā mahātmāno dhārmikāḥ satyavādinaḥ
      jātāḥ kṛtayuge rājan dhaninaḥ priyadarśanāḥ
āyuṣmanto mahāvīrā dhanurdhara varā yudhi
     jāyante kṣatriyāḥ śūrās tretāyāṃ cakravartinaḥ
sarvavarṇā mahārāja jāyante dvāpare sati
     mahotsāhā mahāvīryāḥ parasparavadhaiṣiṇaḥ
tejasālpena saṃyuktāḥ krodhanāḥ puruṣā nṛpa
     lubdhāś cānṛtakāś caiva puṣye jāyanti bhārata
īrṣyā mānas tathā krodho māyāsūyā tathaiva ca
     puṣye bhavanti martyānāṃ rāgo lobhaś ca bhārata
saṃkṣepo vartate rājan dvāpare 'smin narādhipa
     guṇottaraṃ haimavataṃ harivarṣaṃ tataḥ param
