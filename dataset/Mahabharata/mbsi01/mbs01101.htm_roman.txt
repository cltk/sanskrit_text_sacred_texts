[j]
      kiṃ kṛtaṃ karma dharmeṇa yene śāpam upeyivān
      kasya śāpāc ca brahmarṣe śūdrayonāv ajāyata
[v]
      babhūva brāhmaṇaḥ kaś cin māṇḍavya iti viśrutaḥ
      dhṛtimān sarvadharmajñaḥ satye tapasi ca sthitaḥ
sa āśramapadadvāri vṛkṣamūle mahātapāḥ
      ūrdhvabāhur mahāyogī tasthau mauna vratānvitaḥ
tasya kālena mahatā tasmiṃs tapasi tiṣṭhataḥ
      tam āśramapadaṃ prāptā dasyavo loptra hāriṇaḥ
      anusāryamāṇā bahubhī rakṣibhir bharatarṣabha
te tasyāvasathe loptraṃ nidadhuḥ kurusattama
      nidhāya ca bhayāl līnās tatraivānvāgate bale
teṣu līneṣv atho śīghraṃ tatas tad rakṣiṇāṃ balam
      ājagāma tato 'paśyaṃs tam ṛṣiṃ taskarānugāḥ
tam apṛcchaṃs tato rājaṃs tathā vṛttaṃ tapodhanam
      katareṇa pathā yātā dasyavo dvijasattama
      tena gacchāmahe brahman pathā śīghrataraṃ vayam
tathā tu rakṣiṇāṃ teṣāṃ bruvatāṃ sa tapodhanaḥ
      na kiṃ cid vacanaṃ rājann avadat sādhv asādhu vā
tatas te rājapuruṣā vicinvānās tadāśramam
      dadṛśus tatra saṃlīnāṃs tāṃś corān dravyam eva ca
tataḥ śaṅkā samabhavad rakṣiṇāṃ taṃ muniṃ prati
     saṃyamyainaṃ tato rājñe dasyūṃś caiva nyavedayan
taṃ rājā saha taiś corair anvaśād vadhyatām iti
     sa vadhya ghātair ajñātaḥ śūle proto mahātapāḥ
tatas te śūlam āropya taṃ muniṃ rakṣiṇas tadā
     pratijagmur mahīpālaṃ dhanāny ādāya tāny atha
śūlasthaḥ sa tu dharmātmā kālena mahatā tataḥ
     nirāhāro 'pi viprarṣir maraṇaṃ nābhyupāgamat
     dhārayām āsa ca prāṇān ṛṣīṃś ca samupānayat
śūlāgre tapyamānena tapas tena mahātmanā
     saṃtāpaṃ paramaṃ jagmur munayo 'tha paraṃtapa
te rātrau śakunā bhūtvā saṃnyavartanta sarvataḥ
     darśayanto yathāśakti tam apṛcchan dvijottamam
     śrotum icchāmahe brahman kiṃ pāpaṃ kṛtavān asi
tataḥ sa muniśārdūlas tān uvāca tapodhanān
     doṣataḥ kaṃ gamiṣyāmi na hi me 'nyo 'parādhyati
rājā ca tam ṛṣiṃ śrutvā niṣkramya saha mantribhiḥ
     prasādayām āsa tadā śūlastham ṛṣisattamam
yan mayāpakṛtaṃ mohād ajñānād ṛṣisattama
     prasādaye tvāṃ tatrāhaṃ na me tvaṃ kroddhum arhasi
evam uktas tato rājñā prasādam akaron muniḥ
     kṛtaprasādo rājā taṃ tataḥ samavatārayat
avatārya ca śūlāgrāt tac chūlaṃ niścakarṣa ha
     aśaknuvaṃś ca niṣkraṣṭuṃ śūlaṃ mūle sa cicchide
sa tathāntar gatenaiva śūlena vyacaran muniḥ
     sa tena tapasā lokān vijigye durlabhān paraiḥ
     aṇī māṇḍavya iti ca tato lokeṣu kathyate
sa gatvā sadanaṃ vipro dharmasya paramārthavit
     āsanasthaṃ tato dharmaṃ dṛṣṭvopālabhata prabhuḥ
kiṃ nu tad duṣkṛtaṃ karma mayā kṛtam ajānatā
     yasyeyaṃ phalanirvṛttir īdṛśy āsāditā mayā
     śīghram ācakṣva me tattvaṃ paśya me tapaso balam
[dharma]
     pataṃgakānāṃ puccheṣu tvayeṣīkā praveśitā
     karmaṇas tasya te prāptaṃ phalam etat tapodhana
[āṇ]
     alpe 'parādhe vipulo mama daṇḍas tvayā kṛtaḥ
     śūdrayonāv ato dharmamānuṣaḥ saṃbhaviṣyasi
maryādāṃ sthāpayāmy adya loke dharmaphalodayām
     ācaturdaśamād varṣān na bhaviṣyati pātakam
     pareṇa kurvatām evaṃ doṣa eva bhaviṣyati
[v]
     etena tv aparādhena śāpāt tasya mahātmanaḥ
     dharmo vidura rūpeṇa śūdrayonāv ajāyata
dharme cārthe ca kuśalo lobhakrodhavivarjitaḥ
     dīrghadarśī śama paraḥ kurūṇāṃ ca hite rataḥ
