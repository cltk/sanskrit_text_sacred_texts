[s]
      keśavasya tu tad vākyaṃ karṇaḥ śrutvā hitaṃ śubham
      abravīd abhisaṃpūjya kṛṣṇaṃ madhu niṣūdanam
      jānan māṃ hiṃ mahābāho saṃmohayitum icchasi
yo 'yaṃ pṛthivyāḥ kārtsnyena vināśaḥ samupasthitaḥ
      nimittaṃ tatra śakunir ahaṃ duḥśāsanas tathā
      duryodhanaś ca nṛpatir dhṛtarāṣṭra suto 'bhavat
asaṃśayam idaṃ kṛṣṇa mahad yuddham upasthitam
      pāṇḍavānāṃ kurūṇāṃ ca ghoraṃ rudhirakardamam
rājāno rājaputrāś ca duryodhana vaśānugāḥ
      raṇe śastrāgninā dagdhāḥ prāpsyanti yamasādanam
svapnā hi bahavo ghorā dṛśyante madhusūdana
      nimittāni ca ghorāṇi tathotpātāḥ sudāruṇāḥ
parājayaṃ dhārtarāṣṭre vijayaṃ ca yudhiṣṭhire
      śaṃsanta iva vārṣṇeya vividhā lomaharṣaṇāḥ
prājāpatyaṃ hi nakṣatraṃ grahas tīkṣṇo mahādyutiḥ
      śanaiścaraḥ pīḍayati pīḍayan prāṇino 'dhikam
kṛtvā cāṅgārako vakraṃ jyeṣṭhāyāṃ madhusūdana
      anurādhāṃ prārthayate maitraṃ saṃśamayann iva
nūnaṃ maha bhayaṃ kṛṣṇa kurūṇāṃ samupasthitam
      viśeṣeṇa hi vārṣṇeya citrāṃ pīḍayate grahaḥ
somasya lakṣma vyāvṛttaṃ rāhur arkam upeṣyati
     divaś colkāḥ patanty etāḥ sanirghātāḥ sakampanāḥ
niṣṭananti ca mātaṅgā muñcanty asrūṇi vājinaḥ
     pānīyaṃ yavasaṃ cāpi nābhinandanti mādhava
prādurbhūteṣu caiteṣu bhayam āhur upasthitam
     nimitteṣu mahābāho dāruṇaṃ prāṇināśanam
alpe bhukte purīṣaṃ ca prabhūtam iha dṛśyate
     vājināṃ vāraṇānāṃ ca manuṣyāṇāṃ ca keśava
dhārtarāṣṭrasya sainyeṣu sarveṣu madhusūdana
     parābhavasya tal liṅgam iti prāhur manīṣiṇaḥ
prahṛṣṭaṃ vāhanaṃ kṛṣṇa pāṇḍavānāṃ pracakṣate
     pradakṣiṇā mṛgāś caiva tat teṣāṃ jayalakṣaṇam
apasavyā mṛgāḥ sarve dhārtarāṣṭrasya keśava
     vācaś cāpy aśarīriṇyas tatparābhava lakṣaṇam
mayūrāḥ puṣpaśakunā haṃsāḥ sārasacātakāḥ
     jīvaṃ jīvaka saṃghāś cāpy anugacchanti pāṇḍavān
gṛdhrāḥ kākā baḍāḥ śyenā yātudhānāḥ śalā vṛkāḥ
     makṣikāṇāṃ ca saṃghātā anugacchanti kauravān
dhārtarāṣṭrasya sainyeṣu bherīṇāṃ nāsti nisvanaḥ
     anāhatāḥ pāṇḍavānāṃ nadanti paṭahāḥ kila
udapānāś ca nardanti yathā govṛṣabhās tathā
     dhārtarāṣṭrasya sainyeṣu tatparābhava lakṣaṇam
māṃsaśoṇitavarṣaṃ ca vṛṣṭaṃ devena mādhava
     tathā gandharvanagaraṃ bhānumantam upasthitam
     saprākāraṃ saparikhaṃ savapraṃ cārutoraṇam
kṛṣṇaś ca parighas tatra bhānum āvṛtya tiṣṭhati
     udayāstamaye saṃdhye vedayāno mahad bhayam
     ekā sṛg vāśate ghoraṃ tatparābhava lakṣaṇam
kṛṣṇa grīvāś ca śakunā kambamānā bhayānakāḥ
     saṃdhyām abhimukhā yānti tatparābhava lakṣaṇam
brāhmaṇān prathamaṃ dveṣṭi gurūṃś ca madhusūdana
     bhṛtyān bhaktimataś cāpi tatparābhava lakṣaṇam
pūrvā dig lohitākārā śastravarṇā ca dakṣiṇā
     āmapātrapratīkāśā paścimā madhusūdana
pradīptāś ca diśaḥ sarvā dhārtarāṣṭrasya mādhava
     mahad bhayaṃ vedayanti tasminn utpātalakṣaṇe
sahasrapādaṃ prāsādaṃ svapnānte sma yudhiṣṭhiraḥ
     adhirohan mayā dṛṣṭaḥ saha bhrātṛbhir acyuta
śvetoṣṇīṣāś ca dṛśyante sarve te śuklavāsasaḥ
     āsanāni ca śubhrāṇi sarveṣām upalakṣaye
tava cāpi mayā kṛṣṇa svapnānte rudhirāvilā
     āntreṇa pṛthivī dṛṣṭā parikṣiptā janārdana
asthi saṃcayam ārūḍhaś cāmitaujā yudhiṣṭhiraḥ
     suvarṇapātryāṃ saṃhṛṣṭo bhuktavān ghṛtapāyasam
yudhiṣṭhiro mayā dṛṣṭo grasamāno vasuṃdharām
     tvayā dattām imāṃ vyaktaṃ bhokṣyate sa vasuṃdharām
uccaṃ parvatam ārūḍho bhīmakarmā vṛkodaraḥ
     gadāpāṇir naravyāghro vīkṣann iva mahīm imām
kṣapayiṣyati naḥ sarvān sa suvyaktaṃ mahāraṇe
     viditaṃ me hṛṣīkeśa yato dharmas tato jayaḥ
pāṇḍuraṃ gamam ārūḍho gāṇḍīvī sadhanaṃjayaḥ
     tvayā sārdhaṃ hṛṣīkeśa śriyā paramayā jvalan
yūyaṃ sarvān vadhiṣyadhvaṃ tatra me nāsti saṃśayaḥ
     pārthivān samare kṛṣṇa duryodhana purogamān
nakulaḥ sahadevaś ca sātyakiś ca mahārathaḥ
     śuddhakeyūra kaṇṭhatrāḥ śuklamālyāmbarāvṛtāḥ
adhirūḍhā naravyāghrā naravāhanam uttamam
     traya ete mahāmātrāḥ pāṇḍurac chatravāsasaḥ
śvetoṣṇīṣāś ca dṛśyante traya eva janārdana
     dhārtarāṣṭrasya sainyeṣu tānvijānīhi keśava
aśvatthāmā kṛpaś caiva kṛtavarmā ca sātvataḥ
     raktoṣṇīṣāś ca dṛśyante sarve mādhava pārthivāḥ
uṣṭrayuktaṃ samārūḍhau bhīṣmadroṇau janārdana
     mayā sārdhaṃ mahābāho dhārtarāṣṭreṇa cābhibho
agastyaśāstāṃ ca diśaṃ prayātāḥ sma janārdana
     acireṇaiva kālena prāpsyāmo yamasādanam
ahaṃ cānye ca rājāno yac ca tat kṣatramaṇḍalam
     gāṇḍīvāgniṃ pravekṣyāma iti me nāsti saṃśayaḥ
upasthita vināśeyaṃ nūnam adya vasuṃdharā
     tathā hi me vacaḥ karṇa nopaiti hṛdayaṃ tava
sarveṣāṃ tāta bhūtānāṃ vināśe samupasthite
     anayo nayasaṃkāśo hṛdayān nāpasarpati
api tvā kṛṣṇa paśyāma jīvanto 'smān mahāraṇāt
     samuttīrṇā mahābāho vīra kṣayavināśanāt
atha vā saṃgamaḥ kṛṣṇa svarge no bhavitā dhruvam
     tatredānīṃ sameṣyāmaḥ punaḥ sārdhaṃ tvayānagha
ity uktvā mādhavaṃ karṇaḥ pariṣvajya ca pīḍitam
     visarjitaḥ keśavena rathopasthād avātarat
tataḥ svaratham āsthāya jāmbūnadavibhūṣitam
     sahāsmābhir nivavṛte rādhyeyo dīnamānasaḥ
tataḥ śīghrataraṃ prāyāt keśavaḥ saha sātyakiḥ
     punar uccārayan vāṇīṃ yāhi yāhīti sārathim
