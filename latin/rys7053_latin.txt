bruvadbhir evam ṛṣibhiḥ kākutstho vākyam abravīt
 kiṃ kāryaṃ brūta bhavatāṃ bhayaṃ nāśayitāsmi vaḥ
tathā vadati kākutsthe bhargavo vākyam abravīt
 bhayaṃ naḥ śṛṇu yan mūlaṃ deśasya ca nareśvara
pūrvaṃ kṛtayuge rāma daiteyaḥ sumahābalaḥ
 lolāputro 'bhavaj jyeṣṭho madhur nāma mahāsuraḥ
brahmaṇyaś ca śaraṇyaś ca buddhyā ca pariniṣṭhitaḥ
 suraiś ca paramodāraiḥ prītis tasyātulābhavat
sa madhur vīryasaṃpanno dharme ca susamāhitaḥ
 bahumānāc ca rudreṇa dattas tasyādbhuto varaḥ
śūlaṃ śūlād viniṣkṛṣya mahāvīryaṃ mahāprabham
 dadau mahātmā suprīto vākayṃ caitad uvāca ha
tvayāyam atulo dharmo matprasādāt kṛtaḥ śubhaḥ
 prītyā paramayā yukto dadāmy āyudham uttamam
yāvat suraiś ca vipraiś ca na virudhyer mahāsura
 tāvac chūlaṃ tavedaṃ syād anyathā nāśam āpnuyāt
yaś ca tvām abhiyuñjīta yuddhāya vigatajvaraḥ
 taṃ śūlaṃ bhasmasāt kṛtvā punar eṣyati te karam
evaṃ rudrād varaṃ labdhvā bhūya eva mahāsuraḥ
 praṇipatya mahādevaṃ vākyam etad uvāca ha
bhagavan mama vaṃśasya śūlam etad anuttamam
 bhavet tu satataṃ deva surāṇām īśvaro hy asi
taṃ bruvāṇaṃ madhuṃ devaḥ sarvabhūtapatiḥ śivaḥ
 pratyuvāca mahādevo naitad evaṃ bhaviṣyati
mā bhūt te viphalā bāṇī matprāsādakṛtā śubhā
 bhavataḥ putram ekaṃ tu śūlam etad gamiṣyati
yāvat karasthaḥ śūlo 'yaṃ bhaviṣyati sutasya te
 avadhyaḥ sarvabhūtānāṃ śūlahasto bhaviṣyati
evaṃ madhuvaraṃ labdhvā devāt sumahad adbhutam
 bhavanaṃ cāsuraśreṣṭhaḥ kārayām āsa suprabham
tasya patnī mahābhagā priyā kumbhīnasī hi yā
 viśvāsayor apatyaṃ sā hy analāyāṃ mahāprabhā
tasyāḥ putro mahāvīryo lavaṇo nāma dāruṇaḥ
 bālyāt prabhṛti duṣṭātmā pāpāny eva samācarat
taṃ putraṃ durvinītaṃ tu dṛṣṭvā duḥkhasamanvitaḥ
 madhuḥ sa śokam āpede na cainaṃ kiṃ cid abravīt
sa vihāya imaṃ lokaṃ praviṣṭo varuṇālayam
 śūlaṃ niveśya lavaṇe varaṃ tasmai nyavedayat
sa prabhāvena śūlasya daurātmyenātmanas tathā
 saṃtāpayati lokāṃs trīn viśeṣeṇa tu tāpasān
evaṃprabhāvo lavaṇaḥ śūlaṃ caiva tathāvidham
 śrutvā pramāṇaṃ kākutsthaṃ tvaṃ hi naḥ paramā gatiḥ
bahavaḥ pārthivā rāma bhayārtair ṛṣibhiḥ purā
 abhayaṃ yācitā vīra trātāraṃ na ca vidmahe
te vayaṃ rāvaṇaṃ śrutvā hataṃ sabalavāhanam
 trātāraṃ vidmahe rāma nānyaṃ bhuvi narādhipam
 tat paritrātum icchāmo lavaṇād bhayapīḍitāḥ
