tataḥ prahastaṃ niryāntaṃ bhīmaṃ bhīmaparākramam
 garjantaṃ sumahākāyaṃ rākṣasair abhisaṃvṛtam
dadarśa mahatī senā vānarāṇāṃ balīyasām
 atisaṃjātaroṣāṇāṃ prahastam abhigarjatām
khaḍgaśaktyaṣṭibāṇāś ca śūlāni musalāni ca
 gadāś ca parighāḥ prāsā vividhāś ca paraśvadhāḥ
dhanūṃṣi ca vicitrāṇi rākṣasānāṃ jayaiṣiṇām
 pragṛhītāny aśobhanta vānarān abhidhāvatām
jagṛhuḥ pādapāṃś cāpi puṣpitān vānararṣabhāḥ
 śilāś ca vipulā dīrghā yoddhukāmāḥ plavaṃgamāḥ
teṣām anyonyam āsādya saṃgrāmaḥ sumahān abhūt
 bahūnām aśmavṛṣṭiṃ ca śaravṛṣṭiṃ ca varṣatām
bahavo rākṣasā yuddhe bahūn vānarayūthapān
 vānarā rākṣasāṃś cāpi nijaghnur bahavo bahūn
śūlaiḥ pramathitāḥ ke cit ke cit tu paramāyudhaiḥ
 parighair āhatāḥ ke cit ke cic chinnāḥ paraśvadhaiḥ
nirucchvāsāḥ punaḥ ke cit patitā dharaṇītale
 vibhinnahṛdayāḥ ke cid iṣusaṃtānasaṃditāḥ
ke cid dvidhākṛtāḥ khaḍgaiḥ sphurantaḥ patitā bhuvi
 vānarā rākṣasaiḥ śūlaiḥ pārśvataś ca vidāritāḥ
vānaraiś cāpi saṃkruddhai rākṣasaughāḥ samantataḥ
 pādapair giriśṛṅgaiś ca saṃpiṣṭā vasudhātale
vajrasparśatalair hastair muṣṭibhiś ca hatā bhṛśam
 vemuḥ śoṇitam āsyebhyo viśīrṇadaśanekṣaṇaḥ
ārtasvaraṃ ca svanatāṃ siṃhanādaṃ ca nardatām
 babhūva tumulaḥ śabdo harīṇāṃ rakṣasāṃ yudhi
vānarā rākṣasāḥ kruddhā vīramārgam anuvratāḥ
 vivṛttanayanāḥ krūrāś cakruḥ karmāṇy abhītavat
narāntakaḥ kumbhahanur mahānādaḥ samunnataḥ
 ete prahastasacivāḥ sarve jaghnur vanaukasaḥ
teṣām āpatatāṃ śīghraṃ nighnatāṃ cāpi vānarān
 dvivido giriśṛṅgeṇa jaghānaikaṃ narāntakam
durmukhaḥ punar utpāṭya kapiḥ sa vipuladrumam
 rākṣasaṃ kṣiprahastas tu samunnatam apothayat
jāmbavāṃs tu susaṃkruddhaḥ pragṛhya mahatīṃ śilām
 pātayām āsa tejasvī mahānādasya vakṣasi
atha kumbhahanus tatra tāreṇāsādya vīryavān
 vṛkṣeṇābhihato mūrdhni prāṇāṃs tatyāja rākṣasaḥ
amṛṣyamāṇas tat karma prahasto ratham āsthitaḥ
 cakāra kadanaṃ ghoraṃ dhanuṣpāṇir vanaukasām
āvarta iva saṃjajñe ubhayoḥ senayos tadā
 kṣubhitasyāprameyasya sāgarasyeva nisvanaḥ
mahatā hi śaraugheṇa prahasto yuddhakovidaḥ
 ardayām āsa saṃkruddho vānarān paramāhave
vānarāṇāṃ śarīrais tu rākṣasānāṃ ca medinī
 babhūva nicitā ghorā patitair iva parvataiḥ
sā mahīrudhiraugheṇa pracchannā saṃprakāśate
 saṃchannā mādhave māsi palāśair iva puṣpitaiḥ
hatavīraughavaprāṃ tu bhagnāyudhamahādrumām
 śoṇitaughamahātoyāṃ yamasāgaragāminīm
yakṛtplīhamahāpaṅkāṃ vinikīrṇāntraśaivalām
 bhinnakāyaśiromīnām aṅgāvayavaśāḍvalām
gṛdhrahaṃsagaṇākīrṇāṃ kaṅkasārasasevitām
 medhaḥphenasamākīrṇām ārtastanitanisvanām
tāṃ kāpuruṣadustārāṃ yuddhabhūmimayīṃ nadīm
 nadīm iva ghanāpāye haṃsasārasasevitām
rākṣasāḥ kapimukhyāś ca terus tāṃ dustarāṃ nadīm
 yathā padmarajodhvastāṃ nalinīṃ gajayūthapāḥ
tataḥ sṛjantaṃ bāṇaughān prahastaṃ syandane sthitam
 dadarśa tarasā nīlo vinighnantaṃ plavaṃgamān
sa taṃ paramadurdharṣam āpatantaṃ mahākapiḥ
 prahastaṃ tāḍayām āsa vṛkṣam utpāṭya vīryavān
sa tenābhihataḥ kruddho nadan rākṣasapuṃgavaḥ
 vavarṣa śaravarṣāṇi plavagānāṃ camūpatau
apārayan vārayituṃ pratyagṛhṇān nimīlitaḥ
 yathaiva govṛṣo varṣaṃ śāradaṃ śīghram āgatam
evam eva prahastasya śaravarṣaṃ durāsadam
 nimīlitākṣaḥ sahasā nīlaḥ sehe sudāruṇam
roṣitaḥ śaravarṣeṇa sālena mahatā mahān
 prajaghāna hayān nīlaḥ prahastasya manojavān
vidhanus tu kṛtas tena prahasto vāhinīpatiḥ
 pragṛhya musalaṃ ghoraṃ syandanād avapupluve
tāv ubhau vāhinīmukhyau jātaroṣau tarasvinau
 sthitau kṣatajadigdhāṅgau prabhinnāv iva kuñjarau
ullikhantau sutīkṣṇābhir daṃṣṭrābhir itaretaram
 siṃhaśārdūlasadṛśau siṃhaśārdūlaceṣṭitau
vikrāntavijayau vīrau samareṣv anivartinau
 kāṅkṣamāṇau yaśaḥ prāptuṃ vṛtravāsavayoḥ samau
ājaghāna tadā nīlaṃ lalāṭe musalena saḥ
 prahastaḥ paramāyastas tasya susrāva śoṇitam
tataḥ śoṇitadigdhāṅgaḥ pragṛhya sumahātarum
 prahastasyorasi kruddho visasarja mahākapiḥ
tam acintyaprahāraṃ sa pragṛhya musalaṃ mahat
 abhidudrāva balinaṃ balī nīlaṃ plavaṃgamam
tam ugravegaṃ saṃrabdham āpatantaṃ mahākapiḥ
 tataḥ saṃprekṣya jagrāha mahāvego mahāśilām
tasya yuddhābhikāmasya mṛdhe musalayodhinaḥ
 prahastasya śilāṃ nīlo mūrdhni tūrṇam apātayat
sā tena kapimukhyena vimuktā mahatī śilā
 bibheda bahudhā ghorā prahastasya śiras tadā
sa gatāsur gataśrīko gatasattvo gatendriyaḥ
 papāta sahasā bhūmau chinnamūla iva drumaḥ
vibhinnaśirasas tasya bahu susrāvaśoṇitam
 śarīrād api susrāva gireḥ prasravaṇaṃ yathā
hate prahaste nīlena tad akampyaṃ mahad balam
 rakṣasām aprahṛṣṭānāṃ laṅkām abhijagāma ha
na śekuḥ samavasthātuṃ nihate vāhinīpatau
 setubandhaṃ samāsādya viśīrṇaṃ salilaṃ yathā
hate tasmiṃś camūmukhye rākṣasas te nirudyamāḥ
 rakṣaḥpatigṛhaṃ gatvā dhyānamūkatvam āgatāḥ
tatas tu nīlo vijayī mahābalaḥ; praśasyamānaḥ svakṛtena karmaṇā
 sametya rāmeṇa salakṣmaṇena; prahṛṣṭarūpas tu babhūva yūthapaḥ
