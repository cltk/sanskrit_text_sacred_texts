[s]
      sraṃsanta iva majjānas tāvakānāṃ bhayān nṛpa
      tau dṛṣṭvā samatikrāntau vāsudevadhanaṃjayau
sarve tu pratisaṃrabdhā hrīmantaḥ sattvacoditāḥ
      sthirī būtā mahātmānaḥ pratyagacchan dhanaṃjayam
ye gatāḥ pāṇḍavaṃ yuddhe krodhāmarṣasamanvitāḥ
      te 'dyāpi na nivartante sindhavaḥ sāgarād iva
asantas tu nyavartanta vedebhya iva nāstikāḥ
      narakaṃ bhajamānās te pratyapadyanta kilbiṣam
tāv atītya rathānīkaṃ vimuktau puruṣarṣabhau
      dadṛśāte yathā rāhor āsyān muktau prabhā karau
matsyāv iva mahājālaṃ vidārya vigatajvarau
      tathā kṛṣṇāv adṛśyetāṃ senā jālaṃ vidārya tat
vimuktau śastrasaṃbādhād droṇānīkāt sudurbhidāt
      adṛśyetāṃ mahātmānau kālasūryāv ivoditau
astrasaṃbādha nirmuktau vimuktau śastrasaṃkaṭāt
      adṛśyetāṃ mahātmānau śatrusaṃbādha kāriṇau
vimuktau jvalanasparśān makarāsyāj jhaṣāv iva
      vyakṣobhayetāṃ senāṃ tau samudraṃ makarāv iva
tāvakās tava putrāś ca droṇānīkasthayos tayoḥ
     naitau tariṣyato droṇam iti cakrus tadā matim
tau tu dṛṣṭvā vyatikrāntau droṇānīkaṃ mahādyutī
     nāśaśaṃsur mahārāja sindhurājasya jīvitam
āśā balavatī rājan putrāṇām abhavat tava
     droṇa hārdikyayoḥ kṛṣṇau na mokṣyete iti prabho
tām āśāṃ viphalāṃ kṛtvā nistīrṇau tau paraṃtapau
     droṇānīkaṃ mahārāja bhojānīkaṃ ca dustaram
atha dṛṣṭvā vyatikrāntau jvalitāv iva pāvakau
     nirāśāḥ sindhurājasya jīvitaṃ nāśaśaṃsire
mithaś ca samabhāṣetām abhītau bhayavardhanau
     jayadratha vade vācas tās tāḥ kṛṣṇa dhanaṃjayau
asau madhye kṛtaḥ ṣaḍbhir dhārtarāṣṭrair mahārathaiḥ
     cakṣurviṣayasaṃprāpto na nau mokṣyati saindhavaḥ
yady asya samare goptā śakro devagaṇaiḥ saha
     tathāpy enaṃ haniṣyāva iti kṛṣṇāv abhāṣatām
iti kṛṣṇau mahābāhū mithaḥ kathayatāṃ tadā
     sindhurājam avekṣantau tat putrās tava śuśruvuḥ
atītya maru dhanveva prayāntau tṛṣitau gajau
     pītvā vāri samāśvastau tathaivāstām ariṃdamau
vyāghrasiṃhagajākīrṇān atikramyeva parvatān
     adṛśyetāṃ mahābāhū yathā mṛtyujarātigau
tathā hi mukhavarṇo 'yam anayor iti menire
     tāvakā dṛśyamuktau tau vikrośanti sma sarvataḥ
doṇād āśīviṣākārāj jvalitād iva pāvakāt
     anyebhyaḥ pārthivebhyaś ca bhāsvantāv iva bhāskarau
tau muktau sāgaraprakhyād droṇānīkād ariṃdamau
     adṛśyetāṃ mudā yuktau samuttīryārṇavaṃ yathā
śastraughān mahato muktau droṇa hārdikya rakṣitān
     rocamānāv adṛśyetām indrāgnyoḥ sadṛśau raṇe
udbhinna rudhirau kṛṣṇau bhāradvājasya sāyakaiḥ
     śitaiś citau vyarocetāṃ karṇikārair ivācalau
droṇa grāhahradān muktau śaktyāśīviṣasaṃkaṭāt
     ayaḥ śarogram akarot kṣatriya pravarāmbhasaḥ
jyāghoṣatalanirhrādād gadā nistriṃśavidyutaḥ
     droṇāstra meghān nirmuktau sūryendū timirād iva
bāhubhyām iva saṃtīrṇau sindhuṣaṣṭhāḥ samudragāḥ
     tapānte saritaḥ pūrṇā mahāgrāhasamākulāḥ
iti kṛṣṇā maheṣvāsau yaśasā lokaviśrutau
     sarvabhūtāny amanyanta droṇāstra balavismayāt
jayadrathaṃ samīpastham avekṣantau jighāṃsayā
     ruruṃ nipāne lipsantau vyāghravat tāv atiṣṭhatām
yathā hi mukhavarṇo 'yam anayor iti menire
     tava yodhā mahārāja hatam eva jayadratham
lohitākṣau mahābāhū saṃyattau kṛṣṇa pāṇḍavau
     sindhurājam abhiprekṣya hṛṣṭau vyanadatāṃ muhuḥ
śaurer abhīśu hastasya pārthasya ca dhanuṣmataḥ
     tayor āsīt pratibhrājaḥ sūryapāvakayor iva
harṣa eva tayor āsīd droṇānīka pramuktayoḥ
     samīpe saindhavaṃ dṛṣṭvā śyenayor āmiṣaṃ yathā
tau tu saindhavam ālokya vartamānam ivāntike
     sahasā petatuḥ kruddhau kṣipraṃ śyenāv ivāmiṣe
tau tu dṛṣṭvā vyatikrāntau hṛṣīkeśa dhanaṃjayau
     sindhurājasya rakṣārthaṃ parākrāntaḥ sutas tava
droṇenābaddha kavaco rājā duryodhanas tadā
     yayāv ekarathenājau hayasaṃskāravit prabho
kṛṣṇa pārthau maheṣvāsau vyatikramyātha te sutaḥ
     agrataḥ puṇḍarīkākṣaṃ pratīyāya narādhipa
tataḥ sarveṣu sainyeṣu vāditrāṇi prahṛṣṭavat
     prāvādyan samatikrānte tava putre dhanaṃjayam
siṃhanāda ravāś cāsañ śaṅkhadundubhimiśritāḥ
     dṛṣṭvā duryodhanaṃ tatra kṛṣṇayoḥ pramukhe sthitam
ye ca te sindhurājasya goptāraḥ pāvakopamāḥ
     te prahṛṣyanta samare dṛṣṭvā putraṃ tavābhibho
dṛṣṭvā duryodhanaṃ kṛṣṇas tv atikrāntaṃ sahānugam
     abravīd arjunaṃ rājan prāptakālam idaṃ vacaḥ
