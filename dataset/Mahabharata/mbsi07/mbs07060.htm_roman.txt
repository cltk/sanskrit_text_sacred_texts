[s]
      tathā saṃbhāṣatāṃ teṣāṃ prādurāsīd dhanaṃjayaḥ
      dudṛkṣur bharataśreṣṭhaṃ rājānaṃ sasuhṛd gaṇam
taṃ praviṣṭaṃ śubhāṃ kakṣyām abhivādyāgrataḥ sthitam
      samutthāyārjunaṃ premṇā sasvaje pāṇḍavarṣabhaḥ
mūrdhni cainam upāghrāya pariṣvajya ca bāhunā
      āśiṣaḥ paramāḥ procya smayamāno 'bhyabhāṣata
vyaktam arjuna saṃgrāme dhruvas te vijayo mahān
      yādṛg rūpā hi te chāyā prasannaś ca janārdanaḥ
tam abravīt tato jiṣṇur mahad āścaryam uttamam
      dṛṣṭavān asmi bhadraṃ te keśavasya prasādajam
tatas tat kathayām āsa yathādṛṣṭaṃ dhanaṃjayaḥ
      āśvāsanārthaṃ suhṛdāṃ tryambakenasamāgamam
tataḥ śirobhir avaniṃ spṛṣṭvā sarve ca vismitāḥ
      namaskṛtya vṛṣāṅkāya sādhu sādhv ity athābruvan
anujñātās tataḥ sarve suhṛdo dharmasūnunā
      tvaramāṇāḥ susaṃnaddhā hṛṣṭā yuddhāna niryayuḥ
abhivādya tu rājānaṃ yuyudhānācyutārjunāḥ
      hṛṣṭā viniryayus te vai yudhiṣṭhira niveśanāt
rathenaikena durdharṣau yuyudhāna janārdanau
     jagmatuḥ sahitau vīrāv arjunasya niveśanam
tatra gatvā hṛṣīkeśaḥ kalpayām āsa sūtavat
     rathaṃ rathavarasyājau vānararṣabha lakṣaṇam
sa meghasamanirghoṣas taptakāñcanasaprabhaḥ
     babhau rathavaraḥ kḷptaḥ śiśur divasakṛd yathā
tataḥ puruṣaśārdūlaḥ sajjaḥ sajjaṃ puraḥsaraḥ
     kṛtāhnikāya pārthāya nyavedayata taṃ ratham
taṃ tu loke varaḥ puṃsāṃ kirīṭī hemavarmabhṛt
     bāṇavāṇāsanī vāhaṃ pradakṣiṇam avartata
tato vidyā vayovṛddhaiḥ kriyāvadbhir jitendriyaiḥ
     stūyamāno jayāśībhir āruroha mahāratham
jaitraiḥ sāṃgrāmikair mantraiḥ pūrvam eva rathottamam
     abhimantritam arciṣmān udayaṃ bhāskaro yathā
sa rathe rathināṃ śreṣṭhaḥ kāñcane kāñcanāvṛtaḥ
     vibabhau vimalo 'rciṣmān merāv iva divākaraḥ
anvārurohatuḥ pārthaṃ yuyudhāna janārdanau
     śaryāter yajñam āyāntaṃ yathendraṃ devam aśvinau
atha jagrāha govindo raśmīn raśmivatāṃ varaḥ
     mātalir vāsavasyeva vṛtraṃ hantuṃ prayāsyataḥ
sa tābhyāṃ sahitaḥ pārtho rathapravaram āsthitaḥ
     sahitau bubha śukrābhyāṃ tamo nighnan yathā śaśī
saindhavasya vadhaprepsuḥ prayātaḥ śatrupūgahā
     sahāmbupatimitrābhyāṃ yathendras tārakāmaye
tato vāditranirghoṣair maṅgalyaiś ca stavaiḥ śubhaiḥ
     prayāntam arjunaṃ sūtā māgadhāś caiva tuṣṭuvuḥ
sa jayāśīḥ sa puṇyāhaḥ sūtamāgadha nisvanaḥ
     yukto vāditraghoṣeṇa teṣāṃ ratikaro 'bhavat
tam anuprayato vāyuḥ puṇyagandhavahaḥ śuciḥ
     vavau saṃharṣayan pārthaṃ dviṣataś cāpi śoṣayan
prādurāsan nimittāni vijayāya bahūni ca
     pāṇḍavānāṃ tvadīyānāṃ viparītāni māriṣa
dṛṣṭvārjuno nimittāni vijayāya pradakṣiṇam
     yuyudhānaṃ maheṣvāsam idaṃ vacanam abravīt
yuyudhānādya yuddhe me dṛśyate vijayo dhruvaḥ
     yathā hīmāni liṅgāni dṛśyante śinipuṃgava
so 'haṃ tatra gamiṣyāmi yatra saindhavako nṛpaḥ
     yiyāsur yama lokāya mama vīryaṃ pratīkṣate
yathā paramakaṃ kṛtyaṃ saindhavasya vadhe mama
     tathaiva sumahat kṛtyaṃ dharmarājasya rakṣaṇe
sa tvam adya mahābāho rājānaṃ paripālaya
     yathaiva hi mayā guptas tvayā gupto bhavet tathā
tvayi cāhaṃ parāśvasya pradyumne vā mahārathe
     śaknuyāṃ saindhavaṃ hantum anapekṣo nararṣabha
mayy apekṣā na kartavyā kathaṃ cid api sātvata
     rājany eva parā guptiḥ kāryā sarvātmanā tvayā
na hi yatra mahābāhur vāsudevo vyavasthitaḥ
     kiṃ cid vyāpadyate tatra yatrāham api ca dhruvam
evam uktas tu pārthena sātyakiḥ paravīrahā
     tathety uktvāgamat tatra yatra rājā yudhiṣṭhiraḥ
