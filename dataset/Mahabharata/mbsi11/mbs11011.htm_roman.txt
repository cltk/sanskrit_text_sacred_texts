[v]
      hateṣu sarvasainyeṣu dharmarājo yudhiṣṭhiraḥ
      śuśruve pitaraṃ vṛddhaṃ niryātaṃ gajasāhvayāt
so 'bhyayāt putraśokārtaḥ putraśokapariplutam
      śocamāno mahārāja bhrātṛbhiḥ sahitas tadā
anvīyamāno vīreṇa dāśārheṇa mahātmanā
      yuyudhānena ca tathā tathaiva ca yuyutsunā
tam anvagāt suduḥkhārtā draupadī śokakarśitā
      saha pāñcāla yoṣidbhir yās tatrāsan samāgatāḥ
sa gaṅgām anu vṛndāni strīṇāṃ bharatasattama
      kurarīṇām ivārtānāṃ krośantīnāṃ dadarśa ha
tābhiḥ parivṛto rājā rudatībhiḥ sahasraśaḥ
      ūrdhvabāhubhir ārtābhir bruvatībhiḥ priyāpriye
kva nu dharmajñatā rājñaḥ kva nu sādya nṛśaṃsatā
      yadāvadhīt pitṝn bhrātṝn gurūn putrān sakhīn api
ghātayitvā kathaṃ droṇaṃ bhīṣmaṃ cāpi pitāmaham
      manas te 'bhūn mahābāho hatvā cāpi jayadratham
kiṃ nu rājyena te kāryaṃ pitṝn bhrātṝn apaśyataḥ
      abhimanyuṃ ca durdharṣaṃ draupadeyāṃś ca bhārata
atītya tā mahābāhuḥ krośantīḥ kurarīr iva
     vavande pitaraṃ jyeṣṭhaṃ dharmarājo yudhiṣṭhiraḥ
tato 'bhivādya pitaraṃ dharmeṇāmitrakarśanāḥ
     nyavedayanta nāmāni pāṇḍavās te 'pi sarvaśaḥ
tam ātmajānta karaṇaṃ pitā putravadhārditaḥ
     aprīyamāṇaḥ śokārtaḥ pāṇḍavaṃ pariṣasvaje
dharmarājaṃ pariṣvajya sāntvayitvā ca bhārata
     duṣṭātmā bhīmam anvaicchad didhakṣur iva pāvakaḥ
sa kopapāvakas tasya śokavāyusamīritaḥ
     bhīmasena mayaṃ dāvaṃ didhakṣur iva dṛśyate
tasya saṃkalpam ājñāya bhīmaṃ pratyaśubhaṃ hariḥ
     bhīmam ākṣipya pāṇibhyāṃ pradadau bhīmam āyasam
prāg eva tu mahābuddhir buddhvā tasyeṅgiraṃ hariḥ
     saṃvidhānaṃ mahāprājñas tatra cakre janārdanaḥ
taṃ tu gṛhyaiva pāṇibhyāṃ bhīmasenam ayasmayam
     babhañja balavān rājā manyamāno vṛkodaram
nāgāyuta balaprāṇaḥ sa rājā bhīmam āyasam
     bhaṅktvā vimathitoraskaḥ susrāva rudhiraṃ mukhāt
tataḥ papāta medinyāṃ tathaiva rudhirokṣitaḥ
     prapuṣpitāgra śikharaḥ pārijāta iva drumaḥ
paryagṛhṇata taṃ vidvān sūto gāvalgaṇis tadā
     maivam ity abravīc cainaṃ śamayan sāntvayann iva
sa tu kopaṃ samutsṛjya gatamanyur mahāmanāḥ
     hāhā bhīmeti cukrośa bhūyaḥ śokasamanvitaḥ
taṃ viditvā gatakrodhaṃ bhīmasenavadhārditam
     vāsudevo varaḥ puṃsām idaṃ vacanam abravīt
mā śuco dhṛtarāṣṭra tvaṃ naiṣa bhīmas tvayā hataḥ
     āyasī pratimā hy eṣā tvayā rājan nipātitā
tvāṃ krodhavaśam āpannaṃ viditvā bharatarṣabha
     mayāpakṛṣṭaḥ kaunteyo mṛtyor daṃṣṭrāntaraṃ gataḥ
na hi te rājaśārdūla bale tulyo 'sti kaś cana
     kaḥ saheta mahābāho bāhvor nigrahaṇaṃ naraḥ
yathāntakam anuprāpya jīvan kaś cin na mucyate
     evaṃ bāhvantaraṃ prāpya tava jīven na kaś cana
tasmāt putreṇa yā sā te pratimā kāritāyasī
     bhīmasya seyaṃ kauravya tavaivopahṛtā mayā
putraśokābhisaṃtāpād dharmād apahṛtaṃ manaḥ
     tava rājendra tena tvaṃ bhīmasenaṃ jighāṃsasi
na ca te tatkṣamaṃ rājan hanyās tvaṃ yad vṛkodaram
     na hi putrā mahārāja jīveyus te kathaṃ cana
tasmād yatkṛtam asmābhir manyamānaiḥ kṣamaṃ prati
     anumanyasva tat sarvaṃ mā ca śoke manaḥ kṛthāḥ
