[dhṛ]
      teṣv evaṃ saṃnivṛtteṣu pratyudyāteṣu bhāgaśaḥ
      kathaṃ yuyudhire pārthā māmakāś ca tarasvinaḥ
kim arjunaś cāpy akarot saṃśaptakabalaṃ prati
      saṃśaptakā vā pārthasya kim akurvata saṃjaya
[s]
      tathā teṣu nivṛtteṣu pratyudyāteṣu bhāgaśaḥ
      svayam abhyadravad bhīmaṃ nāgānīkena te sutaḥ
sa nāga iva nāgena govṛṣeṇeva govṛṣaḥ
      samāhūtaḥ svayaṃ rājñā nāgānīkam upādravat
sa yuddhakuśalaḥ pārtho bāhuvīryeṇa cānvitaḥ
      abhinat kuñjarānīkam acireṇaiva māriṣa
te gajā girisaṃkāśāḥ kṣarantaḥ sarvato madam
      bhīmasenasya nārācair vimukhā vimadī kṛtāḥ
vidhamed abhrajālāni yathā vāyuḥ samantataḥ
      vyadhamat tāny anīkāni tathaiva pavanātmajaḥ
sa teṣu visṛjan bāṇān bhīmo nāgeṣv aśobhata
      bhuvaneṣv iva sarveṣu gabhastīn udito raviḥ
te bhīma bāṇaiḥ śataśaḥ saṃsyūtā vibabhur gajāḥ
      gabhastibhir ivārkasya vyomni nānā balāhakāḥ
tathā gajānāṃ kadanaṃ kurvāṇam anilātmajam
     kruddho duryodhano 'bhyetya pratyavidhyac chitaiḥ śaraiḥ
tataḥ kṣaṇena kṣitipaṃ kṣatajapratimekṣaṇaḥ
     kṣayaṃ ninīṣur niśitair bhīmo vivyādha patribhiḥ
sa śarārpita sarvāṅgaḥ kruddho vivyādha pāṇḍavam
     nārācair arkaraśmy ābhair bhīmasenaṃ smayann iva
tasya nāgaṃ maṇimayaṃ ratnacitraṃ dhvaje sthitam
     bhallābhyāṃ kārmukaṃ caiva kṣipraṃ ciccheda pāṇḍavaḥ
duryodhanaṃ pīḍyamānaṃ dṛṣṭvā bhīmena māriṣa
     cukṣobhayiṣur abhyāgād aṅgo mātaṅgam āsthitaḥ
tam āpatantaṃ mātaṅgam ambudapratimasvanam
     kumbhāntare bhīmaseno nārācenārdayad bhṛśam
tasya kāyaṃ vinirbhidya mamajja dharaṇītale
     tataḥ papāta dvirado vajrāhata ivācalaḥ
tasyāvarjitanāgasya mecchasyāvapatiṣyataḥ
     śiraś ciccheda bhallena kṣiprakārī vṛkodaraḥ
tasmin nipatite vīre saṃprādravata sā camūḥ
     saṃbhrāṃtāśvadviparathā padātīn avamṛdnatī
teṣv anīkeṣu sarveṣu vidravatsu samantataḥ
     prāgjyotiṣas tato bhīmaṃ kuñjareṇa samādravat
yena nāgena maghavān ajayad daityadānavān
     sa nāgapravaro bhīmaṃ sahasā samupādravat
śravaṇābhyām atho padbhyāṃ saṃhatena kareṇa ca
     vyāvṛttanayanaḥ kruddhaḥ pradahann iva pāṇḍavam
tataḥ sarvasya sainyasya nādaḥ samabhavan mahān
     hāhā vinihato bhīmaḥ kuñjareṇeti māriṣa
tena nādena vitrastā pāṇḍavānām anīkinī
     samahābhyadravad rājan yatra tasthau vṛkodaraḥ
tato yudhiṣṭhiro rājā hataṃ matvā vṛkodaram
     bhagadattaṃ sapāñcālaḥ sarvataḥ samavārayat
taṃ rathai rathināṃ śreṣṭhāḥ parivārya samantataḥ
     avākirañ śairas tīkṣṇaiḥ śataśo 'tha sahasraśaḥ
sa vighātaṃ pṛṣatkānām aṅkuśena samācaran
     gajena pāṇḍupāñcālān vyadhamat parvateśvaraḥ
tad adbhutam apaśyāma bhagadattasya saṃyuge
     tathā vṛddhasya caritaṃ kuñjareṇa viśāṃ pate
tato rājā daśārṇānāṃ prāgjyotiṣam upādravat
     tiryag yātena nāgena sa madenāśu gāminā
tayor yuddhaṃ samabhavan nāgayor bhīmarūpayoḥ
     sa pakṣayoḥ parvatayor yathā sa drumayoḥ purā
prāgjyotiṣapater nāgaḥ saṃnipatyāpavṛtya ca
     pārśve daśārṇādhipater bhittvā nāgam apātayat
tomaraiḥ sūryaraśmy ābhair bhagadatto 'tha saṃpabhiḥ
     jaghāna dviradasthaṃ taṃ śatruṃ pracalitāsanam
upasṛtya tu rājānaṃ bhagadattaṃ yudhiṣṭhiraḥ
     rathānīkena mahatā sarvataḥ paryavārayat
sa kuñjarastho rathibhiḥ śuśubhe sarvatovṛtaḥ
     parvate vanamadhyastho jvalann iva hutāśanaḥ
maṇḍalaṃ sarvataḥ śliṣṭaṃ rathinām ugradhanvinām
     kiratāṃ śaravarṣāṇi sa nāgaḥ paryavartata
tataḥ prāgjyotiṣo rājā parigṛhya dviparṣabham
     preṣayām āsa sahasā yuyudhānarathaṃ prati
śineḥ pautrasya tu rathaṃ parigṛhya mahādvipaḥ
     abhicikṣepa vegena yuyudhānas tv apākramat
bṛhataḥ saindhavān aśvān samutthāpya tu sārathiḥ
     tasthau sātyakim āsādya saṃplutas taṃ rathaṃ punaḥ
sa tu labdhvāntaraṃ nāgas tvarito rathamaṇḍalāt
     niścakrāma tataḥ sarvān paricikṣepa pārthivān
te tv āśugatinā tena trāsyamānā nararṣabhāḥ
     tam ekaṃ dviradaṃ saṃkhye menire śataśo nṛpāḥ
te jagasthena kālyante bhagadattena pāṇḍavāḥ
     airāvatasthena yathā devarājena dānavāḥ
teṣāṃ pradravatāṃ bhīmaḥ pāñcālānām itas tataḥ
     gajavājikṛtaḥ śabdaḥ sumahān samajāyata
bhagadattena samare kālyamāneṣu pāṇḍuṣu
     prāgjyotiṣam abhikruddhaḥ punar bhīmaḥ samabhyayāt
tasyābhidravato vāhān hastamuktena vāriṇā
     siktvā vyatrāsayan nāgas te pārtham aharaṃs tataḥ
tatas tam abhyayāt tūrṇaṃ ruci parvākṛtī sutaḥ
     samukṣañ śaravarṣeṇa rathastho 'ntakasaṃnibhaḥ
tato ruciraparvāṇaṃ śareṇa nataparvaṇā
     suparvā parvata patir ninye vaivasvatakṣayam
tasmin nipatite vīre saubhadro draupadī sutāḥ
     cekitāno dhṛṣṭaketur yuyutsuś cārdayan dvipam
ta enaṃ śaradhārābhir dhārābhir iva toyadāḥ
     siṣicur bhairavān nādān vinadanto jighāṃsavaḥ
tataḥ pārṣṇyaṅkuśāṅguṣṭhaiḥ kṛtinā codito dvipaḥ
     prasārita karaḥ prāyāt stabdhakarṇekṣaṇo drutam
so 'dhiṣṭhāya padā vāhān yuyutsoḥ sūtam ārujat
     putras tu tava saṃbhrāntaḥ saubhadrasyāpluto ratham
sa kuñjarastho visṛjann iṣūn ariṣu pārthivaḥ
     babhau raśmīn ivādityo bhuvaneṣu samutsṛjan
tam ārjunir dvādaśabhir yuyutsur daśabhiḥ śaraiḥ
     tribhis tribhir draupadeyā dhṛṣṭaketuś ca vivyadhuḥ
so 'riyatnārpitair bāṇair ācito dvirado babhau
     saṃsyūta iva sūryasya raśmibhir jalado mahān
niyantuḥ śilpayatnābhyāṃ preṣito 'riśarārditaḥ
     paricikṣepa tān nāgaḥ sa ripūn savyadakṣiṇam
gopāla iva daṇḍena yathā paśugaṇān vane
     āveṣṭayata tāṃ senāṃ bhagadattas tathā muhuḥ
kṣipraṃ śyenābhipannānāṃ vāyasānām iva svanaḥ
     babhūva pāṇḍaveyānāṃ bhṛśaṃ vidravatāṃ svanaḥ
sa nāgarājaḥ pravarāṅkuśāhataḥ; purā sa pakṣo 'drivaro yathā nṛpa
     bhayaṃ tathā ripuṣu samādadhad bhṛśaṃ; vaṇig gaṇānāṃ kṣubhito yathārṇavaḥ
tato dhvanir dviradarathāśvapārthivair; bhayād dravadbhir janito 'tibhairavaḥ
     kṣitiṃ viyad dyāṃ vidiśo diśas tathā; samāvṛṇot pārthivasaṃyuge tadā
sa tena nāgapravareṇa pārthivo; bhṛśaṃ jagāhe dviṣatām anīkinīm
     purā suguptāṃ vibudhair ivāhave; virocano devavarūthinīm iva
bhṛśaṃ vavau jvalanasakho viyad rajaḥ; samāvṛṇon muhur api caiva sainikān
     tam ekanāgaṃ gaṇaśo yathā gajāḥ; samantato drutam iva menire janāḥ
