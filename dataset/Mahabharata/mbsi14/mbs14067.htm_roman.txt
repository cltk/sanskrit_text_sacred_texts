[v]
      evam uktas tu rājendra keśihā duḥkhamūrchitaḥ
      tatheti vyājahāroccair hlādayann iva taṃ janam
vākyena tena hi tadā taṃ janaṃ puruṣarṣabhaḥ
      hlādayām āsa sa vibhur gharmārtaṃ salilair iva
tataḥ sa prāviśat tūrṇaṃ janma veśma pitus tava
      arcitaṃ puruṣavyāghra sitair mālyair yathāvidhi
apāṃ kumbhaiḥ supūrṇaiś ca vinyastaiḥ sarvatodiśam
      ghṛtena tindukālātaiḥ sarṣapaiś ca mahābhuja
śastraiś ca vimalair nyastaiḥ pāvakaiś ca samantataḥ
      vṛddhābhiś cābhirāmā bhiḥ paricārārtham acyutaḥ
dakṣaiś ca parito vīra miṣagbhiḥ kuśalais tathā
      dadarśa ca sa tejasvī rakṣoghnāny api sarvaśaḥ
      dravyāṇi sthāpitāni sma vidhivat kuśalair janaiḥ
tathāyuktaṃ ca tad dṛṣṭvā janma veśma pitus tava
      hṛṣṭo 'bhavad dhṛṣī keśaḥ sādhu sādhv iti cābravīt
tathā bruvati vārṣṇeye prahṛṣṭavadane tadā
      draupadī tvaritā gatvā vairāṭīṃ vākyam abravīt
ayam āyāti te bhadre śvaśuro madhusūdanaḥ
      purāṇarṣir acintyātmā samīpam aparājitaḥ
sāpi bāṣpakalāṃ vācaṃ nigṛhyāśrūṇi caiva ha
     susaṃvītābhavad devī devavat kṛṣṇam īkṣatī
sā tathā dūyamānena hṛdayena tapasvinī
     dṛṣṭvā govindam āyāntaṃ kṛpaṇaṃ paryadevayat
puṇḍarīkākṣa paśyasva bālāv iha vinākṛtau
     abhimanyuṃ ca māṃ caiva hatau tulyaṃ janārdana
vārṣṇeya madhuhan vīra śirasā tvāṃ prasādaye
     droṇaputrāstra nirdagdhaṃ jīvayainaṃ mamātmajam
yadi sma dharmarājñā vā bhīmasenena vā punaḥ
     tvayā vā puṇḍarīkākṣa vākyam uktam idaṃ bhavet
ajānatīm īṣikeyaṃ janitrīṃ jantv iti prabho
     aham eva vinaṣṭā syāṃ nedam evaṃgataṃ bhavet
garbhasthasyāsya bālasya brahmāstreṇa nipātanam
     kṛtvā nṛśaṃsaṃ durbuddhir drauṇiḥ kiṃ phalam aśnute
sā tvā prasādya śirasā yāce śatrunibarhaṇa
     prāṇāṃs tyakṣyāmi govinda nāyaṃ saṃjīvate yadi
asmin hi bahavaḥ sādho ye mamāsan manorathāḥ
     te droṇaputreṇa hatāḥ kiṃ nu jīvāmi keśava
āsīn mama matiḥ kṛṣṇa pūrṇotsaṅgā janārdana
     abhivādayiṣye diṣṭyeti tad idaṃ vitathīkṛtam
capalākṣasya dāyāde mṛte 'smin puruṣarṣabha
     viphalā me kṛtāḥ kṛṣṇa hṛdi sarve manorathāḥ
calapākṣaḥ kilātīva priyas te madhusūdana
     sutaṃ paśyasva tasyemaṃ brahmāstreṇa nipātitam
kṛtaghno 'yaṃ nṛśaṃso 'yaṃ yathāsya janakas tathā
     yaḥ pāṇḍavīṃ śriyaṃ tyaktvā gato 'dya yamasādanam
mayā caitat pratijñātaṃ raṇamūrdhani keśava
     abhimanyau hate vīra tvām eṣyāmy acirād iti
tac ca nākaravaṃ kṛṣṇa nṛśaṃsā jīvitapriyā
     idānīm āgatāṃ tatra kiṃ nu vakṣyati phālguniḥ
