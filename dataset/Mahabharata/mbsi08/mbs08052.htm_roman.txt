[s]
      sa keśavasyā bībhatsuḥ śrutvā bhārata bhāṣitam
      viśokaḥ saṃprahṛṣṭaś ca kṣaṇena samapadyata
tato jyām anumṛjyāśu vyākṣipad gāṇḍivaṃ dhanuḥ
      dadhre karṇa vināśāya keśavaṃ cābhyabhāṣata
tvayā nāthena govinda dhruva eṣa jayo mama
      prasanno yasya me 'dya tvaṃ bhūtabhavya bhavat prabhuḥ
tvatsahāyo hy ahaṃ kṛṣṇa trīṁl lokān vai samāgatān
      prāpayeyaṃ paraṃ lokaṃ kim u karṇaṃ mahāraṇe
paśyāmi dravatīṃ senāṃ pāñcālānāṃ janārdana
      paśyāmi karṇaṃ samare vicarantam abhītavat
bhārgavāstraṃ ca paśyāmi vicarantaṃ samantataḥ
      sṛṣṭaṃ karṇena vārṣṇeya śakreṇeva mahāśanim
ayaṃ khalu sa saṃgrāmo yatra kṛṣṇa mayā kṛtam
      kathayiṣyanti bhūtāni yāvad bhūmir dhariṣyati
adya kṛṣṇa vikarṇā me karṇaṃ neṣyanti mṛtyave
      gāṇḍīvamuktāḥ kṣiṇvanto mama hastapracoditāḥ
adya rājā dhṛtarāṣṭraḥ svāṃ buddhim avamaṃsyate
      duryodhanam arājyārhaṃ yayā rājye 'bhiṣecayat
adya rājyāt sukhāc caiva śriyo rāṣṭrāt tathā purāt
     putrebhyaś ca mahābāho dhṛtarāṣṭro viyokṣyate
adya duryodhano rājā jīvitāc ca nirāśakaḥ
     bhaviṣyati hate karṇe kṛṣṇa satyaṃ bravīmi te
adya dṛṣṭvā mayā karṇaṃ śarair viśakalīkṛtam
     smaratāṃ tava vākyāni śamaṃ prati janeśvaraḥ
adyāsau saubalaḥ kṛṣṇa glahaṃ jānātu vai śarān
     durodaraṃ ca gāṇḍīvaṃ maṇḍalaṃ ca rathaṃ mama
yo 'sau raṇe naraṃ nānyaṃ pṛthivyām abhimanyate
     tasyādya sūtaputrasya bhūmiḥ pāsyati śoṇitam
     gāṇḍīvasṛṣṭā dāsyanti karṇasya paramāṃ gatim
adya tapsyati rādheyaḥ pāñcālīṃ yat tadābravīt
     sabhāmadhye vacaḥ krūraṃ kutsayan pāṇḍavān prati
ye vai ṣaṇḍhatilās tatra bhavitāro 'dya te tilāḥ
     hate vaikartane karṇe sūtaputre durātmani
ahaṃ vaḥ pāṇḍuputrebhyas trāsyāmīti yad abravīt
     anṛtaṃ tat kariṣyanti māmakā niśitāḥ śarāḥ
hantāhaṃ pāṇḍavān sarvān saputrān iti yo 'bravīt
     tam adya karṇaṃ hantāsmi miṣatāṃ sarvadhanvinām
yasya vīrye samāśvasya dhārtarāṣṭro bṛhan manāḥ
     avāmanyata durbuddhir nityam asmān durātmavān
     tam adya karṇaṃ rādheyaṃ hantāsmi madhusūdana
adya karṇe hate kṛṣṇa dhārtarāṣṭrāḥ sarājakāḥ
     vidravantu diśo bhītāḥ siṃhatrastā mṛgā iva
adya duryodhano rājā pṛthivīm anvavekṣatām
     hate karṇe mayā saṃkhye saputre sasuhṛjjane
adya karṇaṃ hataṃ dṛṣṭvā dhārtarāṣṭro 'tyamarṣaṇaḥ
     jānātu māṃ raṇe kṛṣṇa pravaraṃ sarvadhanvinām
adyāham anṛṇaḥ kṛṣṇa bhaviṣyāmidhanur bhṛtām
     krodhasya ca kurūṇāṃ ca śarāṇāṃ gāṇḍivasya ca
adya duḥkham ahaṃ mokṣye trayodaśa samārjitam
     hatvā karṇaṃ raṇe kṛṣṇa śambaraṃ maghavān iva
adya karṇe hate yuddhe somakānāṃ mahārathāḥ
     kṛtaṃ kāryaṃ ca manyantāṃ mitrakāryepsavo yudhi
na jāne ca kathaṃ prītiḥ śaineyasyādya mādhava
     bhaviṣyānti hate karṇe mayi cāpi jayādhike
ahaṃ hatvā raṇe karṇaṃ putraṃ cāsya mahāratham
     prītiṃ dāsyāmi bhīmasya yamayoḥ sātyaker api
dhṛṣṭadyumna śikhaṇḍibhyāṃ pāñcālānāṃ ca mādhava
     adhyānṛṇyaṃ gamiṣyāmi hatvā karṇaṃ mahāraṇe
adya paśyantu saṃgrāme dhanaṃjayam amarṣaṇam
     yudhyantaṃ kauravān saṃkhye pātayantaṃ ca sūtajam
     bhavat sakāśe vakṣye ca punar evātma saṃstavam
dhanurvede matsamo nāsti loke; parākrame vā mama ko 'sti tulyaḥ
     ko vāpy anyo matsamo 'sti kṣamāyāṃ; tathā krodhe sadṛśo 'nyo na me 'sti
ahaṃ dhanuṣmān asurān surāṃś ca; sarvāṇi bhūtāni ca saṃgatāni
     svabāhuvīryād gamaye parābhavaṃ; matpauruṣaṃ viddhi paraḥ parebhyaḥ
śarārciṣā gāṇḍivenāham ekaḥ; sarvān kurūn bāhlikāṃś cābhipatya
     himātyaye kakṣagato yathāgnis; tahā daheyaṃ sagaṇān prasahya
pāṇau pṛṣatkā likhitā mamaite; dhanuś ca savye nihitaṃ sabāṇam
     pādau ca me sarathau sadhvajau ca; na mādṛśaṃ yuddhagataṃ jayanti
