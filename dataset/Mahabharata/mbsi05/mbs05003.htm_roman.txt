[sātyaki]
      yādṛśaḥ puruṣasyātmā tādṛśaṃ saṃprabhāṣate
      yathā rūpo 'ntarātmā te tathārūpaṃ prabhāṣase
santi vai puruṣāḥ śūrāḥ santi kāpuruṣās tathā
      ubhāv etau dṛḍhau pakṣau dṛśyete puruṣān prati
ekasminn eva jāyete kule klība mahārathau
      phalāphalavatī śākhe yathaikasmin vanaspatau
nābhyasūyāmi te vākyaṃ bruvato lāṅgaladhvaja
      ye tu śṛṇvanti te vākyaṃ tān asūyāmi mādhava
kathaṃ hi dharmarājasya doṣam alpam api bruvan
      labhate pariṣanmadhye vyāhartum akutobhayaḥ
samāhūya mahātmānaṃ jitavanto 'kṣakovidāḥ
      anakṣajñaṃ yathāśraddhaṃ teṣu dharmajayaḥ kutaḥ
yadi kuntīsutaṃ gehe krīḍantaṃ bhrātṛbhiḥ saha
      abhigamya jayeyus te tat teṣāṃ dharmato bhavet
samāhūya tu rājānaṃ kṣatradharmarataṃ sadā
      nikṛtyā jitavantas te kiṃ nu teṣāṃ paraṃ śubham
kathaṃ praṇipatec cāyam iha kṛtvā paṇaṃ param
      vanavāsād vimuktas tu prāptaḥ paitāmahaṃ padam
yady ayaṃ paravittāni kāmayeta yudhiṣṭhiraḥ
     evam apy ayam atyantaṃ parān nārhati yācitum
kathaṃ ca dharmayuktās te na ca rājyaṃ jihīrṣavaḥ
     nivṛttavāsān kaunteyān ya āhur viditā iti
anunītā hi bhīṣmeṇa droṇena ca mahātmanā
     na vyavasyanti pāṇḍūnāṃ pradātuṃ paitṛkaṃ vasu
ahaṃ tu tāñ śatair bāṇair anunīya raṇe balāt
     pādayoḥ pātayiṣyāmi kaunteyasya mahātmanaḥ
atha te na vyavasyanti praṇipātāya dhīmataḥ
     gamiṣyanti sahāmātyā yamasya sadanaṃ prati
na hi te yuyudhānasya saṃrabdhasya yuyutsataḥ
     vegaṃ samarthāḥ saṃsoḍhuṃ vajrasyeva mahīdharāḥ
ko hi gāṇḍīvadhanvānaṃ kaś ca cakrāyudhaṃ yudhi
     māṃ cāpi viṣahet ko nu kaś ca bhīmaṃ durāsadam
yamau ca dṛḍhadhanvānau yama kalpau mahādyutī
     ko jijīviṣur āsīded dhṛṣṭadyumnaṃ ca pārṣatam
pañcemān pāṇḍaveyāṃś ca draupadyāḥ kīrtivardhanān
     samapramāṇān pāṇḍūnāṃ samavīryān madotkaṭān
saubhadraṃ ca maheṣvāsam amarair api duḥsaham
     gada pradyumna sāmbāṃś ca kālavajrānalopamān
te vayaṃ dhṛtarāṣṭrasya putraṃ śakuninā saha
     karṇena ca nihatyājāv abhiṣekṣyāma pāṇḍavam
nādharmo vidyate kaś cic chatrūn hatvātatāyinaḥ
     adharmyam ayaśasyaṃ ca śātravāṇāṃ prayācanam
hṛdgatas tasya yaḥ kāmas taṃ kurudhvam atandritāḥ
     nisṛṣṭaṃ dhṛtarāṣṭreṇa rājyaṃ prāpnotu pāṇḍavaḥ
adya pāṇḍusuto rājyaṃ labhatāṃ vā yudhiṣṭhiraḥ
     nihatā vāraṇe sarve svapsyanti vasudhātale
