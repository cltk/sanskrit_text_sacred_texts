[y]
      ime janā naraśreṣṭha praśaṃsanti sadā bhuvi
      dharmasya śīlam evādau tato me saṃśayo mahān
yadi tac chakyam asmābhir jñātuṃ dharmabhṛtāṃ vara
      śrotum icchāmi tat sarvaṃ yathaitad upalabhyate
kathaṃ nu prāpyate śīlaṃ śrotum icchāmi bhārata
      kiṃ lakṣaṇaṃ ca tat proktaṃ brūhi me vadatāṃ vara
[bh]
      purā duryodhaneneha dhṛtarāṣṭrāya mānada
      ākhyātaṃ tapyamānena śriyaṃ dṛṣṭvā tathāgatām
indraprasthe mahārāja tava sa bhrātṛkasya ha
      sabhāyāṃ cāvahasanaṃ tat sarvaṃ śṛṇu bhārata
bhavatas tāṃ sabhāṃ dṛṣṭvā samṛddhiṃ cāpy anuttamām
      duryodhanas tadāsīnaḥ sarvaṃ pitre nyavedayat
śrutvā ca dhṛtarāṣṭro 'pi duryodhana vacas tadā
      abravīt karṇa sahitaṃ duryodhanam idaṃ vacaḥ
kimarthaṃ tapyase putra śrotum icchāmi tattvataḥ
      śrutvā tvām anuneṣyāmi yadi samyag bhaviṣyasi
yathā tvaṃ mahad aiśvaryaṃ prāptaḥ parapuraṃjaya
      kiṃkarā bhrātaraḥ sarve mitrāḥ saṃbandhinas tathā
ācchādayasi prāvārān aśnāsi piśitaudanam
     ājāneyā vahanti tvāṃ kasmāc chocasi putraka
[d]
     daśa tāni sahasrāṇi snātakānāṃ mahātmanām
     bhuñjate rukmapātrīṣu yudhiṣṭhira niveśane
dṛṣṭvā ca tāṃ sabhāṃ divyāṃ divyapuṣpaphalānvitām
     aśvāṃs tittira kalmāṣān ratnāni vividhāni ca
dṛṣṭvā tāṃ pāṇḍaveyānām ṛddhim indropamāṃ śubhām
     amitrāṇāṃ sumahatīm anuśocāmi mānada
[dh]
     yadīcchasi śriyaṃ tāta yādṛśīṃ tāṃ yudhiṣṭhire
     viśiṣṭāṃ vā naravyāghra śīlavān bhava putraka
śīlena hi trayo lokāḥ śakyā jetuṃ na saṃśayaḥ
     na hi kiṃ cid asādhyaṃ vai loke śīlavatāṃ bhavet
ekarātreṇa māndhātā tryaheṇa janamejayaḥ
     saptarātreṇa nābhāgaḥ pṛthivīṃ pratipedivān
ete hi pārthivāḥ sarve śīlavanto damānvitāḥ
     atas teṣāṃ guṇakrītā vasudhā svayam āgamat
atrāpy udāharantīmam itihāsaṃ purātanam
     nāradena purā proktaṃ śīlam āśritya bhārata
prahrādena hṛtaṃ rājyaṃ mahendrasya mahātmanaḥ
     śīlam āśritya daityena trailokyaṃ ca vaśīkṛtam
tato bṛhaspatiṃ śakraḥ prāñjaliḥ samupasthitaḥ
     uvāca ca mahāprājñaḥ śreya icchāmi veditum
tato bṛhaspatis tasmai jñānaṃ naiḥśreyasaṃ param
     kathayām āsa bhagavān devendrāya kurūdvaha
etāvac chreya ity eva bṛhaspatir abhāṣata
     indras tu bhūyaḥ papraccha kva viśeṣo bhaved iti
[b]
     viśeṣo 'sti mahāṃs tāta bhārgavasya mahātmanaḥ
     tatrāgamaya bhadraṃ te bhūya eva puraṃdara
[dh]
     ātmanas tu tataḥ śreyo bhārgavāt sumahāyaśāḥ
     jñānam āgamayat prītyā punaḥ sa paramadyutiḥ
tenāpi samanujñāto bhāgaveṇa mahātmanā
     śreyo 'stīti punar bhūyaḥ śukram āha śatakratuḥ
bhārgavas tv āha dharmajñaḥ prahrādasya mahātmanaḥ
     jñānam asti viśeṣeṇa tato hṛṣṭaś ca so 'bhavat
sa tato brāhmaṇo bhūtvā prahrādaṃ pākaśāsanaḥ
     sṛtvā provāca medhāvī śreya icchāmi veditum
prahrādas tv abravīd vipraṃ kṣaṇo nāsti dvijarṣabha
     trailokyarājye saktasya tato nopadiśāmi te
brāhmaṇas tv abravīd vākyaṃ kasmin kāle kṣaṇo bhavet
     tatopadiṣṭam icchāmi yad yat kāryāntaraṃ bhavet
tataḥ prīto 'bhavad rājā prahrādo brahmavādine
     tathety uktvā śubhe kāle jñānatattvaṃ dadau tadā
brāhmaṇo 'pi yathānyāyaṃ guruvṛttim anuttamām
     cakāra sarvabhāvena yadvat sa manasecchati
pṛṣṭhaś ca tena bahuśaḥ prāptaṃ katham ariṃdama
     trailokyarājyaṃ dharmajña kāraṇaṃ tad bravīhi me
[p]
     nāsūyāmi dvijaśreṣṭha rājāsmīti kadā cana
     kavyāni vadatāṃ tāta saṃyacchāmi vahāmi ca
te visrabdhāḥ prabhāṣante saṃyacchanti ca māṃ sadā
     te mā kavya pade saktaṃ śuśrūṣum anasūyakam
dharmātmānaṃ jitakrodhaṃ saṃyataṃ saṃyatendriyam
     samācinvanti śāstāraḥ kṣaudraṃ madhv iva makṣikāḥ
so 'haṃ vāg agrapiṣṭānāṃ rasānām avalehitā
     svajātyān adhitiṣṭhāmi nakṣatrāṇīva candramāḥ
etat pṛthivyām amṛtam etac cakṣur anuttamam
     yad brāhmaṇa mukhe kavyam etac chrutvā pravartate
[dh]
     etāvac chreya ity āha prahrādo brahmavādinam
     śuśrūṣitas tena tadā daityendro vākyam abravīt
yathāvad guruvṛttyā te prīto 'smi dvijasattama
     varaṃ vṛṇīṣva bhadraṃ te pradātāsmi na saṃśayaḥ
kṛtam ity eva daityendram uvāca sa ca vai dvijaḥ
     prahrādas tv abravīt prīto gṛhyatāṃ vara ity uta
[br]
     yadi rājan prasannas tvaṃ mama cecchasi ced dhitam
     bhavataḥ śīlam icchāmi prāptum eṣa varo mama
[dh]
     tataḥ prītaś ca daityendro bhayaṃ cāsyābhavan mahat
     vare pradiṣṭe vipreṇa nālpatejāyam ity uta
evam astv iti taṃ prāha prahrādo vismitas tadā
     upākṛtya tu viprāya varaṃ duḥkhānvito 'bhavat
datte vare gate vipre cintāsīn mahatī tataḥ
     prahrādasya mahārāja niścayaṃ na ca jagmivān
tasya cintayatas tāta chāyā bhūtaṃ mahādyute
     tejo vigrahavat tāta śarīram ajahāt tadā
tam apṛcchan mahākāyaṃ prahrādaḥ ko bhavān iti
     pratyāha nanu śīlo 'smi tyakto gacchāmy ahaṃ tvayā
tasmin dvija vare rājan vatsyāmy aham aninditam
     yo 'sau śiṣyatvam āgamya tvayi nityaṃ samāhitaḥ
     ity uktvāntarhitaṃ tad vai śakraṃ cānvaviśat prabho
tasmiṃs tejasi yāte tu tādṛgrūpas tato 'paraḥ
     śarīrān niḥsṛtas tasya ko bhavān iti cābravīt
dharmaṃ prahrāda māṃ viddhi yatrāsau dvijasattamaḥ
     tatra yāsyāmi daityendra yataḥ śīlaṃ tato hy aham
tato 'paro mahārāja prajvajann iva tejasā
     śarīrān niḥsṛtas tasya prahrādasya mahātmanaḥ
ko bhavān iti pṛṣṭaś ca tam āha sa mahādyutiḥ
     satyam asmy asurendrāgrya yāsye 'haṃ dharmam anv iha
tasminn anugate dharmaṃ puruṣe puruṣo 'paraḥ
     niścakrāma tatas tasmāt pṛṣṭhaś cāha mahātmanā
     vṛttaṃ prahrāda māṃ viddhi yataḥ satyaṃ tato hy aham
tasmin gate mahāśvetaḥ śarīrāt tasya niryayau
     pṛṣṭaś cāha balaṃ viddhi yato vṛttam ahaṃ tataḥ
     ity uktvā ca yayau tatra yato vṛttaṃ narādhipa
tataḥ prabhāmayī devī śarīrāt tasya niryayau
     tām apṛcchat sa daityendraḥ sā śrīr ity evam abravīt
uṣitāsmi sukhaṃ vīra tvayi satyaparākrame
     tvayā tyaktā gamiṣyāmi balaṃ yatra tato hy aham
tato bhayaṃ prādurāsīt prahrādasya mahātmanaḥ
     apṛcchata ca tāṃ bhūyaḥ kva yāsi kamalālaye
tvaṃ hi satyavratā devī lokasya parameśvarī
     kaś cāsau brāhmaṇaśreṣṭhas tattvam icchāmi veditum
[ṣrī]
     sa śakro brahma cārī ca yas tvayā copaśikṣitaḥ
     trailokye te yad aiśvaryaṃ tat tenāpahṛtaṃ prabho
śīlena hi tvayā lokāḥ sarve dharmajña nirjitāḥ
     tad vijñāya mahendreṇa tava śīlaṃ hṛtaṃ prabho
dharmaḥ satyaṃ tathā vṛttaṃ balaṃ caiva tathā hy aham
     śīlamūlā mahāprājña sadā nāsty atra saṃśayaḥ
[bh]
     evam uktvā gatā tu śrīs te ca sarve yudhiṣṭhira
     duryodhanas tu pitaraṃ bhūya evābravīd idam
śīlasya tattvam icchāmi vettuṃ kauravanandana
     prāpyate ca yathā śīlaṃ tam upāyaṃ vadasva me
[dh]
     sopāyaṃ pūrvam uddiṣṭaṃ prahrādena mahātmanā
     saṃkṣepatas tu śīlasya śṛṇu prāptiṃ narādhipa
adrohaḥ sarvabhūteṣu karmaṇā manasā girā
     anugrahaś ca dānaṃ ca śīlam etat praśasyate
yad anyeṣāṃ hitaṃ na syād ātmanaḥ karma pauruṣam
     apatrapeta vā yena na tat kuryāt kathaṃ cana
tat tu karma tathā kuryād yena ślāgheta saṃsadi
     etac chīlaṃ samāsena kathitaṃ kurusattama
yady apy aśīlā nṛpate prāpnuvanti kva cic chriyam
     na bhuñjate ciraṃ tāta sa mūlāś ca patanti te
etad viditvā tattvena śīlavān bhava putraka
     yadīcchasi śriyaṃ tāta suviśiṣṭāṃ yudhiṣṭhirāt
[bh]
     etat kathitavān putre dhṛtarāṣṭro narādhipa
     etat kuruṣva kaunteya tataḥ prāpsyasi tat phalam
