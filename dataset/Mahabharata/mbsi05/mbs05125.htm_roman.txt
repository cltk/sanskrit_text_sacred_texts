[v]
      śrutvā duryodhano vākyam apriyaṃ kurusaṃsadi
      pratyuvāca mahābāhuṃ vāsudevaṃ yaśasvinam
prasamīkṣya bhavān etad vaktum arhati keśava
      mām eva hi viśeṣeṇa vibhāṣya parigarhase
bhaktivādena pārthānām akasmān madhusūdana
      bhavān garhayate nityaṃ kiṃ samīkṣya balābalam
bhavān kṣattā ca rājā ca ācāryo vā pitāmahaḥ
      mām eva parigarhante nānyaṃ kaṃ cana pārthivam
na cāhaṃ lakṣaye kaṃ cid vyabhicāram ihātmanaḥ
      atha sarve bhavanto māṃ vidviṣanti sarājakāḥ
na cāhaṃ kaṃ cid atyartham aparādham ariṃdama
      vicintayan prapaśyāmi susūkṣmam api keśava
priyābhyupagate dyūte pāṇḍavā madhusūdana
      jitāḥ śakuninā rājyaṃ tatra kiṃ mama duṣkṛtam
yat punar draviṇaṃ kiṃ cit tatrājīyanta pāṇḍavāḥ
      tebhya evābhyanujñātaṃ tat tadā madhusūdana
aparādho na cāsmākaṃ yat te hy akṣaparājitāḥ
      ajeyā jayatāṃ śreṣṭha pārthāḥ pravrājitā vanam
kena cāpy apavādena virudhyante 'ribhiḥ saha
     aśaktāḥ pāṇḍavāḥ kṛṣṇa prahṛṣṭāḥ pratyamitravat
kim asmābhiḥ kṛtaṃ teṣāṃ kasmin vā punar āgasi
     dhārtarāṣṭrāñ jighāṃsanti pāṇḍavāḥ sṛñjayaiḥ saha
na cāpi vayam ugreṇa karmaṇā vacanena vā
     vitrastāḥ praṇamāmeha bhayād api śatakratoḥ
na ca taṃ kṛṣṇa paśyāmi kṣatradharmam anuṣṭhitam
     utsaheta yudhā jetuṃ yo naḥ śatrunibarhaṇa
na hi bhīṣma kṛpa droṇāḥ sagaṇā madhusūdana
     devair api yudhā jetuṃ śakyāḥ kim uta pāṇḍavaiḥ
svadharmam anutiṣṭhanto yadi mādhava saṃyuge
     śastreṇa nidhanaṃ kāle prāpsyāmaḥ svargam eva tat
mukhyaś caivaiṣa no dharmaḥ kṣatriyāṇāṃ janārdana
     yac chayīmahi saṃgrāme śaratalpagatā vayam
te vayaṃ vīraśayanaṃ prāpsyāmo yadi saṃyuge
     apraṇamyaiva śatrūṇāṃ na nas tapsyati mādhava
kaś ca jātu kule jātaḥ kṣatradharmeṇa vartayan
     bhayād vṛttiṃ samīkṣyaivaṃ praṇamed iha kasya cit
udyacched eva na named udyamo hy eva pauruṣam
     apy aparvaṇi bhajyeta na named iha kasya cit
iti mātaṅgavacanaṃ parīpsanti hitepsavaḥ
     dharmāya caiva praṇamed brāhmaṇebhyaś ca madvidhaḥ
acintayan kaṃ cid anyaṃ yāvaj jīvaṃ tathācaret
     eṣa dharmaḥ kṣatriyāṇāṃ matam etac ca me sadā
rājyāṃśaś cābhyanujñāto yo me pitrā purābhavat
     na sa labhyaḥ punarjātu mayi jīvati keśava
yāvac ca rājā dhriyate dhṛtarāṣṭro janārdana
     nyastaśastrā vayaṃ te vāpy upajīvāma mādhava
yady adeyaṃ purā dattaṃ rājyaṃ paravato mama
     ajñānād vā bhayād vāpi mayi bāle janārdana
na tad adya punar labhyaṃ pāṇḍavai vṛṣṇinandana
     dhriyamāṇe mahābāho mayi saṃprati keśava
yāvad dhi sūcyās tīkṣṇāyā vidhyed agreṇa mādhava
     tāvad apy aparityājyaṃ bhūmer naḥ pāṇḍavān prati
