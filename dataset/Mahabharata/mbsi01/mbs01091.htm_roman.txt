[v]
      ikṣvākuvaṃśaprabhavo rājāsīt pṛthivīpatiḥ
      mahābhiṣa iti khyātaḥ satyavāk satyavikramaḥ
so 'śvamedha sahasreṇa vājapeyaśatena ca
      toṣayām āsa devendraṃ svargaṃ lebhe tataḥ prabhuḥ
tataḥ kadā cid brahmāṇam upāsāṃ cakrire surāḥ
      tatra rājarṣayo āsan sa ca rājā mahābhiṣaḥ
atha gaṅgā saricchreṣṭhā samupāyāt pitāmaham
      tasyā vāsaḥ samudbhūtaṃ mārutena śaśiprabham
tato 'bhavan suragaṇāḥ sahasāvāṅmukhās tadā
      mahābhiṣas tu rājarṣir aśaṅko dṛṣṭavān nadīm
apadhyāto bhagavatā brahmaṇā sa mahābhiṣaḥ
      uktaś ca jāto martyeṣu punar lokān avāpsyasi
sa cintayitvā nṛpatir nṛpān sarvāṃs tapodhanān
      pratīpaṃ rocayām āsa pitaraṃ bhūri varcasam
mahābhiṣaṃ tu taṃ dṛṣṭvā nadī dhairyāc cyutaṃ nṛpam
      tam eva manasādhyāyam upāvartat sarid varā
sā tu vidhvastavapuṣaḥ kaśmalābhihataujasaḥ
      dadarśa pathi gacchantī vasūn devān divaukasaḥ
tathārūpāṃś ca tān dṛṣṭvā papraccha saritāṃ varā
     kim idaṃ naṣṭarūpāḥ stha kac cit kṣemaṃ divaukasām
tām ūcur vasavo devāḥ śaptāḥ smo vai mahānadi
     alpe 'parādhe saṃrambhād vasiṣṭhena mahātmanā
vimūḍhā hi vayaṃ sarve pracchannam ṛṣisattamam
     saṃdhyāṃ vasiṣṭham āsīnaṃ tam atyabhisṛtāḥ purā
tena kopād vayaṃ śaptā yonau saṃbhavateti ha
     na śakyam anyathā kartuṃ yad uktaṃ brahmavādinā
tvaṃ tasmān mānuṣī bhūtvā sūṣva putrān vasūn bhuvi
     na mānuṣīṇāṃ jaṭharaṃ praviśemāśubhaṃ vayam
ity uktā tān vasūn gaṅgā tathety uktvābravīd idam
     martyeṣu puruṣaśreṣṭhaḥ ko vaḥ kartā bhaviṣyati
[vasavah]
     pratīpasya suto rājā śaṃtanur nāma dhārmikaḥ
     bhavitā mānuṣe loke sa naḥ kartā bhaviṣyati
[gangā]
     mamāpy evaṃ mataṃ devā yathāvad ata mānaghāḥ
     priyaṃ tasya kariṣyāmi yuṣmākaṃ caitad īpśitam
[vasavah]
     jātān kumārān svān apsu prakṣeptuṃ vai tvam arhasi
     yathā nacira kālaṃ no niṣkṛtiḥ syāt trilokage
[g]
     evam etat kariṣyāmi putras tasya vidhīyatām
     nāsya moghaḥ saṃgamaḥ syāt putra hetor mayā saha
[vasavah]
     turīyārdhaṃ pradāsyāmo vīryasyaikaikaśo vayam
     tena vīryeṇa putras te bhavitā tasya cepsitaḥ
na saṃpatsyati martyeṣu punas tasya tu saṃtatiḥ
     tasmād aputraḥ putras te bhaviṣyati sa vīryavān
[v]
     evaṃ te samayaṃ kṛtvā gaṅgayā vasavaḥ saha
     jagmuḥ prahṛṣṭamanaso yathā saṃkalpam añjasā
