[karṇa]
      yā naḥ śrutā manuṣyeṣu striyo rūpeṇa saṃmatāḥ
      tāsām etādṛśaṃ karma na kasyāṃ cana śuśrumaḥ
krodhāviṣṭeṣu pārtheṣu dhārtarāṣṭreṣu cāpy ati
      draupadī pāṇḍuputrāṇāṃ kṛṣṇā śāntir ihābhavat
aplave 'mbhasi magnānām apratiṣṭhe nimajjatām
      pāñcālī pāṇḍuputrāṇāṃ naur eṣā pāragābhavat
[v]
      tad vai śrutvā bhīmasenaḥ kurumadhye 'ty amarṣaṇaḥ
      strī gatiḥ pāṇḍuputrāṇām ity uvāca sudurmanāḥ
trīṇi jyotīṃṣi puruṣa iti vai devalo 'bravīt
      apatyaṃ karma vidyā ca yataḥ sṛṣṭāḥ prajās tataḥ
amedhye vai gataprāṇe śūnye jñātibhir ujjhite
      dehe tritayam evaitat puruṣasyopajāyate
tan no jyotir abhihataṃ dārāṇām abhimarśanāt
      dhanaṃjaya kathaṃsvit syād apatyam abhimṛṣṭajam
[ar]
      na caivoktā na cānuktā hīnataḥ paruṣā giraḥ
      bhāratāḥ pratijalpanti sadā tūttama pūruṣāḥ
smaranti sukṛtāny eva na vairāṇi kṛtāni ca
      santaḥ prativijānanto labdhvā pratyayam ātmanaḥ
[bh]
     ihaivaitāṃs turā sarvān hanmi śatrūn samāgatān
     atha niṣkramya rājendra samūlān kṛndhi bhārata
kiṃ no vivaditeneha kiṃ naḥ kleśena bhārata
     adyaivaitān nihanmīha praśādhi vasudhām imām
[v]
     ity uktvā bhīmasenas tu kaniṣṭhair bhrātṛbhir vṛtaḥ
     mṛgamadhye yathā siṃho muhuḥ parigham aikṣata
sāntvyamāno vījyamānaḥ pārthenākliṣṭa karmaṇā
     svidyate ca mahābāhur antardāhena vīryavān
kruddhasya tasya srotobhyo karṇādibhyo narādhipa
     sadhūmaḥ sasphuliṅgācriḥ pāvakaḥ samajāyata
bhrukuṭī puṭaduṣprekṣyam abhavat tasya tanmukham
     yugāntakāle saṃprāpte kṛtāntasyeva rūpiṇaḥ
yudhiṣṭhiras tam āvārya bāhunā bāhuśālinam
     maivam ity abravīc cainaṃ joṣam āssveti bhārata
nivārya taṃ mahābāhuṃ kopasaṃrakta locanam
     pitaraṃ samupātiṣṭhad dhṛtarāṣṭraṃ kṛtāñjaliḥ
