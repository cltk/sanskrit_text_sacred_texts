[v]
      prāyopaviṣṭe nṛpatau maṇipūreśvare tadā
      pitṛśokasamāviṣṭe saha mātrā paraṃtapa
ulūpī cintayām āsa tadā saṃjīvanaṃ maṇim
      sa copātiṣṭhata tadā pannagānāṃ parāyaṇam
taṃ gṛhītvā tu kauravya nāgarājapateḥ sutā
      manaḥ prahlādanīṃ vācaṃ sainikānām athābravīt
uttiṣṭha māṃ śucaḥ putra naiṣa jiṣṇus tvayā hataḥ
      ajeyaḥ puruṣair eṣa devair vāpi sa vāsavaiḥ
mayā tu mohinī nāma māyaiṣā saṃprayojitā
      priyārthaṃ puruṣendrasya pitus te 'dya yaśasvinaḥ
jijñāsur hy eṣa vai putrabalasya tava kauravaḥ
      saṃgrāme yudhyato rājan nāgataḥ paravīrahā
tasmād asi mayā putra yuddhārthaṃ paricoditaḥ
      mā pāpam ātmanaḥ putra śaṅkethās tv aṇv api prabho
ṛṣir eṣa mahātejāḥ puruṣaḥ śāśvato 'vyayaḥ
      nainaṃ śakto hi saṃgrāme jetuṃ śakro 'pi putraka
ayaṃ tu me maṇir divyaḥ samānīto viśāṃ pate
      mṛtān mṛtān pannagendrān yo jīvayati nityadā
etam asyorasi tvaṃ tu sthāpayasva pituḥ prabho
     saṃjīvitaṃ punaḥ putra tato draṣṭāsi pāṇḍavam
ity uktaḥ sthāpayām āsa tasyorasi maṇiṃ tadā
     pārthasyāmita tejāḥ sa pituḥ snehād apāka kṛt
tasmin nyaste maṇau vīra jiṣṇur ujjīvitaḥ prabhuḥ
     suptotthita ivottasthau mṛṣṭalohita locanaḥ
tam utthitaṃ mahātmānaṃ labdhasaṃjñaṃ manasvinam
     samīkṣya pitaraṃ svasthaṃ vavande babhru vāhanaḥ
utthite puruṣavyāghre punar lakṣmīvati prabho
     divyāḥ sumanasaḥ puṇyā vavṛṣe pākaśāsanaḥ
anāhatā dundubhayaḥ praṇedur meghanisvanāḥ
     sādhu sādhv iti cākāśe babhūva sumahāsvanaḥ
utthāya tu mahābāhuḥ paryāśvasto dhanaṃjayaḥ
     babhru vāhanam āliṅgya samājighrata mūrdhani
dadarśa cāvidūre 'sya mātaraṃ śokakarśitām
     ulūpyā saha tiṣṭhantīṃ tato 'pṛcchad dhanaṃjayaḥ
kim idaṃ lakṣyate sarvaṃ śokavismaya harṣavat
     raṇājiram amitraghna yadi jānāsi śaṃsa me
jananī ca kimarthaṃ te raṇabhūmim upāgatā
     nāgendra duhitā ceyam ulūpī kim ihāgatā
jānāmy aham idaṃ yuddhaṃ tvayā madvacanāt kṛtam
     strīṇām āgamane hetum aham icchāmi veditum
tam uvāca tataḥ pṛṣṭo maṇipūra patis tadā
     prasādya śirasā vidvān ulūpī pṛcchyatām iti
