[s]
      arjuno drauṇinā viddho yuddhe bahubhir āyasaiḥ
      tasya cānucaraiḥ śūrais trigartānāṃ mahārathaiḥ
      drauṇiṃ vivyādha samare tribhir eva śilā mukhaiḥ
tathetarān maheṣvāsān dvābhyāṃ dvābhyāṃ dhanaṃjayaḥ
      bhūyaś caiva mahābāhuḥ śaravarṣair avākirat
śarakaṇṭakitās te tu tāvakā bharatarṣabha
      na jāhuḥ sāmare pārthaṃ vadhyamānāḥ śitaiḥ śaraiḥ
te 'rjunaṃ rathavaṃśena droṇaputra purogamāḥ
      ayodhayanta samare parivārya mahārathāḥ
tais tu kṣiptāḥ śarā rājan kārtasvaravibhūṣitāḥ
      arjunasya rathopasthaṃ pūrayām āsur añjasā
tathā kṛṣṇau maheṣvāsau vṛṣabhau sarvadhanvinām
      śarair vīkṣya vitunnāṅgau prahṛṣṭau yuddhadurmadau
kūbaraṃ rathacakrāṇi īṣā yoktrāṇi cābhibho
      yugaṃ caivānukarṣaṃ ca śarabhūtam abhūt tadā
naitādṛśaṃ dṛṣṭapūrvaṃ rājan naiva ca naḥ śrutam
      yādṛśaṃ tatra pārthasya tāvakāḥ saṃpracakrire
sa rathaḥ sarvato bhāti citrapuṅkhaiḥ śitaiḥ śaraiḥ
      ulkā śataiḥ saṃpradīptaṃ vimānam iva bhūtale
tato 'rjuno mahārāja śaraiḥ saṃnataparvabhiḥ
     avākirat tāṃ pṛtanāṃ megho vṛṣṭyā yathācalam
te vadhyamānāḥ samare pārthā nāmāṅkitaiḥ śaraiḥ
     pārtha bhūtam amanyanta prekṣāmāṇās tathāvidham
tato 'dbhutaśarajvālo dhanuḥ śabdānilo mahān
     senendhanaṃ dadāhāśu tāvakaṃ pārtha pāvakaḥ
cakrāṇāṃ pātatāṃ caiva yugānāṃ ca dharātale
     tūṇīrāṇāṃ patākānāṃ dhvajānāṃ ca rathaiḥ saha
īṣāṇām anukarṣāṇāṃ triveṇūnāṃ ca bhārata
     akṣāṇām atha yoktrāṇāṃ pratodānāṃ ca sarvaśaḥ
śirasāṃ patatāṃ caiva kuṇḍaloṣṇīṣa dhāriṇām
     bhujānāṃ ca mahārāja skandhānāṃ ca samantataḥ
chattrāṇāṃ vyajanaiḥ sārdhaṃ mukuṭānāṃ ca rāśayaḥ
     samadṛśyanta pārthasya rathamārgeṣu bhārata
agamyarūpā pṛthivī māṃsaśoṇitakardamā
     babhūva bharataśreṣṭha rudrasyākrīḍanaṃ yathā
     bhīrūṇāṃ trāsajananī śūrāṇāṃ harṣavardhanī
hatvā tu samare pārthaḥ sahasre dve paraṃtapa
     rathānāṃ savarūthānāṃ vidhūmo 'gnir iva jvalan
yathā hi bhagavān agnir jagad dagdhvā carācaram
     vidhūmo dṛśyate rājaṃs tathā pārtho mahārathaḥ
drauṇis tu samare dṛṣṭvā pāṇḍavasya parākramam
     rathenātipatākena pāṇḍavaṃ pratyavārayat
tāv ubhau puruṣavyāghrau śvetāśvau dhanvināṃ varau
     samīyatus tadā tūrṇaṃ parasparavadhaiṣiṇau
tayor āsīn mahārāja bāṇavarṣaṃ sudāruṇam
     jīmūtānāṃ yathā vṛṣṭir tapānte bharatarṣabha
anyonyaspardhinau tau tu śaraiḥ saṃnataparvabhiḥ
     tatakṣatur mṛdhe 'nyonyaṃ śṛṅgābhyāṃ vṛṣabhāv iva
tayor yuddhaṃ mahārāja ciraṃ samam ivābhavat
     astrāṇāṃ saṃgamaś caiva ghoras tatrābhavan mahān
tato 'rjunaṃ dvādaśabhī rukmapuṅkhaiḥ sutejanaiḥ
     vāsudevaṃ ca daśabhir drauṇir vivyādha bhārata
tataḥ prahasya bībhatsur vyākṣipad gāṇḍivaṃ dhanuḥ
     mānayitvā muhūrtaṃ ca guruputraṃ mahāhave
vyaśva sūta rathaṃ cakre savyasācī mahārathaḥ
     mṛdupūrvaṃ tataś cainaṃ tribhir vivyādha sāyakaiḥ
hatāśve tu rathe tiṣṭhan droṇaputras tv ayo mayam
     musalaṃ pāṇḍuputrāya cikṣepa parighopamam
tam āpatantaṃ sahasā hemapaṭṭa vibhūṣitam
     ciccheda saptadhā vīraḥ pārtaḥ śatrunibarhaṇaḥ
sa cchinnaṃ musalaṃ dṛṣṭvā drauṇiḥ paramakopanaḥ
     ādade parighaṃ ghoraṃ nagendraśikharopamam
     cikṣepa caiva pārthāya drauṇir yuddhaviśāradaḥ
tam antakam iva kruddhaṃ parighaṃ prekṣya pāṇḍavaḥ
     arjunas tvarito jaghne pañcabhiḥ sāyakottamaiḥ
sa cchinnaḥ patito bhūmau pārtha bāṇair mahāhave
     dārayan pṛthivīndrāṇāṃ manaḥ śabdena bhārata
tato 'parais tribhir bāṇair drauṇiṃ vivyādha pāṇḍavaḥ
     so 'tividdho balavatā pārthena sumahābalaḥ
     na saṃbhrāntas tadā drauṇiḥ pauruṣe sve vyavasthitaḥ
sudharmā tu tato rājan bhāradvājaṃ mahāratham
     avākirac charavrātaiḥ sarvakṣatrasya paśyataḥ
tatas tu suratho 'py ājau pāñcālānāṃ mahārathaḥ
     rathena meghaghoṣeṇa drauṇim evābhyadhāvata
vikarṣan vai dhanuḥśreṣṭhaṃ sarvabhāra sahaṃ dṛḍham
     jvalanāśīviṣanibhaiḥ śaraiś cainam avākirat
surathaṃ tu tataḥ kruddham āpatantaṃ mahāratham
     cukopa samare drauṇir daṇḍāhata ivoragaḥ
triśikhāṃ bhrukuṭīṃ kṛtvā sṛkkiṇī parilelihan
     udvīkṣya surathaṃ roṣād dhanurjyām avamṛjya ca
     mumoca tīṣṇaṃ nārācaṃ yamadaṇḍasamadyutim
sa tasya hṛdayaṃ bhittvā praviveśātivegataḥ
     śakrāśanir ivotsṛṣṭā vidārya dharaṇītalam
tatas taṃ patitaṃ bhūmau nārācena samāhatam
     vajreṇeva yathā śṛṅgaṃ parvatasya mahādhanam
tasmiṃs tu nihate vīre droṇaputraḥ pratāpavān
     āruroha rathaṃ tūrṇaṃ tam eva rathināṃ varaḥ
tataḥ sajjo mahārāja drauṇir āhavadurmadaḥ
     arjunaṃ yodhayām āsa saṃśaptaka vṛto raṇe
tatra yuddhaṃ mahac cāsīd arjunasya paraiḥ saha
     madhyaṃdinagate sūrye yama rāṣṭravivardhanam
tatrāścaryam apaśyāma dṛṣṭvā teṣāṃ parākramam
     yad eko yugapad vīrān samayodhayad arjunaḥ
vimardas tu mahān āsīd arjunasya paraiḥ saha
     śatakrator yathāpūrvaṃ mahatyā daitya senayā
