sumālinaṃ hataṃ dṛṣṭvā vasunā bhasmasātkṛtam
 vidrutaṃ cāpi svaṃ sainyaṃ lakṣayitvārditaṃ śaraiḥ
tataḥ sa balavān kruddho rāvaṇasya suto yudhi
 nivartya rākṣasān sarvān meghanādo vyatiṣṭhata
sa rathenāgnivarṇena kāmagena mahārathaḥ
 abhidudrāva senāṃ tāṃ vanāny agnir iva jvalan
tataḥ praviśatas tasya vividhāyudhadhāriṇaḥ
 vidudruvur diśaḥ sarvā devās tasya ca darśanāt
na tatrāvasthitaḥ kaś cid raṇe tasya yuyutsataḥ
 sarvān āvidhya vitrastān dṛṣṭvā śakro 'bhyabhāṣata
na bhetavyaṃ na gantavyaṃ nivartadhvaṃ raṇaṃ prati
 eṣa gacchati me putro yuddhārtham aparājitaḥ
tataḥ śakrasuto devo jayanta iti viśrutaḥ
 rathenādbhutakalpena saṃgrāmam abhivartata
tatas te tridaśāḥ sarve parivārya śacīsutam
 rāvaṇasya sutaṃ yuddhe samāsādya vyavasthitaḥ
teṣāṃ yuddhaṃ mahad abhūt sadṛśaṃ devarākṣasām
 kṛte mahendraputrasya rākṣasendrasutasya ca
tato mātaliputre tu gomukhe rākṣasātmajaḥ
 sārathau pātayām āsa śarān kāñcanabhūṣaṇān
śacīsutas tv api tathā jayantas tasya sārathim
 taṃ caiva rāvaṇiṃ kruddhaḥ pratyavidhyad raṇājire
tataḥ kruddho mahātejā rakṣo visphāritekṣaṇaḥ
 rāvaṇiḥ śakraputraṃ taṃ śaravarṣair avākirat
tataḥ pragṛhya śastrāṇi sāravanti mahānti ca
 śataghnīs tomarān prāsān gadākhaḍgaparaśvadhān
 sumahānty adriśṛṅgāṇi pātayām āsa rāvaṇiḥ
tataḥ pravyathito lokāḥ saṃjajñe ca tamo mahat
 tasya rāvaṇaputrasya tadā śatrūn abhighnataḥ
tatas tad daivatabalaṃ samantāt taṃ śacīsutam
 bahuprakāram asvasthaṃ tatra tatra sma dhāvati
nābhyajānaṃs tadānyonyaṃ śatrūn vā daivatāni vā
 tatra tatra viparyastaṃ samantāt paridhāvitam
etasminn antare śūraḥ pulomā nāma vīryavān
 daiteyas tena saṃgṛhya śacīputro 'pavāhitaḥ
gṛhītvā taṃ tu naptāraṃ praviṣṭaḥ sa mahodadhim
 mātāmaho 'ryakas tasya paulomī yena sā śacī
praṇāśaṃ dṛśya tu surā jayantasyātidāruṇam
 vyathitāś cāprahṛṣṭāś ca samantād vipradudruvuḥ
rāvaṇis tv atha saṃhṛṣṭo balaiḥ parivṛtaḥ svakaiḥ
 abhyadhāvata devāṃs tān mumoca ca mahāsvanam
dṛṣṭvā praṇāśaṃ putrasya rāvaṇeś cāpi vikramam
 mātaliṃ prāha devendro rathaḥ samupanīyatām
sa tu divyo mahābhīmaḥ sajja eva mahārathaḥ
 upasthito mātalinā vāhyamānā manojavaḥ
tato meghā rathe tasmiṃs taḍidvanto mahāsvanāḥ
 agrato vāyucapālā gacchanto vyanadaṃs tadā
nānāvādyāni vādyanta sutayaś ca samāhitāḥ
 nanṛtuś cāpsaraḥsaṃghāḥ prayāte vāsave raṇam
rudrair vasubhir ādityaiḥ sādhyaiś ca samarudgaṇaiḥ
 vṛto nānāpraharaṇair niryayau tridaśādhipaḥ
nirgacchatas tu śakrasya paruṣaṃ pavano vavau
 bhāskaro niṣprabhaś cāsīn maholkāś ca prapedire
etasminn antare śūro daśagrīvaḥ pratāpavān
 āruroha rathaṃ divyaṃ nirmitaṃ viśvakarmaṇā
pannagaiḥ sumahākāyair veṣṭitaṃ lomaharṣaṇaiḥ
 yeṣāṃ niśvāsavātena pradīptam iva saṃyugam
daityair niśācaraiḥ śūrai rathaḥ saṃparivāritaḥ
 samarābhimukho divyo mahendram abhivartata
putraṃ taṃ vārayitvāsau svayam eva vyavasthitaḥ
 so 'pi yuddhād viniṣkramya rāvaṇiḥ samupāviśat
tato yuddhaṃ pravṛttaṃ tu surāṇāṃ rākṣasaiḥ saha
 śastrābhivarṣaṇaṃ ghoraṃ meghānām iva saṃyuge
kumbhakarṇas tu duṣṭātmā nānāpraharaṇodyataḥ
 nājñāyata tadā yuddhe saha kenāpy ayudhyata
dantair bhujābhyāṃ padbhyāṃ ca śaktitomarasāyakaiḥ
 yena kenaiva saṃrabdhas tāḍayām āsa vai surān
tato rudrair mahābhāgaiḥ sahādityair niśācaraiḥ
 prayuddhas taiś ca saṃgrāme kṛttaḥ śastrair nirantaram
tatas tad rākṣasaṃ sainyaṃ tridaśaiḥ samarudgaṇaiḥ
 raṇe vidrāvitaṃ sarvaṃ nānāpraharaṇaiḥ śitaiḥ
ke cid vinihatāḥ śastrair veṣṭanti sma mahītale
 vāhaneṣv avasaktāś ca sthitā evāpare raṇe
rathān nāgān kharān uṣṭrān pannagāṃs turagāṃs tathā
 śiṃśumārān varāhāṃś ca piśācavadanāṃs tathā
tān samāliṅgya bāhubhyāṃ viṣṭabdhāḥ ke cid ucchritāḥ
 devais tu śastrasaṃviddhā mamrire ca niśācarāḥ
citrakarma ivābhāti sa teṣāṃ raṇasaṃplavaḥ
 nihatānāṃ pramattānāṃ rākṣasānāṃ mahītale
śoṇitodaka niṣyandākaṅkagṛdhrasamākulā
 pravṛttā saṃyugamukhe śastragrāhavatī nadī
etasminn antare kruddho daśagrīvaḥ pratāpavān
 nirīkṣya tad balaṃ sarvaṃ daivatair vinipātitam
sa taṃ prativigāhyāśu pravṛddhaṃ sainyasāgaram
 tridaśān samare nighnañ śakram evābhyavartata
tataḥ śakro mahac cāpaṃ visphārya sumahāsvanam
 yasya visphāraghoṣeṇa svananti sma diśo daśa
tad vikṛṣya mahac cāpam indro rāvaṇamūrdhani
 nipātayām āsa śarān pāvakādityavarcasaḥ
tathaiva ca mahābāhur daśagrīvo vyavasthitaḥ
 śakraṃ kārmukavibhraṣṭaiḥ śaravarṣair avākirat
prayudhyator atha tayor bāṇavarṣaiḥ samantataḥ
 nājñāyata tadā kiṃ cit sarvaṃ hi tamasā vṛtam
