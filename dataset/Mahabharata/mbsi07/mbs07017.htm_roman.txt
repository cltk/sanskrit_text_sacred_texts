[s]
      tataḥ saṃśaptakā rājan same deśe vyavasthitāḥ
      vyūhyānīkaṃ rathair eva candrārdhākhyaṃ mudānvitāḥ
te kirīṭinam āyāntaṃ dṛṣṭvā harṣeṇa māriṣa
      udakrośan naravyāghrāḥ śabdena mahatā tadā
sa śabdaḥ pradiśaḥ sarvā diśaḥ khaṃca samāvṛṇot
      āvṛtatvāc ca lokasya nāsīt tatra pratisvanaḥ
atīva saṃprahṛṣṭāṃs tān upalabhya dhanaṃjayaḥ
      kiṃ cid abhyutsmayan kṛṣṇam idaṃ vacanam abravīt
paśyaitān devakī mātur mumūrṣūn adya saṃyuge
      bhrātṝṃs traigartakān evaṃ roditavye praharṣitān
atha vā harṣakālo 'yaṃ traigartānām asaṃśayam
      kunarair duravāpān hi lokān prāpsyanty anuttamān
evam uktvā mahābāhur hṛṣīkeśaṃ tato 'rjunaḥ
      āsasāda raṇe vyūḍhāṃ traigartānām anīkinīm
sa devadattam ādāya śaṅkhaṃ hemapariṣkṛtam
      dadhmau vegena mahatā phalgunaḥ pūrayan diśaḥ
tena śabdena vitrastā saṃśaptakavarūthinī
      niśceṣṭāvasthitā saṃkye aśmasāramayī yathā
vāhās teṣāṃ vivṛttākṣāḥ stabdhakarṇa śirodharāḥ
     viṣṭabdha caraṇā mūtraṃ rudhiraṃ ca prasusruvuḥ
upalabhya ca te saṃjñām avasthāpya ca vāhinīm
     yugapat pāṇḍuputrāya cikṣipuḥ kaṅkapatriṇaḥ
tāny arjunaḥ sahasrāṇi daśa pañcaiva cāśugaiḥ
     anāgatāny eva śaraiś cicchedāśu parākramaḥ
tato 'rjunaṃ śitair bāṇair daśabhir daśabhiḥ punaḥ
     pratyavidhyaṃs tataḥ pārthas tān avidhyat tribhis tribhiḥ
ekaikas tu tataḥ pārthaṃ rājan vivyādha pañcabhiḥ
     sa ca tān prativivyādha dvābhyāṃ dvābhyāṃ parākramī
bhūya eva tu saṃrabdhās te 'rjunaṃ saha keśavam
     āpūrayañ śarais tīkṣṇais taṭākam iva vṛṣṭibhiḥ
tataḥ śarasahasrāṇi prāpatann arjunaṃ prati
     bhramarāṇām iva vrātāḥ phulladrumagaṇe vane
tataḥ subāhus triṃśadbhir adrisāramayair dṛḍhaiḥ
     avidhyad iṣubhir gāḍhaṃ kirīṭe savyasācinam
taiḥ kirīṭī kirīṭasthair hemapuṅkhair ajihmagaiḥ
     śātakumbhamayāpīḍo babhau yūpa ivocchritaḥ
hastāvāpaṃ subāhos tu bhallena yudhi pāṇḍavaḥ
     ciccheda taṃ caiva punaḥ śaravarṣair avākirat
tataḥ suśarmā daśabhiḥ surathaś ca kirīṭinam
     sudharmā sudhanuś caiva subāhuś ca samarpayan
tāṃs tu sarvān pṛthag bāṇair vānarapravara dhvajaḥ
     pratyavidhyad dhvajāṃś caiṣāṃ bhallaiś ciccheda kāñcanān
sudhanvano dhanuś chittvā hayān vai nyavadhīc charaiḥ
     atrāsya saśirastrāṇaṃ śiraḥ kāyād apāharat
tasmiṃs tu patite vīre trastās tasya padānugāḥ
     vyadravanta bhayād bhītā yena dauryodhanaṃ balam
tato jaghāna saṃkruddho vāsavis tāṃ mahācamūm
     śarajālair avicchinnais tamaḥ sūrya ivāṃśubhiḥ
tato bhagne bale tasmin viprayāte samantataḥ
     savyasācini saṃkruddhe traigartān bhayam āviśat
te vadhyamānāḥ pārthena śaraiḥ saṃnataparvabhiḥ
     amuhyaṃs tatra tatraiva trastā mṛgagaṇā iva
tatas trigartarāṭ kruddhas tān uvāca mahārathān
     alaṃ drutena vaḥ śūrā na bhayaṃkartum arhatha
śaptvā tu śapathān ghorān sarvasainyasya paśyataḥ
     gatvā dauryoghanaṃ sainyaṃ kiṃ vā vakṣyatha mukhyagāḥ
nāvahāsyāḥ kathaṃ loke karmaṇānena saṃyuge
     bhavema sahitāḥ sarve nivartadhvaṃ yathābalam
evam uktās tu te rājann udakrośan muhur muhuḥ
     śaṅkhāṃś ca dadhmire vīrā harṣayantaḥ parasparam
tatas te saṃnyavartanta saṃśaptakagaṇāḥ punaḥ
     nārāyaṇāś ca gopālāḥ kṛtvā mṛtyuṃ nivartanam
