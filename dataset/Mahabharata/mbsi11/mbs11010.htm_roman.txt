[v]
      krośamātraṃ tato gatvā dadṛśus tān mahārathān
      śāradvataṃ kṛpaṃ drauṇiṃ kṛtavarmāṇam eva ca
te tu dṛṣṭvaiva rājānaṃ prajñā cakṣuṣam īśvaram
      aśrukaṇṭhā viniḥśvasya rudantam idam abruvan
putras tava mahārāja kṛtvā karma suduṣkaram
      gataḥ sānucaro rājañ śakra lokaṃ mahīpatiḥ
duryodhana balān muktā vayam eva trayo rathāḥ
      sarvam anyat parikṣīṇaṃ sainyaṃ te bharatarṣabha
ity evam uktvā rājānaṃ kṛpaḥ śāradvatas tadā
      gāndhārīṃ putraśokārtām idaṃ vacanam abravīt
abhītā yudhyamānās te ghnantaḥ śatrugaṇān bahūn
      vīrakarmāṇi kurvāṇāḥ putrās te nidhanaṃ gatāḥ
dhruvaṃ saṃprāpya lokāṃs te nirmalāñ śastranirjitān
      bhāsvaraṃ deham āsthāya viharanty amarā iva
na hi kaś cid dhi śūrāṇāṃ yudhyamānaḥ parāṅmukhaḥ
      śastreṇa nidhanaṃ prāpto na ca kaś cit kṛtāñjaliḥ
etāṃ tāṃ kṣatriyasyāhuḥ purāṇāṃ paramāṃ gatim
      śastreṇa nidhanaṃ saṃkhye tān na śocitum arhasi
na cāpi śatravas teṣām ṛdhyante rājñi pāṇḍavāḥ
     śṛṇu yatkṛtam asmābhir aśvatthāma purogamaiḥ
adharmeṇa hataṃ śrutvā bhīmasenena te sutam
     suptaṃ śibiram āviśya pāṇḍūnāṃ kadanaṃ kṛtam
pāñcālā nihatāḥ sarve dhṛṣṭadyumnapurogamāḥ
     drupadasyātmajāś caiva draupadeyāś ca pātitāḥ
tathā viśasanaṃ kṛtvā putraśatrugaṇasya te
     prādravāma raṇe sthātuṃ na hi śakyāmahe trayaḥ
te hi śūrā maheṣvāsāḥ kṣipram eṣyanti pāṇḍavāḥ
     amarṣavaśam āpannā vairaṃ pratijihīrṣavaḥ
nihatān ātmajāñ śrutvā pramattān puruṣarṣabhāḥ
     ninīṣantaḥ padaṃ śūrāḥ kṣipram eva yaśasvini
pāṇḍūnāṃ kilbiṣaṃ kṛtvā saṃsthātuṃ notsahāmahe
     anujānīhi no rājñi mā ca śoke manaḥ kṛthāḥ
rājaṃs tvam anujānīhi dhairyam ātiṣṭha cottamam
     niṣṭhāntaṃ paśya cāpi tvaṃ kṣatradharmaṃ ca kevalam
ity evam uktvā rājānaṃ kṛtvā cābhipradakṣiṇam
     kṛpaś ca kṛtavarmā ca droṇaputraś ca bhārata
avekṣamāṇā rājānaṃ dhṛtarāṣṭraṃ manīṣiṇam
     gaṅgām anu mahātmānas tūrṇam aśvān acodayan
apakramya tu te rājan sarva eva mahārathāḥ
     āmantryānyonyam udvignās tridhā te prayayus tataḥ
jagāma hāstinapuraṃ kṛpaḥ śāradvatas tadā
     svam eva rāṣṭraṃ hārdikyo drauṇir vyāsāśramaṃ yayau
evaṃ te prayayur vīrā vīkṣamāṇāḥ parasparam
     bhayārtāḥ pāṇḍuputrāṇām āgaḥ kṛtvā mahātmanām
sametya vīrā rājānaṃ tadā tv anudite ravau
     viprajagmur mahārāja yathecchakam ariṃdamāḥ
