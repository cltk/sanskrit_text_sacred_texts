[n]
      evam uktaḥ suparṇena tathyaṃ vacanam uttamam
      vimṛśyāvahito rājā niścitya ca punaḥ punaḥ
yaṣṭā kratusahasrāṇāṃ dātā dānapatiḥ prabhuḥ
      yayātir vatsa kāśīśa idaṃ vacanam abravīt
dṛṣṭvā priyasakhaṃ tārkṣyaṃ gālavaṃ ca dvijarṣabham
      nidarśanaṃ ca tapaso bhikṣāṃ ślāghyāṃ ca kīrtitām
atītya ca nṛpān anyān ādityakulasaṃbhavān
      matsakāśam anuprāptāv etau buddhim avekṣya ca
adya me saphalaṃ janma tāritaṃ cādya me kulam
      adyāyaṃ tārito deśo mama tārkṣya tvayānagha
vaktum icchāmi tu sakhe yathā jānāsi māṃ purā
      na tathā vittavān asmi kṣīṇaṃ vittaṃ hi me sakhe
na ca śakto 'smi te kartuṃ mogham āgamanaṃ khaga
      na cāśām asya viprarṣer vitathāṃ kartum utsahe
tat tu dāsyāmi yat kāryam idaṃ saṃpādayiṣyati
      abhigamya hatāśo hi nivṛtto dahate kulam
nātaḥ paraṃ vainateya kiṃ cit pāpiṣṭham ucyate
      yathāśā nāśanam loke dehi nāstīti vā vacaḥ
hatāśo hy akṛtārthaḥ san hataḥ saṃbhāvito naraḥ
     hinasti tasya putrāṃś ca pautrāṃś cākurvato 'rthinām
tasmāc caturṇāṃ vaṃśānāṃ sthāpayitrī sutā mama
     iyaṃ surasuta prakhyā sarvadharmopacāyinī
sadā devamanuṣyāṇām asurāṇāṃ ca gālava
     kāṅkṣitā rūpato bālā sutā me pratigṛhyatām
asyāḥ śulkaṃ pradāsyanti nṛpā rājyam api dhruvam
     kiṃ punaḥ śyāma karṇānāṃ hayānāṃ dve catuḥśate
sa bhavān pratigṛhṇātu mamemāṃ mādhavīṃ sutām
     ahaṃ dauhitravān syāṃ vai vara eṣa mama prabho
pratigṛhya ca tāṃ kanyāṃ gālavaḥ saha pakṣiṇā
     punar drakṣyāva ity uktvā pratasthe saha kanyayā
upalabdham idaṃ dvāram aśvānām iti cāṇḍajaḥ
     uktvā gālavam āpṛcchya jagāma bhavanaṃ svakam
gate patagarāje tu gālavaḥ saha kanyayā
     cintayānaḥ kṣamaṃ dāne rājñāṃ vai śulkato 'gamat
so 'gacchan manasekṣvākuṃ haryaśvaṃ rājasattamam
     ayodhyāyāṃ mahāvīryaṃ caturaṅga balānvitam
kośadhānya balopetaṃ priya pauraṃ dvija priyam
     prajābhikāmaṃ śāmyantaṃ kurvāṇaṃ tapa uttamam
tam upāgamya vipraḥ sa haryaśvaṃ gālavo 'bravīt
     kanyeyaṃ mama rājendra prasavaiḥ kulavardhinī
iyaṃ śuklena bhāryārthe haryaśvapratigṛhyatām
     śulkaṃ te kīrtayiṣyāmi tac chrutvā saṃpradhāryatām
