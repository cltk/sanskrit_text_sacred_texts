[y]
      hīne paramake dharme sarvalokātilaṅghini
      adharme dharmatāṃ nīte dharme cādharmatāṃ gate
maryādāsu prabhinnāsu kṣubhite dharmaniścaye
      rājabhiḥ pīḍite loke corair vāpi viśāṃ pate
sarvāśrameṣu mūḍheṣu karmasūpahateṣu ca
      kāmān mohāc ca lobhāc ca bhayaṃ paśyatsu bhārata
aviśvasteṣu sarveṣu nityabhīteṣu pārthiva
      nikṛtyā hanyamāneṣu vañcayatsu parasparam
saṃpradīpteṣu deśeṣu brāhmaṇye cābhipīḍite
      avarṣati ca parjanye mitho bhede samutthite
sarvasmin dasyu sādbhūte pṛthivyām upajīvane
      kena svid brāhmaṇo jīvej jaghanye kāla āgate
atityakṣuḥ putrapautrān anukrośān narādhipa
      katham āpatsu varteta tan me brūhi pitāmaha
kathaṃ ca rājā varteta loke kaluṣatāṃ gate
      katham arthāc ca dharmāc ca na hīyeta paraṃtapa
[bh]
      rājamūlā mahārāja yogakṣema suvṛṣṭayaḥ
      prajāsu vyādhayaś caiva maraṇaṃ ca bhayāni ca
kṛtaṃ tretā dvāparaś ca kaliś ca bharatarṣabha
     rājamūlāni sarvāṇi mama nāsty atra saṃśayaḥ
tasmiṃs tv abhyāgate kāle prajānāṃ doṣakārake
     vijñānabalam āsthāya jīvitavyaṃ tadā bhavet
atrāpy udāharantīmam itihāsaṃ purātanam
     viśvāmitrasya saṃvādaṃ caṇḍālasya ca pakkaṇe
tretā dvāparayoḥ saṃdhau purā daivavidhikramāt
     anāvṛṣṭir abhūd ghorā rājan dvādaśa vārṣikī
prajānām abhivṛddhānāṃ yugānte paryupasthite
     tretā nirmokṣa samaye dvāparapratipādane
na vavarṣa sahasrākṣaḥ pratilomo 'bhavad guruḥ
     jagāma dakṣiṇaṃ mārgaṃ somo vyāvṛttalakṣaṇaḥ
nāvaśyāyo 'pi rātryante kuta evābhra rājayaḥ
     nadyaḥ saṃkṣiptatoyaughāḥ kva cid antargatābhavan
sarāṃsi saritaś caiva kūpāḥ prasravaṇāni ca
     hatatviṭkāny alakṣyanta nisargād daivakāritāt
upaśuṣka jalasthāyā vinivṛttasabhā prapā
     nivṛttayajñasvādhyāyā nirvaṣaṭkāramaṅgalā
utsannakṛṣi gorakṣyā nivṛttavipaṇāpaṇā
     nivṛttapūgasamayā saṃpranaṣṭa mahotsavā
asthi kaṅkāla saṃkīrṇā hāhābhūtajanākulā
     śūnyabhūyiṣṭha nagarā dagdhagrāma niveśanā
kva cic coraiḥ kva cic chastraiḥ kva cid rājabhir āturaiḥ
     parasparabhayāc caiva śūnyabhūyiṣṭha nirjanā
gatadaivatasaṃkalpā vṛddhabāla vinākṛtā
     gojāvi mahiṣair hīnā parasparaharā harā
hataviprā hatā rakṣā pranaṣṭauṣadhi saṃcayā
     śyāva bhūtanaraprāyā babhūva vasudhā tadā
tasmin pratibhaye kāle kṣīṇe dharme yudhiṣṭhira
     babhramuḥ kṣudhitā martyāḥ khādantaḥ sma parasparam
ṛṣayo niyamāṃs tyaktvā parityaktāgnidaivatāḥ
     āśramān saṃparityajya paryadhāvann itas tataḥ
viśvāmitro 'tha bhagavān maharṣir aniketanaḥ
     kṣudhā parigato dhīmān samantāt paryadhāvata
sa kadā cit paripatañ śvapacānāṃ niveśanam
     hiṃsrāṇāṃ prāṇihantṝṇām āsasāda vane kva cit
vibhinnakalaśākīrṇaṃ śvacarmācchādanāyutam
     varāhakharabhagnāsthi kapālaghaṭa saṃkulam
mṛtacela paristīrṇaṃ nirmālya kṛtabhūṣaṇam
     sarpanirmoka mālābhiḥ kṛtacihnakuṭī maṭham
ulūka pakṣadhvajibhir devatāyatanair vṛtam
     lohaghaṇṭā pariṣkāraṃ śvayūthaparivāritam
tat praviśya kṣudhāviṣṭo gādheḥ putro mahān ṛṣiḥ
     āhārānveṣaṇe yuktaḥ paraṃ yatnaṃ samāsthitaḥ
na ca kva cid avindat sa bhikṣamāṇo 'pi kauśikaḥ
     māṃsam annaṃ mūlaphalam anyad vā tatra kiṃ cana
aho kṛcchraṃ mayā prāptam iti niścitya kauśikaḥ
     papāta bhūmau daurbālyāt tasmiṃś caṇḍāla pakkaṇe
cintayām āsa sa muniḥ kiṃ nu me sukṛtaṃ bhavet
     kathaṃ vṛthā na mṛtyuḥ syād iti pārthiva sattama
sa dadarśa śvamāṃsasya kutantīṃ vitatāṃ muniḥ
     caṇḍālasya gṛhe rājan sadyaḥ śastrahatasya ca
sa cintayām āsa tadā steyaṃ kāryam ito mayā
     na hīdānīm upāyo 'nyo vidyate prāṇadhāraṇe
āpatsu vihitaṃ steyaṃ viśiṣṭa samahīnataḥ
     paraṃ paraṃ bhavet pūrvam asteyam iti niścayaḥ
hīnād ādeyam ādau syāt samānāt tadanantaram
     asaṃbhavād ādadīta viśiṣṭād api dhārmikāt
so 'ham antāvasānānāṃ haramāṇaḥ parigrahāt
     na steya doṣaṃ paśyāmi hariṣyām etad āmiṣam
etāṃ buddhiṃ samāsthāya viśvāmitro mahāmuniḥ
     tasmin deśe prasuṣvāpa patito yatra bhārata
sa vigāḍhāṃ niśāṃ dṛṣṭvā supte caṇḍāla pakkaṇe
     śanair utthāya bhagavān praviveśa kuṭī maṭham
sa supta eva caṇḍālaḥ śreṣmāpihita locanaḥ
     paribhinna svaro rūkṣa uvācāpriya darśanaḥ
kaḥ kutantīṃ ghaṭṭayati supte caṇḍāla pakkaṇe
     jāgarmi nāvasupto 'smi hato 'sīti ca dāruṇaḥ
viśvāmitro 'ham ity eva sahasā tam uvāca saḥ
     sahasābhyāgata bhayaḥ sodvegas tena karmaṇā
caṇḍālas tad vacaḥ śrutvā maharṣer bhāvitātmanaḥ
     śayanād upasaṃbhrānta iyeṣotpatituṃ tataḥ
sa visṛjyāśru netrābhyāṃ bahumānāt kṛtāñjaliḥ
     uvāca kauśikaṃ rātrau brahman kiṃ te cikīrṣitam
viśvāmitras tu mātaṅgam uvāca parisāntvayan
     kṣudhito 'haṃ gataprāṇo hariṣyāmi śvajāghanīm
avasīdanti me prāṇāḥ smṛtir me naśyati kṣudhā
     svadharmaṃ budhyamāno 'pi hariṣyāmi śvajāghanīm
aṭan bhaikṣaṃ na vindāmi yadā yuṣmākam ālaye
     tadā buddhiḥ kṛtā pāpe hariṣyāmi śvajāghanīm
tṛṣitaḥ kaluṣaṃ pātā nāsti hrīr aśanārthinaḥ
     kṣud dharmaṃ dūṣayaty atra hariṣyāmi śvajāghanīm
agnir mukhaṃ purodhāś ca devānāṃ śuci pād vibhuḥ
     yathā sa sarvabhug brahmā tathā māṃ viddhi dharmataḥ
tam uvāca sa caṇḍālo maharṣe śṛṇu me vacaḥ
     śrutvā tathā samātiṣṭha yathā dharmān na hīyase
mṛgāṇām adhamaṃ śvānaṃ pravadanti manīṣiṇaḥ
     tasyāpy adhama uddeśaḥ śarīrasyoru jāghanī
nedaṃ samyag vyavasitaṃ maharṣe karma vaikṛtam
     caṇḍāla svasya haraṇam abhakṣyasya viśeṣataḥ
sādhv anyam anupaśya tvam upāyaṃ prāṇadhāraṇe
     na māṃsalobhāt tapaso nāśas te syān mahāmune
jānato 'vihito mārgo na kāryo dharmasaṃkaraḥ
     mā sma dharmaṃ parityākṣīs tvaṃ hi dharmavid uttamaḥ
viśvāmitras tato rājann ity ukto bharatarṣabha
     kṣudhārtaḥ pratyuvācedaṃ punar eva mahāmuniḥ
nirāhārasya sumahān mama kālo 'bhidhāvataḥ
     na vidyate 'bhyupāyaś ca kaś cin me prāṇadhāraṇe
yena tena viśeṣeṇa karmaṇā yena kena cit
     abhyujjīvet sīdamānaḥ samartho dharmam ācaret
aindro dharmaḥ kṣatriyāṇāṃ brāhmaṇānām athāgnikaḥ
     brahma vahnir mama balaṃ bhakṣyāmi samayaṃ kṣudhā
yathā yathā vai jīved dhi tat kartavyam apīḍayā
     jīvitaṃ maraṇāc chreyo jīvan dharmam avāpnuyāt
so 'haṃ jīvitam ākāṅkṣann abhakṣasyāpi bhakṣaṇam
     vyavasye buddhipūrvaṃ vai tad bhavān anumanyatām
jīvan dharmaṃ cariṣyāmi praṇotsyāmy aśubhāni ca
     tapobhir vidyayā caiva jyotīṃṣīva mahat tamaḥ
[ṣvapaca]
     naitat khādan prāpsyase prāṇam anyaṃ; nāyur dīrghaṃ nāmṛtasyeva tṛptim
     bhikṣām anyāṃ bhikṣa māte mano 'stu; śvabhakṣaṇe śvā hy abhakṣo dvijānām
[vi]
     na durbhikṣe sulabhaṃ māṃsam anyac; chvapāka nānnaṃ na ca me 'sti vittam
     kṣudhārtaś cāham agatir nirāśaḥ; śvamāṃse cāsmin ṣaḍrasān sādhu manye
[ṣ]
     pañca pañcanakhā bhakṣyā brahmakṣatrasya vai dvija
     yadi śāstraṃ pramāṇaṃ te mābhakṣye mānasaṃ kṛthāḥ
[v]
     agastyenāsuro jagdho vātāpiḥ kṣudhitena vai
     aham āpad gataḥ kṣubdho bhakṣayiṣye śvajāghanīm
[ṣ]
     bhikṣām anyām āhareti na caitat kartum arhasi
     na nūnaṃ kāryam etad vai hara kāmaṃ śvajāghanīm
[vi]
     śiṣṭā vai kāraṇaṃ dharme tadvṛttam anuvartaye
     parāṃ medhyāśanād etāṃ bhakṣyāṃ manye śvajāghanīm
[ṣ]
     asatā yat samācīrṇaṃ na sa dharmaḥ sanātanaḥ
     nāvṛttam anukāryaṃ vai mā chalenānṛtaṃ kṛthāḥ
[vi]
     na pātakaṃ nāvamatam ṛṣiḥ san kartum arhasi
     samau ca śvamṛgau manye tasmād bhakṣyā śvajāghanī
[ṣ]
     yad brāhmaṇārthe kṛtam arthitena; tenarṣiṇā tac ca bhakṣyādhikāram
     sa vai dharmo yatra na pāpam asti; sarvair upāyair hi sa rakṣitavyaḥ
[vi]
     mitraṃ ca me brāhmaṇaś cāyam ātmā; priyaś ca me pūjyatamaś ca loke
     taṃ bhartu kāmo 'ham imāṃ hariṣye; nṛśaṃsānām īdṛśānāṃ na bibhye
[ṣ]
     kāmaṃ narā jīvitaṃ saṃtyajanti; na cābhakṣyaiḥ pratikurvanti tatra
     sarvān kāmān prāpnuvantīha vidvan; priyasva kāmaṃ sahitaḥ kṣudhā vai
[vi]
     sthāne tāvat saṃśayaḥ pretya bhāve; niḥsaṃśayaṃ karmaṇāṃ vā vināśaḥ
     ahaṃ punar varta ity āśayātmā; mūlaṃ rakṣan bhakṣayiṣyāmy abhakṣyam
buddhyātmake vyastam astīti tuṣṭo; mohād ekatvaṃ yathā carma cakṣuḥ
     yady apy enaḥ saṃśayād ācarāmi; nāhaṃ bhaviṣyāmi yathā tvam eva
[ṣ]
     patanīyam idaṃ duḥkham iti me vartate matiḥ
     duṣkṛtī brāhmaṇaṃ santaṃ yas tvām aham upālabhe
[vi]
     pibanty evodakaṃ gāvo maṇḍūkeṣu ruvatsv api
     na te 'dhikāro dharme 'sti mā bhūr ātmapraśaṃsakaḥ
[ṣ]
     suhṛd bhūtvānuśāsmi tvā kṛpā hi tvayi me dvija
     tad evaṃ śreya ādhatsva mā lobhāc chvānam ādithāḥ
[vi]
     suhṛn me tvaṃ sukhepsuś ced āpado māṃ samuddhara
     jāne 'haṃ dharmato ''tmānaṃ śvānīm utsṛja jāghanīm
[ṣ]
     naivotsahe bhavate dātum etāṃ; nopekṣituṃ hriyamāṇaṃ svam annam
     ubhau syāvaḥ svamalenāvaliptau; dātāhaṃ ca tvaṃ ca vipra pratīcchan
[vi]
     adyāham etad vṛjinaṃ karmakṛtvā; jīvaṃś cariṣyāmi mahāpavitram
     prapūtātmā dharmam evābhipatsye; yad etayor guru tad vai bravīhi
[ṣ]
     ātmaiva sākṣī kila lokakṛtye; tvam eva jānāsi yad atra duṣṭam
     yo hy ādriyed bhakṣyam iti śvamāṃsaṃ; manye na tasyāsti vivarjanīyam
[vi]
     upādāne khādane vāsya doṣaḥ; kāryo nyāyair nityam atrāpavādaḥ
     yasmin na hiṃsā nānṛte vākyaleśo; bhakṣyakriyā tatra na tad garīyaḥ
[ṣ]
     yady eṣa hetus tava khādanasya; na te vedaḥ kāraṇaṃ nānyadharmaḥ
     tasmād abhakṣye bhakṣaṇād vā dvijendra; doṣaṃ na paśyāmi yathedam āttha
[vi]
     na pātakaṃ bhakṣaṇam asya dṛṣṭaṃ; surāṃ pītvā patatītīha śabdaḥ
     anyonyakarmāṇi tathā tathaiva; na leśa mātreṇa kṛtyaṃ hinasti
[ṣ]
     asthānato hīnataḥ kutsitād vā; taṃ vidvāṃsaṃ bādhate sādhuvṛttam
     sthānaṃ punar yo labhate niṣaṅgāt; tenāpi daṇḍaḥ sahitavya eva
[bh]
     evam uktvā nivavṛte mātaṅgaḥ kauśikaṃ tadā
     viśvāmitro jahāraiva kṛtabuddhiḥ śvajāghanīm
tato jagrāha pañcāṅgīṃ jīvitārthī mahāmuniḥ
     sadāras tām upākṛtya vane yāto mahāmuniḥ
etasminn eva kāle tu pravavarṣātha vāsavaḥ
     saṃjīvayan prajāḥ sarvā janayām āsa cauṣadhīḥ
viśvāmitro 'pi bhagavāṃs tapasā dagdhakilbiṣaḥ
     kālena mahatā siddhim avāpa paramādbhutām
evaṃ vidvān adīnātmā vyasanastho jijīviṣuḥ
     sarvopāyair upāyajño dīnam ātmānam uddharet
etāṃ buddhiṃ samāsthāya jīvitavyaṃ sadā bhavet
     jīvan puṇyam avāpnoti naro bhadrāṇi paśyati
tasmāt kaunteya viduṣā dharmādharmaviniścaye
     buddhim āsthāya loke 'smin vartitavyaṃ yatātmanā
