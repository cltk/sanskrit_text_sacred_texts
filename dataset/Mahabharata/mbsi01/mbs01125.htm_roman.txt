[vai]
      kururāje ca raṅgasthe bhīme ca balināṃ vare
      pakṣapāta kṛtasnehaḥ sa dvidhevābhavaj janaḥ
hā vīra kururājeti hā bhīmeti ca nardatām
      puruṣāṇāṃ suvipulāḥ praṇādāḥ sahasotthitāḥ
tataḥ kṣubdhārṇava nibhaṃ raṅgam ālokya buddhimān
      bhāradvājaḥ priyaṃ putram aśvatthāmānam abravīt
vārayaitau mahāvīryau kṛtayogyāv ubhāv api
      mā bhūd raṅga prakopo 'yaṃ bhīma duryodhanodbhavaḥ
tatas tāv udyatagadau guruputreṇa vāritau
      yugāntānila saṃkṣubdhau mahāvegāv ivārṇavau
tato raṅgāṅgaṇa gato droṇo vacanam abravīt
      nivārya vāditragaṇaṃ mahāmeghasamasvanam
yo me putrāt priyataraḥ sarvāstraviduṣāṃ varaḥ
      aindrir indrānuja samaḥ sa pārtho dṛśyatām iti
ācārya vacanenātha kṛtasvastyayano yuvā
      baddhagodhāṅguli trāṇaḥ pūrṇatūṇaḥ sakārmukaḥ
kāñcanaṃ kavacaṃ bibhrat pratyadṛśyata phalgunaḥ
      sārkaḥ sendrāyudha taḍit sasaṃdhya iva toyadaḥ
tataḥ sarvasya raṅgasya samutpiñjo 'bhavan mahān
     pravādyanta ca vādyāni saśaṅkhāni samantataḥ
eṣa kuntīsutaḥ śrīmān eṣa pāṇḍavamadhyamaḥ
     eṣa putro mahendrasya kurūṇām eṣa rakṣitā
eṣo 'straviduṣāṃ śreṣṭha eṣa dharmabhṛtāṃ varaḥ
     eṣa śīlavatāṃ cāpi śīlajñānanidhiḥ paraḥ
ity evam atulā vācaḥ śṛṇvantyāḥ prekṣa keritāḥ
     kuntyāḥ prasnava saṃmiśrair asraiḥ klinnam uro 'bhavat
tena śabdena mahatā pūrṇaśrutir athābravīt
     dhṛtarāṣṭro naraśreṣṭho viduraṃ hṛṣṭamānasaḥ
kṣattaḥ kṣubdhārṇava nibhaḥ kim eṣa sumahāsvanaḥ
     sahasaivotthito raṅge bhindann iva nabhastalam
[vidura]
     eṣa pārtho mahārāja phalgunaḥ pāṇḍunandanaḥ
     avatīrṇaḥ sakavacas tatraiṣa sumahāsvanaḥ
[dhṛ]
     dhanyo 'smy anugṛhīto 'smi rakṣito 'smi mahāmate
     pṛthāraṇi samudbhūtais tribhiḥ pāṇḍava vahnibhiḥ
[vai]
     tasmin samudite raṅge kathaṃ cit paryavasthite
     darśayām āsa bībhatsur ācāryād astralāghavam
āgneyenāsṛjad vahniṃ vāruṇenāsṛjat payaḥ
     vāyavyenāsṛjad vāyuṃ pārjanyenāsṛjad dhanān
bhaumena prāviśad bhūmiṃ pārvatenāsṛjad girīn
     antardhānena cāstreṇa punar antarhito 'bhavat
kṣaṇāt prāṃśuḥ kṣaṇād dhrasvaḥ kṣaṇāc ca rathadhūr gataḥ
     kṣaṇena rathamadhyasthaḥ kṣaṇenāvāpatan mahīm
sukumāraṃ ca sūkṣmaṃ ca guruṃ cāpi gurupriyaḥ
     sauṣṭhavenābhisaṃyuktaḥ so 'vidhyad vividhaiḥ śaraiḥ
bhramataś ca varāhasya lohasya pramukhe samam
     pañcabāṇān asaṃsaktān sa mumocaika bāṇavat
gavye viṣāṇa kośe ca cale rajjvavalambite
     nicakhāna mahāvīryaḥ sāyakān ekaviṃśatim
ity evamādi sumahat khaḍge dhanuṣi cābhavat
     gadāyāṃ śastrakuśalo darśanāni vyadarśayat
tataḥ samāptabhūyiṣṭhe tasmin karmāṇi bhārata
     mandī bhūte samāje ca vāditrasya ca nisvane
dvāradeśāt samudbhūto māhātmya balasūcakaḥ
     vajraniṣpeṣa sadṛśaḥ śuśruve bhujanisvanaḥ
dīryante kiṃ nu girayaḥ kiṃsvid bhūmir vidīryate
     kiṃsvid āpūryate vyoma jalabhāra ghanair ghanaiḥ
raṅgasyaivaṃ matir abhūt kṣaṇena vasudhādhipa
     dvāraṃ cābhimukhāḥ sarve babhūvuḥ prekṣakās tadā
pañcabhir bhrātṛbhiḥ pārthair droṇaḥ parivṛto babhau
     pañca tāreṇa saṃyuktaḥ sāvitreṇeva candramāḥ
aśvatthāmnā ca sahitaṃ bhrātṝṇāṃ śatam ūrjitam
     duryodhanaṃm amitraghnam utthitaṃ paryavārayat
sa tais tadā bhrātṛbhir udyatāyudhair; vṛto gadāpāṇir avasthitaiḥ sthitaḥ
     babhau yathā dānava saṃkṣaye purā; puraṃdaro devagaṇaiḥ samāvṛtaḥ
