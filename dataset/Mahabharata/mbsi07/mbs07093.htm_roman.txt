[s]
      kālyamāneṣu sainyeṣu śaineyena tatas tataḥ
      bhāradvājaḥ śaravrātair mahadbhiḥ samavākirat
sa saṃprahāras tumulo droṇa sātvatayor abhūt
      paśyatāṃ sarvasainyānāṃ balivāsa vayor iva
tato droṇaḥ śineḥ pautraṃ citraiḥ sarvāyasaiḥ śaraiḥ
      tribhir āśīviṣākārair lalāṭe samavidhyata
tair lalāṭārpitair bāṇair yuyudhānas tv ajihmagaiḥ
      vyarocata mahārāja triśṛṅga iva parvataḥ
tato 'sya bāṇān aparān indrāśanisamasvanān
      bhāradvājo 'ntaraprekṣī preṣayām āsa saṃyuge
tān droṇa cāpanirmuktān dāśārhaḥ patataḥ śarān
      dvābhyāṃ dvābhyāṃ supuṅkhābhyāṃ ciccheda paramāstravit
tām asya laghutāṃ droṇaḥ samavekṣya viśāṃ pate
      prahasya sahasāvidhyad viṃśatyā śinipuṃgavam
punaḥ pañcāśateṣūṇāṃ śatena ca samārpayat
      laghutāṃ yuyudhānasya lāghavena viśeṣayan
samutpatanti valmīkād yathā kruddhā mahoragāḥ
      tathā droṇa rathād rājann utpatanti tanuc chidaḥ
tathaiva yuyudhānena sṛṣṭāḥ śatasahasraśaḥ
     avākiran droṇa rathaṃ śarā rudhirabhojanāḥ
lāghavād dvijamukhyasya sātvatasya ca māriṣa
     viśeṣaṃ nādhyagacchāma samāvāstāṃ nararṣabhau
sātyakis tu tato droṇaṃ navabhir nataparvabhiḥ
     ājaghāna bhṛśaṃ kruddho dhvajaṃ ca niśitaiḥ śaraiḥ
     sārathiṃ ca śatenaiva bhāradvājasya paśyataḥ
lāghavaṃ yuyudhānasya dṛṣṭvā droṇo mahāratha
     saptatyā sātyakiṃ viddhvā turagāṃś ca tribhis tribhiḥ
     dhvajam ekena vivyādha mādhavasya rathe sthitam
athāpareṇa bhallena hemapuṅkhena patriṇā
     dhanuś ciccheda samare mādhavasya mahātmanaḥ
sātyakis tu tataḥ kruddho dhanus tyaktvā mahārathaḥ
     gadāṃ jagrāha mahatīṃ bhāradvājāya cākṣipat
tām āpatantīṃ sahasā paṭṭabaddhām ayasmayīm
     nyavārayac charair droṇo bahubhir bahurūpibhiḥ
athānyad dhanur ādāya sātyakiḥ satyavikramaḥ
     vivyādha bahubhir vīraṃ bhāradvājaṃ śilāśitaiḥ
sa viddhvā samare droṇaṃ siṃhanādam amuñcata
     taṃ vai na mamṛṣe droṇaḥ sarvaśastrabhṛtāṃ varaḥ
tathaḥ śaktiṃ gṛhītvā tu rukmadaṇḍām ayasmayīm
     tarasā preṣayām āsa mādhavasya rathaṃ prati
anāsādya tu śaineyaṃ sā śaktiḥ kālasaṃnibhā
     bhittvā rathaṃ jagāmogrā dharaṇīṃ dāruṇasvanā
tato droṇaṃ śineḥ pautro rājan vivyādha patriṇā
     dakṣiṇaṃ bhujam āsādya pīḍayan bharatarṣabha
droṇo 'pi samare rājan mādhavasya mahad dhanuḥ
     ardhacandreṇa ciccheda rathaśaktyā ca sārathim
mumoha sarathis tasya rathaśaktyā samāhataḥ
     sa rathopastham āsādya muhūrtaṃ saṃnyaṣīdata
cakāra sātyakī rājaṃs tatra karmātimānuṣam
     ayodhayac ca yad droṇaṃ raśmīñ jagrāha ca svayam
tataḥ śaraśatenaiva yuyudhāno mahārathaḥ
     avidhyad brāhmaṇaṃ saṃkhye hṛṣṭarūpo viśāṃ pate
tasya droṇaḥ śarān pañca preṣayām āsa bhārata
     te tasya kavacaṃ bhittvā papuḥ śoṇitam āhave
nirviddhas tu śarair ghorair akrudhyat sātyakir bhṛśam
     sāyakān vyasṛjac cāpi vīro rukmarathaṃ prati
tato droṇasya yantāraṃ nipātyaikeṣuṇā bhuvi
     aśvān vyadrāvayad bāṇair hatasūtān mahātmanaḥ
sa rathaḥ pradrutaḥ saṃkhye maṇḍalāni sahasraśaḥ
     cakāra rājato rājan bhrājamāna ivāṃśumān
abhidravata gṛhṇīta hayān droṇasya dhāvata
     iti sma cukruśuḥ sarve rājaputrāḥ sarājakāḥ
te sātyakim apāsyāśu rājan yudhi mahārathāḥ
     yato droṇas tataḥ sarve sahasā samupādravan
tān dṛṣṭvā pradrutān sarvān sātvatena śarārditān
     prabhagnaṃ punar evāsīt tava sainyaṃ samākulam
vyūhasyaiva punar dvāraṃ gatvā droṇo vyavasthitaḥ
     vātāyamānais tair aśvair hṛto vṛṣṇiśarārditaiḥ
pāṇḍupāñcāla saṃbhagnaṃ vyūham ālokya vīryavān
     śaineye nākarod yatnaṃ vyūhasyaivābhirakṣaṇe
nivārya pāṇḍupāñcālān droṇāgniḥ pradahann iva
     tasthau krodhāgnisaṃdīptaḥ kālasūrya ivoditaḥ
