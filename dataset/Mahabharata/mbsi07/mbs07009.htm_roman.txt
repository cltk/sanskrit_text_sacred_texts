[v]
      evaṃ pṛṣṭvā sūtaputraṃ hṛc chokenārdito bhṛśam
      jaye nirāśaḥ putrāṇāṃ dhṛtarāṣṭro 'patat kṣitau
taṃ visaṃjñaṃ nipatitaṃ siṣucuḥ paricārakāḥ
      jalenātyartha śītena vījantaḥ puṇyagandhinā
patitaṃ cainam ājñāya samantād bharata striyaḥ
      parivavrur mahārājam aspṛśaṃś caiva pāṇibhiḥ
utthāpya cainaṃ śanakai rājānaṃ pṛthivītalāt
      āsanaṃ prāpayām āsur bāṣpakaṇṭhyo varāṅganāḥ
āsanaṃ prāpya rājā tu mūrchayābhipariplutaḥ
      niśceṣṭo 'tiṣṭhata tadā vījyamānaḥ samantataḥ
sa labdhvā śanakaiḥ saṃjñāṃ vepamāno mahīpatiḥ
      punar gāvalgaṇiṃ sūtaṃ paryapṛcchad yathātatham
yat tad udyann ivādityo jyotiṣā praṇudaṃs tamaḥ
      āyād ajātaśatrur vai kas taṃ droṇād avārayat
prabhinnam iva mātaṅgaṃ tatha kruddhaṃ tarasvinam
      āsaktamanasaṃ dīptaṃ prati dviradaghātinam
      vāśitā saṃgame yadvad ajayyaṃ pratiyūthapaiḥ
ati cānyān raṇe yodhān vīraḥ puruṣasattamaḥ
      yo hy eko hi mahābāhur nirdahed ghoracakṣuṣā
      kṛtsnaṃ duryodhana balaṃ dhṛtimān satyasaṃgaraḥ
cakṣurhaṇaṃ jaye saktam iṣvāsa vararakṣitam
     dāntaṃ bahumataṃ loke ke śūrāḥ paryavārayan
ke duṣpradharṣaṃ rājānam iṣvāsa varam acyutam
     samāsedur naravyāghraṃ kaunteyaṃ tatra māmakāḥ
tarasaivābhipatyātha yo vai droṇam upādravat
     taṃ bhīmasenam āyāntaṃ ke śūrāḥ paryavārayan
yad āyāj jaladaprakhyo rathaḥ paramavīryavān
     parjanya iva bībhatsus tumulām aśaniṃ sṛjan
vavarṣa śaravarṣāṇi varṣāṇi maghavān iva
     iṣusaṃbādham ākāśaṃ kurvan kapivaradhvajaḥ
     avasphūrjan diśaḥ sarvās talanemi svanena ca
cāpavidyut prabho ghoro rathagulma balāhakaḥ
     rathanemi ghoṣastanitaḥ śaraśabdātibandhuraḥ
roṣanirjita jīmūto mano 'bhiprāya śīghragaḥ
     marmātigo bāṇadhāras tumulaḥ śoṇitodakaḥ
saṃphālvayan mahīṃ varṣāṃ mānavair āstaraṃs tadā
     ganā niṣṭanito raudro duryodhanakṛtodyamaḥ
yuddhe 'bhyaṣiñcad vijayo gārdhrapatriḥ śilāśitaiḥ
     gāṇḍīvaṃ dhārayan dhīmān kīdṛśaṃ vo manas tadā
kac cid gāṇḍīvaśabdena na praṇaśyata vai balam
     yad vaḥ sa bhairavaṃ kurvann arjuno bhṛśam abhyagāt
kac cin nāpānudad droṇād iṣubhir vo dhanaṃjayaḥ
     vāto meghān ivāvidhyan pravāñ śaravanānilah
     ko hi gāṇḍīvadhanvānaṃ naraḥ soḍhuṃ raṇe 'rhati
yat senāḥ samakampanta yad vīrān aspṛśad bhayam
     ke tatra nājahur droṇaṃ ke kṣudrāḥ prādravan bhayāt
ke vā tatra tanūs tyaktvā pratīpaṃ mṛtyum āvrajan
     amānuṣāṇāṃ jetāraṃ yuddheṣv api dhanaṃjayam
na ca vegaṃ sitāśvasya viśakṣyantīha māmakāḥ
     gāṇḍīvasya ca nirghoṣaṃ prāvṛḍ jaladanisvanam
viṣvakseno yasya yantā yoddhā caiva dhanaṃjayaḥ
     aśakyaḥ sa ratho jetuṃ manye devāsurair api
sukumāro yuvā śūro darśanīyaś ca pāṇḍavaḥ
     medhāvī nipuṇo dhīmān yudhi satyaparākramaḥ
ārāvaṃ vipulaṃ kurvan vyathayan sarvakauravān
     yadāyān nakulo dhīmān ke śūrāḥ paryavārayan
āśīviṣa iva kruddhaḥ sahadevo yadābhyayāt
     śatrūṇāṃ kadanaṃ jurvañ jetāsau durjayo yudhi
ārya vratam amogheṣuṃ hrīmantam aparājitam
     droṇāyābhimukhaṃ yāntaṃ ke śūrāḥ paryavārayan
yaḥ sa sauvīrarājasya pramathya mahatīṃ camūm
     ādatta mahiṣīṃ bhojyāṃ kāmyāṃ sarvāṅgaśobhanām
satyaṃ dhṛtiś ca śauryaṃ ca brahmacaryaṃ ca kevalam
     sarvāṇi yuyudhāne 'smin nityāni puruṣarṣabhe
balinaṃ satyakarmāṇam adīnam aparājitam
     vāsudeva samaṃ yuddhe vāsudevād anantaram
yuktaṃ dhanaṃjaya preṣye śūram ācārya karmaṇi
     pārthena samam astreṣu kas taṃ droṇād avārayat
vṛṣṇīnāṃ pravaraṃ vīraṃ śūraṃ sarvadhanuṣmatām
     rāmeṇa samam astreṣu yaśasā vikrameṇa ca
satyaṃ dhṛtir damaḥ śauryaṃ brahmacaryam anuttamam
     sātvate tāni sarvāṇi trailokyam iva keśave
tam evaṃ guna saṃpannaṃ durvāram api daivataiḥ
     samāsādya maheṣvāsaṃ ke vīrāḥ paryavārayan
pāñcāleṣūttamaṃ śūram uttamābhijana priyam
     nityam uttamakarmāṇam uttamaujasam āhave
yuktaṃ dhanaṃjaya hite mamānarthāya cottamam
     yama vaiśravaṇāditya mahendravaruṇopamam
mahārathasamākhyātaṃ droṇāyodyantam āhave
     tyajantaṃ tumule prāṇān ke śūrāḥ paryavārayan
eko 'pasṛtya cedibhyaḥ pāṇḍavān yaḥ samāśritaḥ
     dhṛṣṭaketuṃ tamāyāntaṃ droṇāt kaḥ samavārayat
yo 'vadhīt ketumāñ śūro rājaputraṃ sudarśanam
     aparānta giridvāre kas taṃ droṇād avārayat
strīpūrvo yo naravyāghro yaḥ sa veda guṇāguṇān
     śikhaṇḍinaṃ yājñasenim amlāna manasaṃ yudhi
devavratasya samare hetuṃ mṛtyor mahātmanaḥ
     droṇāyābhimukhaṃ yāntaṃ ke vīrāḥ paryavārayan
yasminn abhyadhikā vīre guṇāḥ sarve dhanaṃjayāt
     yasminn astrāṇi satyaṃ ca brahmacaryaṃ ca nityadā
vāsudeva samaṃ vīrye dhanaṃjaya samaṃ bale
     tejasādityasadṛśaṃ bṛhaspatisamaṃ matau
abhimanyuṃ mahātmānaṃ vyāttānanam ivāntakam
     droṇāyābhimukhaṃ yāntaṃ ke vīrāḥ paryavārayan
taruṇas tv aruṇaprakhyaḥ saubhadraḥ paravīrahā
     yadābhyādravata droṇaṃ tadāsīd vo manaḥ katham
draupadeyā naravyāghrāḥ samudram iva sindhavaḥ
     yad droṇam ādravan saṃkhye ke vīrās tān avārayan
ye te dvādaśa varṣāṇi krīḍām utsṛjya bālakāḥ
     astrārtham avasan bhīṣme bibhrato vratam uttamam
kṣatraṃ jayaḥ kṣatradevaḥ kṣatradharmā ca māninaḥ
     dhṛṣṭadyumnātmajā vīrāḥ ke tān droṇād avārayan
śatād viśiṣṭaṃ yaṃ yuddhe samapaśyanta vṛṣṇayaḥ
     cekitānaṃ maheṣvāsaṃ kas taṃ droṇād avārayat
vārdhakṣemiḥ kaliṅgānāṃ yaḥ kanyām āharad yudhi
     anādhṛṣṭir adīnātmā kas taṃ droṇād avārayat
bhrātaraḥ pañca kaikeyā dhārmikāḥ satyavikramāḥ
     indra gopaka varṇāś ca raktavarmāyudha dhvajāḥ
mātṛṣvasuḥ sutā vīrāḥ pāṇḍavānāṃ jayārthinaḥ
     tān droṇaṃ hantum āyātān ke vīrāḥ paryavārayan
yaṃ yodhayanto rājāno nājayan vāraṇāvate
     ṣaṇ māsān abhisaṃrabdhā jighāṃsanto yudhāṃ patim
dhanuṣmatāṃ varaṃ śūraṃ satyasaṃdhaṃ mahābalam
     droṇāt kas taṃ naravyāghraṃ yuyutsuṃ pratyavārayat
yaḥ putraṃ kāśirājasya vārāṇasyāṃ mahāratham
     samare strīṣu gṛdhyantaṃ bhallenāpaharad rathāt
dhṛṣṭadyumnaṃ maheṣvāsaṃ pārthānāṃ mantradhāriṇam
     yuktaṃ duryodhanānarthe sṛṣṭaṃ droṇa vadhāya ca
nirdahantaṃ raṇe yodhān dārayantaṃ ca sarvaśaḥ
     droṇāyābhimukhaṃ yāntaṃ ke vīrāḥ paryavārayan
utsaṅga iva saṃvṛddhaṃ drupadasyāstravittamam
     śaikhaṇḍinaṃ kṣatradevaṃ ke taṃ droṇād avārayan
ya imāṃ pṛthivīṃ kṛtsnāṃ carma vatsam aveṣṭayat
     mahatā rathavaṃśena mukhyārighno mahārathaḥ
daśāśvameghān ājahre svannapānāpta dakṣiṇān
     nirargalān sarvamedhān putravat pālayan prajāḥ
pibantyo dakṣiṇāṃ yasya gaṅgā srotaḥ samāpiban
     tāvatīr gā dadau vīra uśīnara suto 'dhvare
na pūrve nāpare cakrur idaṃ ke cana mānavāḥ
     iti saṃcukruśur devāḥ kṛte karmaṇi duṣkare
paśyāmas triṣu lokeṣu na taṃ saṃsthāsnucāriṣu
     jātaṃ vāpi janiṣyaṃ vā dvitīyaṃ vāpi saṃprati
anyam auśīnarāc chaibyād dhuro voḍhāram ity uta
     gatiṃ yasya na yāsyanti mānuṣā lokavāsinaḥ
tasya naptāram āyāntaṃ śaibyaṃ kaḥ samavārayat
     droṇāyābhimukhaṃ yāntaṃ vyāttānanam ivāntakam
virāṭasya rathānīkaṃ matsyasyāmitra dhātinaḥ
     prepsantaṃ samare droṇaṃ ke vīrāḥ paryavārayan
sadyo vṛkodarāj jāto mahābalaparākramaḥ
     māyāvī rākṣaso ghoro yasmān mama mahad bhayam
pārthānāṃ jaya kāmaṃ taṃ putrāṇāṃ mama kaṇṭakam
     ghaṭotkacaṃ mahābāhuṃ kas taṃ droṇād avārayat
ete cānye ca bahavo yeṣām arthāya saṃjaya
     tyaktāraḥ saṃyuge prāṇān kiṃ teṣām ajitaṃ yudhi
yeṣāṃ ca puruṣavyāghraḥ śārṅgadhanvā vyapāśrayaḥ
     hitārthī cāpi pārthānāṃ kathaṃ teṣāṃ parājayaḥ
lokānāṃ gurur atyantaṃ lokanāthaḥ sanātanaḥ
     nārāyaṇo raṇe nātho divyo divyātmavān prabhuḥ
yasya divyāni karmāṇi pravadanti manīṣiṇaḥ
     tāny ahaṃ kīrtayiṣyāmi bhaktyā sthairyārtham ātmanaḥ
