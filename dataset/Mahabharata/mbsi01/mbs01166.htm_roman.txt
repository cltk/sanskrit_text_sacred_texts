[g]
      kalmāṣapāda ity asmiṁl loke rājā babhūva ha
      ikṣvākuvaṃśajaḥ pārtha tejasāsadṛśo bhuvi
sa kadā cid vanaṃ rājā mṛgayāṃ niryayau purāt
      mṛgān vidhyan varāhāṃś ca cacāra ripumardanaḥ
sa tu rājā mahātmānaṃ vāsiṣṭham ṛṣisāttamam
      tṛṣārtaś ca kṣudhārtaś ca ekāyanagataḥ pathi
apaśyad ajitaḥ saṃkhye muniṃ pratimukhāgatam
      śaktiṃ nāma mahābhāgaṃ vasiṣṭha kulanandanam
      jyeṣṭhaṃ putraśatāt putraṃ vasiṣṭhasya mahātmanaḥ
apagaccha patho 'smākam ity evaṃ pārthivo 'bravīt
      tathā ṛṣir uvācainaṃ sāntvayañ ślakṣṇayā girā
ṛṣis tu nāpacakrāma tasmin darma pathe sthitaḥ
      nāpi rājā muner mānāt krodhācc cāpi jagāma ha
amuñcantaṃ tu panthānaṃ tam ṛṣiṃ nṛpasattamaḥ
      jaghāna kaśayā mohāt tadā rākṣasavan munim
kaśā prahārābhihatas tataḥ sa munisattamaḥ
      taṃ śaśāpa nṛpaśreṣṭhaṃ vāsiṣṭhaḥ krodhamūrcchitaḥ
haṃsi rākṣasavad yasmād rājāpasada tāpasam
      tasmāt tvam adya prabhṛti puruṣādo bhaviṣyasi
manuṣyapiśite saktaś cariṣyasi mahīm imām
     gaccha rājādhamety uktaḥ śaktinā vīryaśaktinā
tato yājya nimittaṃ tu viśvāmitra vasiṣṭhayoḥ
     vairam āsīt tadā taṃ tu viśvāmitro 'nvapadyata
tayor vivadator evaṃ samīpam upacakrame
     ṛṣir ugratapāḥ pārtha viśvāmitraḥ pratāpavān
tataḥ sa bubudhe paścāt tam ṛṣiṃ nṛpasattamaḥ
     ṛṣeḥ putraṃ vasiṣṭhasya vasiṣṭham iva tejasā
antardhāya tadātmānaṃ viśvāmitro 'pi bhārata
     tāv ubhāv upacakrāma cikīrṣann ātmanaḥ priyam
sa tu śaptas tadā tena śaktinā vai nṛpottamaḥ
     jagāma śaraṇaṃ śaktiṃ prasādayitum arhayan
tasya bhāvaṃ viditvā sa nṛpateḥ kurunandana
     viśvāmitras tato rakṣa ādideśa nṛpaṃ prati
sa śāpāt tasya viprarṣer viśvāmitrasya cājñayā
     rākṣasāḥ kiṃkaro nāma viveśa nṛpatiṃ tadā
rakṣasā tu gṛhītaṃ taṃ viditvā sā munis tadā
     viśvāmitro 'py apakrāmat tasmād deśād ariṃdama
tataḥ sa nṛpatir vidvān rakṣann ātmānam ātmanā
     balavat pīḍyamāno 'pi rakṣasāntar gatena ha
dadarśa taṃ dvijaḥ kaś cid rājānaṃ prathitaṃ punaḥ
     yayāce kṣudhitaś cainaṃ samāṃsāṃ bhojanaṃ tadā
tam uvācātha rājarṣir dvijaṃ mitrasahas tadā
     āssva brahmaṃs tvam atraiva muhūrtam iti sāntvayan
nivṛttaḥ pratidāsyāmi bhojanaṃ te yathepsitam
     ity uktvā prayayau rājā tasthau ca dvijasattamaḥ
antargataṃ tu tad rājñas tadā brāhmaṇa bhāṣitam
     so 'ntaḥpuraṃ praviśyātha saṃviveśa narādhipaḥ
tato 'rdharātra utthāya sūdam ānāyya satvaram
     uvāca rājā saṃsmṛtya brāhmaṇasya pratiśrutam
gacchāmuṣminn asau deśe brāhmaṇo māṃ pratīkṣate
     annārthī tvaṃ tan annena samāṃsenopapādaya
evam uktas tadā sūdaḥ so 'nāsādyāmiṣaṃ kva cit
     nivedayām āsa tadā tasmai rājñe vyathānvitaḥ
rājā tu rakṣasāviṣṭaḥ sūdam āha gatavyathaḥ
     apy enaṃ naramāṃsena bhojayeti punaḥ punaḥ
tathety uktvā tataḥ sūdaḥ saṃsthānaṃ vadhya ghātinām
     gatvā jahāra tvarito naramāṃsam apetabhīḥ
sa tat saṃskṛtya vidhivad annopahitam āśu vai
     tasmai prādād brāhmaṇāya kṣudhitāya tapasvine
sa siddhacakṣuṣā dṛṣṭvā tadannaṃ dvijasattamaḥ
     abhojyam idam ity āha krodhaparyākulekṣaṇaḥ
yasmād abhojyam annaṃ me dadāti sa narādhipaḥ
     tasmāt tasyaiva mūḍhasya bhaviṣyaty atra lolupā
sakto mānuṣamāṃseṣu yathoktaḥ śaktinā purā
     udvejanīyo bhūtānāṃ cariṣyati mahīm imām
dvir anuvyāhṛte rājñaḥ sa śāpo balavān abhūt
     rakṣobalasamāviṣṭo visaṃjñaś cābhavat tadā
tataḥ sa nṛpatiśreṣṭho rākṣasopahatendriyaḥ
     uvāca śaktiṃ taṃ dṛṣṭvā nacirād iva bhārata
yasmād asadṛśaḥ śāpaḥ prayukto 'yaṃ tvayā mayi
     tasmāt tvattaḥ pravartiṣye khādituṃ mānuṣān aham
evam uktvā tataḥ sadyas taṃ prāṇair viprayujya saḥ
     śaktinaṃ bhakṣayām āsa vyāghraḥ paśum ivepsitam
śaktinaṃ tu hataṃ dṛṣṭvā viśvāmitras tataḥ punaḥ
     vasiṣṭhasyaiva putreṣu tad rakṣaḥ saṃdideśa ha
sa tāñ śatāvarān putrān vasiṣṭhasya mahātmanaḥ
     bhakṣayām āsa saṃkruddhaḥ siṃhaḥ kṣudramṛgān iva
vasiṣṭho ghātitāñ śrutvā viśvāmitreṇa tān sutān
     dhārayām āsa taṃ śokaṃ mahādrir iva medinīm
cakre cātmavināśāya buddhiṃ sa munisattamaḥ
     na tv eva kuśikocchedaṃ mene matimatāṃ varaḥ
sa merukūṭād ātmānaṃ mumoca bhagavān ṛṣiḥ
     śiras tasya śilāyāṃ ca tūlarāśāv ivāpatat
na mamāra ca pātena sa yadā tena pāṇḍava
     tadāgnim iddhvā bhagavān saṃviveśa mahāvane
taṃ tadā susamiddho 'pi na dadāha hutāśanaḥ
     dīpyamāno 'py amitraghna śīto 'gnir abhavat tataḥ
sa samudram abhipretya śokāviṣṭo mahāmuniḥ
     baddhvā kaṇṭhe śilāṃ gurvīṃ nipapāta tad ambhasi
sa samudrormi vegena sthale nyasto mahāmuniḥ
     jagāma sa tataḥ khinnaḥ punar evāśramaṃ prati
