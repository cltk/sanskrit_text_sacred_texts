[v]
      etasminn eva kāle tu bhīmaseno 'pi vīryavān
      dharmarājam anujñāpya yayau prācīṃ diśaṃ prati
mahatā balacakreṇa pararāṣṭrāvamardinā
      vṛto bharataśārdūlo dviṣac chokavivardhanaḥ
sa gatvā rājaśārdūlaḥ pāñcālānāṃ puraṃ mahat
      pāñcālān vividhopāyaiḥ sāntvayām āsa pāṇḍavaḥ
tataḥ sagaṇḍakīṃ śūro videhāṃś ca nararṣabhaḥ
      vijityālpena kālena daśārṇān agamat prabhuḥ
tatra dāśārhako rājā sudharmā lomaharṣaṇam
      kṛtavān karma bhīmena mahad yuddhaṃ nirāyudham
bhīmasenas tu tad dṛṣṭvā tasya karma paraṃtapaḥ
      adhisenā patiṃ cakre sudharmāṇaṃ mahābalam
tataḥ prācīṃ diśaṃ bhīmo yayau bhīmaparākramaḥ
      sainyena mahatā rājan kampayann iva medinīm
so 'śvamedheśvaraṃ rājan rocamānaṃ sahānujam
      jigāya samare vīro balena balināṃ varaḥ
sa taṃ nirjitya kaunteyo nātitīvreṇa karmaṇā
      pūrvadeśaṃ mahāvīryo vijigye kurunandanaḥ
tato dakṣiṇam āgamya pulinda nagaraṃ mahat
     sukumāraṃ vaśe cakre sumitraṃ ca narādhipam
tatas tu dharmarājasya śāsanād bharatarṣabhaḥ
     śiśupālaṃ mahāvīryam abhyayāj janamejaya
cedirājo 'pi tac chrutvā pāṇḍavasya cikīrṣitam
     upaniṣkramya nagarāt pratyagṛhṇāt paraṃtapaḥ
tau sametya mahārāja kuru cedivṛṣau tadā
     ubhayor ātmakulayoḥ kauśalyaṃ paryapṛcchatām
tato nivedya tad rāṣṭraṃ cedirājo viśāṃ pate
     uvāca bhīmaṃ prahasan kim idaṃ kuruṣe 'nagha
tasya bhīmas tadācakhyau dharmarāja cikīrṣitam
     sa ca tat pratigṛhyaiva tathā cakre narādhipaḥ
tato bhīmas tatra rājann uṣitvā tridaśāḥ kṣapāḥ
     satkṛtaḥ śiśupālena yayau sabalavāhanaḥ
