[s]
      vyatītāyāṃ rajanyāṃ tu rājā duryodhanas tadā
      abravīt tāvakān sarvān saṃnahyantāṃ mahārathāḥ
rājñas tu matam ājñāya sāmanahyata sā camūḥ
      ayojayan rathāṃs tūrṇaṃ paryadhāvaṃs tathāpare
akalpyanta ca mātaṅgāḥ samanahyanta pattayaḥ
      hayān āstaraṇopetāṃś cakrur anye sahāsraśaḥ
vāditrāṇāṃ ca ninadaḥ prādurāsīd viśāṃ pate
      bodhanārthaṃ hi yodhānāṃ sainyānāṃ cāpy udīryatām
tato balāni sarvāṇi senā śiṣṭāni bhārata
      saṃnaddhāny eva dadṛśur mṛtyuṃ kṛtvā nivartanam
śalyaṃ senāpatiṃ kṛtvā madrarājaṃ mahārathāḥ
      pravibhajya balaṃ sarvam anīkeṣu vyavasthitāḥ
tataḥ sarve samāgamya putreṇa tava sainikāḥ
      kṛpaś ca kṛtavarmā ca drauṇiḥ śalyo 'tha saubalaḥ
anye ca pārthivāḥ śeṣāḥ samayaṃ cakrire tadā
      na na ekena yoddhavyaṃ kathaṃ cid api pāṇḍavaiḥ
yo hy ekaḥ pāṇḍavair yudhyed yo vā yudhyantam utsṛjet
      sa pañcabhir bhaved yuktaḥ pātakaiḥ sopapātakaiḥ
      anyonyaṃ parirakṣadbhir yoddhavyaṃ sahitaiś ca naḥ
evaṃ te samayaṃ kṛtvā sarve tatra mahārathāḥ
     madrarājaṃ puraskṛtya tūrṇam abhyadravan parān
tathaiva pāṇḍavā rājan vyūhya sainyaṃ mahāraṇe
     abhyayuḥ kauravān sarvān yotsyamānāḥ samantataḥ
tad balaṃ bharataśreṣṭha kṣubbdhārṇava samasvanam
     samuddhūtārṇavākāram uddhūta rathakuñjaram
[dhṛ]
     droṇasya bhīṣmasya ca vai rādheyasya ca me śrutam
     pātanaṃ śaṃsa me bhūyaḥ śalyasyātha sutasya me
kathaṃ raṇe hataḥ śalyo dharmarājena saṃjaya
     bhīmena ca mahābāhuḥ putro duryodhano mama
[s]
     kṣayaṃ manuṣyadehānāṃ rathanāgāśvasaṃkṣayam
     śṛṇu rājan sthiro bhūtvā saṃgrāmaṃ śaṃsato mama
āśā balavatī rājan putrāṇāṃ te 'bhavat tadā
     hate bhīṣme ca droṇe ca sūtaputre ca pātite
     śalyaḥ pārthān raṇe sarvān nihaniṣyati māriṣa
tām āśāṃ hṛdaye kṛtvā samāśvāsya ca bhārata
     madrarājaṃ ca samare samāśritya mahāratham
     nāthavantam athātmānam amanyata sutas tava
yadā karṇe hate pārthāḥ siṃhanādaṃ pracakrire
     tadā rājan dhārtarāṣṭrān āviveśa mahad bhayam
tān samāśvāsyatu tadā madrarājaḥ pratāpavān
     vyūhya vyūhaṃ mahārāja sarvatobhadram ṛddhimat
pratyudyāto raṇe pārthān madrarājaḥ pratāpavān
     vidhunvan kārmukaṃ citraṃ bhāraghnaṃ vegavattaram
rathapravaram āsthāya saindhavāśvaṃ mahārathaḥ
     tasya sītā mahārāja rathasthāśobhayad ratham
sa tena saṃvṛto vīro rathenāmitrakarśanaḥ
     tasthau śūro mahārāja putrāṇāṃ te bhayapraṇut
prayāṇe madrarājo 'bhūn mukhaṃ vyūhasya daṃśitaḥ
     madrakaiḥ sahito vīraiḥ karṇa putraiś ca durjayaiḥ
savye 'bhūt kṛtavarmā ca trigartaiḥ parivāritaḥ
     gautamo dakṣiṇe pārśve śakaiś ca yavanaiḥ saha
aśvatthāmā pṛṣṭhato 'bhūt kāmbojaiḥ parivāritaḥ
     duryodhano 'bhavan madhye rakṣitaḥ kurupuṃgavaiḥ
hayānīkena mahatā saubalaś cāpi saṃvṛtaḥ
     prayayau sarvasainyena kaitavyaś ca mahārathaḥ
pāṇḍavāś ca maheṣvāsā vyūhya sainyam ariṃdamāḥ
     tridhā bhūtvā mahārāja tava sainyam upādravan
dhṛṣṭadyumnaḥ śikhaṇḍī ca satyakiś ca mahārathaḥ
     ślayasya vāhinīṃ tūrṇam abhidudruvur āhave
tato yudhiṣṭhiro rājā svenānīkena saṃvṛtaḥ
     śalyam evābhidudrāva jighāṃsur bharatarṣabha
hārdikyaṃ tu maheṣvāsam arjunaḥ śatrupūgahā
     saṃśaptaka gaṇāṃś caiva vegato 'bhividudruve
gautamaṃ bhīmaseno vai somakāś ca mahārathāḥ
     abhyadravanta rājendra jighāṃsantaḥ parān yudhi
mādrīputrau tu śakunim ulūkaṃ ca mahārathau
     sasainyau sahasenau tāv upatasthatur āhave
tathaivāyutaśo yodhās tāvakāḥ pāṇḍavān raṇe
     abhyadravanta saṃkruddhā vividhāyudhapāṇayaḥ
[dhṛ]
     hate bhīṣme maheṣvāse droṇe karṇe mahārathe
     kuru ṣvalpāvaśiṣṭeṣu pāṇḍaveṣu ca saṃyuge
susaṃrabdheṣu pārtheṣu parākrānteṣu saṃjaya
     māmakānāṃ pareṣāṃ ca kiṃ śiṣṭam abhavad balam
[s]
     yathā vayaṃ pare rājan yuddhāya samavasthitāḥ
     yāvac cāsīd balaṃ śiṣṭaṃ saṃgrāme tan nibodha me
ekādaśa sahasrāṇi rathānāṃ bharatarṣabha
     daśa danti sahasrāṇi sapta caiva śatāni ca
pūrṇe śatasahasre dve hayānāṃ bharatarṣabha
     narakoṭyas tathā tisro balam etat tavābhavat
rathānāṃ ṣaṭ sahasrāṇi ṣaṭ sahasrāś ca kuñjarāḥ
     daśa cāśvasahasrāṇi pattikoṭī ca bhārata
etad balaṃ pāṇḍavānām abhavac cheṣam āhave
     eta eva samājagmur yuddhāya bharatarṣabha
evaṃ vibhajya rājendra madrarājamate sthitāḥ
     pāṇḍavān pratyudīyāma jaya gṛddhāḥ pramanyavaḥ
tathaiva pāṇḍavāḥ śūrāḥ samare jitakāśinaḥ
     upayātā naravyāghrāḥ pāñcālāś ca yaśasvinaḥ
evam ete balaughena parasparavadhaiṣiṇaḥ
     upayātā naravyāghrāḥ pūrvāṃ saṃdhyāṃ prati prabho
tataḥ pravavṛte yuddhaṃ ghorarūpaṃ bhayānakam
     tāvakānāṃ pareṣāṃ ca nighnatām itaretaram
