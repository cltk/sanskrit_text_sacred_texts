[dhṛ]
      pāṇḍye hate kim akarod arjuno yudhi saṃjaya
      ekavīreṇa karṇena drāviteṣu pareṣu ca
samāptavidyo balavān yukto vīraś ca pāṇḍavaḥ
      sarvabhūteṣv anujñātaḥ śaṃkareṇa mahātmanā
tasmān mahad bhayaṃ tīvram amitraghnād dhanaṃjayāt
      sa yat tatrākarot pārthas tan mamācakṣva saṃjaya
[s]
      hate pāṇḍye 'rjunaṃ kṛṣṇas tvarann āha vaco hitam
      paśyātimānyaṃ rājānam apayātāṃś ca pāṇḍavān
aśvatthāmnaś ca saṃkalpād dhatāḥ karṇena sṛñjayāḥ
      tathāśvanaranāgānāṃ kṛtaṃ ca kadanaṃ mahat
      ity ācaṣṭa sudurdharṣo vāsudevaḥ kirīṭine
etac chrutvā ca dṛṣṭvā ca bhrātur ghore mahad bhayam
      vāhayāśvān hṛṣīkeśa kṣipram ity āha pāṇḍavaḥ
tataḥ prāyād dhṛṣīkeśo rathenāpratiyodhinā
      dāruṇaś ca punas tatra prādurāsīt samāgamaḥ
tataḥ pravavṛte bhūyaḥ saṃgrāmo rājasattama
      karṇasya pāṇḍavānāṃ ca yama rāṣṭravivardhanaḥ
dhanūṃṣi bāṇān parighān asi tomarapaṭṭiśān
      musalāni bhuśuṇḍīś ca śaktiṛṣṭi paraśvadhān
gadāḥ prāsān asīn kuntān bhiṇḍipālān mahāṅkuśān
     pragṛhya kṣipram āpetuḥ parasparajigīṣayā
bāṇajyā talaśabdena dyāṃ diśaḥ pradiśo viyat
     pṛthivīṃ nemighoṣeṇa nādayanto 'bhyayuḥ parān
tena śabdena mahatā saṃhṛṣṭāś cakrur āhavam
     vīrā vīrair mahāghoraṃ kalahāntaṃ titīrṣavaḥ
jyātalatra dhanuḥ śabdāḥ kuñjarāṇāṃ ca bṛṃhitam
     tāḍitānāṃ ca patatāṃ ninādaḥ sumahān abhūt
bāṇaśabdāṃś ca vividhāñ śūrāṇām abhigarjatām
     śrutvā śabdaṃ bhṛśaṃ tresur jaghnur mamluś ca bhārata
teṣāṃ nānadyatāṃ caiva śastravṛṣṭiṃ ca muñcatām
     bahūn ādhirathiḥ karṇaḥ pramamātha raṇeṣubhiḥ
pañca pāñcāla vīrāṇāṃ rathān daśa ca pañca ca
     sāśvasūta dhvajān karṇaḥ śarair ninye yamakṣayam
yodhamukhyā mahāvīryāḥ pāṇḍūnāṃ karṇam āhave
     śīghrāstrā divam āvṛtya parivavruḥ samantataḥ
tataḥ karṇo dviṣat senāṃ śaravarṣair viloḍayan
     vijagāhe 'ṇḍajāpūrṇāṃ padminīm iva yūthapaḥ
dviṣan madhyam avaskandya rādheyo dhanur uttamam
     vidhunvānaḥ śitair bāṇaiḥ śirāṃsy unmathya pātayat
carma varmāṇi saṃchindya nirvāpam iva dehinām
     viṣehur nāsya saṃparkaṃ dvitīyasya patatriṇaḥ
varma dehāsu mathanair dhanuṣaḥ pracyutaiḥ śaraiḥ
     maurvyā talatrair nyavadhīt kaśayā vājino yathā
pāṇḍusṛñjaya pāñcālāñ śaragocaram ānayat
     mamarda karṇas tarasā siṃho mṛgagaṇān iva
tataḥ pāñcāla putrāś ca draupadeyāś ca māriṣa
     yamau ca yuyudhānaś ca sahitāḥ karṇam abhyayuḥ
vyāyacchamānāḥ subhṛśaṃ kurupāṇḍavasṛñjayāḥ
     priyān asūn raṇe tyaktvā yodhā jagmuḥ parasparam
susaṃnaddhāḥ kavacinaḥ sa śiras trāṇabhūṣaṇāḥ
     gadābhir musalair cānye parighairś ca mahārathāḥ
samabhyadhāvanta bhṛśaṃ devā daṇḍair ivodyataiḥ
     nadantaś cāhvayantaś ca pravalgantaś ca māriṣa
tato nijaghnur anyonyaṃ petuś cāhavatāḍitāḥ
     vamanto rudhiraṃ gātrair vimastiṣkekṣaṇā yudhi
dantapūrṇaiḥ sa rudhirair vaktrair dāḍima saṃnibhaiḥ
     jīvanta iva cāpy ete tasthuḥ śastropabṛṃhitāḥ
parasparaṃ cāpy apare paṭṭiśair asibhis tathā
     śaktibhir bhiṇḍipālaiś ca nakharaprāsatomaraiḥ
tatakṣuś cicchiduś cānye bibhiduś cikṣipus tathā
     saṃcakartuś ca jaghnuś ca kruddhā nirbibhiduś ca ha
petur anyonyanihatā vyasavo rudhirokṣitāḥ
     kṣarantaḥ svarasaṃ raktaṃ prakṛtāś candanā iva
rathai rathā vinihatā hastinaś cāpi hastibhiḥ
     narā naravaraiḥ petur aśvāś cāśvaiḥ sahasraśaḥ
dhvajāḥ śirāṃsi cchatrāṇi dvipahastā nṛṇāṃ bhujāḥ
     kṣurair bhallārdha candraiś ca chinnāḥ śastrāṇi tatyajuḥ
narāṃś ca nāgāṃś ca rathān hayān mamṛdur āhave
     aśvārohair hatāḥ śūrāś chinnahastāś ca dantinaḥ
sa patākādhvajāḥ petur viśīrṇā iva parvatāḥ
     pattibhiś ca samāplutya dviradāḥ syandanās tathā
prahatā hanyamānāś ca patitāś caiva sarvaśaḥ
     aśvārohāḥ samāsādya tvaritāḥpattibhir hatāḥ
     sādibhiḥ pattisaṃghāś ca nihatā yudhi śerate
mṛditānīva padmāni pramlānā iva ca srajaḥ
     hatānāṃ vadanāny āsan gātrāṇi ca mahāmate
rūpāṇy atyartha kāmyāni dviradāśvanṛṇāṃ nṛpa
     samunnānīva vastrāṇi prāpur durdarśatāṃ param
