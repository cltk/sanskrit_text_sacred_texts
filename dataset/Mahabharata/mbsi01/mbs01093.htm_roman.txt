[ṣamtanu]
      āpavo nāma ko nv eṣa vasūnāṃ kiṃ ca duṣkṛtam
      yasyābhiśāpāt te sarve mānuṣīṃ tanum āgatāḥ
anena ca kumāreṇa gaṅgā dattena kiṃ kṛtam
      yasya caiva kṛtenāyaṃ mānuṣeṣu nivatsyati
īśānāḥ sarvalokasya vasavas te ca vai kṛtam
      mānuṣeṣūdapadyanta tan mamācakṣva jāhnavi
[v]
      saivam uktā tato gaṅgā rājānam idam abravīt
      bhartāraṃ jāhnavī devī śaṃtanuṃ puruṣarṣabham
yaṃ lebhe varuṇaḥ putraṃ purā bharatasattama
      vasiṣṭho nāma sa muniḥ khyāta āpava ity uta
tasyāśramapadaṃ puṇyaṃ mṛgapakṣigaṇānvitam
      meroḥ pārśve nagendrasya sarvartukusumāvṛtam
sa vāruṇis tapas tepe tasmin bharatasattama
      vane puṇyakṛtāṃ śreṣṭhaḥ svādumūlaphalodake
dakṣasya duhitā yā tu surabhīty atigarvitā
      gāṃ prajātā tu sā devī kaśyapād bharatarṣabha
anugrahārthaṃ jagataḥ sarvakāmadughāṃ varām
      tāṃ lebhe gāṃ tu dharmātmā homadhenuṃ sa vāruṇiḥ
sā tasmiṃs tāpasāraṇye vasantī munisevite
     cacāra ramye dharmye ca gaur apetabhayā tadā
atha tad vanam ājagmuḥ kadā cid bharatarṣabha
     pṛthv ādyā vasavaḥ sarve devadevarṣisevitam
te sadārā vanaṃ tac ca vyacaranta samantataḥ
     remire ramaṇīyeṣu parvateṣu vaneṣu ca
tatraikasya tu bhāryā vai vasor vāsava vikrama
     sā carantī vane tasmin gāṃ dadarśa sumadhyamā
     yā sā vasiṣṭhasya muneḥ sarvakāmadhug uttamā
sā vismayasamāviṣṭā śīladraviṇa saṃpadā
     dive vai darśayām āsa tāṃ gāṃ govṛṣabhekṣaṇa
svāpīnāṃ ca sudogdhrīṃ ca suvāladhi mukhāṃ śubhām
     upapannāṃ guṇaiḥ sarvaiḥ śīlenānuttamena ca
evaṃguṇasamāyuktāṃ vasave vasu nandinī
     darśayām āsa rājendra purā pauravanandana
dyaus tadā tāṃ tu dṛṣṭvaiva gāṃ gajendrendra vikrama
     uvāca rājaṃs tāṃ devīṃ tasyā rūpaguṇān vadan
eṣā gaur uttamā devi vāruṇer asitekṣaṇe
     ṛṣes tasya varārohe yasyedaṃ vanam uttamam
asyāḥ kṣīraṃ piben martyaḥ svādu yo vai sumadhyame
     daśavarṣasahasrāṇi sa jīvet sthirayauvanaḥ
etac chrutvā tu sā devī nṛpottama sumadhyamā
     tam uvācānavadyāṅgī bhartāraṃ dīptatejasam
asti me mānuṣe loke naradevātmajā sakhī
     nāmnā jinavatī nāma rūpayauvana śālinī
uśīnarasya rājarṣeḥ satyasaṃdhasya dhīmataḥ
     duhitā prathitā loke mānuṣe rūpasaṃpadā
tasyā hetor mahābhāga savatsāṃ gāṃ mamepsitām
     ānayasvāmara śreṣṭha tvaritaṃ puṇyavardhana
yāvad asyāḥ payaḥ pītvā sā sakhī mama mānada
     mānuṣeṣu bhavatv ekā jarā rogavivarjitā
etan mama mahābhāga kartum arhasy anindita
     priyaṃ priyataraṃ hy asmān nāsi me 'nyat kathaṃ cana
etac chrutvā vacas tasyā devyāḥ priyacikīrṣayā
     pṛthv ādyair bhrātṛbhiḥ sārdhaṃ dyaus tadā tāṃ jahāra gām
tayā kamalapatrākṣyā niyukto dyaus tadā nṛpaḥ
     ṛṣes tasya tapas tīvraṃ na śaśāka nirīkṣitum
     hṛtā gauḥ sā tadā tena prapātas tu na tarkitaḥ
athāśramapadaṃ prāptaḥ phalāny ādāya vāruṇiḥ
     na cāpaśyata gāṃ tatra savatsāṃ kānanottame
tataḥ sa mṛgayām āsa vane tasmiṃs tapodhanaḥ
     nādhyagacchac ca mṛgayaṃs tāṃ gāṃ munir udāradhīḥ
jñātvā tathāpanītāṃ tāṃ vasubhir divyadarśanaḥ
     yayau krodhavaśaṃ sadyaḥ śaśāpa ca vasūṃs tadā
yasmān me vasavo jahrur gāṃ vai dogdhrīṃ suvāladhim
     tasmāt sarve janiṣyanti mānuṣeṣu na saṃśayaḥ
evaṃ śaśāpa bhagavān vasūṃs tān munisattamaḥ
     vaśaṃ kopasya saṃprāpta āpavo bharatarṣabha
śaptvā ca tān mahābhāgas tapasy eva mano dadhe
     evaṃ sa śaptavān rājan vasūn aṣṭau tapodhanaḥ
     mahāprabhāvo brahmarṣir devān roṣasamanvitaḥ
athāśramapadaṃ prāpya taṃ sma bhūyo mahātmanaḥ
     śaptāḥ sma iti jānanta ṛṣiṃ tam upacakramuḥ
prasādayantas tam ṛṣiṃ vasavaḥ pārthivarṣabha
     na lebhire ca tasmāt te prasādam ṛṣisattamāt
     āpavāt puruṣavyāghra sarvadharmaviśāradāt
uvāca ca sa dharmātmā sapta yūyaṃ dharādayaḥ
     anusaṃvatsarāc chāpamokṣaṃ vai samavāpsyatha
ayaṃ tu yatkṛte yūyaṃ mayā śaptāḥ sa vatsyati
     dyaus tadā mānuṣe loke dīrghakālaṃ svakarmaṇā
nānṛtaṃ tac cikīrṣāmi yuṣmān kruddho yad abruvam
     na prajāsyati cāpy eṣa mānuṣeṣu mahāmanāḥ
bhaviṣyati ca dharmātmā sarvaśāstraviśāradaḥ
     pituḥ priyahite yuktaḥ strī bhogān varjayiṣyati
     evam uktvā vasūn sarvāñ jagāma bhagavān ṛṣiḥ
tato mām upajagmus te samastā vasavas tadā
     ayācanta ca māṃ rājan varaṃ sa ca mayā kṛtaḥ
     jātāñ jātān prakṣipāsmān svayaṃ gaṅge tvam ambhasi
evaṃ teṣām ahaṃ samyak śaptānāṃ rājasattama
     mokṣārthaṃ mānuṣāl lokād yathāvat kṛtavaty aham
ayaṃ śāpād ṛṣes tasya eka eva nṛpottama
     dyau rājan mānuṣe loke ciraṃ vatsyati bhārata
etad ākhyāya sā devī tatraivāntaradhīyata
     ādāya ca kumāraṃ taṃ jagāmātha yathepsitam
sa tu devavrato nāma gāṅgeya iti cābhavat
     dvināmā śaṃtanoḥ putraḥ śaṃtanor adhiko guṇaiḥ
śaṃtanuś cāpi śokārto jagāma svapuraṃ tataḥ
     tasyāhaṃ kīrtayiṣyāmi śaṃtanor amitān guṇān
mahābhāgyaṃ ca nṛpater bhāratasya yaśasvinaḥ
     yathetihāso dyutimān mahābhāratam ucyate
