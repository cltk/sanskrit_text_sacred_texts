[dhṛ]
      adhiṣṭhitaḥ padā mūrdhni bhagnasaktho mahīṃ gataḥ
      śauṭīramānī putro me kāny abhāṣata saṃjaya
atyarthaṃ kopano rājā jātavairaś ca pāṇḍuṣu
      vyasanaṃ paramaṃ prāptaḥ kim āha paramāhave
[s]
      śṛṇu rājan pravakṣyāmi yathāvṛttaṃ narādhipa
      rājñā yad uktaṃ bhagnena tasmin vyasana āgate
bhagnasaktho nṛpo rājan pāṃsunā so 'vaguṇṭhitaḥ
      yamayan pūrdhajāṃs tatra vīkṣya caiva diśo daśa
keśān niyamya yatnena niḥśvasann urago yathā
      saṃrambhāśru parītābhyāṃ netrābhyām abhivīkṣya mām
bāhū dharaṇyāṃ niṣpiṣya muhur matta iva dvipaḥ
      prakīrṇān mūrdhajān dhunvan dantair dantān upaspṛśan
      garhayan pāṇḍavaṃ jyeṣṭhaṃ niḥśvasyedam athābravīt
bhīṣme śāṃtanave nāthe karṇe cāstrabhṛtāṃ vare
      gautame śakunau cāpi droṇe cāstrabhṛtāṃ vare
aśvatthāmni tathā śalye śūre ca kṛtavarmaṇi
      imām avasthāṃ prāpto 'smi kālo hi durita kramaḥ
ekādaśa camū bhartā so 'ham etāṃ daśāṃ gataḥ
      kālaṃ prāpya mahābāho na kaś cid ativartate
ākhyātavyaṃ madīyānāṃ ye 'smiñ jīvanti saṃgare
     yathāhaṃ bhīmasenena vyutkramya samayaṃ hataḥ
bahūni sunṛśaṃsāni kṛtāni khalu pāṇḍavaiḥ
     bhūriśravasi karṇe ca bhīṣme droṇe ca śrīmati
idaṃ cākīrtijaṃ karma nṛśaṃsaiḥ pāṇḍavaiḥ kṛtam
     yena te satsu nirvedaṃ gamiṣyantīti me matiḥ
kā prītiḥ sattvayuktasya kṛtvopadhi kṛtaṃ jayam
     ko vā samayabhettāraṃ budhaḥ saṃmantum arhati
adharmeṇa jayaṃ labdhvā ko nu hṛṣyeta paṇḍitaḥ
     yathā saṃhṛṣyate pāpaḥ pāṇḍuputro vṛkodaraḥ
kiṃ nu citram atas tv adya bhagnasakthasya yan mama
     kruddhena bhīmasenena pādena mṛditaṃ śiraḥ
pratapantaṃ śriyā juṣṭaṃ vartamānaṃ ca bandhuṣu
     evaṃ kuryān naro yo hi sa vai saṃjaya pūjitaḥ
abhijñau kṣatradharmasya mama mātā pitā ca me
     tau hi saṃjaya duḥkhārtau vijñāpyau vacanān mama
iṣṭaṃ bhṛtyā bhṛtāḥ samyag bhūḥ praśāstā sasāgarā
     mūrdhni sthitam amitrāṇāṃ jīvatām eva saṃjaya
dattā dāyā yathāśakti mitrāṇāṃ ca priyaṃ kṛtam
     amitrā bādhitāḥ sarve ko nu svantataro mayā
yātāni pararāṣṭrāṇi nṛpā bhuktāś ca dāsavat
     priyebhyaḥ prakṛtaṃ sādhu ko nu svantataro mayā
mānitā bāndhavāḥ sarve mānyaḥ saṃpūjito janaḥ
     tritayaṃ sevitaṃ sarvaṃ ko nu svantataro mayā
ājñaptaṃ nṛpa mukhyeṣu mānaḥ prāptaḥ sudurlabhaḥ
     ājāneyais tathā yātaṃ ko nu svantataro mayā
adhītaṃ vidhivad dattaṃ prāptam āyur nirāmayam
     svadharmeṇa jitā lokkāḥ ko nu svantataro mayā
diṣṭyā nāhaṃ jitaḥ saṃkhye parān preṣyavad āśritaḥ
     diṣṭyā me vipulā lakṣmīr mṛte tv anyaṃ gatā vibho
yad iṣṭaṃ kṣatrabandhūnāṃ svadharmam anutiṣṭhatām
     nidhanaṃ tan mayā prāptaṃ ko nu svantataro mayā
diṣṭyā nāhaṃ parāvṛtto vairāt prākṛtavaj jitaḥ
     diṣṭyā na vimatiṃ kāṃ cid bhajitvā tu parājitaḥ
suptaṃ vātha pramattaṃ vā yathā hanyād viṣeṇa vā
     evaṃ vyutkrānta dharmeṇa vyutkramya samayaṃ hataḥ
aśvatthāmā mahābhāgaḥ kṛtavarmā ca sātvataḥ
     kṛpaḥ śāradvataś caiva vaktavyā vacanān mama
adharmeṇa pravṛttānāṃ pāṇḍavānām anekaśaḥ
     viśvāsaṃ samayaghnānāṃ na yūyaṃ gantum arhatha
vātikāṃś cābravīd rājā putras te satyavikramaḥ
     adharmād bhīmasenena nihato 'haṃ yathā raṇe
so 'haṃ droṇaṃ svargagataṃ śalya karṇāv ubhau tathā
     vṛṣasenaṃ mahāvīryaṃ śakuniṃ cāpi saubalam
jalasaṃdhaṃ mahāvīryaṃ bhagadattaṃ ca pārthivam
     saumadattiṃ maheṣvāsaṃ saindhavaṃ ca jayadratham
duḥśāsana purogāṃś ca bhrātṝn ātmasamāṃs tathā
     dauḥśāsaniṃ ca vikrāntaṃ lakṣmaṇaṃ cātmajāv ubhau
etāṃś cānyāṃś ca subahūn madīyāṃś ca sahasraśaḥ
     pṛṣṭhato 'nugamiṣyāmi sārthahīna ivādhvagaḥ
kathaṃ bhrātṝn hatāñ śrutvā bhartāraṃ ca svasā mama
     rorūyamāṇā duḥkhārtā duḥśalā sā bhaviṣyati
snuṣābhiḥ prasuṇābhiś ca vṛddho rājā pitā mama
     gāndhārī sahitaḥ krośan kāṃ gatiṃ pratipatsyate
nūnaṃ lakṣmaṇa mātāpi hataputrā hateśvarā
     vināśaṃ yāsyati kṣipraṃ kalyāṇī pṛthulocanā
yadi jānāti cārvākaḥ parivrāḍ vāg viśāradaḥ
     kariṣyati mahābhāgo dhruvaṃ so 'pacitiṃ mama
samantapañcake puṇye triṣu lokeṣu viśrute
     ahaṃ nidhanam āsādya lokān prāpsyāmi śāśvatān
tato janasahasrāṇi bāṣpapūrṇāni māriṣa
     pralāpaṃ nṛpateḥ śrutvā vidravanti diśo daśa
sasāgaravanā ghorā pṛthivī sacarācarā
     cacālātha sanirhrādā diśaś caivāvilābhavan
te droṇaputram āsādya yathāvṛttaṃ nyavedayan
     vyavahāraṃ gadāyuddhe pārthivasya ca ghātanam
tad ākhyāya tataḥ sarve droṇaputrasya bhārata
     dhyātvā ca suciraṃ kālaṃ jagmur ārtā yathāgatam
