[s]
      tata āhūya putraṃ svaṃ jaratkārur bhujaṃgamā
      vāsuker nāgarājasya vacanād idam abravīt
ahaṃ tava pituḥ putrabhrātrā dattā nimittataḥ
      kālaḥ sa cāyaṃ saṃprāptas tat kuruṣva yathātatham
[āstīka]
      kiṃnimittaṃ mama pitur dattā tvaṃ mātulena me
      tan mamācakṣva tattvena śrutvā kartāsmi tat tathā
[s]
      tata ācaṣṭa sā tasmai bāndhavānāṃ hitaiṣiṇī
      bhaginī nāgarājasya jaratkārur aviklavā
bhujagānām aśeṣāṇāṃ mātā kadrūr iti śrutiḥ
      tayā śaptā ruṣitayā sutā yasmān nibodha tat
ucchaiḥ śravāḥ so 'śvarājo yan mithyā na kṛto mama
      vinatā nimittaṃ paṇite dāsabhāvāya putrakāḥ
janamejayasya vo yajñe dhakṣyaty anilasārathiḥ
      tatra pañcatvam āpannāḥ pretalokaṃ gamiṣyatha
tāṃ ca śaptavatīm evaṃ sākṣāl lokapitāmahaḥ
      evam astv iti tad vākyaṃ provācānumumoda ca
vāsukiś cāpi tac chrutvā pitāmahavacas tadā
      amṛte mathite tāta devāñ śaraṇam īyivān
siddhārthāś ca surāḥ sarve prāpyāmṛtam anuttamam
     bhrātaraṃ me puraskṛtya prajāpatim upāgaman
te taṃ prasādayām āsur devāḥ sarve pitāmaham
     rājñā vāsukinā sārdhaṃ sa śāpo na bhaved iti
vāsukir nāgarājo 'yaṃ duḥkhito jñātikāraṇāt
     abhiśāpaḥ sa mātrāsya bhagavan na bhaved iti
[br]
     jaratkārur jaratkāruṃ yāṃ bhāryāṃ samavāpsyati
     tatra jāto dvijaḥ śāpād bhujagān mokṣayiṣyati
[j]
     etac chrutvā tu vacanaṃ vāsukiḥ pannageśvaraḥ
     prādān mām amaraprakhya tava pitre mahātmane
     prāg evānāgate kāle tatra tvaṃ mayy ajāyathāḥ
ayaṃ sa kālaḥ saṃprāpto bhayān nas trātum arhasi
     bhrātaraṃ caiva me tasmāt trātum arhasi pāvakāt
amoghaṃ naḥ kṛtaṃ tat syād yad ahaṃ tava dhīmate
     pitre dattā vimokṣārthaṃ kathaṃ vā putra manyase
[s]
     evam uktas tathety uktvā sa āstīko mātaraṃ tadā
     abravīd duḥkhasaṃtaptaṃ vāsukiṃ jīvayann iva
ahaṃ tvāṃ mokṣayiṣyāmi vāsuke pannagottama
     tasmāc chāpān mahāsattvasatyam etad bravīmi te
bhava svasthamanā nāga na hi te vidyate bhayam
     prayatiṣye tathā saumya yathā śreyo bhaviṣyati
     na me vāg anṛtaṃ prāha svaireṣv api kuto 'nyathā
taṃ vai nṛpa varaṃ gatvā dīkṣitaṃ janamejayam
     vāgbhir maṅgalayuktābhis toṣayiṣye 'dya mātula
     yathā sa yajño nṛpater nirvartiṣyati sattama
sa saṃbhāvaya nāgendra mayi sarvaṃ mahāmate
     na te mayi mano jātu mithyā bhavitum arhati
[v]
     āstīka parighūrṇāmi hṛdayaṃ me vidīryate
     diśaś ca na prajānāmi brahmadaṇḍanipīḍitaḥ
[ā]
     na saṃtāpas tvayā kāryaḥ kathaṃ cit pannagottama
     dīptadāgneḥ samutpannaṃ nāśayiṣyāmi te bhayam
brahmadaṇḍaṃ mahāghoraṃ kālāgnisamatejasam
     nāśayiṣyāmi mātratvaṃ bhayaṃ kārṣīḥ kathaṃ cana
[s]
     tataḥ sa vāsuker ghoram apanīya mano jvaram
     ādhāya cātmano 'ṅgeṣu jagāma tvarito bhṛśam
janamejayasya taṃ yajñaṃ sarvaiḥ samuditaṃ guṇaiḥ
     mokṣāya bhujagendrāṇām āstīko dvijasattamaḥ
sa gatvāpaśyad āstīko yajñāyatanam uttamam
     vṛtaṃ sadasyair bahubhiḥ sūryavahni samaprabhaiḥ
sa tatra vārito dvāḥsthaiḥ praviśan dvijasattamaḥ
     abhituṣṭāva taṃ yajñaṃ praveśārthī dvijottamaḥ
