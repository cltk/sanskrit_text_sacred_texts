bhīṣma uvāca
      tatas te tāpasāḥ sarve kāryavanto 'bhavaṃs tadā
      tāṃ kanyāṃ cintayanto vai kiṃ kāryam iti dharmiṇaḥ
ke cid āhuḥ pitur veśma nīyatām iti tāpasāḥ
      ke cid asmadupālambhe matiṃ cakrur dvijottamāḥ
ke cic chālvapatiṃ gatvā niyojyam iti menire
      neti ke cid vyavasyanti pratyākhyātā hi tena sā
evaṃgate kiṃ nu śakyaṃ bhadre kartuṃ manīṣibhiḥ
      punar ūcuś ca te sarve tāpasāḥ saṃśitavratāḥ
alaṃ pravrajiteneha bhadre śṛṇu hitaṃ vacaḥ
      ito gacchasva bhadraṃ te pitur eva niveśanam
pratipatsyati rājā sa pitā te yad anantaram
      tatra vatsyasi kalyāṇi sukhaṃ sarvaguṇānvitā
      na ca te 'nyā gatir nyāyyā bhaved bhadre yathā pitā
patir vāpi gatir nāryāḥ pitā vā varavarṇini
      gatiḥ patiḥ samasthāyā viṣame tu pitā gatiḥ
pravrajyā hi suduḥkheyaṃ sukumāryā viśeṣataḥ
      rājaputryāḥ prakṛtyā ca kumāryās tava bhāmini
bhadre doṣā hi vidyante bahavo varavarṇini
      āśrame vai vasantyās te na bhaveyuḥ pitur gṛhe
tatas tu te 'bruvan vākyaṃ brāhmaṇās tāṃ tapasvinīm
     tvām ihaikākinīṃ dṛṣṭvā nijane gahane vane
     prārthayiṣyanti rājendrās tasmān maivaṃ manaḥ kṛthāḥ
ambovāca
     na śakyaṃ kāśinagarīṃ punar gantuṃ pitur gṛhān
     avajñātā bhaviṣyāmi bāndhavānāṃ na saṃśayaḥ
uṣitā hy anyathā bālye pitur veśmani tāpasāḥ
     nāhaṃ gamiṣye bhadraṃ vas tatra yatra pitā mama
     tapas taptum abhīpsāmi tāpasaiḥ paripālitā
yathā pare 'pi me loke na syād evaṃ mahātyayaḥ
     daurbhāgyaṃ brāhmaṇaśreṣṭhās tasmāt tapsyāmy ahaṃ tapaḥ
bhīṣma uvāca
     ity evaṃ teṣu vipreṣu cintayatsu tathā tathā
     rājarṣis tad vanaṃ prāptas tapasvī hotravāhanaḥ
tatas te tāpasāḥ sarve pūjayanti sma taṃ nṛpam
     pūjābhiḥ svāgatādyābhir āsanenodakena ca
tasyopaviṣṭasya tato viśrāntasyopaśṛṇvataḥ
     punar eva kathāṃ cakruḥ kanyāṃ prati vanaukasaḥ
ambāyās tāṃ kathāṃ śrutvā kāśirājñaś ca bhārata
     sa vepamāna utthāya mātur asyāḥ pitā tadā
     tāṃ kanyām aṅgam āropya paryāśvāsayata prabho
sa tām apṛcchat kārtsnyena vyasanotpattim āditaḥ
     sā ca tasmai yathāvṛttaṃ vistareṇa nyavedayat
tataḥ sa rājarṣir abhūd duḥkhaśokasamanvitaḥ
     kāryaṃ ca pratipede tan manasā sumahātapāḥ
abravīd vepamānaś ca kanyām ārtāṃ suduḥkhitaḥ
     mā gāḥ pitṛgṛhaṃ bhadre mātus te janako hy aham
duḥkhaṃ chetsyāmi te 'haṃ vai mayi vartasva putrike
     paryāptaṃ te manaḥ putri yad evaṃ pariśuṣyasi
gaccha madvacanād rāmaṃ jāmadagnyaṃ tapasvinam
     rāmas tava mahad duḥkhaṃ śokaṃ cāpanayiṣyati
     haniṣyati raṇe bhīṣmaṃ na kariṣyati ced vacaḥ
taṃ gaccha bhārgavaśreṣṭhaṃ kālāgnisamatejasam
     pratiṣṭhāpayitā sa tvāṃ same pathi mahātapāḥ
tatas tu sasvaraṃ bāṣpam utsṛjantī punaḥ punaḥ
     abravīt pitaraṃ mātuḥ sā tadā hotravāhanam
abhivādayitvā śirasā gamiṣye tava śāsanāt
     api nāmādya paśyeyam āryaṃ taṃ lokaviśrutam
kathaṃ ca tīvraṃ duḥkhaṃ me haniṣyati sa bhārgavaḥ
     etad icchāmy ahaṃ śrotum atha yāsyāmi tatra vai
