[s]
      tato yudhiṣṭhiraś caiva bhīmasenaś ca pāṇḍavaḥ
      droṇaputraṃ mahārāja samantāt paryavārayan
tato duryodhano rājā bhāradvājena saṃvṛtaḥ
      abhyayāt pāṇḍavān saṃkhye tato yuddham avartata
      ghorarūpaṃ mahārāja bhīrūṇāṃ bhayavardhanam
ambaṣṭhān mālavān vaṅgāñ śibīṃs traigartakān api
      prāhiṇon mṛtyulokāya gaṇān kruddho yudhiṣṭhiraḥ
abhīṣāhāñ śūrasenān kṣatriyān yuddhadurmadān
      nikṛtya pṛthivīṃ cakre bhīmaḥ śoṇitakardamām
yaudheyāraṭṭa rājanyān madrakāṃś ca gaṇān yudhi
      prāhiṇon mṛtyulokāya kirīṭī niśitaiḥ śaraiḥ
pragāḍham añjo gatibhir nārācair abhipīḍitāḥ
      nipetur dviradā bhūmau dviśṛṅgā iva parvatāḥ
nikṛttair hastihastaiś ca luṭhamānais tatas tataḥ
      rarāja vasudhā kīrṇā visarpadbhir ivoragaiḥ
kṣiptaiḥ kanakacitraiś ca nṛpac chatraiḥ kṣitir babhau
      dyaur ivāditya candrādyair grahaiḥ kīrṇā yugakṣaye
hatapraharatābhītā vidhyata vyavakṛntata
      ity āsīt tumulaḥ śabdaḥ śoṇāśvasya rathaṃ prati
droṇas tu paramakruddho vāyavyāstreṇa saṃyuge
     vyadhamat tān yathā vāyur meghān iva duratyayaḥ
te hanyamānā droṇena pāñcālāḥ prādravan bhayāt
     paśyato bhīmasenasya pārthasya ca mahātmanaḥ
tataḥ kirīṭī bhīmaś ca sahasā saṃnyavartatām
     mahatā rathavaṃśena parigṛhya balaṃ tava
bībhatsur dakṣiṇaṃ pārśvam uttaraṃ tu vṛkodaraḥ
     bhāradvājaṃ śaraughābhyāṃ mahadbhyām abhyavarṣatām
tau tadā sṛñjayāś caiva pāñcālāś ca mahārathāḥ
     anvagacchan mahārāja matsyāś ca saha somakaiḥ
tathaiva tava putrasya rathodārāḥ prahāriṇaḥ
     mahatyā senayā sārdhaṃ jagmur droṇa rathaṃ prati
tataḥ sā bharatī senā vadhyamānā kirīṭinā
     tamasā nidrayā caiva punar eva vyadīryata
droṇena vāryamāṇās te svayaṃ tava sutena ca
     na śakyante mahārāja yodhā vārayituṃ tadā
sā pāṇḍuputrasya śarair dāryamāṇā mahācamūḥ
     tamasā saṃvṛte loke vyādravat sarvato mukhī
utsṛjya śataśo vāhāṃs tatra ke cin narādhipāḥ
     prādravanta mahārāja bhayāviṣṭāḥ samantataḥ
