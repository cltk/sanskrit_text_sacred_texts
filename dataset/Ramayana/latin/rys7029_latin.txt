tatas tamasi saṃjāte rākṣasā daivataiḥ saha
 ayudhyanta balonmattāḥ sūdayantaḥ parasparam
tatas tu devasainyena rākṣasānāṃ mahad balam
 daśāṃśaṃ sthāpitaṃ yuddhe śeṣaṃ nītaṃ yamakṣayam
tasmiṃs tu tamasā naddhe sarve te devarākṣasāḥ
 anyonyaṃ nābhyajānanta yudhyamānāḥ parasparam
indraś ca rāvaṇaś caiva rāvaṇiś ca mahābalaḥ
 tasmiṃs tamojālavṛte moham īyur na te trayaḥ
sa tu dṛṣṭvā balaṃ sarvaṃ nihataṃ rāvaṇo raṇe
 krodham abhyāgamat tīvraṃ mahānādaṃ ca muktavān
krodhāt sūtaṃ ca durdharṣaḥ syandanastham uvāca ha
 parasainyasya madhyena yāvadantaṃ nayasva mām
adyaitāṃs tridaśān sarvān vikramaiḥ samare svayam
 nānāśastrair mahāsārair nāśayāmi nabhastalāt
aham indraṃ vadhiṣyāmi varuṇaṃ dhanadaṃ yamam
 tridaśān vinihatyāśu svayaṃ sthāsyāmy athopari
viṣādo na ca kartavyaḥ śīghraṃ vāhaya me ratham
 dviḥ khalu tvāṃ bravīmy adya yāvadantaṃ nayasva mām
ayaṃ sa nandanoddeśo yatra vartāmahe vayam
 naya mām adya tatra tvam udayo yatra parvataḥ
tasya tadvacanaṃ śrutvā turagān sa manojavān
 ādideśātha śatrūṇāṃ madhyenaiva ca sārathiḥ
tasya taṃ niścayaṃ jñātvā śakro deveśvaras tadā
 rathasthaḥ samarasthāṃs tān devān vākyam athābravīt
surāḥ śṛṇuta madvākyaṃ yat tāvan mama rocate
 jīvann eva daśagrīvaḥ sādhu rakṣo nigṛhyatām
eṣa hy atibalaḥ sainye rathena pavanaujasā
 gamiṣyati pravṛddhormiḥ samudra iva parvaṇi
na hy eṣa hantuṃ śakyo 'dya varadānāt sunirbhayaḥ
 tad grahīṣyāmahe ratho yattā bhavata saṃyuge
yathā baliṃ nigṛhyaitat trailokyaṃ bhujyate mayā
 evam etasya pāpasya nigraho mama rocate
tato 'nyaṃ deśam āsthāya śakraḥ saṃtyajya rāvaṇam
 ayudhyata mahātejā rākṣasān nāśayan raṇe
uttareṇa daśagrīvaḥ praviveśānivartitaḥ
 dakṣiṇena tu pārśvena praviveśa śatakratuḥ
tataḥ sa yojanaśataṃ praviṣṭo rākṣasādhipaḥ
 devatānāṃ balaṃ kṛtsnaṃ śaravarṣair avākirat
tataḥ śakro nirīkṣyātha praviṣṭaṃ taṃ balaṃ svakam
 nyavartayad asaṃbhrāntaḥ samāvṛtya daśānanam
etasminn antare nādo mukto dānavarākṣasaiḥ
 hā hatāḥ smeti taṃ dṛṣṭvā grastaṃ śakreṇa rāvaṇam
tato rathaṃ samāruhya rāvaṇiḥ krodhamūrchitaḥ
 tat sainyam atisaṃkruddhaḥ praviveśa sudāruṇam
sa tāṃ praviśya māyāṃ tu dattāṃ gopatinā purā
 adṛśyaḥ sarvabhūtānāṃ tat sanyaṃ samavākirat
tataḥ sa devān saṃtyajya śakram evābhyayād drutam
 mahendraś ca mahātejā na dadarśa sutaṃ ripoḥ
sa mātaliṃ hayāṃś caiva tāḍayitvā śarottamaiḥ
 mahendraṃ bāṇavarṣeṇa śīghrahasto hy avākirat
tataḥ śakro rathaṃ tyaktva visṛjya ca sa mātalim
 airāvataṃ samāruhya mṛgayām āsa rāvaṇim
sa tu māyā balād rakṣaḥ saṃgrāme nābhyadṛśyata
 kiramāṇaḥ śaraughena mahendram amitaujasaṃ
sa taṃ yadā pariśrāntam indraṃ mene 'tha rāvaṇiḥ
 tadainaṃ māyayā baddhvā svasainyam abhito 'nayat
taṃ dṛṣṭvātha balāt tasmin māyayāpahṛtaṃ raṇe
 mahendram amarāḥ sarve kiṃ nv etad iti cukruśuḥ
 na hi dṛśyati vidyāvān māyayā yena nīyate
etasminn antare cāpi sarve suragaṇās tadā
 abhyadravan susaṃkruddhā rāvaṇaṃ śastravṛṣṭibhiḥ
rāvaṇis tu samāsādya vasvādityamarudgaṇān
 na śaśāka raṇe sthātuṃ na yoddhuṃ śastrapīḍitaḥ
taṃ tu dṛṣṭvā pariśrāntaṃ prahārair jarjaracchavim
 rāvaṇiḥ pitaraṃ yuddhe 'darśanastho 'bravīd idam
āgaccha tāta gacchāvo nivṛttaṃ raṇakarma tat
 jitaṃ te viditaṃ bho 'stu svastho bhava gatajvaraḥ
ayaṃ hi surasainyasya trailokyasya ca yaḥ prabhuḥ
 sa gṛhīto mayā śakro bhagnamānāḥ surāḥ kṛtāḥ
yatheṣṭaṃ bhuṅkṣva trailokyaṃ nigṛhya ripum ojasā
 vṛthā te kiṃ śramaṃ kṛtvā yuddhaṃ hi tava niṣphalam
sa daivatabalāt tasmān nivṛtto raṇakarmaṇaḥ
 tac chrutvā rāvaṇer vākyaṃ svasthacetā daśānanaḥ
atha raṇavigatajvaraḥ prabhur; vijayam avāpya niśācarādhipaḥ
 bhavanam abhi tato jagāma hṛṣṭaḥ; svasutam avāpya ca vākyam abravīt
atibalasadṛśaiḥ parākramais tair; mama kulamānavivardhanaṃ kṛtam
 yad amarasamavikrama tvayā; tridaśapatis tridaśāś ca nirjitāḥ
tvaritam upanayasva vāsavaṃ; nagaram ito vraja sainyasaṃvṛtaḥ
 aham api tava gacchato drutaṃ; saha sacivair anuyāmi pṛṣṭhataḥ
atha sa balavṛtaḥ savāhanas; tridaśapatiṃ parigṛhya rāvaṇiḥ
 svabhavanam upagamya rākṣaso; muditamanā visasarja rākṣasān
