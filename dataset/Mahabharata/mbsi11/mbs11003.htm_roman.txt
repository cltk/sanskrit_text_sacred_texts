[dhṛ]
      subhāṣitair mahāprājña śoko 'yaṃ vigato mama
      bhuya eva tu vākyāni śrotum icchāmi tattvataḥ
aniṣṭānāṃ ca saṃsargād iṣṭānāṃ ca vivarjanāt
      kathaṃ hi mānasair duḥkhaiḥ pramucyante 'tra paṇḍitāḥ
[vidura]
      yato yato manoduḥkhāt sukhād vāpi pramucyate
      tatas tataḥ śamaṃ labdhvā sugatiṃ vindate budhaḥ
aśāśvatam idaṃ sarvaṃ cintyamānaṃ nararṣabha
      kadalī saṃnibho lokaḥ sāro hy asya na vidyate
gṛhāṇy eva hi martyānām āhur dehāni paṇḍitāḥ
      kālena viniyujyante sattvam ekaṃ tu śobhanam
yathā jīrṇam ajīrṇaṃ vā vastraṃ tyaktvā tu vai naraḥ
      anyad rocayate vastram evaṃ dehāḥ śarīriṇām
vaicitra vīryavāsaṃ hi duḥkhaṃ vāyadi vā sukham
      prāpnuvantīha bhūtāni svakṛtenaiva karmaṇā
karmaṇā prāpyate svargaṃ sukhaṃ duḥkhaṃ ca bhārata
      tato vahati taṃ bhāram avaśaḥ svavaśo 'pi vā
yathā ca mṛn mayaṃ bhāṇḍaṃ cakrārūḍhaṃ vipadyate
      kiṃ cit prakiryamāṇaṃ vā kṛtamātram athāpi vā
chinnaṃ vāpy avaropyantam avatīrṇam athāpi vā
     ārdraṃ vāpy atha vā śuṣkaṃ pacyamānam athāpi vā
avatāryamāṇam āpākād uddhṛtaṃ vāpi bhārata
     atha vā paribhujyantam evaṃ dehāḥ śarīriṇām
garbhastho vā prasūto vāpy atha vā divasāntaraḥ
     ardhamāsa gato vāpi māsamātragato 'pi vā
saṃvatsaragato vāpi dvisaṃvatsara eva vā
     yauvanastho 'pi madhyastho vṛddho vāpi vipadyate
prāk karmabhis tu bhūtāni bhavanti na bhavanti ca
     evaṃ sāṃsiddhike loke kimartham anutapyase
yathā ca salile rājan krīḍārtham anusaṃcaran
     unmajjec ca nimajjec ca kiṃ cit sattvaṃ narādhipa
evaṃ saṃsāragahanād unmajjana nimajjanāt
     karma bhogena badhyantaḥ kliśyante ye 'lpabuddhayaḥ
ye tu prājñāḥ sthitāḥ satye saṃsārānta gaveṣiṇaḥ
     samāgamajñā bhūtānāṃ te yānti paramāṃ gatim
