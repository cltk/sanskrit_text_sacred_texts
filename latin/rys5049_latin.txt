taṃ samīkṣya mahāsattvaṃ sattvavān harisattamaḥ
 vākyam arthavad avyagras tam uvāca daśānanam
ahaṃ sugrīvasaṃdeśād iha prāptas tavālayam
 rākṣasendra harīśas tvāṃ bhrātā kuśalam abravīt
bhrātuḥ śṛṇu samādeśaṃ sugrīvasya mahātmanaḥ
 dharmārthopahitaṃ vākyam iha cāmutra ca kṣamam
rājā daśaratho nāma rathakuñjaravājimān
 piteva bandhur lokasya sureśvarasamadyutiḥ
jyeṣṭhas tasya mahābāhuḥ putraḥ priyakaraḥ prabhuḥ
 pitur nideśān niṣkrāntaḥ praviṣṭo daṇḍakāvanam
lakṣmaṇena saha bhrātrā sītayā cāpi bhāryayā
 rāmo nāma mahātejā dharmyaṃ panthānam āśritaḥ
tasya bhāryā vane naṣṭā sītā patim anuvratā
 vaidehasya sutā rājño janakasya mahātmanaḥ
sa mārgamāṇas tāṃ devīṃ rājaputraḥ sahānujaḥ
 ṛśyamūkam anuprāptaḥ sugrīveṇa ca saṃgataḥ
tasya tena pratijñātaṃ sītāyāḥ parimārgaṇam
 sugrīvasyāpi rāmeṇa harirājyaṃ niveditam
tatas tena mṛdhe hatvā rājaputreṇa vālinam
 sugrīvaḥ sthāpito rājye haryṛkṣāṇāṃ gaṇeśvaraḥ
sa sītāmārgaṇe vyagraḥ sugrīvaḥ satyasaṃgaraḥ
 harīn saṃpreṣayām āsa diśaḥ sarvā harīśvaraḥ
tāṃ harīṇāṃ sahasrāṇi śatāni niyutāni ca
 dikṣu sarvāsu mārgante adhaś copari cāmbare
vainateya samāḥ ke cit ke cit tatrānilopamāḥ
 asaṃgagatayaḥ śīghrā harivīrā mahābalāḥ
ahaṃ tu hanumān nāma mārutasyaurasaḥ sutaḥ
 sītāyās tu kṛte tūrṇaṃ śatayojanam āyatam
 samudraṃ laṅghayitvaiva tāṃ didṛkṣur ihāgataḥ
tad bhavān dṛṣṭadharmārthas tapaḥ kṛtaparigrahaḥ
 paradārān mahāprājña noparoddhuṃ tvam arhasi
na hi dharmaviruddheṣu bahv apāyeṣu karmasu
 mūlaghātiṣu sajjante buddhimanto bhavadvidhāḥ
kaś ca lakṣmaṇamuktānāṃ rāmakopānuvartinām
 śarāṇām agrataḥ sthātuṃ śakto devāsureṣv api
na cāpi triṣu lokeṣu rājan vidyeta kaś cana
 rāghavasya vyalīkaṃ yaḥ kṛtvā sukham avāpnuyāt
tat trikālahitaṃ vākyaṃ dharmyam arthānubandhi ca
 manyasva naradevāya jānakī pratidīyatām
dṛṣṭā hīyaṃ mayā devī labdhaṃ yad iha durlabham
 uttaraṃ karma yac cheṣaṃ nimittaṃ tatra rāghavaḥ
lakṣiteyaṃ mayā sītā tathā śokaparāyaṇā
 gṛhya yāṃ nābhijānāsi pañcāsyām iva pannagīm
neyaṃ jarayituṃ śakyā sāsurair amarair api
 viṣasaṃsṛṣṭam atyarthaṃ bhuktam annam ivaujasā
tapaḥsaṃtāpalabdhas te yo 'yaṃ dharmaparigrahaḥ
 na sa nāśayituṃ nyāyya ātmaprāṇaparigrahaḥ
avadhyatāṃ tapobhir yāṃ bhavān samanupaśyati
 ātmanaḥ sāsurair devair hetus tatrāpy ayaṃ mahān
sugrīvo na hi devo 'yaṃ nāsuro na ca mānuṣaḥ
 na rākṣaso na gandharvo na yakṣo na ca pannagaḥ
mānuṣo rāghavo rājan sugrīvaś ca harīśvaraḥ
 tasmāt prāṇaparitrāṇaṃ kathaṃ rājan kariṣyasi
na tu dharmopasaṃhāram adharmaphalasaṃhitam
 tad eva phalam anveti dharmaś cādharmanāśanaḥ
prāptaṃ dharmaphalaṃ tāvad bhavatā nātra saṃśayaḥ
 phalam asyāpy adharmasya kṣipram eva prapatsyase
janasthānavadhaṃ buddhvā buddhvā vālivadhaṃ tathā
 rāmasugrīvasakhyaṃ ca budhyasva hitam ātmanaḥ
kāmaṃ khalv aham apy ekaḥ savājirathakuñjarām
 laṅkāṃ nāśayituṃ śaktas tasyaiṣa tu viniścayaḥ
rāmeṇa hi pratijñātaṃ haryṛkṣagaṇasaṃnidhau
 utsādanam amitrāṇāṃ sītā yais tu pradharṣitā
apakurvan hi rāmasya sākṣād api puraṃdaraḥ
 na sukhaṃ prāpnuyād anyaḥ kiṃ punas tvadvidho janaḥ
yāṃ sītety abhijānāsi yeyaṃ tiṣṭhati te vaśe
 kālarātrīti tāṃ viddhi sarvalaṅkāvināśinīm
tad alaṃ kālapāśena sītā vigraharūpiṇā
 svayaṃ skandhāvasaktena kṣamam ātmani cintyatām
sītāyās tejasā dagdhāṃ rāmakopaprapīḍitām
 dahyamanām imāṃ paśya purīṃ sāṭṭapratolikām
sa sauṣṭhavopetam adīnavādinaḥ; kaper niśamyāpratimo 'priyaṃ vacaḥ
 daśānanaḥ kopavivṛttalocanaḥ; samādiśat tasya vadhaṃ mahākapeḥ
