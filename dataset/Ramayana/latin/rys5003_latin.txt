sa lambaśikhare lambe lambatoyadasaṃnibhe
 sattvam āsthāya medhāvī hanumān mārutātmajaḥ
niśi laṅkāṃ mahāsattvo viveśa kapikuñjaraḥ
 ramyakānanatoyāḍhyāṃ purīṃ rāvaṇapālitām
śāradāmbudharaprakhyair bhavanair upaśobhitām
 sāgaropamanirghoṣāṃ sāgarānilasevitām
supuṣṭabalasaṃguptāṃ yathaiva viṭapāvatīm
 cārutoraṇaniryūhāṃ pāṇḍuradvāratoraṇām
bhujagācaritāṃ guptāṃ śubhāṃ bhogavatīm iva
 tāṃ savidyudghanākīrṇāṃ jyotirmārganiṣevitām
caṇḍamārutanirhrādāṃ yathendrasyāmarāvatīm
 śātakumbhena mahatā prākāreṇābhisaṃvṛtām
kiṅkiṇījālaghoṣābhiḥ patākābhir alaṃkṛtām
 āsādya sahasā hṛṣṭaḥ prākāram abhipedivān
vismayāviṣṭahṛdayaḥ purīm ālokya sarvataḥ
 jāmbūnadamayair dvārair vaidūryakṛtavedikaiḥ
maṇisphaṭika muktābhir maṇikuṭṭimabhūṣitaiḥ
 taptahāṭakaniryūhai rājatāmalapāṇḍuraiḥ
vaidūryatalasopānaiḥ sphāṭikāntarapāṃsubhiḥ
 cārusaṃjavanopetaiḥ kham ivotpatitaiḥ śubhaiḥ
krauñcabarhiṇasaṃghuṣṭe rājahaṃsaniṣevitaiḥ
 tūryābharaṇanirghoṣaiḥ sarvataḥ pratināditām
vasvokasārāpratimāṃ samīkṣya nagarīṃ tataḥ
 kham ivotpatitāṃ laṅkāṃ jaharṣa hanumān kapiḥ
tāṃ samīkṣya purīṃ laṅkāṃ rākṣasādhipateḥ śubhām
 anuttamām ṛddhiyutāṃ cintayām āsa vīryavān
neyam anyena nagarī śakyā dharṣayituṃ balāt
 rakṣitā rāvaṇabalair udyatāyudhadhāribhiḥ
kumudāṅgadayor vāpi suṣeṇasya mahākapeḥ
 prasiddheyaṃ bhaved bhūmir maindadvividayor api
vivasvatas tanūjasya hareś ca kuśaparvaṇaḥ
 ṛkṣasya ketumālasya mama caiva gatir bhavet
samīkṣya tu mahābāho rāghavasya parākramam
 lakṣmaṇasya ca vikrāntam abhavat prītimān kapiḥ
tāṃ ratnavasanopetāṃ koṣṭhāgārāvataṃsakām
 yantrāgārastanīm ṛddhāṃ pramadām iva bhūṣitām
tāṃ naṣṭatimirāṃ dīpair bhāsvaraiś ca mahāgṛhaiḥ
 nagarīṃ rākṣasendrasya dadarśa sa mahākapiḥ
praviṣṭaḥ sattvasaṃpanno niśāyāṃ mārutātmajaḥ
 sa mahāpatham āsthāya muktāpuṣpavirājitam
hasitodghuṣṭaninadais tūryaghoṣa puraḥ saraiḥ
 vajrāṅkuśanikāśaiś ca vajrajālavibhūṣitaiḥ
 gṛhamedhaiḥ purī ramyā babhāse dyaur ivāmbudaiḥ
prajajvāla tadā laṅkā rakṣogaṇagṛhaiḥ śubhaiḥ
 sitābhrasadṛśaiś citraiḥ padmasvastikasaṃsthitaiḥ
 vardhamānagṛhaiś cāpi sarvataḥ suvibhāṣitaiḥ
tāṃ citramālyābharaṇāṃ kapirājahitaṃkaraḥ
 rāghavārthaṃ carañ śrīmān dadarśa ca nananda ca
śuśrāva madhuraṃ gītaṃ tristhānasvarabhūṣitam
 strīṇāṃ madasamṛddhānāṃ divi cāpsarasām iva
śuśrāva kāñcīninādaṃ nūpurāṇāṃ ca niḥsvanam
 sopānaninadāṃś caiva bhavaneṣu mahātmanam
 āsphoṭitaninādāṃś ca kṣveḍitāṃś ca tatas tataḥ
svādhyāya niratāṃś caiva yātudhānān dadarśa saḥ
 rāvaṇastavasaṃyuktān garjato rākṣasān api
rājamārgaṃ samāvṛtya sthitaṃ rakṣobalaṃ mahat
 dadarśa madhyame gulme rākṣasasya carān bahūn
dīkṣitāñ jaṭilān muṇḍān go'jināmbaravāsasaḥ
 darbhamuṣṭipraharaṇān agnikuṇḍāyudhāṃs tathā
kūṭamudgarapāṇīṃś ca daṇḍāyudhadharān api
 ekākṣānekakarṇāṃś ca calallambapayodharān
karālān bhugnavaktrāṃś ca vikaṭān vāmanāṃs tathā
 dhanvinaḥ khaḍginaś caiva śataghnī musalāyudhān
 parighottamahastāṃś ca vicitrakavacojjvalān
nātiṣṭhūlān nātikṛśān nātidīrghātihrasvakān
 virūpān bahurūpāṃś ca surūpāṃś ca suvarcasaḥ
śaktivṛkṣāyudhāṃś caiva paṭṭiśāśanidhāriṇaḥ
 kṣepaṇīpāśahastāṃś ca dadarśa sa mahākapiḥ
sragviṇas tv anuliptāṃś ca varābharaṇabhūṣitān
 tīkṣṇaśūladharāṃś caiva vajriṇaś ca mahābalān
śatasāhasram avyagram ārakṣaṃ madhyamaṃ kapiḥ
 prākārāvṛtam atyantaṃ dadarśa sa mahākapiḥ
triviṣṭapanibhaṃ divyaṃ divyanādavināditam
 vājiheṣitasaṃghuṣṭaṃ nāditaṃ bhūṣaṇais tathā
rathair yānair vimānaiś ca tathā gajahayaiḥ śubhaiḥ
 vāraṇaiś ca caturdantaiḥ śvetābhranicayopamaiḥ
bhūṣitaṃ ruciradvāraṃ mattaiś ca mṛgapakṣibhiḥ
 rākṣasādhipater guptam āviveśa gṛhaṃ kapiḥ
