[vyāsa]
      atha jñānaplavaṃ dhīro gṛhītvā śāntim āsthitaḥ
      unmajjaṃś ca nimajjaṃś ca jñānam evābhisaṃśrayet
[ṣukra]
      kiṃ taj jñānam atho vidyā yayā nistarati dvayam
      pravṛtti lakṣaṇo dharmo nivṛttir iti caiva hi
[vyāsa]
      yas tu paśyet svabhāvena vinābhavam acetanaḥ
      puṣyate ca punaḥ sarvān prajñayā muktahetukaḥ
yeṣāṃ caikānta bhāvena svabhavaḥ kāraṇaṃ matam
      pūtvā tṛṇabusīkāṃ vai te labhante na kiṃ cana
ye cainaṃ pakṣam āśritya vartayanty alpacetasaḥ
      svabhāvaṃ kāraṇaṃ jñātvā na śreyaḥ prāpnuvanti te
svabhāvo hi vināśāya mohakarma mano bhavaḥ
      niruktam etayor etat svabhāvaparabhāvayoḥ
kṛṣyādīni hi karmāṇi sasyasaṃharaṇāni ca
      prajñāvadbhiḥ prakḷptāni yānāsanagṛhāṇi ca
ākrīdānāṃ gṛhāṇāṃ ca gadānām agadasya ca
      prajñāvantaḥ pravaktāro jñānavadbhir anuṣṭhitāḥ
prajñā saṃyojayaty arthaiḥ prajñā śreyo 'dhigacchati
      rājāno bhuñjate rājyaṃ prajñayā tulyalakṣaṇāḥ
pārāvaryaṃ tu bhūtānāṃ jñānenaivopalabhyate
     vidyayā tāta sṛṣṭānāṃ vidyaiva paramā gatiḥ
bhūtānāṃ janma sarveṣāṃ vividhānāṃ caturvidham
     jarayv andam athodbhedaṃ svedaṃ cāpy upalakṣayet
sthāvarebhyo viśiṣṭāni jaṅgamāny upalakṣayet
     upapannaṃ hi yac ceṣṭā viśiṣyeta viśeṣyayoḥ
āhur dvibahu pādāni jaṅgamāni dvayāni ca
     bahu pādbhyo viśiṣṭāni dvipādāni bahūny api
dvipadāni dvayāny āhuḥ pārthivānītarāṇi ca
     pārthivāni viśiṣṭāni tāni hy annāni bhuñjate
pārthivāni dvayāny āhur madhyamāny uttamāni ca
     madhyamāni viśiṣṭāni jātidharmopadhāraṇāt
madhyamāni dvayāny āhur dharmajñānītarāṇi ca
     dharmajñāni viśiṣṭāni kāryākāryopadhāraṇāt
dharmajñāni dvayāny āhur vedajñānītarāṇi ca
     vedajñāni viśiṣṭāni vedo hy eṣu pratiṣṭhitaḥ
vedajñāni dvayāny āhuḥ pravaktṝṇītarāṇi ca
     pravaktṝṇi viśiṣṭāni sarvadharmopadhāraṇāt
vijñāyante hi yair vedāḥ sarvadharmakriyā phalāḥ
     sayajñāḥ sakhilā vedāḥ pravaktṛbhyo viniḥsṛtāḥ
pravaktṝṇi dvayāny āhur ātmajñānītarāṇi ca
     ātmajñāni viśiṣṭāni janmājanmopadhāraṇāt
dharmadvayaṃ hi yo veda sa sarvaḥ sarvadharmavid
     sa tyāgī satyasaṃkalpaḥ sa tu kṣāntaḥ sa īśvaraḥ
dharmajñānapratiṣṭhaṃ hi taṃ devā brāhmaṇaṃ viduḥ
     śabdabrahmaṇi niṣṇātaṃ pare ca kṛtaniścayam
antaḥsthaṃ ca bahiṣṭhaṃ ca ye 'dhiyajñādhivaivatam
     jānanti tān namasyāmas te devās tāta te dvijāḥ
teṣu viśvam idaṃ bhūtaṃ sāgraṃ ca jagad āhitam
     teṣāṃ māhātmyabhāvasya sadṛśaṃ nāsti kiṃ cana
ādiṃ te nidhanaṃ caiva karma cātītya sarvaśaḥ
     caturvidhasya bhūtasya sarvasyeśāḥ svayambhuvaḥ
