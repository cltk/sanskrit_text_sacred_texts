[bhī]
      vṛtrasya tu mahārāja jvarāviṣṭasya sarvaśaḥ
      abhavan yāni liṅgāni śarīre tāni me śṛṇu
jvalitāsyo 'bhavad ghoro vaivarṇyaṃ cāgamat param
      gātrakampaś ca sumahāñ śvāsaś cāpy abhavan mahān
      romaharśaś ca tīvro 'bhūn niḥśvāsaś ca mahān nṛpa
śivā cāśiva saṃkāśā tasya vaktrāt sudāruṇā
      niṣpapāta mahāghorā smṛtiḥ sā tasya bhārata
      ulkāś ca jvalitās tasya dīptāḥ pārśve prapedire
gṛdhrakaṅkavaḍāś caiva vāco 'muñcan sudāruṇāḥ
      vṛtrasyopari saṃhṛṣṭāś cakravat paribabhramuḥ
tatas taṃ ratham āsthāya devāpyāyitam āhave
      vajrodyata karaḥ śakras taṃ daityaṃ pratyavaikṣata
amānuṣam atho nādaṃ sa mumoca mahāsuraḥ
      vyajṛmbhata ca rājendra tīvrajvarasamanvitaḥ
      athāsya jṛmbhataḥ śakras tato vajram avāsṛjat
savajraḥ sumahātejāḥ kālāgnisadṛśopamaḥ
      kṣipram eva mahākāyaṃ vṛtraṃ daityam apātayat
tato nādaḥ samabhavat punar eva samantataḥ
      vṛtraṃ vinihataṃ dṛṣṭvā devānāṃ bharatarṣabha
vṛtraṃ tu hatvā bhagavān dānavārir mahāyaśaḥ
      vajreṇa viṣṇuyuktena divam eva samāviśat
atha vṛtrasya kauravya śarīrād abhiniḥsṛtā
     brahmahatyā mahāghorā raudrā lokabhayāvahā
karālavadanā bhīmā vikṛtā kṛṣṇapiṅgalā
     prakīrṇamūrdhajā caiva ghoranetrā ca bhārata
kapālamālinī caiva kṛśā ca bharatarṣabha
     rudhirārdrā ca dharmajña cīravastranivāsinī
sābhiniṣkramya rājendra tādṛgrūpā bhayāvahā
     vajriṇaṃ mṛgayām āsa tadā bharatasattama
kasya cit tv atha kālasya vṛtrahā kurunandana
     svargāyābhimukhaḥ prāyāl lokānāṃ hitakāmyayā
bisān niḥsaramāṇaṃ tu dṛṣṭvā śakraṃ mahaujasam
     kaṇṭhe jagrāha devendraṃ sulagnā cābhavat tadā
sa hi tasmin samutpanne brahmahatyā kṛte bhaye
     nalinyāṃ bisamadhyastho babhūvābda gaṇān bahūn
anusṛtya tu yatnāt sa tayā vai brahmahatyayā
     tadā gṛhītaḥ kauravya niśceṣṭaḥ samapadyata
tasyā vyapohane śakraḥ paraṃ yatnaṃ cakāra ha
     na cāśakat tāṃ devendro brahmahatyāṃ vyapohitum
gṛhīta eva tu tayā devendro bharatarṣabha
     pitāmaham upāgamya śirasā pratyapūjayat
jñātvā gṛhītaṃ śakraṃ tu dvijapravahahatyayā
     brahmā saṃcintayām āsa tadā bharatasattama
tām uvāca mahābāho brahmahatyāṃ pitāmahaḥ
     svareṇa madhureṇātha sāntvayann iva bhārata
mucyatāṃ tridaśendro 'yaṃ matpriyaṃ kuru bhāmini
     brūhi kiṃ te karomy adya kāmaṃ kaṃ tvam ihecchasi
[brahmahatyā]
     trilokapūjite deve prīte trailokyakartari
     kṛtam eveha manye 'haṃ nivāsaṃ tu vidhatsva me
tvayā kṛteyaṃ maryādā lokasaṃrakṣaṇārthinā
     sthāpanā vai sumahatī tvayā devapravartitā
prīte tu tvayi dharmajña sarvalokeśvare prabho
     śakrād apagamiṣyāmi nivāsaṃ tu vidhatsva me
[bhī]
     tatheti tāṃ prāha tadā brahmahatyāṃ pitāmahaḥ
     upāyataḥ sa śakrasya brahmahatyāṃ vyapohata
tataḥ svayambhuvā dhyātas tatra vahnir mahātmanā
     brahmāṇam upasaṃgamya tato vacanam abravīt
prāpto 'smi bhagavan deva tvatsakāśam ariṃdama
     yat kartavyaṃ mayā deva tad bhavān vaktum arhati
[brahmā]
     bahudhā vibhajiṣyāmi brahmahatyām imām aham
     śakrasyādya vimokṣārthaṃ caturbhāgaṃ pratīccha me
[agni]
     mama mokṣasya ko 'nto vai brahman dhyāyassva vai prabho
     etad icchāmi vijñātuṃ tattvato lokapūjitaḥ
[brahmā]
     yas tvāṃ jvalantam āsādya svayaṃ vai mānavaḥ kva cit
     bījauṣadhi rasair bahne na yakṣyati tamovṛtaḥ
tam eṣā yāsyati kṣipraṃ tatraiva ca nivatsyati
     brahmahatyā havyavāhavyetu te mānasajvaraḥ
[bhī]
     ity uktaḥ pratijagrāha tad vaco havyakavya bhuk
     pitāmahasya bhagavāṃs tathāca tad abhūt prabho
tato vṛkṣauṣadhi tṛṇaṃ samāhūya pitāmahaḥ
     imam arthaṃ mahārāja vaktuṃ samupacakrame
tato vṛkṣauṣadhi tṛṇaṃ tathaivoktaṃ yathātatham
     vyathitaṃ vahnivad rājan brahmāṇam idam abravīt
asmākaṃ brahmahatyāto ko 'nyo lokapitāmaha
     svabhāvanihatān asmān na punar hantum arhasi
vayam agniṃ tathā śītaṃ varṣaṃ ca pavaneritam
     sahāmaḥ satataṃ deva tathā chedana bhedanam
brahmahatyām imām adya bhavataḥ śāsanād vayam
     grahīṣyāmas trilokeśa mokṣaṃ cintayatāṃ bhavān
[brahmā]
     parvakāle tu saṃprāpte yo vai chedana bhedanam
     kariṣyati naro mohāt tam eṣānugamiṣyati
[bhī]
     tato vṛkṣauṣadhi tṛṇam evam uktaṃ mahātmanā
     brahmāṇam abhisaṃpūjya jagāmāśu yathāgatam
āhūyāprasaro devas tato lokapitāmahaḥ
     vācā madhurayā prāha sāntvayann iva bhārata
iyam indrād anuprāptā brahmahatyā varāṅganāḥ
     caturtham asyā bhāgaṃ hi mayoktāḥ saṃpratīcchata
[apsarasa]
     grahaṇe kṛtabuddhīnāṃ deveśa tava śāsanāt
     mokṣaṃ samayato 'smākaṃ cintayasva pitāmaha
[brahmā]
     rajasvalāsu nārīṣu yo vai maithunam ācaret
     tam eṣā yāsyati kṣipraṃ vyetu vo mānaso jvaraḥ
[bhī]
     tatheti hṛṣṭamanasa uktvāthāpsarasāṃ gaṇāḥ
     svāni sthānāni saṃprāpya remire bharatarṣabha
tatas trilokakṛd devaḥ punar eva mahātapaḥ
     apaḥ saṃcintayām āsa dhyātās tāś cāpy athāgaman
tās tu sarvāḥ samāgamya brahmāṇam amitaujasam
     idam ūcur vaco rājan pranipatya pitāmaham
imā sma deva saṃprāptās tvatsakāśam ariṃdama
     śāsanāt tava deveśa samājñāpaya no vibho
[brahmā]
     iyaṃ vṛtrād anuprāptā puruhūtaṃ mahābhayā
     brahmahatyā caturthāṃśam asyā yūyaṃ praticchata
[āpah]
     evaṃ bhavatu lokeśa yathā vadasi naḥ prabho
     mokṣaṃ samayato 'smākaṃ saṃcintayitum arhasi
tvaṃ hi deveśa sarvasya jagataḥ paramo guruḥ
     ko 'nyaḥ prasādo hi bhaved yaḥ kṛcchrānnaḥ samuddharet
[brahmā]
     alpā iti matiṃ kṛtvā yo naro buddhimohitaḥ
     śleṣma mūtra purīṣāṇi yuṣmāsu pratimokṣyati
tam eṣā yāsyati kṣipraṃ tatraiva ca nivatsyati
     tathā vo bhavitā mokṣa iti satyaṃ bravīmi vaḥ
[bhī]
     tato vimucya devendraṃ brahmahatyā yudhiṣṭhira
     yathā nisṛṣṭaṃ taṃ deśam agacchad devaśāsanāt
evaṃ śakreṇa saṃprāptā brahmahatyā janādhipa
     pitāmaham anujñāpya so 'śvamedham akalpayat
śrūyate hi mahārāja saṃprāptā vāsavena vai
     brahmahatyā tataḥ śuddhiṃ hayamedhena labdhavān
samavāpya śriyaṃ devo hatvārīṃś ca sahasraśaḥ
     praharṣam atulaṃ lebhe vāsavaḥ pṛthivīpate
vṛtrasya rudhirāc caiva khukhundāḥ pārtha jajñire
     dvijātibhir abhakṣyās te dīkṣitaiś ca tapodhanaiḥ
sarvāvasthaṃ tvam apy eṣāṃ dvijātīnāṃ priyaṃ kuru
     ime hi bhūtale devāḥ prathitāḥ kurunandana
evaṃ śakreṇa kauravya buddhisaukṣmyān mahāsuraḥ
     upāyapūrvaṃ nihato vṛtro 'thāmita tejasā
evaṃ tvam api kauravya pṛthivyām aparājitaḥ
     bhaviṣyasi yathā devaḥ śatakratur amitrahā
ye tu śakra kathāṃ divyām imāṃ parvasu parvasu
     vipramadhye pathiṣyanti na te prāpsyanti kilbiṣam
ity etad vṛtram āśritya śakrasyātyadbhutaṃ mahat
     kathitaṃ karma te tāta kiṃ bhūyaḥ śrotum icchasi
