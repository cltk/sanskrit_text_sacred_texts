[arj]
      tatas tām avasaṃ prīto rajanīṃ tatra bhārata
      prasādād devadevasya tryambakasya mahātmanaḥ
vyuṣito rajanīṃ cāhaṃ kṛtvā pūrvāhṇika kriyām
      apaśyaṃ taṃ dvijaśreṣṭhaṃ dṛṣṭavān asmi yaṃ purā
tasmai cāhaṃ yathāvṛttaṃ sarvam eva nyavedayam
      bhagavantaṃ mahādevaṃ sameto 'smīti bhārata
sa mām uvāca rājendra prīyamāṇo dvijottamaḥ
      dṛṣṭas tvayā mahādevo yathā nānyena kena cit
sametya lokapālais tu sarvair vaivasvatādibhiḥ
      draṣṭāsy anagha devendraṃ sa ca te 'strāṇi dāsyati
evam uktvā sa māṃ rājann āśliṣya ca punaḥ punaḥ
      agacchat sa yathākāmaṃ brāhmaṇaḥ sūryasaṃnibhaḥ
athāparāhṇe tasyāhnaḥ prāvāt puṇyaḥ samīraṇaḥ
      punar navam imaṃ lokaṃ kurvann iva sapatnahan
divyāni caiva mālyāni sugandhīni navāni ca
      śaiśirasya gireḥ pāde prādurāsan samīpataḥ
vāditrāṇi ca divyāni sughoṣāṇi samantataḥ
      stutayaś cendra saṃyuktā aśrūyanta manoharāḥ
gaṇāś cāpsarasāṃ tatra gandharvāṇāṃ tathaiva ca
     purastād devadevasya jagur gītāni sarvaśaḥ
marutāṃ ca gaṇās tatra deva yānair upāgaman
     mahendrānucarā ye ca deva sadma nivāsinaḥ
tato marutvān haribhir yuktair vāhaiḥ svalaṃkṛtaiḥ
     śacī sahāyas tatrāyāt saha sarvais tadāmaraiḥ
etasminn eva kāle tu kubero naravāhanaḥ
     darśayām āsa māṃ rājaṁl lakṣmyā paramayā yutaḥ
dakṣiṇasyāṃ diśi yamaṃ pratyapaśyaṃ vyavasthitam
     varuṇaṃ devarājaṃ ca yathāsthānam avasthitam
te mām ūcur mahārāja sāntvayitvā surarṣabhāḥ
     savyasācin samīkṣasva lokapālān avasthitān
surakāryārtha siddhyarthaṃ dṛṣṭavān asi śaṃkaram
     asmatto 'pi gṛhāṇa tvam astrāṇīti samantataḥ
tato 'haṃ prayato bhūtvā praṇipatya surarṣabhān
     pratyagṛhṇaṃ tadāstrāṇi mahānti vidhivat prabho
gṛhītāstras tato devair anujñṣāto 'smi bhārata
     atha devā yayuḥ sarve yathāgatam ariṃdama
maghavān api deveśo ratham āruhya suprabham
     uvāca bhagavān vākyaṃ smayann iva surārihā
puraivāgamanād asmād vedāhaṃ tvāṃ dhanaṃjaya
     ataḥ paraṃ tv ahaṃ vai tvāṃ darśaye bharatarṣabha
tvayā hi tīrtheṣu purā samāplāvaḥ kṛto 'sakṛt
     tapaś cedaṃ purā taptaṃ svargaṃ gantāsi pāṇḍava
bhūyo caiva tu taptavyaṃ tapo paramadāruṇam
     uvāca bhagavān sarvaṃ tapasaś copapādanam
mātalir manniyogāt tvāṃ tridivaṃ prāpayiṣyati
     viditas tvaṃ hi devānām ṛṣīṇāṃ ca mahātmanām
tato 'ham abruvaṃ śakraṃ prasīda bhagavan mama
     ācāryaṃ varaye tvāham astrārthaṃ tridaśeśvara
[indra]
     krūraṃ karmāstravit tāta kariṣyasi paraṃtapa
     yadartham astrāṇīpsus tvaṃ taṃ kāmaṃ pāṇḍavāpnuhi
[arj]
     tato 'ham abruvaṃ nāhaṃ divyāny astrāṇi śatruhan
     mānuṣeṣu prayokṣyāmi vināstra pratighātanam
tāni divyāni me 'strāṇi prayaccha vibudhādhipa
     lokāṃś cāstrajitān paścāl labheyaṃ surapuṃgava
[indra]
     parīkṣārthaṃ mayaitat te vākyam uktaṃ dhanaṃjaya
     mamātmajasya vacanaṃ sūpapannam idaṃ tava
śikṣa me bhavanaṃ gatvā sarvāṇy astrāṇi bhārata
     vāyor agner vasubhyo 'tha varuṇāt samarudgaṇāt
sādhyaṃ paitāmahaṃ caiva gandharvoragarakṣasām
     vaiṣṇavāni ca sarvāṇi nairṛtāni tathaiva ca
     madgatāni ca yānīha sarvāstrāṇi kurūdvaha
[arj]
     evam uktvā tu māṃ śakras tatraivāntaradhīyata
     athāpaśyaṃ hari yujaṃ ratham aindram upasthitam
     divyaṃ māyāmayaṃ puṇyaṃ yattaṃ mātalinā nṛpa
lokapāleṣu yāteṣu mām uvācātha mātaliḥ
     draṣṭum icchati śakras tvāṃ devarājo mahādyute
saṃsiddhas tvaṃ mahābāho kuru kāryam anuttamam
     paśya puṇyakṛtāṃ lokān saśarīro divaṃ vraja
ity ukto 'haṃ mātalinā girim āmantrya śaiśiram
     pradakṣiṇam upāvṛtya samārohaṃ rathottamam
codayām āsa sahayān manomārutaraṃhasaḥ
     mātalir hayaśāstrajño yathāvad bhūridakṣiṇaḥ
avaikṣanta ca me vaktraṃ sthitasyātha sa sārathiḥ
     tathā bhrānte rathe rājan vismitaś cedam abravīt
atyadbhutam idaṃ me 'dya vicitraṃ pratibhāti mām
     yad āsthito rathaṃ divyaṃ padā na calito bhavān
devarājo 'pi hi mayā nityam atropalakṣitaḥ
     vicalan prathamotpāte hayānāṃ bharatarṣabha
tvaṃ punaḥ sthita evātra rathe bhrānte kurūdvaha
     atiśakram idaṃ sattvaṃ taveti pratibhāti me
ity uktvākāśam āviśya mātalir vibudhālayān
     darśayām āsa me rājan vimānāni ca bhārata
nandanādīni devānāṃ vanāni bahulāny uta
     darśayām āsa me prītyā mātaliḥ śakrasārathiḥ
tataḥ śakrasya bhavanam apaśyam amarāvatīm
     divyaiḥ kāmaphalair vṛkṣai ratnaiś ca samalaṃkṛtām
na tāṃ bhāsayate sūryo na śītoṣṇe na ca klamaḥ
     rajaḥ paṅko na ca tamas tatrāsti na jarā nṛpa
na tatra śoko dainyaṃ vā vaivarṇyaṃ copalakṣyate
     divaukasāṃ mahārāja na ca glānir ariṃdama
na krodhalobhau tatrāstām aśubhaṃ ca viśāṃ pate
     nityatuṣṭāś ca hṛṣṭāś ca prāṇinaḥ suraveśmani
nityapuṣpaphalās tatra pādapā haritachadāḥ
     puṣkariṇyaś ca vividhāḥ padmasaugandhikāyutāḥ
śītas tatra vavau vāyuḥ sugandho jīvanaḥ śuciḥ
     sarvaratnavicitrā ca bhūmiḥ puṣpavibhūṣitā
mṛgadvijāś ca bahavo rucirā madhurasvarāḥ
     vimānayāyinaś cātra dṛśyante bahavo 'marāḥ
tato 'paśyaṃ vasūn rudrān sādhyāṃś ca samarudgaṇān
     ādityān aśvinau caiva tān sarvān pratyapūjayam
te māṃ vīryeṇa yaśasā tejasā ca balena ca
     astraiś cāpy anvajānanta saṃprāma vijayena ca
praviśya tāṃ purīṃ ramyāṃ devagandharvasevitām
     devarājaṃ sahasrākṣam upātiṣṭhaṃ kṛtāñjaliḥ
dadāv ardhāsanaṃ prītaḥ śakro me dadatāṃ varaḥ
     bahumānāc ca gātrāṇi pasparśa mama vāsavaḥ
tatrāhaṃ devagandharvaiḥ sahito bhuri dakṣiṇa
     astrārtham avasaṃ svarge kurvāṇo strāṇi bhārata
viśvāvasoś ca me putraś citraseno 'bhavat sakhā
     sa ca gāndharvam akhilaṃ grāhayām āsa māṃ nṛpa
tato 'ham avasaṃ rājan gṛhītāstraḥ supūjitaḥ
     sukhaṃ śakrasya bhavane sarvakāmasamanvitaḥ
śṛṇvan vai gītaśabdaṃ ca tūryaśabdaṃ ca puṣkalam
     paśyaṃś cāpsarasaḥ śreṣṭhā nṛtyamānāḥ paraṃtapa
tat sarvam anavajñāya tathyaṃ vijjñāya bhārata
     atyarthaṃ pratigṛhyāham astreṣv eva vyavasthitaḥ
tato 'tuṣyat sahasrākṣas tena kāmena me vibhuḥ
     evaṃ me vasato rājann eṣa kālo 'tyagād divi
