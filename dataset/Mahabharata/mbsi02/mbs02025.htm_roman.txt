[v]
      sa śvetaparvataṃ vīraḥ samatikramya bhārata
      deśaṃ kiṃ puruṣāvāsaṃ drumaputreṇa rakṣitam
mahatā saṃnipātena kṣatriyāntakareṇa ha
      vyajayat pāṇḍavaśreṣṭhaḥ kare caiva nyaveśayat
taṃ jitvā hāṭakaṃ nāma deśaṃ guhyaka rakṣitam
      pākaśāsanir avyagraḥ saha sainyaḥ samāsadat
tāṃs tu sāntvena nirjitya mānasaṃ sara uttamam
      ṛṣikulyāś ca tāḥ sarvā dadarśa kurunandanaḥ
saro mānasam āsādya hāṭakān abhitaḥ prabhuḥ
      gandharvarakṣitaṃ deśaṃ vyajayat pāṇḍavas tataḥ
tatra tittiri kalmāṣān maṇḍūkākṣān hayottamān
      lebhe sa karam atyantaṃ gandharvanagarāt tadā
uttaraṃ harivarṣaṃ tu samāsādya sa pāṇḍavaḥ
      iyeṣa jetuṃ taṃ deśaṃ pākaśāsananandanaḥ
tata enaṃ mahākāyā mahāvīryā mahābalāḥ
      dvārapālāḥ samāsādya hṛṣṭā vacanam abruvan
pārtha nedaṃ tvayā śakyaṃ puraṃ jetuṃ kathaṃ cana
      upāvartasva kalyāṇa paryāptam idam acyuta
idaṃ puraṃ yaḥ praviśed dhruvaṃ sa na bhaven naraḥ
     prīyāmahe tvayā vīra paryāpto vijayas tava
na cāpi kiṃ cij jetavyam arjunātra pradṛśyate
     uttarāḥ kuravo hy ete nātra yuddhaṃ pravartate
praviṣṭaś cāpi kaunteya neha drakṣyasi kiṃ cana
     na hi mānuṣadehena śakyam atrābhivīkṣitum
atheha puruṣavyāghra kiṃ cid anyac cikīrṣasi
     tad bravīhi kariṣyāmo vacanāt tava bhārata
tatas tān abravīd rājann arjunaḥ pākaśāsaniḥ
     pārthivatvaṃ cikīrṣāmi dharmarājasya dhīmataḥ
na pravekṣyāmi vo deśaṃ bādhyatvaṃ yadi mānuṣaiḥ
     yudhiṣṭhirāya tat kiṃ cit karavan naḥ pradīyatām
tato divyāni vastrāṇi divyāny ābharaṇāni ca
     mokājināni divyāni tasmai te pradaduḥ karam
evaṃ sa puruṣavyāghro vijigye diśam uttarām
     saṃgrāmān subahūn kṛtvā kṣatriyair dasyubhis tathā
sa vinirjitya rājñas tān kare ca viniveśya ha
     dhanāny ādhāya sarvebhyo ratnāni vividhāni ca
hayāṃs tittiri kalmāṣāñ śukapatranibhān api
     mayūrasadṛśāṃś cānyān sarvān anilaraṃhasaḥ
vṛtaḥ sumahatā rājan balena caturaṅgiṇā
     ājagāma punar vīraḥ śakra prasthaṃ purottamam
