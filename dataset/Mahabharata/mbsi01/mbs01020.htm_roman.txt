[sū]
      taṃ samudram atikramya kadrūr vinatayā saha
      nyapatat turagābhyāśe nacirād iva śīghragā
niśāmya ca bahūn vālān kṛṣṇān pucchaṃ samāśritān
      vinatāṃ viṣaṇṇavadanāṃ kadrūr dāsye nyayojayat
tataḥ sā vinatā tasmin paṇitena parājitā
      abhavad duḥkhasaṃtaptā dāsī bhāvaṃ samāsthitā
etasminn antare caiva garuḍaḥ kāla āgate
      vinā mātrā mahātejā vidāryāṇḍam ajāyata
agnirāśir ivodbhāsan samiddho 'ti bhayaṃkaraḥ
      pravṛddhaḥ sahasā pakṣī mahākāyo nabhogataḥ
taṃ dṛṣṭvā śaraṇaṃ jagmuḥ prajāḥ sarvā vibhāvasum
      praṇipatyābruvaṃś cainam āsīnaṃ viśvarūpiṇam
agne mā tvaṃ pravardhiṣṭhāḥ kac cin no na didhakṣasi
      asau hi rāśiḥ sumahān samiddhas tava sarpati
[ā]
      naitad evaṃ yathā yūyaṃ manyadhvam asurārdanāḥ
      garuḍo balavān eṣa mama tulyaḥ svatejasā
[sū]
      evam uktās tago gatvā garuḍaṃ vāgbhir astuvan
      adūrād abhyupetyainaṃ devāḥ sarṣigaṇās tadā
tvam ṛṣis tvaṃ mahābhāgas tvaṃ devaḥ patageśvaraḥ
     tvaṃ prabhus tapana prakhyas tvaṃ nas trāṇam anuttamam
balormimān sādhur adīnasattvaḥ; samṛddhimān duṣprasahas tvam eva
     tapaḥ śrutaṃ sarvam ahīna kīrte; anāgataṃ copagataṃ ca sarvam
tvam uttamaḥ sarvam idaṃ carācaraṃ; gabhastibhir bhānur ivāvabhāsase
     samākṣipan bhānumataḥ prabhāṃ muhus; tvam antakaḥ sarvam idaṃ dhruvādhruvam
divākaraḥ parikupito yathā dahet; prajās tathā dahasi hutāśanaprabha
     bhayaṃkaraḥ pralaya ivāgnir utthito; vināśayan yugaparivartanānta kṛt
svageśvaraṃ śaraṇam upasthitā vayaṃ; mahaujasaṃ vitimiram abhragocaram
     mahābalaṃ garuḍam upetya khecaraṃ; parāvaraṃ varadam ajayya vikramam
evaṃ stutaḥ suparṇas tu devaiḥ sarṣigaṇais tadā
     tejasaḥ pratisaṃhāram ātmanaḥ sa cakāra ha
