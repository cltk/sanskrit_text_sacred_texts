[d]
      tvaṃ vai jyeṣṭho jyaiṣṭhineyaḥ putra mā pāṇḍavān dviṣaḥ
      dveṣṭā hy asukham ādatte yathaiva nidhanaṃ tathā
avyutpannaṃ samānārthaṃ tulyamitraṃ yudhiṣṭhiram
      adviṣantaṃ kathaṃ dviṣyāt tvādṛśo bharatarṣabha
tulyābhijanavīryaś ca kathaṃ bhrātuḥ śriyaṃ nṛpa
      putra kāmayase mohān maivaṃ bhūḥ śāmya sādhv iha
atha yajñavibhūtiṃ tāṃ kāṅkṣase bharatarṣabha
      ṛtvijas tava tanvantu sapta tantuṃ mahādhvaram
āhariṣyanti rājānas tavāpi vipulaṃ dhanam
      prītyā ca bahumānāc ca ratnāny ābharaṇāni ca
anarthācaritaṃ tāta parasvaspṛhaṇaṃ bhṛśam
      svasaṃtuṣṭaḥ svadharmastho yaḥ sa vai sukham edhate
avyāpāraḥ parārtheṣu nityodyogaḥ svakarmasu
      udyamo rakṣaṇe sveṣām etad vaibhava lakṣaṇam
vipattiṣv avyatho dakṣo nityam utthānavān naraḥ
      apramatto vinītātmā nityaṃ bhadrāṇi paśyati
antar vedyāṃ dadad vittaṃ kāmān anubhavan priyān
      krīḍan strībhir nirātaṅkaḥ praśāmya bharatarṣabha
[d]
     jānan vai mohayasi māṃ nāvi naur iva saṃyatā
     svārthe kiṃ nāvadhānaṃ te utāho dveṣṭi māṃ bhavān
na santīme dhārtarāṣṭrā yeṣāṃ tvam anuśāsitā
     bhaviṣyam artham ākhyāsi sadā tvaṃ kṛtyam ātmanaḥ
parapraṇeyo 'graṇīr hi yaś ca mārgāt pramuhyati
     panthānam anugaccheyuḥ kathaṃ tasya padānugāḥ
rājan parigata prajño vṛddhasevī jitendriyaḥ
     pratipannān svakāryeṣu saṃmohayasi no bhṛṣam
lokavṛttād rājavṛttam anyad āha bṛhaspatiḥ
     tasmād rājñā prayatnena svārthaś cintyaḥ sadaiva hi
kṣatriyasya mahārāja jaye vṛttiḥ samāhitā
     sa vai dharmo 'stv adharmo vā svavṛttau bharatarṣabha
prakālayed diśaḥ sarvāḥ pratodeneva sārathiḥ
     praty amitraśriyaṃ dīptāṃ bubhūṣur bharatarṣabha
pracchanno vā prakāśo vā yo yogo ripubāndhanaḥ
     tad vai śastraṃ śastravidāṃ na śastraṃ chedanaṃ smṛtam
asaṃtoṣaḥ śriyo mūlaṃ tasmāt taṃ kāmayāmy aham
     samucchraye yo yatate sa rājan paramo nayī
mama tvaṃ hi na kartavyam aiśvarye vā dhane 'pi vā
     pūrvāvāptaṃ haranty anye rājadharmaṃ hi taṃ viduḥ
adrohe samayaṃ kṛtvā ciccheda namuceḥ śiraḥ
     śakraḥ sā hi matā tasya ripau vṛttiḥ sanātanī
dvāv etau grasate bhūmiḥ sarpo bilaśayān iva
     rājānaṃ cāviroddhāraṃ brāhmaṇaṃ cāpravāsinam
nāsti vai jātitaḥ śatruḥ puruṣasya viśāṃ pate
     yena sādhāraṇī vṛttiḥ sa śatrur netaro janaḥ
śatrupakṣaṃ samṛdhyantaṃ yo mohāt samupekṣate
     vyādhir āpyāyita iva tasya mūlaṃ chinatti saḥ
alpo 'pi hy arir atyantaṃ vardhamānaparākramaḥ
     valmīko mūlaja iva grasate vṛkṣam antikāt
ājamīḍha ripor lakṣmīr mā te rociṣṭa bhārata
     eṣa bhāraḥ sattvavatāṃ nayaḥ śirasi dhiṣṭhitaḥ
janma vṛddhim ivārthānāṃ yo vṛddhim abhikāṅkṣate
     edhate jñātiṣu sa vai sadyo vṛddhir hi vikramaḥ
nāprāpya pāṇḍavaiśvaryaṃ saṃśayo me bhaviṣyati
     avāpsye vā śriyaṃ tāṃ hi śeṣye vā nihato yudhi
atādṛśasya kiṃ me 'dya jīvitena viśāṃ pate
     vardhante pāṇḍavā nityaṃ vayaṃ tu sthiravṛddhayaḥ
