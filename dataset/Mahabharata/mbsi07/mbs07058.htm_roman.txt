[s]
      tayoḥ saṃvadator eva kṛṣṇa dārukayos tadā
      sātyagād rajanī rājann atha rājānvabudhyata
paṭhanti pāṇisvanikā māgadhā madhuparkikāḥ
      vailātikāś ca sūtāś ca tuṣṭuvuḥ puruṣarṣabham
nartakāś cāpy anṛtyanta jagur gītāni gāyakāḥ
      kuruvaṃśasvatārthāni madhuraṃ raktakaṇṭhinaḥ
mṛdaṅgā jharjharā bheryaḥ paṇavānakagomukhāḥ
      āḍambarāś ca śaṅkhāś ca dundubhyaś ca mahāsvanāḥ
evam etāni sarvāṇi tathānyāny api bhārata
      vādayanti sma saṃhṛṣṭāḥ kuśalāḥ sādhu śikṣitāḥ
sa meghasamanirghoṣo mahāñ śabdo 'spṛśad divam
      pārthiva pravaraṃ suptaṃ yudhiṣṭhiram abodhayat
pratibuddhaḥ sukhaṃ supto mahārhe śayanottame
      utthāyāvaśyakāyārthaṃ yayau snānagṛhaṃ tataḥ
tataḥ śuklāmbarāḥ snātās taruṇāṣṭottaraṃ śatam
      snāpakāḥ kāñcanair kumbhaiḥ pūrṇaiḥ samupatasthire
bhadrāsane sūpaviṣṭaḥ paridhāyāmbaraṃ laghu
      sasnau candanasaṃyuktaiḥ pānīyair abhimantritaiḥ
utsāditaḥ kaṣāyeṇa balavadbhiḥ suśikṣitaiḥ
     āplutaḥ sādhivāsena balena ca sugandhinā
hariṇā candanenāṅgam anulipya mahābhujaḥ
     sragvī cākliṣṭavasanaḥ prāṅmukhaḥ prāñjaliḥ sthitaḥ
jajāpa japyaṃ kaunteyaḥ satāṃ mārgam anuṣṭhitaḥ
     tato 'gniśaraṇaṃ dīptaṃ praviveśa vinītavat
samiddhaṃ sa pavitrābhir agnim āhutibhis tathā
     mantrapūtābhir arcitvā niścakrāma gṛhāt tataḥ
dvitīyāṃ puruṣavyāghraḥ kakṣyāṃ niṣkramya pārthivaḥ
     tatra vedavido viprān apaśyad brāhmaṇarṣabhān
dāntān veda vratasnātān snātān avabhṛtheṣu ca
     sahasrānucarān saurān aṣṭau daśaśatāni ca
akṣataiḥ sumanobhiś ca vācayitvā mahābhujaḥ
     tān dvijān madhu sarpirbhyāṃ phalaiḥ śreṣṭhaiḥ sumaṅgalaiḥ
prādāt kāñcanam ekaikaṃ niṣkaṃ viprāya pāṇḍavaḥ
     alaṃkṛtaṃ cāśvaśataṃ vāsāṃsīṣṭāś ca dakṣiṇāḥ
tathā gāḥ kapilā dogdhrīḥ sarṣabhāḥ pāṇḍunandanaḥ
     hemaśṛṅgī rūpyakharā dattvā cakre pradakṣiṇam
svastikān vardhamānāṃś ca nandyāvartāṃś ca kāñcanā
     mālyaṃ ca jalakumbhāṃś ca jvalitaṃ ca hutāśanam
pūrṇāny akṣata pātrāṇi rucakān rocanāṃs tathā
     svalaṃkṛtāḥ śubhāḥ kanyā dadhi sarpirmadhūdakam
paṅgalyān pakṣiṇaś caiva yac cānyad api pūjitam
     dṛṣṭvā spṛṣṭvā ca kaunteyo bāhyaṃ kakṣyām agāt tataḥ
tatas tasya mahābāhos tiṣṭhataḥ paricārakāḥ
     sauvarṇaṃ sarvatobhadraṃ muktā vaiḍūrya maṇḍitam
parārdhyāstaraṇāstīrṇaṃ sottarac chadam ṛddhimat
     viśvakarma kṛtaṃ divyam upajahrur varāsanam
tatra tasyopaviṣṭasya bhūṣaṇāni mahātmanaḥ
     upajahrur mahārhāṇi preṣyāḥ śubhrāṇi sarvaśaḥ
yuktābharaṇa veṣasya kaunteyasya mahātmanaḥ
     rūpam āsīn mahārāja dviṣatāṃ śokavardhanam
pāṇḍaraiś candraraśmyābhair hemadaṇḍaiś ca cāmaraiḥ
     dodhūyamānaḥ śuśubhe vidyudbhir iva toyadaḥ
saṃstūyamānaḥ sūtaiś ca vandyamānaś ca bandibhiḥ
     upagīyamāno gandharvair āste sma kurunandanaḥ
tato muhūrtād āsīt tu bandhināṃ nisvano mahān
     nemighoṣaś ca rathināṃ khuraghoṣaś ca vājinām
hrādena gajaghaṇṭānāṃ śaṅkhānāṃ ninadena ca
     narāṇāṃ padaśabdaiś ca kampatīva sma medinī
tataḥ śuddhāntam āsādya jānubhyāṃ bhūtale sthitaḥ
     śirasā vandanīyaṃ tam abhivandya jagatpatim
kuṇḍalī baddhanistriṃśaḥ saṃnaddha kavaco yuvā
     abhipraṇamya śirasā dvāḥstho dharmātmajāya vai
     nyavedayad dhṛṣīkeśam upayātaṃ mahātmane
so 'bravīt puruṣavyāghraḥ svāgatenaiva mādhavam
     arghyaṃ caivāsanaṃ cāsmai dīyatāṃ paramārcitam
tataḥ praveśya vārṣṇeyam upaveśya varāsane
     satkṛtya satkṛtas tena paryapṛcchad yudhiṣṭhiraḥ
