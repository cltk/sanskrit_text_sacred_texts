[s]
      dṛṣṭvā tu saṃnivṛttāṃs tān saṃśaptakagaṇān punaḥ
      vāsudevaṃ mahātmānam arjunaḥ samabhāṣata
codayāśvān hṛṣīkeśa saṃśaptakagaṇān prati
      naite hāsyanti saṃgrāmaṃ jīvanta iti me matiḥ
paśya me 'strabalaṃ ghoraṃ bāhvor iṣvasanasya ca
      adyaitān pātayiṣyāmi kruddho rudraḥ paśūn iva
tataḥ kṛṣṇaḥ smitaṃ kṛtvā pariṇandya śivena tam
      prāveśayata durdharṣo yatra yatraicchad arjunaḥ
babhrāje sa ratho 'tyartham uhyamāno raṇe tadā
      uhyamānam ivākāśe vimānaṃ pāṇḍurair hayaiḥ
maṇḍalāni tataś cakre gatapratyāgatāni ca
      yathā śakra ratho rājan yuddhe devāsure purā
atha nārāyaṇāḥ kruddhā vividhāyudhapāṇayaḥ
      chādayantaḥ śaravrātaiḥ parivavrur dhanaṃjayam
adṛśyaṃ ca muhūrtena cakrus te bharatarṣabha
      kṛṇena sahitaṃ yuddhe kuntīputraṃ dhanaṃjayam
kruddhas tu phalgunaḥ saṃkhye dviguṇīkṛtavikramaḥ
      gāṇḍīvam upasaṃmṛjya tūrṇaṃ jagrāha saṃyuge
baddhvā ca bhṛkuṭīṃ vaktre krodhasya pratilakṣaṇam
     devadattaṃ mahāśaṅkhaṃ pūrayām āsa pāṇḍavaḥ
athāstram arisaṃghaghnaṃ tvāṣṭram abhyasyad arjunaḥ
     tato rūpasahasrāṇi prādurāsan pṛthak pṛthak
ātmanaḥ pratirūpais tair nānārūpair vimohitāḥ
     anyonyam arjunaṃ matvā svam ātmānaṃ ca jaghnire
ayam arjuno 'yaṃ govindemau yādava pāṇḍavau
     iti bruvāṇāḥ saṃmūdhā jaghnur anyonyam āhave
mohitāḥ paramāstreṇa kṣayaṃ jagmuḥ parasparam
     aśobhanta raṇe yodhāḥ puṣpitā iva kiṃśukāḥ
tataḥ śarasahasrāṇi tair vimuktāni bhasmasāt
     kṛtvā tad astraṃ tān vīrān anayad yamasādanam
atha prahasya bībhatsur lalitthān mālavān api
     mācellakāṃs trigartāṃśc ca yaudheyāṃś cārdayac charaiḥ
te vadhyamānā vīreṇa kṣatriyāḥ kālacoditāḥ
     vyasṛjañ śaravarṣāṇi pārthe nānāvidhāni ca
tato naivārjunas tatra na ratho na ca keśavaḥ
     pratyadṛśyata ghoreṇa śaravarṣeṇa saṃvṛtaḥ
tatas te labdhalakṣyatvād anyonyam abhicukruśuḥ
     hatau kṛṣṇāv iti prītā vāsāṃsy ādudhuvus tadā
bherīmṛdaṅgaśaṅkhāṃś ca dadhmur vīrāḥ sahasraśaḥ
     siṃhanāda ravāṃś cogrāṃś cakrire tatra māriṣa
tataḥ prasiṣvide kṛṣṇaḥ khinnaś cārjunam abravīt
     kvāsi pārtha na paśye tvāṃ kac cij jīvasi śatruhan
tasya taṃ mānuṣaṃ bhāvaṃ bhāvajño ''jñāya pāṇḍavaḥ
     vāyavyāstreṇa tair astāṃ śaravṛṣṭim apāharat
tataḥ saṃśaptakavrātān sāśvadvipa rathāyudhān
     uvāha bhagavān vāyuḥ śuṣkaparṇacayān iva
uhyamānās tu te rājan bahv aśobhanta vāyunā
     praḍīnāḥ pakṣiṇaḥ kāle vṛkṣebhya iva māriṣa
tāṃs tathā vyākulīkṛtya tvaramāṇo dhanaṃjayaḥ
     jaghāna niśitair bāṇaiḥ sahasrāṇi śatāni ca
śirāṃsi bhallair aharad bāhūn api ca sāyudhān
     hastihastopamāṃś corūñ śarair urvyām apātayat
pṛṣṭhac chinnān vicaraṇān vimastiṣkeṣaṇāṅgulīn
     nānāṅgāvayavair hīnāṃś cakārārīn dhanaṃjayaḥ
gandharvanagarākārān vidhivat kalpitān rathān
     śarair viśakalīkurvaṃś cakre vyaśva rathadvipān
muṇḍatālavanānīva tatra tatra cakāśire
     chinnadhvajarathavrātāḥ ke cit ke cit kva cit kva cit
sottarāyudhino nāgāḥ sa patākāṅkuśāyudhāḥ
     petuḥ śakrāśanihatā drumavanta ivācalāḥ
cāmarāpīḍa kavacāḥ srastāntra nayanāsavaḥ
     sārohās turagāḥ petuḥ pārtha bāṇahatāḥ kṣitau
vipraviddhāsi nakharāś chinnavarmarṣṭi śaktayaḥ
     pattayaś chinnavarmāṇaḥ kṛpaṇaṃ śerate hatāḥ
tair hatair hanyamānaiś ca patadbhiḥ patitair api
     bhramadbhir niṣṭanadbhiś ca ghoram āyodhanaṃ babhau
rajaś ca mahad udbhūtaṃ śāntaṃ rudhiravṛṣṭibhiḥ
     mahīṃ cāpy abhavad durgā kabandha śatasaṃkulā
tad babhau raudrabībhatsaṃ bībhatsor yānam āhave
     ākrīḍa iva rudrasya ghnataḥ kālātyaye paśūn
te vadhyamānāḥ pārthena vyākulāśvarathadvipāḥ
     tam evābhimukhāḥ kṣīṇāḥ śakrasyātithitāṃ gatāḥ
sā bhūmir bharataśreṣṭha nihatais tair mahārathaiḥ
     āstīrṇā saṃbabhau sarvā pretī bhūtaiḥ samantataḥ
etasminn antare caiva pramatte savyasācini
     vyūḍhānīkas tato droṇo yudhiṣṭhiram upādravat
taṃ pratyagṛhṇaṃs tvarito vyūḍhānīkāḥ prahāriṇaḥ
     yudhiṣṭhiraṃ parīpsantas tadāsīt tumulaṃ mahat
