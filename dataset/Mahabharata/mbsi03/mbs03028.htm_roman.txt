[vai]
      tato vanagatāḥ pārthāḥ sāyāhne saha kṛṣṇayā
      upaviṣṭāḥ kathāś cakrur duḥkhaśokaparāyaṇāḥ
priyā ca darśanīyā ca paṇḍitā ca pativratā
      tataḥ kṛṣṇā dharmarājam idaṃ vacanam abravīt
na nūnaṃ tasya pāpasya duḥkham asmāsu kiṃ cana
      vidyate dhārtarāṣṭrasya nṛśaṃsasya durātmanaḥ
yas tvāṃ rājan mayā sārdham ajinaiḥ prativāsitam
      bhrātṛbhiś ca tathā sarvair nābhyabhāṣata kiṃ cana
      vanaṃ prasthāpya duṣṭātmā nānvapatyata durmatiḥ
āyasaṃ hṛdayaṃ nūnaṃ tasyā duṣkṛtakarmaṇaḥ
      yas tvāṃ dharmaparaṃ śreṣṭhaṃ rūkṣāṇy aśrāvayat tadā
sukhocitam aduḥkhārhaṃ durātmā sasuhṛd gaṇaḥ
      īdṛśaṃ duḥkham ānīya modate pāpapūruṣaḥ
caturṇām eva pāpānām aśruvai nāpatat tadā
      tvayi bhārata niṣkrānte vanāyājina vāsasi
duryodhanasya karṇasya śakuneś ca durātmanaḥ
      durbhrātus tasya cograsya tathā duḥśāsanasya ca
itareṣāṃ tu sarveṣāṃ kurūṇāṃ kurusattama
      duḥkhenābhiparītānāṃ netrebhyaḥ prāpataj jalam
idaṃ ca śayanaṃ dṛṣṭvā yac cāsīt te purātanam
     śocāmi tvāṃ mahārāja duḥkhānarhaṃ sukhocitam
dāntaṃ yac ca sabhāmadhye āsanaṃ ratnabhūṣitam
     dṛṣṭvā kuśa bṛsīṃ cemāṃ śoko māṃ rundhayaty ayam
yad apaśyaṃ sabhāyāṃ tvāṃ rājabhiḥ parivāritam
     tac ca rājann apaśyantyāḥ kā śāntir hṛdayasya me
yā tvāhaṃ candanādigdham apaśyaṃ sūryavarcasam
     sā tvāṃ paṅkamalādigdhaṃ dṛṣṭvā muhyāmi bhārata
yā vai tvā kauśikair vastraiḥ śubhrair bahudhanaiḥ purā
     dṛṣṭavaty asmi rājendra sā tvāṃ paśyāmi cīriṇam
yac ca tad rukmapātrībhir brāhmaṇebhyaḥ sahasraśaḥ
     hriyate te gṛhād annaṃ saṃskṛtaṃ sārvakāmikam
yatīnām agṛhāṇāṃ te tathaiva gṛhamedhinām
     dīyate bhojanaṃ rājann atīva guṇavat prabho
     tac ca rājann apaśyantyāḥ kā śāntir hṛdayasya me
yāṃs te bhrātṝn mahārāja yuvāno mṛṣṭakuṇḍalāḥ
     abhojayanta mṛṣṭānnaiḥ sūdāḥ paramasaṃskṛtaiḥ
sarvāṃs tān adya paśyāmi vane vanyena jīvataḥ
     aduḥkhārhān manuṣyendra nopaśāmyati me manaḥ
bhīmasenam imaṃ cāpi duḥkhitaṃ vanavāsinam
     dhyāyantaṃ kiṃ na manyus te prāpte kāle vivardhate
bhīmasenaṃ hi karmāṇi svayaṃ kurvāṇam acyuta
     sukhārhaṃ duḥkhitaṃ dṛṣṭvā kasmān manyur na vardhate
satkṛtaṃ vividair yānair vastrair uccāvacais tathā
     taṃ te vanagataṃ dṛṣṭvā kasmān manyur na vardhate
kurūn api hi yaḥ sarvān hantum utsahate prabhuḥ
     tvatprasādaṃ pratīkṣaṃs tu sahate 'yaṃ vṛkodaraḥ
yo 'rjunenārjunas tulyo dvibāhur bahu bāhunā
     śarātisarge śīghratvāt kālāntakayamopamaḥ
yasya śastrapratāpena praṇatāḥ sarvapārthivāḥ
     yajñe tava mahārāja brāhmaṇān upatasthire
tam imaṃ puruṣavyāghraṃ pūjitaṃ devadānavaiḥ
     dhyāyantam arjunaṃ dṛṣṭvā kasmān manyur na vardhate
dṛṣṭvā vanagataṃ pārtham aduḥkhārhaṃ sukhocitam
     na ca te vardhate manyus tena muhyāmi bhārata
yo devāṃś ca manuṣyāṃś ca sarpāṃś caikaratho 'jayat
     taṃ te vanagataṃ dṛṣṭvā kasmān manyur na vardhate
yo yānair adbhutākārair hayair nāgaiś ca saṃvṛtaḥ
     prasahya vittāny ādatta pārthivebhyaḥ paraṃtapaḥ
kṣipaty ekena vegena pañcabāṇaśatāni yaḥ
     taṃ te vanagataṃ dṛṣṭvā kasmān manyur na vardhate
śyāmaṃ bṛhantaṃ taruṇaṃ carmiṇām uttamaṃ raṇe
     nakulaṃ te vane dṛṣṭvā kasmān manyur na vardhate
darśanīyaṃ ca śūraṃ ca mādrīputraṃ yudhiṣṭhira
     sahadevaṃ vane dṛṣṭvā kasmān manyur na vardhate
drupadasya kule jātāṃ snuṣāṃ pāṇḍor mahātmanaḥ
     māṃ te vanagatāṃ dṛṣṭvā kasmān manyur na vardhate
nūnaṃ ca tava naivāsti manyur bharatasattama
     yat te bhrātṝṃś ca māṃ caiva dṛṣṭvā na vyathate manaḥ
na nirmanyuḥ kṣatriyo 'sti loke nirvacanaṃ smṛtam
     tad adya tvayi paśyāmi kṣatriye viparītavat
yo na darśayate tejaḥ kṣatriyaḥ kāla āgate
     sarvabhūtāni taṃ pārtha sadā paribhavanty uta
tat tvayā na kṣamā kāryā śatrūn prati kathaṃ cana
     tejasaiva hi te śakyā nihantuṃ nātra saṃśayaḥ
tathaiva yaḥ kṣamā kāle kṣatriyo nopaśāmyati
     apriyaḥ sarvabhūtānāṃ so 'mutreha ca naśyati
