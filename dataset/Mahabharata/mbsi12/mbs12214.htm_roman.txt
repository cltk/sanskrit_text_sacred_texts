[y]
      dvijātayo vratopetā yad idaṃ bhuñjate haviḥ
      annaṃ brāhmaṇa kāmāya katham etat pitāmaha
[bhī]
      avedokta vratopetā bhuñjānāḥ kāryakāriṇaḥ
      vedokteṣu ca bhuñjānā vrataluptā yudhiṣṭhira
[y]
      yad idaṃ tapa ity āhur upavāsaṃ pṛthagjanāḥ
      etat tapo mahārāja utāho kiṃ tapo bhavet
[bhī]
      māsapakṣopavāsena manyante yat tapo janāḥ
      ātmatantropaghātaḥ sa na tapas tat satāṃ matam
      tyāgaś ca sannatiś caiva śiṣyate tapa uttamam
sadopavāsī ca bhaved brahmacārī sadaiva ca
      muniś ca syāt sadā vipro daivataṃ ca sadā bhajet
kutumbiko dharmakāmaḥ sadā svapnaś ca bhārata
      amāṃsāśī sadā ca syāt pavitraṃ ca sadā japet
amṛtāśī sadā ca syān na ca syād viṣabhojanaḥ
      vighasāśī sadā ca syāt sadā caivātithi priyaḥ
[y]
      kathaṃ sadopavāsī syād brahmacārī kathaṃ bhavet
      vighasāśī kathaṃ ca syāt sadā caivātithi priyaḥ
[bhī]
      antarā prātar āśaṃ ca sāyam āśaṃ tathaiva ca
      sadopavāsī ca bhaved yo na bhuṅkte kathaṃ cana
bhāryāṃ gacchan brahmacārī ṛtau bhavati brāhmaṇaḥ
     ṛtavādī sadā ca syāj jñānanityaś ca yo naraḥ
abhakṣayan vṛthā māṃsam amāṃsāśī bhavaty uta
     dānanityaḥ pavitraś ca asvapnaś ca divā svapan
bhṛtyātithiṣu yo bhuṅkte bhuktavatsu sadā sa ha
     amṛtaṃ sakalaṃ bhuṅkta iti viddhi yudhiṣṭhira
abhuktavatsu nāśnānaḥ satataṃ yas tu vai dvijaḥ
     abhojanena tenāsya jitaḥ svargo bhavaty uta
devatābhyaḥ pitṛbhyaś ca bhṛtyebhyo 'tithibhiḥ saha
     avaśiṣṭaṃ tu yo 'śnāti tam āhur vighasāsinam
teṣāṃ lokā hy aparyantāḥ sadane brahmaṇā saha
     upasthitāś cāpsarobhiḥ pariyānti divaukasaḥ
devatābhiś ca ye sārdhaṃ pitṛbhiś copabhuñjate
     ramante putrapautraiś ca teṣāṃ gatir anuttamā
