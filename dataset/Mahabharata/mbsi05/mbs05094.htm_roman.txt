[v]
      tasminn abhihite vākye keśavena mahātmanā
      stimitā hṛṣṭaromāṇa āsan sarve sabhāsadaḥ
kaḥ svid uttaram etasmād vaktum utsahate pumān
      iti sarve manobhis te cintayanti sma pārthivāḥ
tathā teṣu ca sarveṣu tūṣṇīṃbhūteṣu rājasu
      jāmadagnya idaṃ vākyam abravīt kurusaṃsadi
imām ekopamāṃ rājañ śṛṇu satyām aśaṅkitaḥ
      tāṃ śrutvā śreya ādatsva yadi sādhv iti manyase
rājā dambhodbhavo nāma sārvabhaumaḥ purābhavat
      akhilāṃ bubhuje sarvāṃ pṛthivīm iti naḥ śrutam
sa sma nityaṃ niśāpāye prātar utthāya vīryavān
      brāhmaṇān kṣatriyāṃś caiva pṛcchann āste mahārathaḥ
asti kaś cid viśiṣṭo vā madvidho vā bhaved yudhi
      śudro vaiśyaḥ kṣatriyo vā brāhmaṇo vāpi śastrabhṛt
iti bruvann anvacarat sa rājā pṛthivīm imām
      darpeṇa mahatā mattaḥ kaṃ cid anyam acintayan
taṃ sma vaidyā akṛpaṇā brāhmaṇāḥ sarvato 'bhayāḥ
      pratyaṣedhanta rājānaṃ ślāghamānaṃ punaḥ punaḥ
pratiṣidhyamāno 'py asakṛt pṛcchaty eva sa vai dvijān
     abhimānī śriyā mattas tam ūcur brāhmaṇās tadā
tapasvino mahātmāno veda vratasamanvitāḥ
     udīryamāṇaṃ rājānaṃ krodhadīptā dvijātayaḥ
anekajananaṃ sakhyaṃ yayoḥ puruṣasiṃhayoḥ
     tayos tvaṃ na samo rājan bhavitāsi kadā cana
evam uktaḥ sa rājā tu punaḥ papraccha tān dvijān
     kva tau vīrau kva janmānau kiṃ karmāṇau ca kau ca tau
[brāhmaṇāh]
     naro nārāyaṇaś caiva tāpasāv iti naḥ śrutam
     āyātau mānuṣe loke tābhyāṃ yudhyasva pārthiva
śrūyate tau mahātmānau naranārāyaṇāv ubhau
     tapo ghoram anirdeśyaṃ tapyete gandhamādane
[rāma]
     sa rājā mahatīṃ senāṃ yojayitvā ṣaḍaṅginīm
     amṛṣyamāṇaḥ saṃprāyād yatra tāv aparājitau
sa gatvā viṣamaṃ ghoraṃ parvataṃ gandhamādanam
     mṛgayāṇo 'nvagacchat tau tāpasāv aparājitau
tau dṛṣṭvā kṣutpipāsābhyāṃ kṛśau dhamani saṃtatau
     śītavātātapaiś caiva karśitau puruṣottamau
     abhigamyopasaṃgṛhya paryapṛcchad anāmayam
tam arcitvā mūlaphalair āsanenodakena ca
     nyamantrayetāṃ rājānaṃ kiṃ kāryaṃ kriyatām iti
[dambhaudbhava]
     bāhubhyāṃ me jitā bhūmir nihatāḥ sarvaśatravaḥ
     bhavadbhyāṃ yuddham ākāṅkṣann upayāto 'smi parvatam
     ātithyaṃ dīyatām etat kāṅkṣitaṃ me ciraṃ prati
[naranārāyaṇau]
     apetakrodhalobho 'yam āśramo rājasattama
     na hy asminn āśrame yuddhaṃ kutaḥ śastraṃ kuto 'nṛjuḥ
     anyatra yuddham ākāṅkṣva bahavaḥ kṣatriyā kṣitau
[r]
     ucyamānas tathāpi sma bhūya evābhyabhāṣata
     punaḥ punaḥ kṣamyamāṇaḥ sāntvyamānaś ca bhārata
     dambhodbhavo yuddham icchann āhvayaty eva tāpasau
tato naras tv iṣīkāṇāṃ muṣṭim ādāya kaurava
     abravīd ehi yudhyasva yuddhakāmuka kṣatriya
sarvaśastrāṇi cādatsva yojayasva ca vāhinīm
     ahaṃ hi te vineṣyāmi yuddhaśraddhām itaḥ param
[d]
     yady etad astram asmāsu yuktaṃ tāpasa manyase
     etenāpi tvayā yotsye yuddhārthī hy aham āgataḥ
[r]
     ity uktvā śaravarṣeṇa sarvataḥ samavākirat
     dambhodbhavas tāpasaṃ taṃ jighāṃsuḥ saha sainikaḥ
tasya tān asyato ghorān iṣūn paratanuc chidaḥ
     kadarthī kṛtyasa munir iṣīkābhir apānudat
tato 'smai prāsṛjad ghoram aiṣīkam aparājitaḥ
     astram apratisaṃdheyaṃ tad adbhutam ivābhavat
teṣām akṣīṇi karṇāṃś ca nastakāṃś caiva māyayā
     nimittavedhī sa munir iṣīkābhiḥ samarpayat
sa dṛṣṭvā śvetam ākāśam iṣīkābhiḥ samācitam
     pādayor nyapatad rājā svasti me 'stv iti cābravīt
tam abravīn naro rājañ śaraṇyaḥ śaraṇaiṣiṇām
     brahmaṇyo bhava dharmātmā mā ca smaivaṃ punaḥ kṛthāḥ
mā ca darpasamāviṣṭaḥ kṣepsīḥ kāṃś cit kadā cana
     alpīyāṃsaṃ viśiṣṭaṃ vā tat te rājan paraṃ hitam
kṛtaprajño vītalobho nirahaṃkāra ātmavān
     dāntaḥ kṣānto mṛduḥ kṣemaḥ prajāḥ pālaya pārthiva
anujñātaḥ svasti gaccha maivaṃ bhūyaḥ samācareḥ
     kuśalaṃ brāhmaṇān pṛccher āvayor vacanād bhṛśam
tato rājā tayoḥ pādāv abhivādya mahātmanoḥ
     pratyājagāma svapuraṃ dharmaṃ caivācinod bhṛśam
sumahac cāpi tat karma yan nareṇa kṛtaṃ purā
     tato guṇaiḥ subahubhiḥ śreṣṭho nārāyaṇo 'bhavat
tasmād yāvad dhanuḥśreṣṭhe gāṇḍīve 'svraṃ na yujyate
     tāvat tvaṃ mānam utsṛjya gaccha rājan dhanaṃjayam
kākudīkaṃ śukaṃ nākam akṣisaṃtarjanaṃ tathā
     saṃtānaṃ nartanaṃ ghoram āsyam odakam aṣṭamam
etair viddhāḥ sarva eva maraṇaṃ yānti mānavāḥ
     unmattāś ca viceṣṭante naṣṭasaṃjñā vicetasaḥ
svapante ca plavante ca chardayanti ca mānavāḥ
     mūtrayante ca satataṃ rudanti ca hasanti ca
asaṃkhyeyā guṇāḥ pārthe tad viśiṣṭo janārdanaḥ
     tvam eva bhūyo jānāsi kuntīputraṃ dhanaṃjayam
naranārāyaṇau yau tau tāv evārjuna keśavau
     vinājīhi mahārāja pravīrau puruṣarṣabhau
yady etad evaṃ jānāsi na ca mām atiśaṅkase
     āryāṃ matiṃ samāsthāya śāmya bhārata pāṇḍavaiḥ
atha cen manyase śreyo na me bhedo bhaved iti
     praśāmya bharata śreṣṭho mā ca yuddhe manaḥ kṛthāḥ
bhavatāṃ ca kuruśreṣṭha kulaṃ bahumataṃ bhuvi
     tat tathaivāstu bhadraṃ te svārtham evānucintaya
