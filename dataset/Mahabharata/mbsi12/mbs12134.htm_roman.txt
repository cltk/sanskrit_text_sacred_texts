[bh]
      atra gāthā brahma gītāḥ kīrtayanti purāvidaḥ
      yena mārgeṇa rājānaḥ kośaṃ saṃjanayanti ca
na dhanaṃ yajñaśīlānāṃ hāryaṃ deva svam eva tat
      dasyūnāṃ niṣkriyāṇāṃ ca kṣatriyo hartum arhati
imāḥ prajāḥ kṣatriyāṇāṃ rakṣyāś cādyāś ca bhārata
      dhanaṃ hi kṣatriyasyeha dvitīyasya na vidyate
tad asya syād balārthaṃ vā dhanaṃ yajñārtham eva vā
      abhogyā hy oṣadhīś chittvā bhogyā eva pacanty uta
yo vai na devān na pitṝn na martyān haviṣārcati
      ānantikāṃ tāṃ dhanitām āhur veda vido janāḥ
haret tad draviṇaṃ rājan dhārmikaḥ pṛthivīpatiḥ
      na hi tat prīṇayel lokān na kośaṃ tad vidhaṃ nṛpaḥ
asādhubhyo nirādāya sādhubhyo yaḥ prayacchati
      ātmānaṃ saṃkramaṃ kṛtvā manye dharmavid eva saḥ
audbhijjā jantavaḥ ke cid yuktavāco yathātathā
      aniṣṭataḥ saṃbhavanti tathā yajñaḥ pratāyate
yathaiva daṃśa maśakaṃ yathā cāṇḍa pipīlikam
      saiva vṛttir ayajñeṣu tathā dharmo vidhīyate
yathā hy akasmād bhavati bhūmau pāṃsutṛṇolapam
     tathaiveha bhaved dharmaḥ sūkṣmaḥ sūkṣmataro 'pi ca
