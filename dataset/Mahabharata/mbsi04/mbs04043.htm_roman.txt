[karṇa]
      sarvān āyuṣmato bhītān saṃtrastān iva lakṣaye
      ayuddhamanasaś caiva sarvāṃś caivānavasthitān
yady eṣa rājā matsyānāṃ yadi bībhatsur āgataḥ
      aham āvārayiṣyāmi veleva makarālayam
mama cāpapramuktānāṃ śarāṇāṃ nataparvaṇām
      nāvṛttir gacchatām asti sarpāṇām iva sarpatām
rukmapuṅkhāḥ sutīkṣṇāgrā muktā hastavatā mayā
      chādayantu śarāḥ pārthaṃ śalabhā iva pādapam
śarāṇāṃ puṅkhasaktānāṃ maurvyābhihatayā dṛḍham
      śrūyatāṃ talayoḥ śabdo bheryor āhatayor iva
samāhito hi bībhatsur varṣāṇy aṣṭau ca pañca ca
      jātasnehaś ca yuddhasya mayi saṃprahariṣyati
pātrī bhūtaś ca kaunteyo brāhmaṇo guṇavān iva
      śaraughān pratigṛhṇātu mayā muktān sahasraśaḥ
eṣa caiva maheṣvāsas triṣu lokeṣu viśrutaḥ
      ahaṃ cāpi kuruśreṣṭhā arjunān nāvaraḥ kva cit
itaś cetaś ca nirmuktaiḥ kāñcanair gārdhravājitaiḥ
      dṛśyatām adya vai vyoma khadyotair iva saṃvṛtam
adyāham ṛṇam akṣayyaṃ purā vācā pratiśrutam
     dhārtarāṣṭrasya dāsyāmi nihatya samare 'rjunam
antarā chidyamānānāṃ puṅkhānāṃ vyatiśīryatām
     śalabhānām ivākāśe pracāraḥ saṃpradṛśyatām
indrāśanisamasparśaṃ mahendrasamatejasam
     ardayiṣyāmy ahaṃ pārtham ulkābhir iva kuñjaram
tam agnim iva durdharṣam asi śaktiśarendhanam
     pāṇḍavāgnim ahaṃ dīptaṃ pradahantam ivāhitān
ava vegapuro vāto rathaughastanayitnumān
     śaradhāro mahāmeghaḥ śamayiṣyāmi pāṇḍavam
matkārmukavinirmuktāḥ pārtham āśīviṣopamāḥ
     śarāḥ samabhisarpantu valmīkam iva pannagāḥ
jāmadagnyān mayā hy astraṃ yat prāptam ṛṣisattamāt
     tad upāśritya vīryaṃ ca yudhyeyam api vāsavam
dhvajāgre vānaras tiṣṭhan bhallena nihato mayā
     adyaiva patatāṃ bhūmau vinadan bhairavān ravān
śatror mayābhipannānāṃ bhūtānāṃ dhvajavāsinām
     diśaḥ pratiṣṭhamānānām astu śabdo divaṃ gataḥ
adya duryodhanasyāhaṃ śalyaṃ hṛdi cirasthitam
     sa mūlam uddhariṣyāmi bībhatsuṃ pātayan rathāt
hatāśvaṃ virathaṃ pārthaṃ pauruṣe paryavasthitam
     niḥśvasantaṃ yathā nāgam adya paśyantu kauravāḥ
kāmaṃ gacchantu kuravo dhanam ādāya kevalam
     ratheṣu vāpi tiṣṭhanto yuddhaṃ paśyantu māmakam
