[y]
      darśane kīdṛśaḥ snehaḥ saṃvāse ca pitāmaha
      mahābhāgyaṃ gavāṃ caiva tan me brūhi pitāmaha
[bh]
      hanta te kathayiṣyāmi purāvṛttaṃ mahādyute
      nahuṣasya ca saṃvādaṃ maharṣeś cyavanasya ca
purā maharṣiś cyavano bhārgavo bharatarṣabha
      udavāka kṛtārambho babhūva sumahāvrataḥ
nihatya mānaṃ krodhaṃ ca praharṣaṃ śokam eva ca
      varṣāṇi dvādaśa munir jalavāse dhṛtavrataḥ
ādadhat sarvabhūteṣu visrambhaṃ paramaṃ śubham
      jale careṣu sattveṣu śīra raśmir iva prabhuḥ
sthāṇubhūtaḥ śucir bhūtvā daivatebhyaḥ praṇamya ca
      gaṅgāyamunayor madhye jalaṃ saṃpraviveśa ha
gaṅgāyamunayor vegaṃ subhīmaṃ bhīmaniḥsvanam
      pratijagrāha śirasā vātavegasamaṃ jave
gaṅgā ca yamunā caiva saritaś cānugās tayoḥ
      pradakṣiṇam ṛṣiṃ cakrur na cainaṃ paryapīḍayan
antarjale sa suṣvāpa kaṣṭha bhūto mahāmuniḥ
      tataś cordhvasthito dhīmān abhavad bharatarṣabha
jalaukasāṃ sa sattvānāṃ babhūva priyadarśanaḥ
     upājighranta ca tadā matsyās taṃ hṛṣṭamānasāḥ
     tatra tasyāsataḥ kālaḥ samatīto 'bhavan mahān
tataḥ kadā cit samaye kasmiṃś cin matsyajīvinaḥ
     taṃ deśaṃ samupājagmur jālahastā mahādyute
niṣādā bahavas tatra matsyoddharaṇa niścitāḥ
     vyāyatā balinaḥ śūrāḥ salileṣv anivartinaḥ
     abhyāyayuś ca taṃ deśaṃ niścitā jālakarmaṇi
jālaṃ ca yojayām āsur viśeṣeṇa janādhipa
     matsyodakaṃ samāsādya tadā bharatasattama
tatas te bahubhir yogaiḥ karvartā matsyakāṅkṣiṇaḥ
     maṅgā yamunayor vārijālair abhyakiraṃs tataḥ
jālaṃ suvitataṃ teṣāṃ nava sūtrakṛtaṃ tathā
     vistārāyāma saṃpannaṃ yat tatra salile kṣamam
tatas te sumahac caiva balavac ca suvartitam
     prakīrya sarvataḥ sarve jālaṃ cakṛṣire tadā
abhītarūpāḥ saṃhṛṣṭās te 'nyonyavaśavartinaḥ
     babandhus tatra matsyāṃś ca tathānyāñ jalacāriṇaḥ
tathā matsyaiḥ parivṛtaṃ cyavanaṃ bhṛgunandanam
     ākarṣanta mahārāja jālenātha yadṛcchayā
nadī śaivaladigdhāṅgaṃ hari śmaśrujaṭā dharam
     lagnaiḥ śaṅkhagaṇair gātraiḥ koṣṭhairś citrair ivāvṛtam
taṃ jālenoddhṛtaṃ dṛṣṭvā te tadā vedapāragam
     save prāñjalayo dāśāḥ śirobhiḥ prāpatan bhuvi
parikheda paritrāsāj jālasyākarṣaṇena ca
     matsyā babhūvur vyāpannāḥ sthalasaṃkarṣaṇena ca
sa munis tat tadā dṛṣṭvā matsyānāṃ kadanaṃ kṛtam
     babhūva kṛpayāviṣṭo niḥśvasaṃś ca punaḥ punaḥ
[nisādāh]
     ajñānād yatkṛtaṃ pāpaṃ prasādaṃ tatra naḥ kuru
     karavāma priyaṃ kiṃ te tan no brūhi mahāmune
[bh]
     ity ukto matsyamadhya sthaś cyavano vākyam abravīt
     yo me 'dya paramaḥ kāmas taṃ śṛṇudhvaṃ samāhitāḥ
prāṇotsargaṃ vikrayaṃ vā matsyair yāsyāmy ahaṃ saha
     saṃvāsān notsahe tyaktuṃ salilādhyuṣitān imān
ity uktās te niṣādās tu subhṛśaṃ bhayakampitāḥ
     sarve viṣaṇṇavadanā nahuṣāya nyavedayan
