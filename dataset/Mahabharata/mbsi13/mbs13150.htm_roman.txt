kāryate yac ca kriyate sac cāsac ca kṛtaṃ tataḥ
      tatrāśvasīta satkṛtvā asatkṛtvā na viśvaset
kāla evātra kālena nigrahānugrahau dadat
      buddhim āviśya bhūtānāṃ dharmārtheṣu pravartate
yadā tv asya bhaved buddhir dharmyā cārthapradarśinī
      tadāśvasīta dharmātmā dṛḍhabuddhir na viśvaset
etāvan mātram etad dhi bhūtānāṃ prājñalakṣaṇam
      kālayukto 'py ubhaya vic cheṣam arthaṃ samācaret
yathā hy upasthitaiśvaryāḥ pūjayante narā narān
      evam evātmanātmānaṃ pūjayantīha dhārmikāḥ
na hy adharmatayā dharmaṃ dadyāt kālaḥ kathaṃ cana
      tasmād viśuddham ātmānaṃ jānīyād dharmacāriṇam
spraṣṭum apy asamartho hi jvalantam iva pāvakam
      adharmaḥ satato dharmaṃ kālena parirakṣitam
kāryāv etau hi kālena dharmo hi vijayāvahaḥ
      trayāṇām api lokānām āloka karaṇo bhavet
tatra kaś cin nayet prājño gṛhītvaiva kare naram
      uhyamānaḥ sa dharmeṇa dharme bahu bhayac chale
