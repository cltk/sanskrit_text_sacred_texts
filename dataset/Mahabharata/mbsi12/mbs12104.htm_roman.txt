[y]
      kathaṃ mṛdau kathaṃ tīkṣṇe mahāpakṣe ca pārthiva
      arau varteta nṛpatis tan me brūhi pitāmaha
[bh]
      atrāpy udāharantīmam itihāsaṃ purātanam
      bṛhaspateś ca saṃvādam indrasya ca yudhiṣṭhira
bṛhaspatiṃ devapatir abhivādya kṛtāñjaliḥ
      upasaṃgamya papraccha vāsavaḥ paravīrahā
ahiteṣu kathaṃ brahman vartayeyam atandritaḥ
      asamucchidya caivainān niyaccheyam upāyataḥ
senayor vyatiṣaṅgeṇa jayaḥ sādhāraṇo bhavet
      kiṃ kurvāṇaṃ na māṃ jahyāj jvalitā śrīḥ pratāpinī
tato dharmārthakāmānāṃ kuśalaḥ pratibhānavān
      rājadharmavidhānajñaḥ pratyuvāca puraṃdaram
na jātu kalahenecchen niyantum apakāriṇaḥ
      bāla saṃsevitaṃ hy etad yad amarṣo yad akṣamā
      na śatrur vivṛtaḥ kāryo vadham asyābhikāṅkṣatā
krodhaṃ balam amarṣaṃ ca niyamyātmajam ātmani
      amitram upaseveta viśvastavad aviśvasan
priyam eva vaden nityaṃ nāpriyaṃ kiṃ cid ācaret
      viramec chuṣka vairebhyaḥ kaṇṭhāyāsaṃ ca varjayet
yathā vaitaṃsiko yukto dvijānāṃ sadṛśasvanaḥ
     tān dvijān kurute vaśyāṃs tathāyukto mahīpatiḥ
     vaśaṃ copanayec chatrūn nihanyāc ca puraṃdara
na nityaṃ paribhūyārīn sukhaṃ svapiti vāsava
     jāgarty eva ca duṣṭātmā saṃkare 'gnir ivotthitaḥ
na saṃnipātaḥ kartavyaḥ sāmānye vijaye sati
     viśvāsyaivopasaṃnyāsyo vaśe kṛtvā ripuḥ prabho
saṃpradhārya sahāmātyair mantravidbhir mahātmabhiḥ
     upekṣamāṇo 'vajñāte hṛdayenāparājitaḥ
athāsya praharet kāle kiṃ cid vicalite pade
     daṇḍaṃ ca dūṣayed asya puruṣair āptakāribhiḥ
ādimadhyāvasānajñaḥ pracchannaṃ ca vicārayet
     balāni dūṣayed asya jānaṃś caiva pramāṇataḥ
bhedenopapradānena saṃsṛjann auṣadhais tathā
     na tv eva cela saṃsargaṃ racayed aribhiḥ saha
dīrghakālam api kṣāntvā vihanyād eva śātavān
     kālākāṅkṣī yāmayec ca yathā viṣrambham āpnuyuḥ
na sadyo 'rīn vinirhanyād dṛṣṭasya vijayo 'jvaraḥ
     na yaḥ śalyaṃ ghaṭṭayati navaṃ ca kurute vraṇam
prāpte ca praharet kāle na sa saṃvartate punaḥ
     hantukāmasya devendra puruṣasya ripuṃ prati
yaḥ kālo hi vyatikrāmet puruṣaṃ kālakāṅkṣiṇam
     durlabhaḥ sa punaḥ kālaḥ kāladharmacikīrṣuṇā
aurjasthyaṃ vijayed evaṃ saṃgṛhṇan sādhu saṃmatān
     kālena sādhayen nityaṃ nāprāpte 'bhinipīḍayet
vihāya kāmaṃ krodhaṃ ca tathāhaṃkāram eva ca
     yukto vivaram anvicched ahitānāṃ puraṃdara
mārdavaṃ daṇḍa ālasyaṃ pramādaś ca surottama
     māyāś ca vividhāḥ śakra sādhayanty avicakṣaṇam
nihatyaitāni catvāri māyāṃ pratividhāya ca
     tataḥ śaknoti śatrūṇāṃ prahartum avicārayan
yadaivaikena śakyeta guhyaṃ kartuṃ tadācaret
     yacchanti sacivā guhyaṃ mitho vidrāvayanty api
aśakyam iti kṛtvā vā tato 'nyaiḥ saṃvidaṃ caret
     brahmadaṇḍam adṛṣṭeṣu dṛṣṭeṣu caturaṅgiṇīm
bhedaṃ ca prathamaṃ yuñjyāt tūṣṇīṃ daṇḍaṃ tathaiva ca
     kāle prayojayed rājā tasmiṃs tasmiṃs tadā tadā
praṇipātaṃ ca gaccheta kāle śatror balīyasaḥ
     yukto 'sya vadham anvicched apramattaḥ pramādyataḥ
praṇipātena dānena vācā madhurayā bruvan
     amitram upaseveta na tu jātu viśaṅkayet
sthānāni śaṅkitānāṃ ca nityam eva vivarjayet
     na ca teṣv āśvased drugdhvā jāgartīha nirākṛtāḥ
na hy ato duṣkaraṃ karma kiṃ cid asti surottama
     yathā vividhavṛttānām aiśvaryam amarādhipa
tathā vividhaśīlānām api saṃbhava ucyate
     yateta yogam āsthāya mitrāmitrān avārayan
mṛdum apy avamanyante tīkṣṇād udvijate janaḥ
     mātīkṣṇo māmṛdur bhūs tvaṃ tīkṣṇo bhava mṛdur bhava
yathā vapre vegavati sarvataḥ saṃplutodake
     nityaṃ vivaraṇād bādhas tathā rājyaṃ pramādyataḥ
na banūn abhiyuñjīta yaugapadyena śātravān
     sāmnā dānena bhedena daṇḍena ca puraṃdara
ekaikam eṣāṃ niṣpiṃṣañ śiṣṭeṣu nipuṇaṃ caret
     na ca śakto 'pi medhāvī sarvān evārabhen nṛpaḥ
yadā syān mahatī senā hayanāgarathākulā
     padātiyantra bahulā svanuraktā ṣaḍaṅginī
yadā bahuvidhāṃ vṛddhiṃ manyate pratilomataḥ
     tadā vṛvṛtya prahared dasyūnām avicārayan
na sāma daṇḍopaniṣat praśasyate; na mārdavaṃ śatruṣu yātrikaṃ sadā
     na sasyaghāto na ca saṃkarakriyā; na cāpi bhūyaḥ prakṛter vicāraṇā
māyā vibhedānupasarjanāni; pāpaṃ tathaiva spaśa saṃprayogāt
     āptair manuṣyair upacārayeta; pureṣu rāṣṭreṣu ca saṃprayuktaḥ
purāṇi caiṣām anusṛtya bhūmipāḥ; pureṣu bhogān nikhilān ihājayan
     pureṣu nītiṃ vihitāṃ yathāvidhi; prayojayanto baha vṛtra sūdana
pradāya gūḍhāni vasūni nāma; pracchidya bhogān avadhāya ca svān
     duṣṭāḥ svadoṣair iti kīrtayitvā; pureṣu rāṣṭreṣu ca yojayanti
tathaiva cānyai ratiśāstravedibhiḥ; svalaṃkṛtaiḥ śāstravidhānadṛṣṭibhiḥ
     suśikṣitair bhāṣya kathā viśāradaiḥ; pareṣu kṛtyān upadhārayasva
[indra]
     kāni liṅgāni duṣṭasya bhavanti dvijasattama
     kathaṃ duṣṭaṃ vijānīyād etat pṛṣṭo bravīhi me
[bṛhaspati]
     parokṣam aguṇān āha sadguṇān abhyasūyati
     parair vā kīrtyamāneṣu tūṣṇīm āste parāṅmukhaḥ
tūṣṇīṃ bhāve 'pi hi jñānaṃ na ced bhavati kāraṇam
     viśvāsam oṣṭhasaṃdaṃśaṃ śirasaś ca prakampanam
karoty abhīkṣṇaṃ saṃsṛṣṭam asaṃsṛṣṭaś ca bhāṣate
     adṛṣṭito vikurute dṛṣṭvā vā nābhibhāṣate
pṛthag etya samaśnāti nedam adya yathāvidhi
     āsane śayane yāne bhāvā lakṣyā viśeṣataḥ
ārtir ārte priye prītir etāvan mitra lakṣaṇam
     viparītaṃ tu boddhavyam arilakṣaṇam eva tat
etāny evaṃ yathoktāni budhyethās tridaśādhipa
     puruṣāṇāṃ praduṣṭānāṃ svabhāvo balavattaraḥ
iti duṣṭasya vijñānam uktaṃ te surasattama
     niśāmya śāstratattvārthaṃ yathāvad amareśvaraḥ
[bh]
     sa tad vacaḥ śatrunibarhaṇe ratas; tathā cakārāvitathaṃ bṛhaspateḥ
     cacāra kāle vijayāya cārihā; vaśaṃ ca śatrūn anayat puraṃdaraḥ
