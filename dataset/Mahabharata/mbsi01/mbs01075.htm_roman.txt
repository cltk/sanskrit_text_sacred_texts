[v]
      tataḥ kāvyo bhṛguśreṣṭhaḥ samanyur upagamya ha
      vṛṣaparvāṇam āsīnam ity uvācāvicārayan
nādharmaś carito rājan sadyaḥ phalati gaur iva
      putreṣu vā naptṛṣu vā na ced ātmani paśyati
      phalaty eva dhruvaṃ pāpaṃ guru bhuktam ivodare
yad aghātayathā vipraṃ kacam āṅgirasaṃ tadā
      apāpaśīlaṃ dharmajñaṃ śuśrūṣaṃ madgṛhe ratam
vadhād anarhatas tasya vadhāc ca duhitur mama
      vṛṣaparvan nibodhedaṃ tyakṣyāmi tvāṃ sabāndhavam
      sthātuṃ tvad viṣaye rājan na śakṣyāmi tvayā saha
aho mām abhijānāsi daitya mithyā pralāpinam
      yathemam ātmano doṣaṃ na niyacchasy upekṣase
[vṛ]
      nādharmaṃ na mṛṣāvādaṃ tvayi jānāmi bhārgava
      tvayi dharmaś ca satyaṃ ca tat prasīdatu no bhavān
yady asmān apahāya tvam ito gacchasi bhārgava
      samudraṃ saṃpraveṣkyāmo nānyad asti parāyaṇam
[ṣu]
      samudraṃ praviśadhvaṃ vā diśo vā dravatāsurāḥ
      duhitur nāpriyaṃ soḍhuṃ śakto 'haṃ dayitā hi me
prasādyatāṃ deva yānī jīvitaṃ hy atra me sthitam
      yogakṣema karas te 'ham indrasyeva bṛhaspatiḥ
[vṛ]
     yat kiṃ cid asurendrāṇāṃ vidyate vasu bhārgava
     bhuvi hastigavāśvaṃ vā tasya tvaṃ mama ceśvaraḥ
[ṣu]
     yat kiṃ cid asti draviṇaṃ daityendrāṇāṃ mahāsura
     tasyeśvaro 'smi yadi te deva yānī prasādyatām
[dev]
     yadi tvam īśvaras tāta rājño vittasya bhārgava
     nābhijānāmi tat te 'haṃ rājā tu vadatu svayam
[vṛ]
     yaṃ kāmam abhikāmāsi deva yāni śucismite
     tat te 'haṃ saṃpradāsyāmi yadi ced api durlabham
[dev]
     dāsīṃ kanyā sahasreṇa śarmiṣṭhām abhikāmaye
     anu māṃ tatra gacchet sā yatra dāsyati me pitā
[vṛ]
     uttiṣṭha he saṃgrahītri śarmiṣṭhāṃ śīghram ānaya
     yaṃ ca kāmayate kāmaṃ deva yānī karotu tam
[v]
     tato dhātrī tatra gatvā śarmiṣṭhāṃ vākyam abravīt
     uttiṣṭha bhadre śarmiṣṭhe jñātīnāṃ sukham āvaha
tyajati brāhmaṇaḥ śiṣyān deva yānyā pracoditaḥ
     sā yaṃ kāmayate kāmaṃ sa kāryo 'dya tvayānaghe
[ṣar]
     sā yaṃ kāmayate kāmaṃ karavāṇy aham adya tam
     mā tv evāpagamac chukro deva yānī ca matkṛte
[v]
     tataḥ kanyā sahasreṇa vṛtā śibikayā tadā
     pitur niyogāt tvaritā niścakrāma purottamāt
[ṣar]
     ahaṃ kanyā sahasreṇa dāsī te paricārikā
     anu tvāṃ tatra yāsyāmi yatra dāsyati te pitā
[dev]
     stuvato duhitā te 'haṃ bandinaḥ pratigṛhṇataḥ
     stūyamānasya duhitā kathaṃ dāsī bhaviṣyasi
[ṣar]
     yena kena cid ārtānāṃ jñātīnāṃ sukham āvahet
     atas tvām anuyāsyāmi yatra dāsyati te pitā
[v]
     pratiśrute dāsabhāve duhitrā vṛṣaparvaṇaḥ
     deva yānī nṛpaśreṣṭha pitaraṃ vākyam abravīt
praviśāmi puraṃ tāta tuṣṭāsmi dvijasattama
     amoghaṃ tava vijñānam asti vidyā balaṃ ca te
evam ukto duhitrā sa dvijaśreṣṭho mahāyaśāḥ
     praviveśa puraṃ hṛṣṭaḥ pūjitaḥ sarvadānavaiḥ
