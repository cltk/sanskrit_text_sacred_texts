[vai]
      evam uktas tu bhīmena smitaṃ kṛtvā plavaṃgamaḥ
      yadi te 'ham anugrāhyo darśayātmānam ātmanā
[vai]
      evam uktas tu bhīmena smitaṃ kṛtvā plavaṃgamaḥ
      tad rūpaṃ darśayām āsa yad vai sāgaralaṅghane
bhrātuḥ priyam abhīpsan vai cakāra sumahad vapuḥ
      dehas tasya tato 'tīva vardhaty āyāma vistaraiḥ
tad rūpaṃ kadalī sandaṃ chādayann amitadyutiḥ
      gireś cocchrayam āgamya tasthau tatra sa vānaraḥ
samucchritamahākāyo dvitīya iva parvataḥ
      tāmrekṣaṇas tīkṣṇadaṃstro bhṛkuṭī kṛtalocanaḥ
      dīrghalāṅgūlam āvidhya diśo vyāpya sthitaḥ kapiḥ
tad rūpaṃ mahad ālakṣya bhrātuḥ kauravanandanaḥ
      visismiye tadā bhīmo jahṛṣe ca punaḥ punaḥ
tam arkam iva tejobhiḥ sauvarṇam iva parvatam
      pradīptam iva cākāśaṃ dṛṣṭvā bhīmo nyamīlayat
ābabhāṣe ca hanumān bhīmasenaṃ smayann iva
      etāvad iha śaktas tvaṃ rūpaṃ draṣṭuṃ mamānagha
vardhe 'haṃ cāpy ato bhūyo yāvan me manasepsitam
      bhīma śatruṣu cātyarthaṃ vardhate mūrtir ojasā
tad adbhutaṃ mahāraudraṃ vindhyamandara saṃnibham
     dṛṣṭvā hanūmato varṣma saṃbhrāntaḥ pavanātma jaḥ
pratyuvāca tato bhīmaḥ saṃprahṛṣṭatanūruhaḥ
     kṛtāñjalir adīnātmā hanūmantam avasthitam
dṛṣṭaṃ pramāṇaṃ vipulaṃ śarīrasyāsya te vibho
     saṃharasva mahāvīryasvayam ātmānam ātmanā
na hi śaknomi tvāṃ draṣṭuṃ divākaram ivoditam
     aprameyam anādhṛṣyaṃ mainākam iva parvatam
vismayaś caiva me vīra sumahān manaso 'dya vai
     yad rāmas tvayi pārśvasthe svayaṃ rāvaṇam abhyagāt
tvam eva śaktas tāṃ laṅkāṃ sayodhāṃ sahavāhanām
     svabāhubalam āśritya vināśayitum ojasā
na hi te kiṃ cid aprāpyaṃ mārutātmaja vidyate
     tava naikasya paryāpto rāvaṇaḥ sagaṇo yudhi
evam uktas tu bhīmena hanūmān plavagarṣabhaḥ
     pratyuvāca tato vākyaṃ snigdhaganbhīrayā girā
evam etan mahābāho yathā vadasi bhārata
     bhīmasena na paryāpto mamāsau rākṣasādhamaḥ
mayā tu tasmin nihate rāvaṇe lokakantake
     kīrtir naśyed rāghavasya tata etad upekṣitam
tena vīreṇa hatvā tu sagaṇaṃ rākṣasādhipam
     ānītā svapuraṃ sītā loke kīrtiś ca sthāpitā
tad gaccha vipulaprajña bhrātuḥ priyahite rataḥ
     ariṣṭaṃ kṣemam adhvānaṃ vāyunā parirakṣitaḥ
eṣa panthāḥ kuruśreṣṭha saugandhika vanāya te
     drakṣyase dhanadodyānaṃ rakṣitaṃ yakṣarākṣasaiḥ
na ca te tarasā kāryaḥ kusumāvacayaḥ svayam
     daivatāni hi mānyāni puruṣeṇa viśeṣataḥ
balihomanamaskārair mantraiś ca bharatarṣabha
     daivatāni prasādaṃ hi bhaktyā kurvanti bhārata
mā tāta sāhasaṃ kārṣīḥ svadharmam anupālaya
     svadharmasthaḥ paraṃ dharmaṃ budhyasvāgamayasva ca
vijñātavyo vibhāgena yatra muhyanty abuddhayaḥ
     dharmo vai vedituṃ śakyo bṛhaspatisamair api
adharmo yatra dharmākhyo dharmaś cādharmasaṃjñitaḥ
     vijñātavyo vibhāgena yatra muhyanty abuddhayaḥ
ācāra saṃbhavo dharmo dharmād vedāḥ samutthitāḥ
     vedair yajñāḥ samutpannā yajñair devāḥ pratiṣṭhitāḥ
vedācāra vidhānoktair yajñair dhāryanti devatāḥ
     bṛhaspatyuśanoktaiś ca nayair dhāryanti mānavāḥ
panyā karavanijyābhiḥ kṛṣyātho yonipoṣaṇaiḥ
     vārtayā dhāryate sarvaṃ dharmair etair dvijātibhiḥ
trayī vārtā daṇḍanītis tisro vidyā vijānatām
     tābhiḥ samyak prayuktābhir lokayātrā vidhīyate
sā ced dharmakriyā na syāt trayīdharmam ṛte bhuvi
     daṇḍanītim ṛte cāpi nirmaryādam idaṃ bhavet
vārtā dharme hy avartantyo vinaśyeyur imāḥ prajāḥ
     supravṛttair tribhir hy etair dharmaiḥ sūyanti vai prajāḥ
dvijānām amṛtaṃ dharmo hy ekaś caivaika varṇikaḥ
     yajñādhyayana dānāni trayaḥ sādhāraṇāḥ smṛtāḥ
yājanādhyāpane cobhe brāhmaṇānāṃ pratigrahaḥ
     pālanaṃ kṣatriyāṇāṃ vai vaiśya dharmaś ca poṣaṇam
śuśrūṣā tu dvijātīnāṃ śūdrāṇāṃ dharma ucyate
     bhaikṣa homavratair hīnās tathaiva guruvāsinām
kṣatradharmo 'tra kaunteya tava dharmābhirakṣaṇam
     svadharmaṃ pratipadyasva vinīto niyatendriyaḥ
vṛddhair saṃmantrya sadbhiś ca buddhimadbhiḥ śrutānvitaiḥ
     susthitaḥ śāsti dandena vyasanī paribhūyate
nigrahānugrahaiḥ samyag yadā rājā pravartate
     tadā bhavati lokasya maryādā suvyavasthitā
tasmād deśe ca durge ca śatrumitra baleṣu ca
     nityaṃ cāreṇa boddhavyaṃ sthānaṃ vṛddhiḥ kṣayas tathā
rājñām upāyāś catvāro buddhimantraḥ parākramaḥ
     nigrahānugrahau caiva dākṣyaṃ tat kāryasādhanam
sāmnā dānena bhedena dandenopekṣaṇena ca
     sādhanīyāni kāryāṇi samāsa vyāsa yogataḥ
mantramūlā nayāḥ sarve cārāś ca bharatarṣabha
     sumantritair nayaiḥ siddhis tadvidaiḥ saha mantrayet
striyā mūdhena lubdhena bālena laghunā tathā
     na mantrayeta guhyāni yeṣu conmāda lakṣaṇam
mantrayet saha vidvadbhiḥ śaktaiḥ karmāṇi kārayet
     snigdhaiś ca nītivinyāsān mūrkhān sarvatra varjayet
dhārmikān dharmakāryeṣu arthakāryeṣu paṇḍitān
     strīṣu klībān niyuñjīta krūrān krūreṣu karmasu
svebhyaś caiva parebhyaś ca kāryākāryasamudbhavā
     buddhiḥ karmasu vijñeyā ripūṇāṃ ca balābalam
buddhyā supratipanneṣu kuryāt sādhu parigraham
     nigrahaṃ cāpy aśiṣṭeṣu nirmaryādeṣu kārayet
nigrahe pragrahe samyag yadā rājā pravartate
     tadā bhavati lokasya maryādā suvyavasthitā
eṣa te vihitaḥ pārtha ghoro dharmo duranvayaḥ
     taṃ svadharmavibhāgena vinayastho 'nupālaya
tapo dharmadamejyābhir viprā yānti yathā divam
     dānātithya kriyā dharmair yānti vaiśyāś ca sadgatim
kṣatraṃ yāti tathā svargaṃ bhuvi nigrahapālanaiḥ
     samyak pranīya daṇḍaṃ hi kāmadveṣavivarjitāḥ
     alubdhā vigatakrodhāḥ satāṃ yānti salokatām
