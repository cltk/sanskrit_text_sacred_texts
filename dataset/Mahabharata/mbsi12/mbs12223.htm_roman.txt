[y]
      priyaḥ sarvasya lokasya sarvasattvābhinanditā
      guṇaiḥ sarvair upetaś ca ko nv asti bhuvi mānavaḥ
[bhī]
      atra te vartayiṣyāmi pṛcchato bharatarṣabha
      ugrasenasya saṃvādaṃ nārade keśavasya ca
[ugrasena]
      paśya saṃkalpate loko nāradasya prakīrtane
      manye sa guṇasaṃpanno brūhi tan mama pṛcchataḥ
[vāsudeva]
      kukurādhipa yān manye śṛṇu tān me vivakṣataḥ
      nāradasya guṇān sādhūn saṃkṣepeṇa narādhipa
na cāritranimitto 'syāhaṃkāro dehapātanaḥ
      abhinna śrutacāritras tasmāt sarvatra pūjitaḥ
tapasvī nārado bādhaṃ vāci nāsya vyatikramaḥ
      kāmad vā yadi vā lobhāt tasmāt sarvatra pūjitaḥ
adhyātmavidhitattvajñaḥ kṣāntaḥ śakto jitendriyaḥ
      ṛjuś ca satyavādī ca tasmāt sarvatra pūjitaḥ
tejasā yaśasā buddhyā nayena vinayena ca
      janmanā tapasā vṛddhas tasmāt sarvatra pūjitaḥ
sukhaśīlaḥ susaṃbhogaḥ subhojyaḥ svādaraḥ śuciḥ
      suvākyaś cāpy anīrṣyaś ca tasmāt sarvatra pūjitaḥ
kalyānaṃ kurute bādhaṃ pāpam asmin na vidyate
     na prīyate parān arthais tasmāt sarvatra pūjitaḥ
vedaśrutibhir ākhyānair arthān abhijigīsate
     titikṣur anavajñaś ca tasmāt sarvatra pūjitaḥ
samatvād dhi priyo nāsti nāpriyaś ca kathaṃ cana
     mano 'nukūla vādī ca tasmāt sarvatra pūjitaḥ
bahuśrutaś caitrakathaḥ paṇḍito 'nalaso 'śathaḥ
     adīno 'krodhano 'lubdhas tasmāt sarvatra pūjitaḥ
nārthe na dharme kāme vā bhūtapūrvo 'sya vigrahaḥ
     doṣāś cāsya samucchinnās tasmāt sarvatra pūjitaḥ
dṛdha bhaktir anindyātmā śrutavān anṛśaṃsavān
     vītasaṃmoha doṣaś ca tasmāt sarvatra pūjitaḥ
asaktaḥ sarvasaṅgeṣu saktātmeva ca lakṣyate
     adīrghasaṃśayo vāgmī tasmāt sarvatra pūjitaḥ
samādhir nāsya mānārthe nātmānaṃ stauti karhi cit
     anīrṣyur dṛdha saṃbhāsas tasmāt sarvatra pūjitaḥ
lokasya vividhaṃ vṛttaṃ prakṛteś cāpy akutsayan
     saṃsargavidyā kuśalas tasmāt sarvatra pūjitaḥ
nāsūyaty āgamaṃ kaṃ cit svaṃ tapo nopajīvati
     avandhya kālo vaśyātmā tasmāt sarvatra pūjitaḥ
kṛtaśramaḥ kṛtaprajño na ca tṛptaḥ samādhitaḥ
     niyamastho 'pramattaś ca tasmāt sarvatra pūjitaḥ
sāpatrapaś ca yuktaś ca suneyaḥ śreyase paraiḥ
     abhettā paraguhyānāṃ tasmāt sarvatra pūjitaḥ
na hṛṣyaty arthalābheṣu nālābheṣu vyathaty api
     sthirabuddhir asaktātmā tasmāt sarvatra pūjitaḥ
taṃ sarvaguṇa saṃpannaṃ dakṣaṃ śucim akātaram
     kālajñaṃ ca nayajñaṃ ca kaḥ priyaṃ na kariṣyati
