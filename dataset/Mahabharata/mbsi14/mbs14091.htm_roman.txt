[v]
      śamayitvā paśūn anyān vidhivad dvijasattamāḥ
      turagaṃ taṃ yathāśāstram ālabhanta dvijātayaḥ
tataḥ saṃjñāpya turagaṃ vidhivad yājakarṣabhāḥ
      upasaṃveśayan rājaṃs tatas tāṃ drupadātmajām
      kalābhis tisṛbhī rājan yathāvidhi manasvinīm
uddhṛtya tu vapāṃ tasya yathāśāstraṃ dvijarṣabhāḥ
      śrapayām āsur avyagrāḥ śāstravad bharatarṣabha
taṃ vapā dhūmagandhaṃ tu dharmarājaḥ sahānujaḥ
      upājighrad yathānyāyaṃ sarvapāpmāpahaṃ tadā
śiṣṭāny aṅgāni yāny āsaṃs tasyāśvasya narādhipa
      tāny agnau juhuvur dhīrāḥ samastāḥ ṣoḍaśartvijaḥ
saṃsthāpyaivaṃ tasya rājñas taṃ kratuṃ śakra tejasaḥ
      vyāsaḥ sa śiṣyo bhagavān vardhayām āsa taṃ nṛpam
tato yudhiṣṭhiraḥ prādāt sadasyebhyo yathāvidhi
      koṭīsahasraṃ niṣkāṇāṃ vyāsāya tu vasuṃdharām
pratigṛhya dharāṃ rājan vyāsaḥ satyavatī sutaḥ
      abravīd bharataśreṣṭhaṃ dharmātmānaṃ yudhiṣṭhiram
pṛthivī bhavatas tv eṣāṃ saṃnyastā rājasattama
      niṣkrayo dīyatāṃ mahyaṃ brāhmaṇā hi dhanārthinaḥ
yudhiṣṭhiras tu tān viprān pratyuvāca mahāmanāḥ
     bhrātṛbhiḥ sahito dhīmān madhye rājñāṃ mahātmanām
aśvamedhe mahāyajñe pṛthivī dakṣiṇā smṛtā
     arjunena jitā seyam ṛtvigbhyaḥ prāpitā mayā
vanaṃ pravekṣye viprendro vibhajadhvaṃ mahīm imām
     caturdhā pṛthivīṃ kṛtvā cāturhotra pramāṇataḥ
nāham ādātum icchāmi brahma svaṃ munisattamāḥ
     idaṃ hi me mataṃ nityaṃ bhrātṝṇāṃ ca mamānaghāḥ
ity uktavati tasmiṃs te bhrātaro draupadī ca sā
     evam etad iti prāhus tad abhūd romaharṣaṇam
tato 'ntarikṣe vāg āsīt sādhu sādhv iti bhārata
     tathaiva dvijasaṃghānāṃ śaṃsatāṃ vibabhau svanaḥ
dvaipāyanas tathoktas tu punar eva yudhiṣṭhiram
     uvāca madhye viprāṇām idaṃ saṃpūjayan muniḥ
dattaiṣā bhavatā mahyaṃ tāṃ te pratidadāmy aham
     hiraṇyaṃ dīyatām ebhyo dvijātibhyo dharās tu te
tato 'bravīd vāsudevo dharmarājaṃ yudhiṣṭhiram
     yathāha bhagavān vyāsas tathā tat kartum arhasi
ity uktaḥ sa kuruśreṣṭhaḥ prītātmā bhrātṛbhiḥ saha
     koṭo koṭikṛtāṃ prādād dakṣiṇāṃ triguṇāṃ kratoḥ
na kariṣyati tal loke kaś cid anyo narādhipaḥ
     yatkṛtaṃ kuru siṃhena maruttasyānukurvatā
pratigṛhya tu tad dravyaṃ kṛṣṇa dvaupāyanaḥ prabhuḥ
     ṛtvigbhyaḥ pradadau vidvāṃś caturdhā vyabhajaṃś ca te
pṛthivyā niṣkrayaṃ dattvā tad dhiraṇyaṃ yudhiṣṭhiraḥ
     dhūtapāpmā jitasvargo mumude bhrātṛbhiḥ saha
ṛtvijas tam aparyantaṃ suvarṇanicayaṃ tadā
     vyabhajanta dvijātibhyo yathotsāhaṃ yathābalam
yajñavāṭe tu yat kiṃ cid dhiraṇyam api bhūṣaṇam
     toraṇāni ca yūpāṃś ca ghaṭāḥ pātrīs tatheṣṭakāḥ
     yudhiṣṭhirābhyanujñātāḥ sarvaṃ tad vyabhajan dvijāḥ
anantaraṃ brāhmaṇebhyaḥ kṣatriyā jahrire vasu
     tathā viṭ śūdra saṃghāś ca tathānye mleccha jātayaḥ
     kālena mahatā jahrus tat suvarṇaṃ tatas tataḥ
tatas te brāhmaṇāḥ sarve muditā jagmur ālayān
     tarpitā vasunā tena dharmarājñā mahātmanā
svam aṃśaṃ bhagavān vyāsaḥ kuntyai pādābhivādanāt
     pradadau tasya mahato hiraṇyasya mahādyutiḥ
śvaśurāt prītidāyaṃ taṃ prāpya sā prītimānasā
     cakāra puṇyaṃ loke tu sumahāntaṃ pṛthā tadā
gatvā tv avabhṛthaṃ rājā vipāpmā bhrātṛbhiḥ saha
     sabhājyamānaḥ śuśubhe mahendro daivatair iva
pāṇḍavāś ca mahīpālaiḥ sametaiḥ saṃvṛtās tadā
     aśobhanta mahārāja grahās tārāgaṇair iva
rājabhyo 'pi tataḥ prādād ratnāni vividhāni ca
     gajān aśvān alaṃkārān striyo vastrāṇi kāñcanam
tad dhanaugham aparyantaṃ pārthaḥ pārthiva maṇḍale
     visṛjañ śuśubhe rājā yathā vaiśravaṇas tathā
ānāyya ca tathā vīraṃ rājānaṃ babhru vāhanam
     pradāya vipulaṃ vittaṃ gṛhān prasthāpayat tadā
duḥśalāyāś ca taṃ pautraṃ bālakaṃ pārthivarṣabha
     svarājye pitṛbhir gupte prītyā samabhiṣecayat
rājñaś caivāpi tān sarvān suvibhaktān supūjitān
     prasthāpayām āsa vaśīkururājo yudhiṣṭhiraḥ
evaṃ babhūva yajñaḥ sa dharmarājasya dhīmataḥ
     bahv annadhanaratnaughaḥ surā maireya sāgaraḥ
sarpiḥ paṅkā hradā yatra bahavaś cānna parvatāḥ
     rasālā kardamāḥ kulyā babhūvur bharatarṣabha
bhakṣyaṣāṇḍava rāgāṇāṃ kriyatāṃ bhujyatām iti
     paśūnāṃ vadhyatāṃ cāpi nāntas tatra sma dṛśyate
mattonmatta pramuditaṃ pragīta yuvatī janam
     mṛdaṅgaśaṅkhaśabdaiś ca manoramam abhūt tadā
dīyatāṃ bhujyatāṃ ceti divārātram avāritam
     taṃ mahotsava saṃkāśam atihṛṣṭa janākulam
     kathayanti sma puruṣā nānādeśanivāsinaḥ
varṣitvā dhanadhārābhiḥ kāmai ratnair dhanais tathā
     vipāpmā bharataśreṣṭhaḥ kṛtārtha prāviśat puram
