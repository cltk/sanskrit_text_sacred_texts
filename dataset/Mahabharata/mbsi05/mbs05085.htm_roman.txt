[vi]
      rājan bahumataś cāsi trailokyasyāpi sattamaḥ
      saṃbhāvitaś ca lokasya saṃmataś cāsi bhārata
yat tvam evaṃgate brūyāḥ paścime vayasi sthitaḥ
      śāstrād vā supratarkād vā susthiraḥ sthaviro hy asi
lokhāśmanīva bhāḥ sūrye mahormir iva sāgare
      dharmas tvayi mahān rājann iti vyavasitāḥ prajāḥ
sadaiva bhāvito loko guṇaughais tava pārthiva
      guṇānāṃ rakṣaṇe nityaṃ prayatasva sabāndhavaḥ
ārjavaṃ pratipadyasva mā bālyād bahudhā naśīḥ
      rājyaṃ putrāṃś ca pautrāṃś ca suhṛdaś cāpi supriyān
yat tvaṃ ditsasi kṛṣṇāya rājann atithaye bahu
      etad anyac ca dāśārhaḥ pṛthivīm api cārhati
na tu tvaṃ dharmam uddhiśya tasya vā priyakāraṇāt
      etad icchasi kṛṣṇāya satyenātmānam ālabhe
māyaiṣātattvam evaitac chadmaitad bhūridakṣiṇa
      jānāmi te mataṃ rājan gūḍhaṃ bāhyena karmaṇā
pañca pañcaiva lipsanti grāmakān pānavā nṛpa
      na ca ditsasi tebhyas tāṃs tac chamaṃ kaḥ kariṣyati
arthena tu mahābāhuṃ vārṣṇeyaṃ tvaṃ jihīrṣasi
     anenaivābhyupāyena pāṇḍavebhyo bibhitsasi
na ca vittena śakyo 'sau nodyamena na garhayā
     anyo dhanaṃjayāt kartum etat tattvaṃ bravīmi te
veda kṛṣṇasya māhātmyaṃ vedāsya dṛḍhabhaktitām
     atyājyam asya jānāmi prāṇais tulyaṃ dhanaṃjayam
anyat kumbhād apāṃ purṇād anyat pādāvasecanāt
     anyat kuśalasaṃpraśnān naiṣiṣyati janārdanaḥ
yat tv asya priyam ātithyaṃ mānārhasya mahātmanaḥ
     tad asmai kriyatāṃ rājan mānārho hi janārdanaḥ
āśaṃsamānaḥ kalyāṇaṃ kurūn abhyeti keśavaḥ
     yenaiva rājann arthena tad evāsmā upākuru
śamam icchati dāśārhas tava duryodhanasya ca
     pāṇḍavānāṃ ca rājendra tad asya vacanaṃ kuru
pitāsi rājan putrās te vṛddhas tvaṃ śiśavaḥ pare
     vartasva pitṛvat teṣu vartante te hi putravat
