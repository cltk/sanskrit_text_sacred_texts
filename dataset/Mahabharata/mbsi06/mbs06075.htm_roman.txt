[s]
      tato duryodhano rājā lohitāyati bhāskare
      saṃgrāmarabhaso bhīmaṃ hantukāmo 'bhyadhāvata
tam āyāntam abhiprekṣya nṛvīraṃ dṛḍhavairiṇam
      bhīmasenaḥ susaṃkruddha idaṃ vacanam abravīt
ayaṃ sa kālaḥ saṃprāpto varṣapūgābhikāṅkṣitaḥ
      adya tvāṃ nihaniṣyāmi yadi notsṛjase raṇam
adya kuntyāḥ parikleṣaṃ vanavāsaṃ ca kṛtsnaśaḥ
      draupadyāś ca parikleśaṃ praṇotsyāmi hate tvayi
yat tvaṃ durodaro bhūtvā pāṇḍavān avamanyase
      tasya pāpasya gāndhāre paśya vyasanam āgatam
karṇasya matam ājñāya saubalasya ca yat purā
      acintyapāṇḍavān kāmād yatheṣṭaṃ kṛtavān asi
yācamānaṃ ca yan mohād dāśārham avamanyase
      ulūkasya samādeśaṃ yad dadāsi ca hṛṣṭavat
adya tvā nihaniṣyāmi sānubandhaṃ sa bāndhavam
      samīkariṣye tat pāpaṃ yat purā kṛtavān asi
evam uktvā dhanur ghoraṃ vikṛṣyodbhrāmya cāsakṛt
      samādāya śarān ghorān mahāśani samaprabhān
ṣaḍviṃśat tarasā kruddho mumocāśu suyodhane
     jvalitāgniśikhākārān vajrakalpān ajihmagān
tato 'sya kārmukaṃ dvābhyāṃ sūtaṃ dvābhyāṃ ca vivyadhe
     caturbhir aśvāñ javanān anayad yamasādanam
dvābhyāṃ ca suvikṛṣṭābhyāṃ śarābhyām arimardanaḥ
     chatraṃ ciccheda samare rājñas tasya rathottamāt
tribhiś ca tasya ciccheda jvalantaṃ dhvajam uttamam
     chittvā taṃ ca nanādoccais tava putrasya paśyataḥ
rathāc ca sa dhvajaḥ śrīmān nānāratnavibhūṣitaḥ
     papāta sahasā bhūmiṃ vidyuj jaladharād iva
jvalantaṃ sūryasaṃkāśaṃ nāgaṃ maṇimayaṃ śubham
     dhvajaṃ kurupateś chinnaṃ dadṛśuḥ sarvapārthivāḥ
athainaṃ daśabhir bāṇais tottrair iva mahāgajam
     ājaghāna raṇe bhīmaḥ smayann iva mahārathaḥ
tatas tu rājā sindhūnāṃ rathaśreṣṭho jayadrathaḥ
     duryodhanasya jagrāha pārṣṇisatpuruṣocitām
kṛpaś ca rathināṃ śreṣṭha kauravyam amitaujasam
     āropayad rathaṃ rājan duryodhanam amarṣaṇam
sa gāḍhaviddho vyathito bhīmasenena saṃyuge
     niṣasāda rathopasthe rājā duryodhanas tadā
parivārya tato bhīmaṃ hantukāmo jayadrathaḥ
     rathair anekasāhasrair bhīmasyāvārayad diśaḥ
dhṛṣṭaketus tato rājann abhimanyuś ca vīryavān
     kekayā draupadeyāś ca tava putrān ayodhayan
citrasenaḥ sucitraś ca citrāśvaś citradarśanaḥ
     cāru citraḥ sucāruś ca tathā nandopanandakau
aṣṭāv ete maheṣvāsāḥ sukumārā yaśasvinaḥ
     abhimanyurathaṃ rājan samantāt paryavārayan
ājaghāna tatas tūrṇam abhimanyur mahāmanāḥ
     ekaikaṃ pañcabhir viddhvā śaraiḥ saṃnataparvabhiḥ
     vajramṛtyupratīkāśair vicitrāyudha niḥsṛtaiḥ
amṛṣyamāṇās te sarve saubhadraṃ rathasattamam
     vavarṣur mārgaṇais tīkṣṇair giriṃ merum ivāmbudāḥ
sa pīḍyamānaḥ samare kṛtāstro yuddhadurmadaḥ
     abhimanyur mahārāja tāvakān samakampayat
     yathā devāsure yuddhe vajrapāṇir mahāsurān
vikarṇasya tato bhallān preṣayām āsa bhārata
     caturdaśa rathaśreṣṭho ghorān āśīviṣopamān
     dhvajaṃ sūtaṃ hayāṃś cāsya chittvā nṛtyann ivāhave
punaś cānyāñ śarān pītān akuṇṭhāgrāñ śilāśitān
     preṣayām āsa saubhadro vikarṇāya mahābalaḥ
te vikarṇaṃ samāsādya kaṅkabarhiṇa vāsasaḥ
     bhittvā dehaṃ gatā bhūmiṃ jvalanta iva pannagāḥ
te śarā hemapuṅkhāgrā vyadṛśyanta mahītale
     vikarṇa rudhiraklinnā vamanta iva śoṇitam
vikarṇaṃ vīkṣya nirbhinnaṃ tasyaivānye sahodarāḥ
     abhyadravanta samare saubhadrapramukhān rathān
abhiyātvā tathaivāśu rathasthān sūryavarcasaḥ
     avidhyan samare 'nyonyaṃ saṃrabdhā yuddhadurmadāḥ
durmukhaḥ śrutakarmāṇaṃ viddhvā saptabhir āśugaiḥ
     dhvajam ekena ciccheda sārathiṃ cāsya saptabhiḥ
aśvāñ jāmbūnadair jālaiḥ pracchannān vātaraṃhasaḥ
     jaghāna ṣaḍbhir āsādya sārathiṃ cābhyapātayat
sa hatāśve rathe tiṣṭhañ śrutakarmā mahāratha
     śaktiṃ cikṣepa saṃkruddho maholkāṃ jvalitām iva
sā durmukhasya vipulaṃ varma bhittvā yaśasvinaḥ
     vidārya prāviśad bhūmiṃ dīpyamānā sutejanā
taṃ dṛṣṭvā virathaṃ tatra suta somo mahābalaḥ
     paśyatāṃ sarvasainyānāṃ ratham āropayat svakam
śrutakīrtis tathā vīro jayatsenaṃ sutaṃ tava
     abhyayāt samare rājan hantukāmo yaśasvinam
tasya vikṣipataś cāpaṃ śrutakīrtir mahātmanaḥ
     ciccheda samare rājañ jayatsenaḥ sutas tava
     kṣurapreṇa sutīkṣṇena prahasann iva bhārata
taṃ dṛṣṭvā chinnadhanvānaṃ śatānīkaḥ sahodaram
     abhyapadyata tejasvī siṃhavad vinadan muhuḥ
śatānīkas tu samare dṛḍhaṃ visphārya kārmukam
     vivyādha daśabhis tūrṇaṃ jayatsenaṃ śilīmukhaiḥ
athānyena sutīkṣṇena sarvāvaraṇabhedinā
     śatānīko jayatsenaṃ vivyādha hṛdaye bhṛśam
tathā tasmin vartamāne duṣkarṇo bhrātur antike
     ciccheda samare cāpaṃ nākuleḥ krodhamūrchitaḥ
athānyad dhanur ādāya bhārasādhanam uttamam
     samādatta śitān bāṇāñ śatānīko mahābalaḥ
tiṣṭha tiṣṭheti cāmantrya duṣkarṇaṃ bhrātur agrataḥ
     mumoca niśitān bāṇāñ jvalitān pannagān iva
tato 'sya dhanur ekena dvābhyāṃ sūtaṃ ca māriṣa
     ciccheda samare tūrṇaṃ taṃ ca vivyādha saptabhiḥ
aśvān manojavāṃś cāsya kalmāṣān vītakalmaṣaḥ
     jaghāna niśitais tūrṇaṃ sarvān dvādaśabhiḥ śaraiḥ
athāpareṇa bhallena sumuktena nipātinā
     duṣkarṇaṃ samare kruddho vivyādha hṛdaye bhṛśam
duṣkarṇaṃ nihataṃ dṛṣṭvā pañca rājan mahārathāḥ
     jighāṃsantaḥ śatānīkaṃ sarvataḥ paryavārayan
chādyamānaṃ śaravrātaiḥ śatānīkaṃ yaśasvinam
     abhyadhāvanta saṃrabdhāḥ kekayāḥ pañca sodarāḥ
tān abhyāpatataḥ prekṣya tava putrā mahārathāḥ
     pratyudyayur mahārāja gajā iva mahāgajān
durmukho durjayaś caiva tathā durmarṣaṇo yuvā
     śatruṃjayaḥ śatrusahaḥ sarve kruddhā yaśasvinaḥ
     pratyudyātā mahārāja kekayān bhrātaraḥ samam
rathair nagarasaṃkāśair hayair yuktair manojavaiḥ
     nānāvarṇavicitrābhiḥ patākābhir alaṃkṛtaiḥ
vaca cāpadharā vīrā vicitrakavaca dhvajāḥ
     viviśus te paraṃ sainyaṃ siṃhā iva vanād vanam
teṣāṃ sutumulaṃ yuddhavyatiṣakta raha dvipam
     avartata mahāraudraṃ nighnatām itaretaram
     anyonyāgaḥ kṛtāṃ rājan yama rāṣṭravivardhanam
muhūrtāstamite sūrye cakrur yuddhaṃ sudāruṇam
     rathinaḥ sādinaś caiva vyakīryanta sahasraśaḥ
tataḥ śāṃtanavaḥ kruddhaḥ śaraiḥ saṃnataparvabhiḥ
     nāśayām āsa senāṃ vai bhīṣmas teṣāṃ mahātmanām
     pāñcālānāṃ ca sainyāni śarair ninye yamakṣayam
evaṃ bhittvā maheṣvāsaḥ pāṇḍavānām anīkinām
     kṛtvāvahāraṃ sainyānāṃ yayau svaśibiraṃ nṛpa
dharmarājo 'pi saṃprekṣya dhṛṣṭadyumna vṛkodarau
     mūrdhni caitāv upāghrāya saṃhṛṣṭaḥ śibiraṃ yayau
