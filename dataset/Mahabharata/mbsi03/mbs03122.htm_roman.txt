[l]
      bhṛgor maharṣeḥ putro 'bhūc cyavano nāma bhārgavaḥ
      samīpe sarasaḥ so 'sya tapas tepe mahādyutiḥ
sthāṇubhūto mahātejā vīra sthānena pāṇḍava
      atiṣṭhat subahūn kālān ekadeśe viśāṃ pate
sa valmīko 'bhavad ṛṣir latābhir abhisaṃvṛtaḥ
      kālena mahatā rājan samākīrṇaḥ pipīlikaiḥ
tathā sa saṃvṛto dhīmān mṛt piṇḍa iva sarvaśaḥ
      tapyati sma tapo rājan valmīkena samāvṛtaḥ
atha dīrghasya kālasya śaryātir nāma pārthivaḥ
      ājagāma saro ramyaṃ vihartum idam uttamam
tasya strīṇāṃ sahasrāṇi catvāry āsan parigrahaḥ
      ekaiva ca sutā śubhrā sukanyā nāma bhārata
sā sakhībhiḥ parivṛtā sarvābharaṇabhūṣitā
      caṅkramyamāṇā valmīkaṃ bhārgavasya samāsadat
sā caiva sudatī tatra paśyamānā manoramān
      vanaspatīn vicinvantī vijahāra sakhī vṛtā
rūpeṇa vayasā caiva madanena madena ca
      babhañja vanavṛkṣāṇāṃ śākhāḥ paramapuṣpitāḥ
tāṃ sakhī rahitām ekām ekavastrām alaṃ kṛtām
     dadarśa bhārgavo dhīmāṃś carantīm iva vidyutam
tāṃ paśyamāno vijane sa reme paramadyutiḥ
     kṣāma kaṇṭhaś ca brahmarṣis tapobalasamanvitaḥ
     tām ābabhāṣe kalyāṇīṃ sā cāsya na śṛṇoti vai
tataḥ sukanyā valmīke dṛṣṭvā bhārgava cakṣuṣī
     kautūhalāt kaṇṭakena buddhimohabalāt kṛtā
kiṃ nu khalv idam ity uktvā nirbibhedāsya locane
     akrudhyat sa tayā viddhe netre paramamanyumān
     tataḥ śaryāti sainyasya śakṛn mūtraṃ samāvṛṇot
tato ruddhe śakṛn mūtre sainyam ānāha duḥkhitam
     tathāgatam abhiprekṣya paryapṛcchat sa pārthivaḥ
taponityasya vṛddhasya roṣaṇasya viśeṣataḥ
     kenāpakṛtam adyeha bhārgavasya mahātmanaḥ
     jñātaṃ vā yadi vājñātaṃ tad ṛtaṃ brūta māciram
tam ūcuḥ sainikāḥ sarve na vidmo 'pakṛtaṃ vayam
     sarvopāyair yathākāmaṃ bhavāṃs tad adhigacchatu
tataḥ sa pṛthivīpālaḥ sāmnā cogreṇa ca svayam
     paryapṛcchat suhṛdvargaṃ pratyajānan na caiva te
ānāhārtaṃ tato dṛṣṭvā tat sainyam asukhārditam
     pitaraṃ duḥkhitaṃ cāpi sukanyedam athābravīt
mayāṭantyeha valmīke dṛṣṭaṃ sattvam abhijvalat
     khadyotavad abhijñātaṃ tan mayā viddham antikāt
etac chrutvā tu śaryātir valmīkaṃ tūrṇam ādravat
     tatrāpaśyat tapovṛddhaṃ vayovṛddhaṃ ca bhārgavam
ayācad atha sainyārthaṃ prāñjaliḥ pṛthivīpatiḥ
     ajñānād bālayā yat te kṛtaṃ tat kṣantum arhasi
tato 'bravīn mahīpālaṃ cyavano bhārgavas tadā
     rūpaudāryasamāyuktāṃ lobhamohabalāt kṛtām
tām eva pratigṛhyāhaṃ rājan duhitaraṃ tava
     kṣamiṣyāmi mahīpāla satyam etad bravīmi te
ṛṣer vacanam ājñāya śaryātir avicārayan
     dadau duhitaraṃ tasmai cyavanāya mahātmane
pratigṛhya ca tāṃ kanyāṃ cyavanaḥ prasasāda ha
     prāptaprasādo rājā sa sasainyaḥ punar āvrajat
sukanyāpi patiṃ labdhvā tapasvinam aninditā
     nityaṃ paryacarat prītyā tapasā niyamena ca
agnīnām atithīnāṃ ca śuśrūṣur anasūyikā
     samārādhayata kṣipraṃ cyavanaṃ sā śubhānanā
