[dhṛ]
      bhāradvājaṃ katheṃ yuddhe yuyudhāno 'bhyavārayat
      saṃjayācakṣva tattvena paraṃ kautūhalaṃ hi me
[s]
      śṛṇu rājan mahāprājña saṃgrāmaṃ lomaharṣaṇam
      droṇasya pāṇḍavaiḥ sārdhaṃ yuyudhāna purogamaiḥ
vadhyamānaṃ balaṃ dṛṣṭvā yuyudhānena māriṣa
      abhyadravat svayaṃ droṇaḥ sātyakiṃ satyavikramam
tam āpatantaṃ sahasā bhāradvājaṃ mahāratham
      sātyakiḥ pañcaviṃśatyā kṣudrakāṇāṃ samārpayat
droṇo 'pi yudhi vikrānto yuyudhānaṃ samāhitaḥ
      avidhyat pañcabhis tūrṇaṃhema puṅkhaiḥ śilāśitaiḥ
te varma bhittvā sudṛḍhaṃ dviṣat piśita bhojanāḥ
      abhyagur dharaṇīṃ rājañ śvasanta iva pannagāḥ
dīrghabāhur abhikruddhas tottrārdita iva dvipaḥ
      droṇaṃ pañcāśatāvidhyan nārācair agnisaṃnibhaiḥ
bhāradvājo raṇe viddho yuyudhānena sa tvaram
      sātyakiṃ bahubhir bāṇair yatamānam avidhyata
tataḥ kruddho maheṣvāso bhūya eva mahābalaḥ
      sātvataṃ pīḍayām āsa śatena nataparvaṇā
sa vadhyamānaḥ samare bhāradvājena sātyakiḥ
     nābhyapadyata kartavyaṃ kiṃ cid eva viśāṃ pate
viṣaṇṇavadanaś cāpi yuyudhāno 'bhavan nṛpa
     bhāradvājaṃ raṇe dṛṣṭvā visṛjantaṃ śitāñ śarān
taṃ tu saṃprekṣya te putrāḥ sainikāś ca viśāṃ pate
     prahṛṣṭamanaso bhūtvā siṃhavad vyanadan muhuḥ
taṃ śrutvā ninadaṃ ghoraṃ pīḍyamānaṃ ca mādhavam
     yudhiṣṭiro 'bravīd rājan sarvasainyāni bhārata
eṣa vṛṣṇivaro vīraḥ sātyakiḥ satyakarmakṛt
     grasyate yudhi vīreṇa bhānumān iva rāhuṇā
     abhidravata gacchadhvaṃ sātyakir yatra yudhyate
dhṛṣṭadyumnaṃ ca pāñcālyam idam āha janādhipa
     abhidrava drutaṃ droṇaṃ kiṃ nu tiṣṭhasi pārṣata
     na paśyasi bhayaṃ ghoraṃ droṇān naḥ samupasthitam
asau droṇo maheṣvāso yuyudhānena saṃyuge
     krīḍate sūtrabaddhena pakṣiṇā bālako yathā
tatraiva sarve gacchantu bhīmasenamukhā rathāḥ
     tvayaiva sahitā yattā yuyudhāna rathaṃ prati
pṛṣṭhato 'nugamiṣyāmi tvām ahaṃ saha sainikaḥ
     sātyakiṃ mokṣayasvādya yama daṃṣṭrāntaraṃ gatam
evam uktvā tato rājā sarvasainyena pāṇḍavaḥ
     abhyadravad raṇe droṇaṃ yuyudhānasya kāraṇāt
tatrārāvo mahān āsīd droṇam ekaṃ yuyutsatām
     pāṇḍavānāṃ ca bhadraṃ te sṛñjayānāṃ ca sarvaśaḥ
te sametya naravyāghrā bhāradvājaṃ mahāratham
     abhyavarṣañ śarais tīkṣṇaiḥ kaṅkabarhiṇa vājitaḥ
smayann eva tu tān vīrān droṇaḥ pratyagrahīt svayam
     atithīn āgatān yadvat salilenāsanena ca
tarpitās te śarais tasya bhāradvājasya dhanvinaḥ
     ātitheya gṛhaṃ prāpya nṛpate 'tithayo yathā
bhāradvājaṃ ca te sarve na śekuḥ prativīkṣitum
     madhyaṃ dinam anuprāptaṃ sahasrāṃśum iva prabho
tāṃs tu sarvān maheṣvāsān droṇaḥ śastrabhṛtāṃ varaḥ
     atāpayac charavrātair gabhastibhir ivāṃśumān
vadhyamānā raṇe rājan pāṇḍavāḥ sṛñjayās tathā
     trātāraṃ nādhyagacchanta paṅkamagnā iva dvipāḥ
droṇasya ca vyadṛśyanta visarpanto mahāśarāḥ
     ghabhastaya ivārkasya pratapantaḥ samantataḥ
tasmin droṇena nihatāḥ pāñcālāḥ pañcaviṃśatiḥ
     mahārathasamākhyātā dhṛṣṭadyumnasya saṃmatāḥ
pāṇḍūnāṃ sarvasainyeṣu pāñcālānāṃ tathaiva ca
     droṇaṃ sma dadṛśuḥ śūraṃ vinighnantaṃ varān varān
kekayānāṃ śataṃ hatvā vidrāvya ca samantataḥ
     droṇas tasthau mahārāja vyāditāsya ivāntakaḥ
pāñcālān sṛñjayān matsyān kekayān pāṇḍavān api
     droṇo 'jayan mahābāhuḥ śataśo 'tha sahasraśaḥ
teṣāṃ samabhavac chabdo vadhyatāṃ droṇa sāyakaiḥ
     vanaukasām ivāraṇye dahyatāṃ dhūmaketunā
tatra devāḥ sa gandharvāḥ pitaraś cābruvan nṛpa
     ete dravanti pāñcālāḥ pāṇḍavāś ca sa sainikāḥ
taṃ tathā samare droṇaṃ nighnantaṃ somakān raṇe
     na cāpy abhiyayuḥ ke cid apare naiva vivyadhuḥ
vartamāne tathā raudre tasmin vīravarakṣaye
     aśṛṇot sahasā pārthaḥ pāñcajanyasya nisvanam
pūrito vāsudevena śaṅkharāṭ svanate bhṛśam
     yudhyamāneṣu vīreṣu saindhavasyābhirakṣiṣu
     nadatsu dhārtarāṣṭreṣu vijayasya rathaṃ prati
gāṇḍīvasya ca nirghoṣe vipranaṣṭe samantataḥ
     kaśmalābhihato rājā cintayām āsa pāṇḍavaḥ
na nūnaṃ svasti pārthasya yathā nadati śaṅkharāṭ
     kauravāś ca yathā hṛṣṭā vinadanti muhur muhuḥ
evaṃ saṃcintayitvā tu vyākulenāntar ātmanā
     ajātaśatruḥ kaunteyaḥ sātvataṃ pratyabhāṣata
bāṣpagadgadayā vācā muhyamāno muhur muhuḥ
     kṛtyasyānantarāpekṣī śaineyaṃ śinipuṃgavam
yaḥ sa dharmaḥ purā dṛṣṭaḥ sadbhiḥ śaineya śāśvataḥ
     sāmparāye suhṛt kṛtye tasya kālo 'yam āgataḥ
sarveṣv api ca yodheṣu cintayañ śinipuṃgava
     tvattaḥ suhṛttamaṃ kaṃ cin nābhijānāmi sātyake
yo hi prītamanā nityaṃ yaś ca nityam anuvrataḥ
     sa kārye sāmparāye tu niyojya iti me matiḥ
yathā ca keśavo nityaṃ pāṇḍavānāṃ parāyaṇam
     tathā tvam api vārṣṇeya kṛṣṇa tulyaparākramaḥ
so 'haṃ bhāraṃ samādhāsye tvayi taṃ voḍhum arhasi
     abhiprāyaṃ ca me nityaṃ na vṛthā kartum arhasi
sa tvaṃ bhrātur vayasyasya guror api ca saṃyuge
     kuru kṛcchrasahāyārtham arjunasya nararṣabha
tvaṃ hi satyavrataḥ śūro mitrāṇām abhayaṃkaraḥ
     loke vikhyāyase vīrakarmabhiḥ satyavāg iti
yo hi śaineya mitrārthe yudhyamānas tyajet tanum
     pṛthivīṃ vā dvijātibhyo yo dadyāt samam eva tat
śrutāś ca bahavo 'smābhī rājāno ye divaṃ gatāḥ
     dattvemāṃ pṛthivīṃ kṛtsnāṃ brāhmaṇebhyo yathāvidhi
evaṃ tvām api dharmātman prayāce 'haṃ kṛtāñjaliḥ
     pṛthivī dānatulyaṃ syād adhikaṃ vā phalaṃ vibho
eka eva sadā kṛṣṇo mitrāṇām abhayaṃkaraḥ
     raṇe saṃtyajati prāṇān dvitīyas tvaṃ ca sātyake
vikrāntasya ca vīrasya yuddhe prārthayate yaśaḥ
     śūra eva sahāyaḥ syān netaraḥ prākṛto janaḥ
īdṛśe tu parāmarde vartamānasya mādhava
     tvadanyo hi raṇe goptā vijayasya na vidyate
ślāghann eva hi karmāṇi śataśas tava pāṇḍavaḥ
     mama saṃjanayan harṣaṃ punaḥ punar akīrtayat
laghv astraś citrayodhī ca tathā laghuparākramaḥ
     prājñaḥ sarvāstravic chūro muhyate na ca saṃyuge
mahāskandho mahorasko mahābāhur mahādhanuḥ
     mahābalo mahāvīryaḥ sa mahātmā mahārathaḥ
śiṣyo mama sakhā caiva priyo 'syāhaṃ priyaś ca me
     yuyudhānaḥ sahāyo me pramathiṣyati kauravān
asmadarthaṃ ca rājendra saṃnahyed yadi keśavaḥ
     rāmo vāpy aniruddho vā pradyumno vā mahārathaḥ
gado vā sāraṇo vāpi sāmbo vā saha vṛṣṇibhiḥ
     sahāyārthaṃ mahārāja saṃgrāmottama mūrdhani
tathāpy ahaṃ naravyāghraṃ śaineyaṃ satyavikramam
     sāhāyye viniyokṣyāmi nāsin me 'nyo hi tat samaḥ
iti dvaitavane tāta mām uvāca dhanaṃjayaḥ
     parokṣaṃ tvad guṇāṃs tathyān kathayann ārya saṃsadi
tasya tvam evaṃ saṃkalpaṃ na vṛthā kartum arhasi
     dhanaṃjayasya vārṣṇeya mama bhīmasya cobhayoḥ
yac cāpi tīrthāni carann agacchaṃ dvārakāṃ prati
     tatrāham api te bhaktim arjunaṃ prati dṛṣṭavān
na tat sauhṛdam anyeṣu mayā śaineya lakṣitam
     yathā tam asmān bhajase vartamānān upaplave
so 'bhijātyā ca bhaktyā ca sakhyasyācāryakasya ca
     sauhṛdasya ca vīryasya kulīnatvasya mādhava
satyasya ca mahābāho anukampārtham eva ca
     anurūpaṃ maheṣvāsa karma tvaṃ kartum arhasi
soyodhano hi sahasā gato droṇena daṃśitaḥ
     pūrvam eva tu yātās te kauravāṇāṃ mahārathāḥ
sumahān ninadaṃś caiva śrūyate vijayaṃ prati
     sa śaineya javenātra gantum arhasi mādhava
bhīmaseno vayaṃ caiva saṃyattāḥ saha sainikāḥ
     droṇam āvārayiṣyāmo yadi tvāṃ prati yāsyati
paśya śaineya sainyāni dravamāṇāni saṃyuge
     mahāntaṃ ca raṇe śabdaṃ dīryamāṇāṃ ca bhāratīm
mahāmāruta vegena samudram iva parvasu
     dhārtarāṣṭra balaṃ tāta vikṣiptaṃ savyasācinā
rathair viparidhāvadbhir manuṣyaiś ca hayaiś ca ha
     sainyaṃ rajaḥ samuddhūtam eta saṃparivartate
saṃvṛtaḥ sindhusauvīrair nakharaprāsayodhibhi
     atyantāpacitaiḥ śūraiḥ phalgunaḥ paravīrahā
naitad balam asaṃvārya śakyo hantuṃ jayadrathaḥ
     ete hi saindhavasyārthe sarve saṃtyaktajīvitāḥ
śaraśaktidhvajavanaṃ hayanāgasamākulam
     paśyaitad dhārtarāṣṭrāṇām anīkaṃ sudurāsadam
śṛṇu dundubhinirghoṣaṃ śaṅkhaśabdāṃś ca puṣkalān
     siṃhanāda ravāṃś caiva rathanemi svanāṃs tathā
nāgānāṃ śṛṇu śabdaṃ ca pattīnāṃ ca sahasraśaḥ
     sādināṃ dravatāṃ caiva śṛṇu kampayatāṃ mahīm
purastāt saundhavānīkaṃ droṇānīkasya pṛṣṭhataḥ
     bahutvād dhi naravyāghra devendram api pīḍayet
aparyante bale magno jahyād api ca jīvitam
     tasmiṃś ca nihate yuddhe kathaṃ jīveta mādṛśaḥ
     sarvathāham anuprāptaḥ sukṛcchraṃ balajīvitam
śyāmo yuvā guḍākeśo darśanīyaś ca pāṇḍavaḥ
     laghv astraś citrayodhī ca praviṣṭas tāta bhāratīm
sūryodaye mahābāhur divasaś cātivartate
     tanna jānāmi vārṣṇeya yadi jīvati vā na vā
     kurūṇāṃ cāpi tat sainyaṃ sāgarapratimaṃ mahat
eka eva ca bībhatsuḥ praviṣṭas tāta bhāratīm
     aviṣahyāṃ mahābāhuḥ surair api mahāmṛdhe
na ca me vartate buddhir adya yuddhe kathaṃ cana
     droṇo 'pi rabhaso yuddhe mama pīḍayate balam
     pratyakṣaṃ te mahābāho yathāsau carati dvijaḥ
yugapac ca sametānāṃ kāryāṇāṃ tvaṃ vicakṣaṇaḥ
     mahārthaṃ laghu saṃyuktaṃ kartum arhasi mādhava
tasya me sarvakāryeṣu kāryam etan mataṃ sadā
     arjunasya paritrāṇaṃ kartavyam iti saṃyuge
nāhaṃ śocāmi dāśārhaṃ goptāraṃ jagataḥ prabhum
     sa hi śakto raṇe tāta trīṁl lokān api saṃgatān
vijetuṃ puruṣavyāghra satyam etad bravīmi te
     kiṃ punar dhārtarāṣṭrasya balam etat sudurbalam
arjunas tv eva bārṣṇeya pīḍito bahubhir yudhi
     prajahyāt samare prāṇāṃs tasmād vindāmi kaśmalam
tasya tvaṃ padavīṃ gaccha gaccheyus tvādṛśā yathā
     tvādṛśasyedṛśe kāle mādṛśenābhicoditaḥ
raṇe vṛṣṇipravīrāṇāṃ dvāv evātirathau smṛtau
     pradyumnaś ca mahābāhus tvaṃ ca sātvata viśrutaḥ
astre nārāyaṇa samaḥ saṃkarṣaṇa samo bale
     vīratāyāṃ naravyāghra dhanaṃjaya samo hy asi
bhīṣmadroṇāv atikramya sarvayuddhaviśāradam
     tvām adya puruṣavyāghraṃ loke santaḥ pracakṣate
nāsādhyaṃ vidyate loke sātyaker iti mādhava
     tat tvāṃ yad abhivakṣyāmi tat kuruṣva mahābala
saṃbhāvanā hi lokasya tava pārthasya cobhayoḥ
     nānyathā tāṃ mahābāho saṃprakartum ihārhasi
parityajya priyān prāṇān raṇe vicara vīravat
     na hi śaineya dāśārhā raṇe rakṣanti jīvitam
ayuddham anavasthānaṃ saṃgrāme ca palāyanam
     bhīrūṇām asatāṃ mārgo naiṣa dāśārha sevitaḥ
tavārjuno gurus tāta dharmātmā śinipuṃgava
     vāsudevo guruś cāpi tava pārthasya dhīmataḥ
kāraṇadvayam etad dhi jānānas tvāham abruvam
     māvamaṃsthā vaco mahyaṃ gurus tava guror hy aham
vāsudeva mataṃ caitan mama caivārjunasya ca
     satyam etan mayoktaṃ te yāhi yatra dhanaṃjayaḥ
etad vacanam ājñāya mama satyaparākrama
    praviśaitad balaṃ tāta dhārtarāṣṭrasya durmateḥ
praviśya ca yathānyāyaṃ saṃgamya ca mahārathaiḥ
    yathārham ātmanaḥ karma raṇe sātvata darśaya
