[r]
      mamāparādhāt taiḥ kṣudrair hatas tvaṃ tāta bāliśaiḥ
      kārtavīryasya dāyā dair vane mṛga iveṣubhiḥ
dharmajñasya kathaṃ tāta vartamānasya satpathe
      mṛtyur evaṃvidho yuktaḥ sarvabhūteṣv anāgasaḥ
kiṃ nu tair na kṛtaṃ pāpaṃ yair bhavāṃs tapasi sthitaḥ
      ayudhyamāno vṛddhaḥ san hataḥ śaraśataiḥ śitaiḥ
kiṃ nu te tatra vakṣyanti saciveṣu suhṛtsu ca
      ayudhyamānaṃ dharmajñam ekaṃ hatvānapatrapāḥ
[ak]
      vilapyaivaṃ sa karuṇaṃ bahu nānāvidhaṃ nṛpa
      pretakāryāṇi sarvāṇi pituś cakre mahātapāḥ
dadāha pitaraṃ cāgnau rāmaḥ parapuraṃjayaḥ
      pratijajñe vadhaṃ cāpi sarvakṣatrasya bhārata
saṃkruddho 'ti balaḥ śūraḥ śastram ādāya vīryavān
      jaghnivān kārtavīryasya sutān eko 'ntakopamaḥ
teṣāṃ cānugatā ye ca kṣatriyāḥ kṣatriyarṣabha
      tāṃś ca sarvān avāmṛdnād rāmaḥ praharatāṃ varaḥ
triḥ saptakṛtvaḥ pṛthivīṃ kṛtvā niḥ kṣatriyāṃ prabhuḥ
      samantapañcake pañca cakāra rudhirahradān
sa teṣu tarpayām āsa pitṝn bhṛgukulodvahaḥ
     sākṣād dadarśa carcīkaṃ sa ca rāmaṃ nyavārayat
tato yajñena mahatā jāmadagnyaḥ pratāpavān
     tarpayām āsa devendram ṛtvigbhyaś ca mahīṃ dadau
vedīṃ cāpy adadad dhaimīṃ kaśyapāya mahātmane
     daśavyāmāyatāṃ kṛtvā navotsedhāṃ viśāṃ pate
tāṃ kaśyapasyānumate brāhmaṇāḥ khanda śas tadā
     vyabhajaṃs tena te rājan prakhyātāḥ khāndavāyanāḥ
sa pradāya mahīṃ tasmai kaśyapāya mahātmane
     asmin mahendre śailendre vasaty amitavikramaḥ
evaṃ vairam abhūt tasya kṣatriyair lokavāsibhiḥ
     pṛthivī cāpi vijitā rāmeṇāmitatejasā
[v]
     tataś caturdaśīṃ rāmaḥ samayena mahāmanāḥ
     darśayām āsa tān viprān dharmarājaṃ ca sānujam
sa tam ānarca rājendro bhrātṛbhiḥ sahitaḥ prabhuḥ
     dvijānāṃ ca parāṃ pūjāṃ cakre nṛpatisattamaḥ
arcayitvā jāmadagnyaṃ pūjitas tena cābhibhūḥ
     mahendra uṣya tāṃ rātriṃ prayayau dakṣiṇāmukhaḥ
