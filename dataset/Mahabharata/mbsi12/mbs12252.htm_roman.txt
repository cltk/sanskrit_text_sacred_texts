[y]
      sūkṣmaṃ sādhu samādiṣṭaṃ bhavatā dharmalakṣaṇam
      pratibhā tv asti me kā cit tāṃ brūyām anumānataḥ
bhūyāṃso hṛdaye ye me praśnās te vyāhṛtās tvayā
      imam anyaṃ pravakṣyāmi na rājan vigrahād iva
imāni hi prāpayanti sṛjanty uttārayanti ca
      na dharmaḥ paripāthena śakyo bhārata veditum
anyo dharmaḥ samasthasya viṣamasthasya cāparaḥ
      āpadas tu kathaṃ śakyāḥ paripāṭhena veditum
sad ācāro mato dharmaḥ santas tv ācāra lakṣaṇāḥ
      sādhyāsādhyaṃ kathaṃ śakyaṃ sad ācāro hy alakṣaṇam
dṛśyate dharmarūpeṇa adharmaṃ prākṛtaś caran
      dharmaṃ cādharmarūpeṇa kaś cid aprākṛtaś caran
punar asya pramānaṃ hi nirdiṣṭaṃ śāstrakovidaiḥ
      vedavādāś cānuyugaṃ hrasantīti ha naḥ śrutam
anye kṛtayuge dharmās tretāyāṃ dvāpare 'pare
      anye kaliyuge dharmā yathāśakti kṛtā iva
āmnāyavacanaṃ satyam ity ayaṃ lokasaṃgrahaḥ
      āmnāyebhyaḥ paraṃ vedāḥ prasṛtā viśvatomukhāḥ
te cet sarve pramānaṃ vai pramānaṃ tan na vidyate
     pramāne cāpramāne ca viruddhe śāstratā kutaḥ
dharmasya hriyamāṇasya balavadbhir durātmabhiḥ
     yā yā vikriyate saṃsthā tataḥ sāpi pranaśyati
vidma caivaṃ na vā vidma śakyaṃ vā vedituṃ na vā
     anīyān kṣura dhārāyā garīyān parvatād api
gandharvanagarākāraḥ prathamaṃ saṃpradṛśyate
     anvīkṣyamāṇaḥ kavibhiḥ punar gacchaty adarśanam
nipānānīva go'bhyāśe kṣetre kulyeva bhārata
     smṛto 'pi śāśvato dharmo viprahīno na dṛśyate
kāmād anye kṣayād anye kāraṇair aparais tathā
     asanto hi vṛthācāraṃ bhajante bahavo 'pare
dharmo bhavati sa kṣipraṃ vilīnas tv eva sādhuṣu
     anye tān āhur unmattān api cāvahasanty uta
mahājanā hy upāvṛttā rājadharmaṃ samāśritāḥ
     na hi sarvahitaḥ kaś cid ācāraḥ saṃpradṛśyate
tenaivānyaḥ prabhavati so 'paraṃ bādhate punaḥ
     dṛśyate caiva sa punas tulyarūpo yadṛcchayā
yenaivānyaḥ prabhavati so 'parān api bādhate
     ācārāṇām anaikāgryaṃ sarveṣām eva lakṣayet
cirābhipannaḥ kavibhiḥ pūrvaṃ dharma udāhṛtaḥ
     tenācāreṇa pūrveṇa saṃsthā bhavati śāśvatī
