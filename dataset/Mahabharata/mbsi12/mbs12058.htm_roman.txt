[bhīsma]
      etat te rājadharmāṇāṃ nava nītaṃ yudhiṣṭhira
      bṛhaspatir hi bhagavān nānyaṃ dharmaṃ praśaṃsati
viśālākṣaś ca bhagavān kāvyaś caiva mahātapāḥ
      sahasrākṣo mahendraś ca tathā prācetaso manuḥ
bharadvājaś ca bhagavāṃs tathā gaura śirā muniḥ
      rājaśāstrapraṇetāro brahmaṇyā brahmavādinaḥ
rakṣām eva praśaṃsanti dharmaṃ dharmabhṛtāṃ vara
      rājñāṃ rājīvatāmrākṣa sādhanaṃ cātra vai śṛṇu
cāraś ca praṇidhiś caiva kāle dānam amatsaraḥ
      yuktyādānaṃ na cādānam ayogena yudhiṣṭhira
satāṃ saṃgrahaṇaṃ śauryaṃ dākṣyaṃ satyaṃ prajāhitam
      anārjavair ārjavaiś ca śatrupakṣasya bhedanam
sādhūnām aparityāgaḥ kulīnānāṃ ca dhāraṇam
      nicayaś ca niceyānāṃ sevā buddhimatām api
balānāṃ harṣaṇaṃ nityaṃ prajānām anvavekṣaṇam
      kāryeṣv akhedaḥ kośasya tathaiva ca vivardhanam
puraguptir aviśvāsaḥ paurasaṃghāta bhedanam
      ketanānāṃ ca jīrṇānām avekṣā caiva sīdatām
dvividhasya ca daṇḍasya prayogaḥ kālacoditaḥ
     arimadhya stha mitrāṇāṃ yathāvac cānvavekṣaṇam
upajāpaś ca bhṛtyānām ātmanaḥ paradarśanāt
     aviśvāsaḥ svayaṃ caiva parasyāśvāsanaṃ tathā
nītidharmānusaraṇaṃ nityam utthānam eva ca
     ripūṇām anavajñānaṃ nityaṃ cānārya varjanam
utthānaṃ hi narendrāṇāṃ bṛhaspatir abhāṣata
     rājadharmasya yan mūlaṃ ślokāṃś cātra nibodha me
utthānenāmṛtaṃ labdham utthānenāsurā hatāḥ
     utthānena mahendreṇa śraiṣṭhyaṃ prāptaṃ divīha ca
utthāna dhīraḥ puruṣo vāg dhīrān adhitiṣṭhati
     utthāna dhīraṃ vāg dhīrā ramayanta upāsate
utthāna hīno rājā hi buddhimān api nityaśaḥ
     dharṣaṇīyo ripūṇāṃ styād bhujaṃga iva nirviṣaḥ
na ca śatrur avajñeyo durbalo 'pi balīyasā
     alpo 'pi hi dahaty agnir viṣam alpaṃ hinasti ca
ekāśvenāpi saṃbhūtaḥ śatrur durga samāśritaḥ
     taṃ taṃ tāpayate deśam api rājñaḥ samṛddhinaḥ
rājño rahasyaṃ yad vākyaṃ jayārthaṃ lokasaṃgrahaḥ
     hṛdi yac cāsya jihmaṃ syāt kāraṇārthaṃ ca yad bhavet
yac cāsya kāryaṃ vṛjinam ārjavenaiva dhāryate
     dambhanārthāya lokasya dharmiṣṭhām ācaret kriyām
rājyaṃ hi sumahat tantraṃ durdhāryam akṛtātmabhiḥ
     na śakyaṃ mṛdunā voḍhum āghāta sthānam uttamam
rājyaṃ sarvāmiṣaṃ nityam ārjaveneha dhāryate
     tasmān miśreṇa satataṃ vartitavyaṃ yudhiṣṭhira
yady apy asya vipattiḥ syād rakṣamāṇasya vai prajāḥ
     so 'py asya vipulo dharma evaṃvṛttā hi bhūmipāḥ
eṣa te rājadharmāṇāṃ leśaḥ samanuvarṇitaḥ
     bhūyas te yatra saṃdehas tad brūhi vadatāṃ vara
tato vyāsaś ca bhagavān devasthāno 'śmanā saha
     vāsudevaḥ kṛpaś caiva sātyakiḥ saṃjayas tathā
sādhu sādhv iti saṃhṛṣṭāḥ puṣyamāṇair ivānanaiḥ
     astuvaṃs te naravyāghraṃ bhīṣmaṃ dharmabhṛtāṃ varam
tato dīnamanā bhīṣmam uvāca kurusattamaḥ
     netrābhyām aśrupūrṇābhyāṃ pādau tasya śanaiḥ spṛśan
śva idānīṃ svasaṃdehaṃ prakṣyāmi tvaṃ pitā maha
     upaiti savitāpy astaṃ rasam āpīya pārthivam
tato dvijātīnām ivādya keśavaḥ; kṛpaś ca te caiva yudhiṣṭhirādayaḥ
     pradakṣiṇīkṛtya mahānadī sutaṃ; tato rathān āruruhur mudā yutāḥ
dṛṣad vatīṃ cāpy avagāhya suvratāḥ; kṛtoda kāryāḥ kṛtajapya maṅgalāḥ
     upāsya saṃdhyāṃ vidhivat paraṃtapās; tataḥ puraṃ te viviśur gajāhvayam
