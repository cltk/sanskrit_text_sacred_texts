bhuktvā tu bhāṣitaṃ vākyaṃ mama rāma śubhākṣaram
 prāñjaliḥ pratyuvācedaṃ sa svargī raghunandana
śṛṇu brahman yathāvṛttaṃ mamaitat sukhaduḥkhayoḥ
 duratikramaṇīyaṃ hi yathā pṛcchasi māṃ dvija
purā vaidarbhako rājā pitā mama mahāyaśāḥ
 sudeva iti vikhyātas triṣu lokeṣu vīryavān
tasya putradvayaṃ brahman dvābhyāṃ strībhyām ajāyata
 ahaṃ śveta iti khyāto yavīyān suratho 'bhavat
tataḥ pitari svaryāte paurā mām abhyaṣecayan
 tatrāhaṃ kṛtavān rājyaṃ dharmeṇa susamāhitaḥ
evaṃ varṣasahasrāṇi samatītāni suvrata
 rājyaṃ kārayato brahman prajā dharmeṇa rakṣataḥ
so 'haṃ nimitte kasmiṃś cid vijñātāyur dvijottama
 kāladharmaṃ hṛdi nyasya tato vanam upāgamam
so 'haṃ vanam idaṃ durgaṃ mṛgapakṣivivarjitam
 tapaś cartuṃ praviṣṭo 'smi samīpe sarasaḥ śubhe
bhrātaraṃ surathaṃ rājye abhiṣicya narādhipam
 idaṃ saraḥ samāsādya tapas taptaṃ mayā ciram
so 'haṃ varṣasahasrāṇi tapas trīṇi mahāmune
 taptvā suduṣkaraṃ prāpto brahmalokam anuttamam
tato māṃ svargasaṃsthaṃ vai kṣutpipāse dvijottama
 bādhete paramodāra tato 'haṃ vyathitendriyaḥ
gatvā tribhuvaṇaśreṣṭhaṃ pitāmaham uvāca ha
 bhagavan brahmaloko 'yaṃ kṣutpipāsāvivarjitaḥ
kasyeyaṃ karmaṇaḥ prāptiḥ kṣutpipāsāvaśo 'smi yat
 āhāraḥ kaś ca me deva tan me brūhi pitāmaha
pitāmahas tu mām āha tavāhāraḥ sudevaja
 svādūni svāni māṃsāni tāni bhakṣaya nityaśaḥ
svaśarīraṃ tvayā puṣṭaṃ kurvatā tapa uttamam
 anuptaṃ rohate śveta na kadā cin mahāmate
dattaṃ na te 'sti sūkṣmo 'pi vane sattvaniṣevite
 tena svargagato vatsa bādhyase kṣutpipāsayā
sa tvaṃ supuṣṭam āhāraiḥ svaśarīram anuttamam
 bhakṣayasvāmṛtarasaṃ sā te tṛptir bhaviṣyati
yadā tu tad vanaṃ śveta agastyaḥ sumahān ṛṣiḥ
 ākramiṣyati durdharṣas tadā kṛcchād vimokṣyase
sa hi tārayituṃ saumya śaktaḥ suragaṇān api
 kiṃ punas tvāṃ mahābāho kṣutpipāsāvaśaṃ gatam
so 'haṃ bhagavataḥ śrutvā devadevasya niścayam
 āhāraṃ garhitaṃ kurmi svaśarīraṃ dvijottama
bahūn varṣagaṇān brahman bhujyamānam idaṃ mayā
 kṣayaṃ nābhyeti brahmarṣe tṛptiś cāpi mamottamā
tasya me kṛcchrabhūtasya kṛcchrād asmād vimokṣaya
 anyeṣām agatir hy atra kumbhayonim ṛte dvijam
idam ābharaṇaṃ saumya tāraṇārthaṃ dvijottama
 pratigṛhṇīṣva brahmarṣe prasādaṃ kartum arhasi
tasyāhaṃ svargiṇo vākyaṃ śrutvā duḥkhasamanvitam
 tāraṇāyopajagrāha tad ābharaṇam uttamam
mayā pratigṛhīte tu tasminn ābharaṇe śubhe
 mānuṣaḥ pūrvako deho rājarṣeḥ sa nanāśa ha
pranaṣṭe tu śarīre 'sau rājarṣiḥ parayā mudā
 tṛptaḥ pramudito rājā jagāma tridivaṃ punaḥ
tenedaṃ śakratulyena divyam ābharaṇaṃ mama
 tasmin nimitte kākutstha dattam adbhutadarśanam
