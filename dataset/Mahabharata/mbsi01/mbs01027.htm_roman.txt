[ṣ]
      ko 'parādho mahendrasya kaḥ pramādaś ca sūtaja
      tapasā vālakhilyānāṃ saṃbhūto garuḍaḥ katham
kaśyapasya dvijāteś ca kathaṃ vai pakṣirāṭ sutaḥ
      adhṛṣyaḥ sarvabhūtānām avadhyaś cābhavat katham
kathaṃ ca kāmacārī sa kāmavīryaś ca khecaraḥ
      etad icchāmy ahaṃ śrotuṃ purāṇe yadi paṭhyate
[s]
      viṣayo 'yaṃ purāṇasya yan māṃ tvaṃ paripṛcchasi
      śṛṇu me vadataḥ sarvam etat saṃkṣepato dvija
yajataḥ putra kāmasya kaśyapasya prajāpateḥ
      sāhāyyam ṛṣayo devā gandharvāś ca daduḥ kila
tatredhmānayane śakro niyuktaḥ kaśyapena ha
      munayo vālakhilyāś ca ye cānye devatā gaṇāḥ
śakras tu vīryasadṛśam idhma bhāraṃ giriprabham
      samudyamyānayām āsa nātikṛcchrād iva prabhuḥ
athāpaśyad ṛṣīn hrasvān aṅguṣṭhodara parvaṇaḥ
      palāśavṛntikām ekāṃ sahitān vahataḥ pathi
pralīnān sveṣv ivāṅgeṣu nirāhārāṃs tapodhanān
      kliśyamānān mandabalān goṣpade saṃplutodake
tāṃś ca sarvān smayāviṣṭo vīryonmattaḥ puraṃdaraḥ
     avahasyātyagāc chīghraṃ laṅghayitvāvamanya ca
te 'tha roṣasamāviṣṭāḥ subhṛśaṃ jātamanyavaḥ
     ārebhire mahat karma tadā śakra bhayaṃkaram
juhuvus te sutapaso vidhivaj jātavedasam
     mantrair uccāvacair viprā yena kāmena tac chṛṇu
kāmavīryaḥ kāmagamo devarājabhayapradaḥ
     indro 'nyaḥ sarvadevānāṃ bhaved iti yatavratāḥ
indrāc chataguṇaḥ śaurye vīrye caiva manojavaḥ
     tapaso naḥ phalenādya dāruṇaḥ saṃbhavatv iti
tad buddhvā bhṛśasaṃtapto devarājaḥ śatakratuḥ
     jagāma śaraṇaṃ tatra kaśyapaṃ saṃśitavratam
tac chrutvā devarājasya kaśyapo 'tha prajāpatiḥ
     vālakhilyān upāgamya karmasiddhim apṛcchata
evam astv iti taṃ cāpi pratyūcuḥ satyavādinaḥ
     tān kaśyapa uvācedaṃ sāntvapūrvaṃ prajāpatiḥ
ayam indras tribhuvane niyogād brahmaṇaḥ kṛtaḥ
     indrārthaṃ ca bhavanto 'pi yatnavantas tapodhanāḥ
na mithyā brahmaṇo vākyaṃ kartum arhatha sattamāḥ
     bhavatāṃ ca na mithyāyaṃ saṃkalpo me cikīrṣitaḥ
bhavatv eṣa patatrīṇām indro 'tibalasattvavān
     prasādaḥ kriyatāṃ caiva devarājasya yācataḥ
evam uktāḥ kaśyapena vālakhilyās tapodhanāḥ
     pratyūcur abhisaṃpūjya muniśreṣṭhaṃ prajāpatim
indrārtho 'yaṃ samārambhaḥ sarveṣāṃ naḥ prajāpate
     apatyārthaṃ samārambho bhavataś cāyam īpsitaḥ
tad idaṃ saphalaṃ karma tvayā vai pratigṛhyatām
     tathā caiva vidhatsvātra yathā śreyo 'nupaśyasi
etasminn eva kāle tu devī dākṣāyaṇī śubhā
     vinatā nāma kalyāṇī putra kāmā yaśasvinī
tapas taptvā vrataparā snātā puṃsavane śuciḥ
     upacakrāma bhartāraṃ tām uvācātha kaśyapaḥ
ārambhaḥ saphalo devi bhavitāyaṃ tavepsitaḥ
     janayiṣyasi putrau dvau vīrau tribhuvaneśvarau
tapasā vālakhilyānāṃ mama saṃkalpajau tathā
     bhaviṣyato mahābhāgau putrau te lokapūjitau
uvāca caināṃ bhagavān mārīcaḥ punar eva ha
     dhāryatām apramādena garbho 'yaṃ sumahodayaḥ
ekaḥ sarvapatatrīṇām indratvaṃ kārayiṣyati
     lokasaṃbhāvito vīraḥ kāmavīryo vihaṃgamaḥ
śatakratum athovāca prīyamāṇaḥ prajāpatiḥ
     tvatsahāyau khagāv etau bhrātarau te bhaviṣyataḥ
naitābhyāṃ bhavitā doṣaḥ sakāśāt te puraṃdara
     vyetu te śakra saṃtāpas tvam evendro bhaviṣyasi
na cāpy evaṃ tvayā bhūyaḥ kṣeptayā brahmavādinaḥ
     na cāvamānyā darpāt te vāg viṣā bhṛśakopanāḥ
evam ukto jagāmendro nirviśaṅkas triviṣṭapam
     vinatā cāpi siddhārthā babhūva muditā tadā
janayām āsa putrau dvāv aruṇaṃ garuḍaṃ tathā
     aruṇas tayos tu vikala ādityasya puraḥsaraḥ
patatrīṇāṃ tu garuḍa indratvenābhyaṣicyata
     tasyaitat karma sumahac chrūyatāṃ bhṛgunandana
