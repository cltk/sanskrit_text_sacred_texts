[s]
      tāṃ prabhagnāṃ camūṃ dṛṣṭvā saubhadreṇāmitaujasā
      duryodhano bhṛśaṃ kruddhaḥ svayaṃ saubhadram abhyayāt
tato rājānam āvṛttaṃ saubhadraṃ prati saṃyuge
      dṛṣṭvā droṇo 'bravīd yodhān paryāpnuta narādhipam
purābhimanyur lakṣyaṃ naḥ paśyatāṃ hanti vīryavān
      tam ādravata mā bhaiṣṭa kṣipraṃ rakṣata kauravam
tataḥ kṛtajñā balinaḥ suhṛdo jitakāśinaḥ
      trāsyamānā bhayād vīraṃ parivavrus tavātmajam
dromo drauṇiḥ kṛpaḥ karṇaḥ kṛtavarmā ca saubalaḥ
      bṛhadbalo madrarājo bhūrir bhūriśravāḥ śalaḥ
pauravo vṛṣasenaś ca visṛjantaḥ śitāñ śarān
      saubhradraṃ śaravarṣeṇa mahatā samavākiran
saṃmohayitvā tam atha duryodhanam amocayan
      āsyād grāsam ivākṣiptam amṛṣe nārjunātmajaḥ
tāñ śaraugheṇa mahatā sāśvasūtān mahārathān
      vimukhīkṛtya saubhadraḥ siṃhanādam athānadat
tasya nādaṃ tataḥ śrutvā siṃhasyevāmiṣaiṣiṇaḥ
      nāmṛṣyanta susaṃrabdhāḥ punar droṇa mukhā rathāḥ
ta enaṃ koṣṭhakī kṛtyarathavaṃśena māriṣa
     vyasṛjann iṣujālāni nānā liṅgāni saṃghaśaḥ
tāny antarikṣe ciccheda pautras tava śitaiḥ śaraiḥ
     tāṃś caiva prativivyādha tad adbhutam ivābhavat
tatas te kopitās tena śarair āśīviṣopamaiḥ
     parivavrur jighāṃsantaḥ saubhadram apalāyinam
samudram iva paryastaṃ tvadīyaṃ tad balārṇavam
     abhimanyur dadhāraiko veleva makarālayam
śūrāṇāṃ yudhyamānānāṃ nighnatām itaretaram
     abhimanyoḥ pareṣāṃ ca nāsīt kaś cit parāṅmukhaḥ
tasmiṃs tu ghore saṃgrāme vartamāne bhayaṃkare
     duḥsaho navabhir bāṇair abhimanyum avidhyata
duḥśāsano dvādaśabhiḥ kṛpaḥ śāradvatas tribhiḥ
     droṇas tu sapta daśabhiḥ śarair āśīviṣopamaiḥ
viviṃśatis tu viṃśatyā kṛtavarmā ca saptabhiḥ
     bṛhadbalas tathāṣṭābhir aśvatthāmā ca saptabhiḥ
bhūriśravās tribhir bāṇair madreśaḥ ṣaḍbhir āśugaiḥ
     dvābhyāṃ śarābhyāṃ śakunis tribhir duryodhano nṛpaḥ
sa tu tān prativivyādha tribhis tribhir ajihmagaiḥ
     nṛtyann iva mahārāja cāpahastaḥ pratāpavān
tato 'bhimanyuḥ saṃkruddhas tāpyamānas tavātmajaiḥ
     vidarśayan vai sumahac chikṣaurasa kṛtaṃ balam
garuḍānilaraṃhobhir yantur vākyakarair hayaiḥ
     dāntair aśmaka dāyādaṃ tvaramāṇo 'bhyahārayat
     vivyādha cainaṃ daśabhir bāṇais tiṣṭheti cābravīt
tasyābhimanyur daśabhir bāṇaiḥ sūtaṃ hayān dhvajam
     bāhū dhanuḥ śiraś corvyāṃ smayamāno 'bhyapātayat
tatas tasmin hate vīre saubhadreṇāśmakeśvare
     saṃcacāla balaṃ sarvaṃ palāyanaparāyaṇam
tataḥ karṇaḥ kṛpo droṇo drauṇir gāndhārarāṭ śalaḥ
     śalyo bhūriśravāḥ krāthaḥ somadatto viviṃśatiḥ
vṛṣasenaḥ suṣeṇaś ca kuṇḍa bhedī pratardanaḥ
     vṛndārako lalitthaś ca prabāhur dīrghalocanaḥ
     duryodhanaś ca saṃkruddhaḥ śaravarṣair avākiran
so 'tikruddho maheṣvāsair abhimanyur ajihmagaiḥ
     śaram ādatta karṇāya parakāyāvabhedanam
tasya bhittvā tanutrāṇaṃ dehaṃ nirbhidya cāśugaḥ
     prāviśad dharaṇīṃ rājan valmīkam iva pannagaḥ
sa tenātiprahāreṇa vyathito vihvalann iva
     saṃcacāla raṇe karṇaḥ kṣitikampe yathācalaḥ
athānyair niśitair bāṇaiḥ suṣeṇaṃ dīrghalocanam
     kuṇḍa bhediṃ ca saṃkruddhas tribhis trīn avadhīd balī
karṇas taṃ pañcaviṃśatyā nārācānāṃ samarpayat
     aśvatthāmā ca viṃśatyā kṛtavarmā ca saptabhiḥ
sa śarārdita sarvāṅgaḥ kruddhaḥ śakrātmajātmajaḥ
     vicaran dṛśyate sainye pāśahasta ivāntakaḥ
śalyaṃ ca bāṇavarṣeṇa samīpastham avākirat
     udakrośan mahābāhus tava sainyāni bhīṣayan
tataḥ sa viddho 'stravidā marmabhidbhir ajihmagaiḥ
     śalyo rājan rathopasthe niṣasāda mumoha ca
taṃ hi viddhaṃ tathā dṛṣṭvā saubhadreṇa yaśasvinā
     saṃprādravac camūḥ sarvā bhāradvājasya paśyataḥ
prekṣantas taṃ mahābāhuṃ rukmapuṅkhaiḥ samāvṛtam
     tvadīyāś ca palāyante mṛgāḥ siṃhārditā iva
sa tu raṇayaśasābhipūjyamānaḥ; pitṛsuracāraṇa siddhayakṣasaṃghaiḥ
     avani talagataiś ca bhūtasaṃghair; ativibabhau hutabhug yathājya siktaḥ
