[g]
      somadattasutaṃ paśya yuyudhānena pātitam
      vitudyamānaṃ vihagair bahubhir mādhavāntike
putraśokābhisaṃtaptaḥ somadatto janārdana
      yuyudhānaṃ maheṣvāsaṃ garhayann iva dṛśyate
asau tu bhūriśravaso mātā śokapariplutā
      āśvāsayati bhartāraṃ somadattam aninditā
diṣṭyā nedaṃ mahārāja dāruṇaṃ bharatakṣayam
      kuru saṃkrandanaṃ ghoraṃ yugāntam anupaśyasi
diṣṭyā yūpadhvajaṃ vīraṃ putraṃ bhūrisahasradam
      anekakratuyajvānāṃ nihataṃ nādya paśyasi
diṣṭyā snuṣāṇām ākrande ghoraṃ vilapitaṃ bahu
      na śṛṇoṣi mahārāja sārasīnām ivārṇave
ekavastrānusaṃvītāḥ prakīrṇāsita mūrdhajāḥ
      snuṣās te paridhāvanti hatāpatyā hateśvarāḥ
śvāpadair bhakṣyamāṇaṃ tvam aho diṣṭyā na paśyasi
      chinnabāhuṃ naravyāghram arjunena nipātitam
śalaṃ vinihataṃ saṃkhye bhūriśravasam eva ca
      snuṣāś ca vidhavāḥ sarvā diṣṭyā nādyeha paśyasi
diṣṭyā tat kāñcanaṃ chatraṃ yūpaketor mahātmanaḥ
     vinikīrṇaṃ rathopasthe saumadatter na paśyasi
amūs tu bhūriśravaso bhāryāḥ sātyakinā hatam
     parivāryānuśocanti bhartāram asitekṣaṇāḥ
etā vilapya bahulaṃ bhartṛśokena karśitāḥ
     patanty abhimukhā bhūmau kṛpaṇaṃ bata keśava
bībhatsur atibībhatsaṃ karmedam akarot katham
     pramattasya yad acchaitsīd bāhuṃ śūrasya yajvanaḥ
tataḥ pāpataraṃ karmakṛtavān api sātyakiḥ
     yasmāt prāyopaviṣṭasya prāhārṣīt saṃśitātmanaḥ
eko dvābhyāṃ hataḥ śeṣe tvam adharmeṇa dhārmikaḥ
     iti yūpadhvajasyaitāḥ striyaḥ krośanti mādhava
bhāryā yūpadhvajasyaiṣā karasaṃmitamadhyamā
     kṛtvotsaṅge bhujaṃ bhartuḥ kṛpaṇaṃ paryadevayat
ayaṃ sa raśanotkarṣī pīnastana vimardanaḥ
     nābhyūrujaghanasparśī nīvī visraṃsanaḥ karaḥ
vāsudevasya sāṃnidhye pārthenākliṣṭa karmaṇā
     yudhyataḥ samare 'nyena pramattasya nipātitaḥ
kiṃ nu vakṣyasi saṃsatsu kathāsu ca janārdana
     arjunasya mahat karma svayaṃ vā sa kirīṭavān
ity evaṃ garhayitvaiṣā tūṣṭīm āste varāṅganā
     tām etām anuśocanti sapatnyaḥ svām iva snuṣām
gāndhārarājaḥ śakunir balavān satyavikramaḥ
     nihataḥ sahadevena bhāgineyena mātulaḥ
yaḥ purā hemadaṇḍābhyāṃ vyajanābhyāṃ sma vījyate
     sa eṣa pakṣibhiḥ pakṣaiḥ śayāna upavījyate
yaḥ sma rūpāṇi kurute śataśo 'tha sahasraśaḥ
     tasya māyāvino māyā dagdhāḥ pāṇḍava tejasā
māyayā nikṛtiprajño jitavān yo yudhiṣṭhiram
     sabhāyāṃ vipulaṃ rājyaṃ sa punar jīvitaṃ jitaḥ
śakuntāḥ śakuniṃ kṛṣṇa samantāt paryupāsate
     kitavaṃ mama putrāṇāṃ vināśāyopaśikṣitam
etenaitan mahad vairaṃ prasaktaṃ pāṇḍavaiḥ saha
     vadhāya mama putrāṇām ātmanaḥ sagaṇasya ca
yathaiva mama putrāṇāṃ lokāḥ śastrajitāḥ prabho
     evam asyāpi durbuddher lokāḥ śastreṇa vai jitāḥ
kathaṃ ca nāyaṃ tatrāpi putrān me bhrātṛbhiḥ saha
     virodhayed ṛju prajñān anṛjur madhusūdana
