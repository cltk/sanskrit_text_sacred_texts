[s]
      vidārya karṇas tāṃ senāṃ dharmarājam upādravat
      rathahastyaśvapattīnāṃ sahasraiḥ parivāritaḥ
nānāyudha sahasrāṇi preṣitāny aribhir vṛṣaḥ
      chittvā bāṇaśatair ugrais tāna vidhyad asaṃbhramaḥ
nicakarta śirāṃsy eṣāṃ bāhūn ūrūṃś ca sarvaśaḥ
      te hatā vasudhāṃ petur bhagnāś cānye vidudruvuḥ
draviḍāndhra niṣādās tu punaḥ sātyakicoditāḥ
      abhyardayañ jighāṃsantaḥ pattayaḥ karṇam āhave
te vibāhu śiras trāṇāḥ prahatāḥ karṇa sāyakaiḥ
      petuḥ pṛthivyāṃ yugapac chinnaṃ śālavanaṃ yathā
evaṃ yodhaśatāny ājau sahasrāṇy ayutāni ca
      hatānīyur mahīṃ dehair yaśasāpūrayan diśaḥ
atha vaikartanaṃ karṇaṃ raṇe kruddham ivāntakam
      rurudhuḥ pāṇḍupāñcālā vyādhiṃ mantrauṣadhair iva
sa tān pramṛdyābhyapatat punar eva yudhiṣṭhiram
      mantrauṣadhikriyātīto vyādhir ity ulbaṇo yathā
sa rājagṛddhibhī ruddhaḥ pāṇḍupāñcāla kekayaiḥ
      nāśakat tān atikrāntuṃ mṛtyur brahmavido yathā
tato yudhiṣṭhiraḥ karṇam adūrasthaṃ nivāritam
     abravīt paravīraghnaḥ krodhasaṃraktalocanaḥ
karṇa karṇa vṛthā dṛṣṭe sūtaputra vacaḥ śṛṇu
     sadā spardhasi saṃgrāme phalgunena yaśasvinā
     tathāsmān bādhase nityaṃ dhārtarāṣṭra mate sthitaḥ
yad balaṃ yac ca te vīryaṃ pradveṣo yaś ca pāṇḍuṣu
     tat sarvaṃ darśayasvādya pauruṣaṃ mahad āsthitaḥ
     yuddhaśraddhāṃ sa te 'dyāhaṃ vineṣyāmi mahāhave
evam uktvā mahārāja karṇaṃ pāṇḍusutas tadā
     suvarṇapuṅkhair daśabhir vivyādhāyo mayaiḥ śitaiḥ
taṃ sūtaputro navabhiḥ pratyavidhyad ariṃdamaḥ
     vatsadantair maheṣvāsaḥ prahasann iva bhārata
tataḥ kṣurābhyāṃ pāñcālyau cakrarakṣau mahātmanaḥ
     jaghāna samare śūraḥ śaraiḥ saṃnataparvabhiḥ
tāv ubhau dharmarājasya pravīrau paripārśvataḥ
     rathābhyāśe cakāśete candrasyeva punar vasū
yudhiṣṭhiraḥ punaḥ karṇam avidhyat triṃśatā śaraiḥ
     suṣeṇaṃ satyasenaṃ ca tribhis tribhir atāḍayat
śalyaṃ navatyā vivyādha trisaptatyā ca sūtajam
     tāṃś cāsya goptṝn vivyādha tribhis tribhir ajihmagaiḥ
tataḥ prahasyādhirathir vidhunvānaḥ sa kārmukam
     bhittvā bhallena rājānaṃ viddhvā ṣaṣṭyānadan mudā
tataḥ pravīrāḥ pāṇḍūnām abhyadhāvan yudhiṣṭhiram
     sūtaputrāt parīpsantaḥ karṇam abhyardayañ śaraiḥ
sātyakiś cekitānaś ca yuyutsuḥ pāṇḍya eva ca
     dhṛṣṭadyumnaḥ śikhaṇḍī ca draupadeyāḥ prabhadrakāḥ
yamau ca bhīmasenaś ca śiśupālasya cātmajaḥ
     kārūṣā matsyaśeṣāś ca kekayāḥ kāśikosalāḥ
     ete ca tvaritā vīrā vasuṣeṇam avārayan
janamejayaś ca pāñcālyaḥ karṇaṃ vivyādha sāyakaiḥ
     varāhakarṇair nārācair nālīkair niśitaiḥ śaraiḥ
     vatsadantair vipāṭhaiś ca kṣurapraiś caṭakā mukhaiḥ
nānāpraharaṇaiś cograi rathahastyaśvasādinaḥ
     sarvato 'bhyādravan karṇaṃ parivārya jighāṃsayā
sa pāṇḍavānāṃ pravaraiḥ sarvataḥ samabhidrutaḥ
     udairayad brāhmam astraṃ śaraiḥ saṃpūrayan diśaḥ
tathā śaramahājvālo vīryoṣmā karṇa pāvakaḥ
     nirdahan pāṇḍava vanaṃ cāru paryacarad raṇe
sa saṃvārya mahāstrāṇi maheṣvāso mahātmanām
     prahasya puruṣendrasya śaraiś ciccheda kārmukam
tatha saṃdhāya navatiṃ nimeṣān nataparvaṇām
     bibheda kavacaṃ rājño raṇe karṇaḥ śitaiḥ śaraiḥ
tad varma hemavikṛtaṃ rarāja nipatat tadā
     savidyudabhraṃ savituḥ śiṣṭaṃ vātahataṃ yathā
tad aṅgaṃ puruṣendrasya bhraṣṭavarma vyarocata
     ratnair alaṃkṛtaṃ divyair vyabhraṃ niśi yathā nabhaḥ
sa vivarmā śaraiḥ pārtho rudhireṇa samukṣitaḥ
     kruddhaḥ sarvāyasīṃ śaktiṃ cikṣepādhirathiṃ prati
tāṃ jvalantīm ivākāśe śaraiś ciccheda saptabhiḥ
     sā chinnā bhūmim apatan maheṣvāsasya sāyakaiḥ
tato bāhvor lalāṭe ca hṛdi caiva yudhiṣṭhiraḥ
     caturbhis tomaraiḥ karṇaṃ tāḍayitvā mudānadat
udbhinna rudhiraḥ karṇaḥ kruddhaḥ sarpa iva śvasan
     dhvajaṃ ciccheda bhallena tribhir vivyādha pāṇḍavam
     iṣudhī cāsya ciccheda rathaṃ ca tilaśo 'cchinat
evaṃ pārtho vyapāyāt sa nihataprārṣṭi sārathiḥ
     aśaknuvan pramukhataḥ sthātuṃ karṇasya durmanāḥ
tam abhidrutya rādheyaḥ skandhaṃ saṃspṛśya pāṇinā
     abravīt prahasan rājan kutsayann iva pāṇḍavam
kathaṃ nāma kule jātaḥ kṣatradharme vyavasthitaḥ
     prajahyāt samare śatrūn prāṇān rakṣan mahāhave
na bhavān kṣatradharmeṣu kuśalo 'sīti me matiḥ
     brāhme bale bhavān yuktaḥ svādhyāye yajñakarmaṇi
māṃ sma yudhyasva kaunteya mā ca vīrān samāsadaḥ
     mā cainān apriyaṃ brūhi mā ca vraja mahāraṇam
evam uktvā tataḥ pārthaṃ visṛjya ca mahābalaḥ
     nyahanat pāṇḍavīṃ senāṃ vajrahasta ivāsurīm
     tataḥ prāyād drutaṃ rājan vrīḍann iva janeśvaraḥ
atha prayāntaṃ rājānam anvayus te tadācyutam
     cedipāṇḍava pāñcālāḥ sātyakiś ca mahāratha
     draupadeyās tathā śūrā mādrīputrau ca pāṇḍavau
tato yudhiṣṭhirānīkaṃ dṛṣṭvā karṇaḥ parāṅmukham
     kurubhiḥ sahito vīraiḥ pṛṣṭhagaiḥ pṛṣṭham anvayāt
śaṅkhabherī ninādaiś ca kārmukāṇāṃ ca nisvanaiḥ
     babhūva dhārtarāṣṭrāṇāṃ siṃhanāda ravas tadā
yudhiṣṭhiras tu kauravya ratham āruhya satvaraḥ
     śrutakīrter mahārāja dṛṣṭavān karṇa vikramam
kālyamānaṃ balaṃ dṛṣṭvā dharmarājo yudhiṣṭhiraḥ
     tān yodhān abravīt kruddho hatainaṃ vai sahasraśaḥ
tato rājñābhyanujñātāḥ pāṇḍavānāṃ mahārathāḥ
     bhīmasenamukhāḥ sarve putrāṃs te pratyupādravan
abhavat tumulaḥ śabdo yodhānāṃ tatra bhārata
     hastyaśvarathapattīnāṃ śastrāṇāṃ ca tatas tataḥ
uttiṣṭhata praharata praitābhipatateti ca
     iti bruvāṇā anyonyaṃ jaghnur yodhā raṇājire
abhrac chāyeva tatrāsīc charavṛṣṭibhir ambare
     samāvṛttair naravarair nighnadbhir itaretaram
vipatākā dhvajac chatrā vyaśva sūtāyudhā raṇe
     vyaṅgāṅgāvayavāḥ petuḥ kṣitau kṣīṇā hateśvarāḥ
pravarāṇīva śailānāṃ śikharāṇi dvipottamāḥ
     sārohā nihatāḥ petur vajrabhinnā ivādrayaḥ
chinnabhinna viparyastair varmālaṃkāra vigrahaiḥ
     sārohās turagāḥ petur hatavīrāḥ sahasraśaḥ
vipra viddhāyudhāṅgāś ca dviradāśvarathair hatāḥ
     prativīraiś ca saṃmarde pattisaṃghāḥ sahasraśaḥ
viśālāyatatāmrākṣaiḥ padmendu sadṛśānanaiḥ
     śirobhir yuddhaśauṇḍānāṃ sarvataḥ saṃstṛtā mahī
tathā tu vitate vyomni nisvanaṃ śuśruvur janāḥ
     vimānair apsaraḥ saṃghair gītavāditranisvanaiḥ
hatān kṛttān abhimukhān vīrān vīraiḥ sahasraśaḥ
     āropyāropya gacchanti vimāneṣv apsarogaṇāḥ
tad dṛṣṭvā mahad āścaryaṃ pratyakṣaṃ svargalipsayā
     prahṛṣṭamanasaḥ śūrāḥ kṣipraṃ jagmuḥ parasparam
rathino rathibhiḥ sārdhaṃ citraṃ yuyudhur āhave
     pattayaḥ pattibhir nāgā nāgaiḥ saha hayair hayāḥ
evaṃ pravṛtte saṃgrāme gajavājijanakṣaye
     sainye ca rajasā vyāpte sve svāñ jaghnuḥ pare parān
kacākaci babhau yuddhaṃ dantā danti nakhā nakhi
     muṣṭiyuddhaṃ niyuddhaṃ ca dehapāpma vināśanam
tathā vartati saṃgrāme gajavājijanakṣaye
     narāśvagajadehebhyaḥ prasṛtā lohitāpagā
     narāśvagajadehān sā vyuvāha patitān bahūn
narāśvagajasaṃbādhe narāśvagajasādinām
     lohitodā mahāghorā nadī lohitakardamā
     narāśvagajadehān sā vahantī bhīru bhīṣaṇī
tasyāḥ paramapāraṃ ca vrajanti vijayaiṣiṇaḥ
     gādhena ca plavantaś ca nimajjyonmajjya cāpare
te tu lohitadigdhāṅgā raktavarmāyudhāmbarāḥ
     sasnus tasyām papuś cāsṛn mamluś ca bharatarṣabha
rathān aśvān narān nāgān āyudhābharaṇāni ca
     vasanāny atha varmāṇi hanyamānān hatān api
     bhūmiṃ khaṃ dyāṃ diśaś caiva prāyaḥ paśyāma lohitam
lohitasya tu gandhena sparśena ca rasena ca
     rūpeṇa cātiriktena śabdena ca visarpatā
     viṣādaḥ sumahān āsīt prāyaḥ sainyasya bhārata
tat tu viprahataṃ sainyaṃ bhīmasenamukhais tava
     bhūyaḥ samādravan vīrāḥ sātyakipramukhā rathāḥ
teṣām āpatatāṃ vegam aviṣahya mahātmanām
     putrāṇāṃ te mahat sainyam āsīd rājan parāṅmukham
tat prakīrṇarathāśvebhaṃ naravāji samākulam
     vidhvastacarma kavacaṃ praviddhāyudha kārmukam
vyadravat tāvakaṃ sainyaṃ loḍyamānaṃ samantataḥ
     siṃhārditaṃ mahāraṇye yathā gajakulaṃ tathā
