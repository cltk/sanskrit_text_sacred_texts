devatānāṃ vacaḥ śrutvā bhagavān vai pitāmahaḥ
 pratyuvāca susaṃtrastān kṛtāntabalamohitān
yasyeyaṃ vasudhā kṛtsnā vāsudevasya dhīmataḥ
 kāpilaṃ rūpam āsthāya dhārayaty aniśaṃ dharām
pṛthivyāś cāpi nirbhedo dṛṣṭa eva sanātanaḥ
 sagarasya ca putrāṇāṃ vināśo 'dīrghajīvinām
pitāmahavacaḥ śrutvā trayas triṃśad ariṃdamaḥ
 devāḥ paramasaṃhṛṣṭāḥ punar jagmur yathāgatam
sagarasya ca putrāṇāṃ prādur āsīn mahātmanām
 pṛthivyāṃ bhidyamānāyāṃ nirghāta sama niḥsvanaḥ
tato bhittvā mahīṃ sarvāṃ kṛtvā cāpi pradakṣiṇam
 sahitāḥ sagarāḥ sarve pitaraṃ vākyam abruvan
parikrāntā mahī sarvā sattvavantaś ca sūditāḥ
 devadānavarakṣāṃsi piśācoragakiṃnarāḥ
na ca paśyāmahe 'śvaṃ tam aśvahartāram eva ca
 kiṃ kariṣyāma bhadraṃ te buddhir atra vicāryatām
teṣāṃ tad vacanaṃ śrutvā putrāṇāṃ rājasattamaḥ
 samanyur abravīd vākyaṃ sagaro raghunandana
bhūyaḥ khanata bhadraṃ vo nirbhidya vasudhātalam
 aśvahartāram āsādya kṛtārthāś ca nivartatha
pitur vacanam āsthāya sagarasya mahātmanaḥ
 ṣaṣṭiḥ putrasahasrāṇi rasātalam abhidravan
khanyamāne tatas tasmin dadṛśuḥ parvatopamam
 diśāgajaṃ virūpākṣaṃ dhārayantaṃ mahītalam
saparvatavanāṃ kṛtsnāṃ pṛthivīṃ raghunandana
 śirasā dhārayām āsa virūpākṣo mahāgajaḥ
yadā parvaṇi kākutstha viśramārthaṃ mahāgajaḥ
 khedāc cālayate śīrṣaṃ bhūmikampas tadhā bhavet
taṃ te pradakṣiṇaṃ kṛtvā diśāpālaṃ mahāgajam
 mānayanto hi te rāma jagmur bhittvā rasātalam
tataḥ pūrvāṃ diśaṃ bhittvā dakṣiṇāṃ bibhiduḥ punaḥ
 dakṣiṇasyām api diśi dadṛśus te mahāgajam
mahāpadmaṃ mahātmānaṃ sumahāparvatopamam
 śirasā dhārayantaṃ te vismayaṃ jagmur uttamam
tataḥ pradakṣiṇaṃ kṛtvā sagarasya mahātmanaḥ
 ṣaṣṭiḥ putrasahasrāṇi paścimāṃ bibhidur diśam
paścimāyām api diśi mahāntam acalopamam
 diśāgajaṃ saumanasaṃ dadṛśus te mahābalāḥ
taṃ te pradakṣiṇaṃ kṛtvā pṛṣṭvā cāpi nirāmayam
 khanantaḥ samupakrāntā diśaṃ somavatīṃ tadā
uttarasyāṃ raghuśreṣṭha dadṛśur himapāṇḍuram
 bhadraṃ bhadreṇa vapuṣā dhārayantaṃ mahīm imām
samālabhya tataḥ sarve kṛtvā cainaṃ pradakṣiṇam
 ṣaṣṭiḥ putrasahasrāṇi bibhidur vasudhātalam
tataḥ prāguttarāṃ gatvā sāgarāḥ prathitāṃ diśam
 roṣād abhyakhanan sarve pṛthivīṃ sagarātmajāḥ
dadṛśuḥ kapilaṃ tatra vāsudevaṃ sanātanam
 hayaṃ ca tasya devasya carantam avidūrataḥ
te taṃ yajñahanaṃ jñātvā krodhaparyākulekṣaṇāḥ
 abhyadhāvanta saṃkruddhās tiṣṭha tiṣṭheti cābruvan
asmākaṃ tvaṃ hi turagaṃ yajñiyaṃ hṛtavān asi
 durmedhas tvaṃ hi saṃprāptān viddhi naḥ sagarātmajān
śrutvā tad vacanaṃ teṣāṃ kapilo raghunandana
 roṣeṇa mahatāviṣṭo huṃkāram akarot tadā
tatas tenāprameyena kapilena mahātmanā
 bhasmarāśīkṛtāḥ sarve kākutstha sagarātmajāḥ
