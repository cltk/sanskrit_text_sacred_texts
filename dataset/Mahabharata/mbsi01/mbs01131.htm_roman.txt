[vai]
      tato duryodhano rājā sarvās tāḥ prakṛtīḥ śanaiḥ
      arthamānapradānābhyāṃ saṃjahāra sahānujaḥ
dhṛtarāṣṭra prayuktās tu ke cit kuśalamantriṇaḥ
      kathayāṃ cakrire ramyaṃ nagaraṃ vāraṇāvatam
ayaṃ samājaḥ sumahān ramaṇīyatamo bhuvi
      upasthitaḥ paśupater nagare vāraṇāvate
sarvaratnasamākīrṇe puṃsāṃ deśe manorame
      ity evaṃ dhṛtarāṣṭrasya vacanāc cakrire kathāḥ
kathyamāne tathā ramye nagare vāraṇāvate
      gamane pāṇḍuputrāṇāṃ jajñe tatra matir nṛpa
yadā tv amanyata nṛpo jātakautūhalā iti
      uvācainān atha tadā pāṇḍavān ambikā sutaḥ
mameme puruṣā nityaṃ kathayanti punaḥ punaḥ
      ramaṇīyataraṃ loke nagaraṃ vāraṇāvatam
te tāta yadi manyadhvam utsavaṃ vāraṇāvate
      sagaṇāḥ sānuyātrāś ca viharadhvaṃ yathāmarāḥ
brāhmaṇebhyaś ca ratnāni gāyanebhyaś ca sarvaśaḥ
      prayacchadhvaṃ yathākāmaṃ devā iva suvarcasaḥ
kaṃ cit kālaṃ vihṛtyaivam anubhūya parāṃ mudam
     idaṃ vai hāstinapuraṃ sukhinaḥ punar eṣyatha
dhṛtarāṣṭrasya taṃ kāmam anubuddhvā yudhiṣṭhiraḥ
     ātmanaś cāsahāyatvaṃ tatheti pratyuvāca tam
tato bhīṣmaṃ mahāprājñaṃ viduraṃ ca mahāmatim
     droṇaṃ ca bāhlikaṃ caiva somadattaṃ ca kauravam
kṛpam ācārya putraṃ ca gāndhārīṃ ca yaśasvinīm
     yudhiṣṭhiraḥ śanair dīnam uvācedaṃ vacas tadā
ramaṇīye janākīrṇe nagare vāraṇāvate
     sagaṇās tāta vatsyāmo dhṛtarāṣṭrasya śāsanāt
prasannamanasaḥ sarve puṇyā vāco vimuñcata
     āśīrbhir vardhitān asmān na pāpaṃ prasahiṣyati
evam uktās tu te sarve pāṇḍuputreṇa kauravāḥ
     prasannavadanā bhūtvā te 'bhyavartanta pāṇḍavān
svasty astu vaḥ pathi sadā bhūtebhyaś caiva sarvaśaḥ
     mā ca vo 'stv aśubhaṃ kiṃ cit sarvataḥ pāṇḍunandanāḥ
tataḥ kṛtasvasty ayanā rājyalābhāya pāṇḍavāḥ
     kṛtvā sarvāṇi kāryāṇi prayayur vāraṇāvatam
