[v]
      sa tatra tām uṣitvaikāṃ rajanīṃ pṛthivīpatiḥ
      tāpasānāṃ paraṃ cakre satkāraṃ bhrātṛbhiḥ saha
lomaśaś cāsya tān sarvān ācakhyau tatra tāpasān
      bhṛgūn aṅgirasaś caiva vāsiṣṭhān atha kāśyapān
tān sametya sa rājarṣir abhivādya kṛtāñjaliḥ
      rāmasyānucaraṃ vīram apṛcchad akṛtavraṇam
kadā nu rāmo bhaga vāṃs tāpasān darśayiṣyati
      tenaivāhaṃ prasaṅgena draṣṭum icchāmi bhārgavam
[ak]
      āyān evāsi vidito rāmasya viditātmanaḥ
      prītis tvayi ca rāmasya kṣipraṃ tvāṃ darśayiṣyati
caturdaśīm aṣṭamīṃ ca rāmaṃ paśyanti tāpasāḥ
      asyāṃ rātryāṃ vyatītāyāṃ bhavitrī ca caturdaśī
[y]
      bhavān anugato vīraṃ jāmadagnyaṃ mahābalam
      pratyakṣadarśī sarvasya pūrvavṛttasya karmaṇāḥ
sa bhavān kathayatv etad yathā rāmeṇa nirjitāḥ
      āhave kṣatriyāḥ sarve kathaṃ kena ca hetunā
[ak]
      kanyakubje mahān āsīt pārthivaḥ sumahābalaḥ
      gādhīti viśruto loke vanavāsaṃ jagāma saḥ
vane tu tasya vasataḥ kanyā jajñe 'psaraḥ samā
     ṛcīko bhārgavas tāṃ ca varayām āsa bhārata
tam uvāca tato rājā brāhmaṇaṃ saṃśitavratam
     ucitaṃ naḥ kule kiṃ cit pūrvair yat saṃpravartitam
ekataḥ śyāma karṇānāṃ pāṇḍurāṇāṃ taro vinām
     sahasraṃ vājināṃ śulkam iti viddhi dvijottama
na cāpi bhagavān vācyo dīyatām iti bhārgava
     deyā me duhitā ceyaṃ tvadvidhāya mahātmane
[rc]
     ekataḥ śyāma karṇānāṃ pāṇḍurāṇāṃ taro vinām
     dāsyāmy aśvasahasraṃ te mama bhāryā sutāstu te
[ak]
     sa tatheti pratijñāya rājan varuṇam abravīt
     ekataḥ śyāma karṇānāṃ pāṇḍurāṇāṃ taro vinām
     sahasraṃ vājinām ekaṃ śulkārthaṃ me pradīyatām
tasmai prādāt sahasraṃ vai vājināṃ varuṇas tadā
     tad aśvatīrthaṃ vikhyātam utthitā yatra te hayāḥ
gaṅgāyāṃ kanyakubje vai dadau satyavatīṃ tadā
     tato gādhiḥ sutāṃ tasmai janyāś cāsan surās tadā
     labdhvā hayasahasraṃ tu tāṃś ca dṛṣṭvā divaukasaḥ
dharmeṇa labdhvā tāṃ bhāryām ṛcīko dvijasattamaḥ
     yathākāmaṃ yathājoṣaṃ tayā reme sumadhyayā
taṃ vivāhe kṛte rājan sabhāryam avalokakaḥ
     ājagāma bhṛguśreṣṭhaḥ putraṃ dṛṣṭvā nananda ca
bhāryā patī tam āsīnaṃ guruṃ suragaṇārcitam
     arcitvā paryupāsīnau prāñjalītasthatus tadā
tataḥ snuṣāṃ sa bhagavān prahṛṣṭo bhṛgur abravīt
     varaṃ vṛṇīṣva subhage dātā hy asmi tavepsitam
sā vai prasādayām āsa taṃ guruṃ putrakāraṇāt
     ātmanaś caiva mātuś ca prasādaṃ ca cakāra saḥ
[bhṛ]
     ṛtau tvaṃ caiva mātā ca snāte puṃsavanāya vai
     āliṅgetāṃ pṛthag vṛkṣau sāśvatthaṃ tvam udumbaram
āliṅgane tu te rājaṃś cakratuḥ sma viparyayam
     kadā cid bhṛgur āgacchat taṃ ca veda viparyayam
athovāca mahātejo bhṛguḥ satyavatīṃ snuṣām
     brāhmaṇaḥ kṣatravṛttir vai tava putro bhaviṣyati
kṣatriyo brāhmaṇācāro mātus tava suto mahān
     bhaviṣyati mahāvīryaḥ sādhūnāṃ mārgam āsthitaḥ
tataḥ prasādayām āsa śvaśuraṃ sā punaḥ punaḥ
     na me putro bhaved īdṛk kāmaṃ pautro bhaved iti
evam astv iti sā tena pāṇḍava pratinanditā
     jamadagniṃ tataḥ putraṃ sā jajñe kāla āgate
     tejasā varcasā vaica yuktaṃ bhārgavanandanam
sa vardhamānas tejo vī vedasyādhyayanena vai
     bahūn ṛṣīn mahātejāḥ pāṇḍaveyātyavartata
taṃ tu kṛtsno dhanurvedaḥ pratyabhād bharatarṣabha
     caturvidhāni cāstrāṇi bhāḥ karopama varcasam
