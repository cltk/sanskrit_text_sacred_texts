[vai]
      tatas teṣāṃ mahārāja tatraivāmita tejasām
      chadma liṅgapraviṣṭānāṃ pāṇḍavānāṃ mahātmanām
vyatītaḥ samayaḥ samyag vasatāṃ vai purottame
      kurvatāṃ tasya karmāṇi virāṭasya mahīpateḥ
tatas trayodaśasyānte tasya varṣasya bhārata
      suśarmaṇā gṛhītaṃ tu godhanaṃ tarasā bahu
tato javena mahatā gopāḥ puram athāvrajat
      apaśyan matsyarājaṃ ca rathāt praskandya kuṇḍalī
śūraiḥ parivṛtaṃ yodhaiḥ kuṇḍalāṅgada dhāribhiḥ
      sadbhiś ca mantribhiḥ sārdhaṃ pāṇḍavaiś ca nararṣabhaiḥ
taṃ sabhāyāṃ mahārājam āsīnaṃ rāṣṭravardhanam
      so 'bravīd upasaṃgamya virāṭaṃ praṇatas tadā
asmān yudhi vinirjitya paribhūya sa bāndhavān
      gavāṃ śatasahasrāṇi trigartāḥ kālayanti te
      tān parīpsa manuṣyendra mā neśuḥ paśavas tava
tac chrutvā nṛpatiḥ senāṃ matsyānāṃ samayojayat
      rathanāgāśvakalilāṃ pattidhvajasamākulām
rājāno rājaputrāś ca tanutrāṇy atra bhejire
      bhānumanti vicitrāṇi sūpasevyāni bhāgaśaḥ
savajrāyasa garbhaṃ tu kavacaṃ taptakāñcanam
     virāṭasya priyo bhrātā śatānīko 'bhyahārayat
sarvapāra savaṃ varma kalyāṇa paṭalaṃ dṛḍham
     śatānīkād avarajo madirāśvo 'bhyahārayat
śatasūryaṃ śatāvartaṃ śatabindu śatākṣimat
     abhedyakalpaṃ matsyānāṃ rājā kavacam āharat
utsedhe yasya padmāni śataṃ saugandhikāni ca
     suvarṇapṛṣṭhaṃ sūryābhaṃ sūryadattābhyahārayat
dṛḍham āyasa garbhaṃ tu śvetaṃ varma śatākṣimat
     virāṭasya suto jyeṣṭho vīraḥ śaṅkho 'bhyahārayat
śataśaś ca tanutrāṇi yathā svāni mahārathāḥ
     yotsyamānābhyanahyanta devarūpāḥ prahāriṇaḥ
sūpaskareṣu śubhreṣu mahatsu ca mahārathāḥ
     pṛthak kāñcanasaṃnāhān ratheṣv aśvān ayojayan
sūryacandra pratīkāśo rathe divye hiraṇmayaḥ
     mahānubhāvo matsyasya dhvaja ucchiśriye tadā
athānyān vividhākārān dhvajān hemavibhūṣitān
     yathā svaṃ kṣatriyāḥ śūrā ratheṣu samayojayan
atha matsyo 'bravīd rājā śatānīkaṃ jaghanyajam
     kaṅkaballava gopālā dāma granthiś ca vīryavān
     yudhyeyur iti me buddhir vartate nātra saṃśayaḥ
eteṣām api dīyantāṃ rathā dhvajapatākinaḥ
     kavacāni vicitrāṇi dṛḍhāni ca mṛdūni ca
     pratimuñcantu gotreṣu dīyantām āyudhāni ca
vīrāṅgarūpāḥ puruṣā nāgarājakaropamāḥ
     neme jātu na yudhyerann iti me dhīyate matiḥ
etac chrutvā tu nṛpater vākyaṃ tvaritamānasaḥ
     śatānīkas tu pārthebhyo rathān rājan samādiśat
     sahadevāya rājñe ca bhīmāya nakulāya ca
tān prahṛṣṭās tataḥ sūtā rājabhaktipuraskṛtāḥ
     nirdiṣṭān naradevena rathāñ śīghram ayojayan
kavacāni vicitrāṇi dṛḍhāni ca mṛdūni ca
     virāṭaḥ prādiśad yāni teṣām akliṣṭakarmaṇām
     tāny āmucya śarīreṣu daṃśitās te paraṃtapāḥ
tarasvinaś chinnarūpāḥ sarve yuddhaviśāradāḥ
     virāṭam anvayuḥ paścāt sahitāḥ kurupuṃgavāḥ
     catvāro bhrātaraḥ śūrāḥ pāṇḍavāḥ satyavikramāḥ
bhīmāś ca mattamātaṅgāḥ prabhinnakaraṭā mukhāḥ
     kṣaranta iva jīmūtāḥ sudantāḥ ṣaṣṭihāyanāḥ
svārūḍhā yuddhakuśalaiḥ śikṣitair hastisādibhiḥ
     rājānam anvayuḥ paścāc calanta iva parvatāḥ
viśāradānāṃ vaśyānāṃ hṛṣṭānāṃ cānuyāyinām
     aṣṭau rathasaraḥsrāṇi daśanāgaśatāni ca
     paṣṭiś cāśvasahasrāṇi matsyānām abhiniryayuḥ
tad anīkaṃ virāṭasya śuśubhe bharatarśabha
     saṃprayātaṃ mahārāja ninīṣantaṃ gavāṃ padam
tad balāgryaṃ virāṭasya saṃprasthitam aśobhata
     dṛḍhāyudha janākīrṇaṃ jagāśvarathasaṃkulam
