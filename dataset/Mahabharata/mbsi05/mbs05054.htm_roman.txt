[dur]
      na bhetavyaṃ mahārāja na śocyā bhavatā vayam
      samarthāḥ sma parān rājan vijetuṃ samare vibho
vanaṃ pravrājitān pārthān yad āyān madhusūdanaḥ
      mahatā balacakreṇa pararāṣṭrāvamardinā
kekayā dhṛṣṭaketuś ca dhṛṣṭadyumnaś ca pārṣataḥ
      rājānaś cānvayuḥ pārthān bahavo 'nye 'nuyāyinaḥ
indraprasthasya cādūrāt samājagmur mahārathāḥ
      vyagarhayaṃś ca saṃgamya bhavantaṃ kurubhiḥ saha
te yudhiṣṭhiram āsīnam ajinaiḥ prativāsitam
      kṛṣṇa pradhānāḥ saṃhatya paryupāsanta bhārata
pratyādānaṃ ca rājyasya kāryam ūcur narādhipāḥ
      bhavataḥ sānubandhasya samucchedaṃ cikīrṣavaḥ
śrutvā caitan mayoktās tu bhīṣmadroṇakṛpās tadā
      jñātikṣayabhayād rājan bhītena bharatarṣabha
na te sthāsyanti samaye pāṇḍavā iti me matiḥ
      samucchedaṃ hi naḥ kṛtsnaṃ vāsudevaś cikīrṣati
ṛte ca viduraṃ sarve yūyaṃ vadhyā mahātmanaḥ
      dhṛtarāṣṭraś ca dharmajño na vadhyaḥ kurusattamaḥ
samucchedaṃ ca kṛtsnaṃ naḥ kṛtvā tāta janārdanaḥ
     ekarājyaṃ kurūṇāṃ sma cikīrṣati yudhiṣṭhire
tatra kiṃ prāptakālaṃ naḥ praṇipātaḥ palāyanam
     prāṇān vā saṃparityajya pratiyudhyāmahe parān
pratiyuddhe tu niyataḥ syād asmākaṃ parājayaḥ
     yudhiṣṭhirasya sarve hi pārthivā vaśavartinaḥ
virakta rāṣṭrāś ca vayaṃ mitrāṇi kupitāni naḥ
     dhikkṛtāḥ pārthivaiḥ sarvaiḥ svajanena ca sarvaśaḥ
praṇipāte tu doṣo 'sti bandhūnāṃ śāśvatīḥ samāḥ
     pitaraṃ tv eva śocāmi prajñā netraṃ janeśvaram
     matkṛte duḥkham āpannaṃ kleśaṃ prāptam anantakam
kṛtaṃ hi tava putraiś ca pareṣām avarodhanam
     matpriyārthaṃ puraivaitad viditaṃ te narottama
te rājño dhṛtarāṣṭrasya sāmātyasya mahārathāḥ
     vairaṃ patikariṣyanti kulocchedena pāṇḍavāḥ
tato droṇo 'bravīd bhīṣmaḥ kṛpo drauṇiś ca bhārata
     matvā māṃ mahatīṃ cintām āsthitaṃ vyathitendriyam
abhidrugdhāḥ pare cen no na bhetavyaṃ paraṃtapa
     asamarthāḥ pare jetum asmān yudhi janeśvara
ekaikaśaḥ samarthāḥ smo vijetuṃ sarvapārthivān
     āgacchantu vineṣyāmo darpam eṣāṃ śitaiḥ śaraiḥ
puraikena hi bhīṣmeṇa vijitāḥ sarvapārthivāḥ
     mṛte pitary abhikruddho rathenaikena bhārata
jaghāna subahūṃs teṣāṃ saṃrabdhaḥ kurusattamaḥ
     tatas te śaraṇaṃ jagmur devavratam imaṃ bhayāt
sa bhīṣmaḥ susamartho 'yam asmābhiḥ sahito raṇe
     parān vijetuṃ tasmāt te vyetu bhīr bharatarṣabha
     ity eṣāṃ niścayo hy āsīt tat kālam amitaujasām
purā pareṣāṃ pṛthivī kṛtsnāsīd vaśavartinī
     asmān punar amī nādya samarthā jetum āhave
     chinnapakṣāḥ pare hy adya vīryahīnāś ca pāṇḍavāḥ
asmat saṃsthā ca pṛthivī vartate bharatarṣabha
     ekārthāḥ sukhaduḥkheṣu mayānītāś ca pārthivāḥ
apy agniṃ praviśeyus te samudraṃ vā paraṃtapa
     madarthe pārthivāḥ sarve tad viddhi kurusattama
unmattam iva cāpi tvāṃ prahasantīha duḥkhitam
     vilapantaṃ bahuvidhaṃ bhītaṃ paravikatthane
eṣāṃ hy ekaikaśo rājñāṃ samarthaḥ pāṇḍavān prati
     ātmānaṃ manyate sarvo vyetu te bhayam āgatam
sarvāṃ samagrāṃ senāṃ me vāsavo 'pi na śaknuyāt
     hantum akṣayya rūpeyaṃ brahmaṇāpi svayambhuvā
yudhiṣṭhiraḥ puraṃ hitvā pañca grāmān sa yācati
     bhīto hi māmakāt sainyāt prabhāvāc caiva me prabho
samarthaṃ manyase yac ca kuntīputraṃ vṛkodaram
     tan mithyā na hi me kṛtsnaṃ prabhāvaṃ vettha bhārata
matsamo hi gadāyuddhe pṛthivyāṃ nāsti kaś cana
     nāsīt kaś cid atikrānto bhavitā na ca kaś cana
yukto duḥkhocitaś cāhaṃ vidyā pāragatas tathā
     tasmān na bhīmān nānyebhyo bhayaṃ me vidyate kva cit
duryodhana samo nāsti gadāyām iti niścayaḥ
     saṃkarṣaṇasya bhadraṃ te yat tadainam upāvasam
yuddhe saṃkarṣaṇa samo balenābhyadhiko bhuvi
     gadāprahāraṃ bhīmo me na jātu viṣahed yudhi
ekaṃ prahāraṃ yaṃ dadyāṃ bhīmāya ruṣito nṛpa
     sa evainaṃ nayed ghoraṃ kṣipraṃ vaivasvatakṣayam
iccheyaṃ ca gadāhastaṃ rājan draṣṭuṃ vṛkodaram
     suciraṃ prārthito hy eṣa mama nityaṃ manorathaḥ
gadayā nihato hy ājau mama pārtho vṛkodaraḥ
     viśīrṇagātraḥ pṛthivīṃ parāsuḥ prapatiṣyati
gadāprahārābhihato himavān api parvataḥ
     sakṛn mayā viśīryeta giriḥ śatasahasradhā
sa cāpy etad vijānāti vāsudevārjunau tathā
     duryodhana samo nāsti gadāyām iti niścayaḥ
tat te vṛkodaramayaṃ bhayaṃ vyṛtu mahāhave
     vyapaneṣyāmy ahaṃ hy enaṃ mā rājan vimanā bhava
tasmin mayā hate kṣipram arjunaṃ bahavo rathāḥ
     tulyarūpā viśiṣṭāś ca kṣepsyanti bharatarṣabha
bhīṣmo droṇaḥ kṛpo drauṇiḥ karṇo bhūriśravās tathā
     prāgjyotiṣādhipaḥ śalyaḥ sindhurājo jayadrathaḥ
ekaika eṣāṃ śaktas tu hantuṃ bhārata pāṇḍavān
     samastās tu kṣaṇenaitān neṣyanti yamasādanam
samagrā pārthivī senā pārtham ekaṃ dhanaṃjayam
     kasmād aśaktā nirjetum iti hetur na vidyate
śaravrātais tu bhīṣmeṇa śataśo 'tha sahasraśaḥ
     droṇa drauṇikṛpaiś caiva gantā pārtho yamakṣayam
pitāmaho hi gāṅgeyaḥ śaṃtanor adhi bhārata
     brahmarṣisadṛśo jajñe devair api durutsahaḥ
     pitrā hy uktaḥ prasannena nākāmas tvaṃ mariṣyasi
brahmarṣeś ca bharadvājād droṇyāṃ droṇo vyajāyata
     droṇāj jajñe mahārāja drauṇiś ca paramāstravit
kṛpaś cācāya mukhyo 'yaṃ maharṣer gautamād api
     śarastambodbhavaḥ śrīmān avadhya iti me matiḥ
ayonijaṃ trayaṃ hy etat pitā mātā ca mātulaḥ
     aśvatthāmno mahārāja sa ca śūraḥ sthito mama
sarva ete mahārāja devakalpā mahārathāḥ
     śakrasyāpi vyathāṃ kuryuḥ saṃyuge bharatarṣabha
bhīṣmadroṇakṛpāṇāṃ ca tulyaḥ karṇo mato mama
     anujñātaś ca rāmeṇa matsamo 'sīti bhārata
kuṇḍale rucire cāstāṃ karṇasya sahaje śubhe
     te śacy arthe mahendreṇa yācitaḥ sa paraṃtapaḥ
     amoghayā mahārāja śaktyā paramabhīmayā
tasya śaktyopagūḍhasya kasmāj jīved dhanaṃjayaḥ
     vijayo me dhruvaṃ rājan phalaṃ pāṇāv ivāhitam
     abhivyaktaḥ pareṣāṃ ca kṛtsno bhuvi parājayaḥ
ahnā hy ekena bhīṣmo 'yam ayutaṃ hanti bhārata
     tat samāś ca maheṣvāsā droṇa drauṇikṛpā api
saṃśaptāni ca vṛndāni kṣatriyāṇāṃ paraṃtapa
     arjunaṃ vayam asmān vā dhanaṃjaya iti sma ha
tāṃś cālam iti manyante savyasāci vadhe vibho
     pārthivāḥ sa bhavān rājann akasmād vyathate katham
bhīmasene ca nihate ko 'nyo yudhyeta bhārata
     pareṣāṃ tan mamācakṣva yadi vettha paraṃtapa
pañca te bhrātaraḥ sarve dhṛṣṭadyumno 'tha sātyakiḥ
     pareṣāṃ sapta ye rājan yodhāḥ paramakaṃ balam
asmākaṃ tu viśiṣṭā ye bhīṣmadroṇakṛpādayaḥ
     drauṇir vaikartanaḥ karṇaḥ somadatto 'tha bāhlikaḥ
prāgjyotiṣādhipaḥ śalya āvantyo 'tha jayadrathaḥ
     duḥśāsano durmukhaś ca duḥsahaś ca viśāṃ pate
śrutāyuś citrasenaś ca purumitro viviṃśatiḥ
     śalo bhūriśravāś cobhau vikarṇaś ca tavātmajaḥ
akṣauhiṇyo hi me rājan daśaikā ca samāhṛtāḥ
     nyūnāḥ pareṣāṃ saptaiva kasmān me syāt parājayaḥ
balaṃ triguṇato hīnaṃ yodhyaṃ prāha bṛhaspatiḥ
     parebhyas triguṇā ceyaṃ mama rājann anīkinī
guṇahīnaṃ pareṣāṃ ca bahu paśyāmi bhārata
     guṇodayaṃ bahuguṇam ātmanaś ca viśāṃ pate
etat sarvaṃ samājñāya balāgryaṃ mama bhārata
     nyūnatāṃ pāṇḍavānāṃ ca na mohaṃ gantum arhasi
ity uktvā saṃjayaṃ bhūyaḥ paryapṛcchata bhārata
     vidhitsuḥ prāptakālāni jñātvā parapuraṃjayaḥ
