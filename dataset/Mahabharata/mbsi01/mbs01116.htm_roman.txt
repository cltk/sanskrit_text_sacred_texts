[vai]
      darśanīyāṃs tataḥ putrān pāṇḍuḥ pañca mahāvane
      tān paśyan parvate reme svabāhubalapālitān
supuṣpita vane kāle kadā cin madhumādhave
      bhūtasaṃmohane rājā sabhāryo vyacarad vanam
palāśais tilakaiś cūtaiś campakaiḥ pāribhadrakaiḥ
      anyaiś ca bahubhiś vṛkṣaiḥ phalapuṣpasamṛddhibhiḥ
jalasthānaiś ca vividhaiḥ padminībhiś ca śobhitam
      pāṇḍor vanaṃ tu saṃprekṣya prajajñe hṛdi manmathaḥ
prahṛṣṭamanasaṃ tatra viharantaṃ yathāmaram
      taṃ mādry anujagāmaikā vasanaṃ bibhratī śubham
samīkṣamāṇaḥ sa tu tāṃ vayaḥsthāṃ tanu vāsasam
      tasya kāmaḥ pravavṛdhe gahane 'gnir ivotthitaḥ
rahasy ātmasamāṃ dṛṣṭvā rājā rājīvalocanām
      na śaśāka niyantuṃ taṃ kāmaṃ kāmabalāt kṛtaḥ
tata enāṃ balād rājā nijagrāha rahogatām
      vāryamāṇas tayā devyā visphurantyā yathābalam
sa tu kāmaparītātmā taṃ śāpaṃ nānvabudhyata
      mādrīṃ maithuna dharmeṇa gacchamāno balād iva
jīvitāntāya kauravyo manmathasya vaśaṃgataḥ
     śāpajaṃ bhayam utsṛjya jagāmaiva balāt priyām
tasya kāmātmano buddhiḥ sākṣāt kālena mohitā
     saṃpramathyendriya grāmaṃ pranaṣṭā saha cetasā
sa tayā saha saṃgamya bhāryayā kurunandana
     pāṇḍuḥ paramadharmātmā yuyuje kāladharmaṇā
tato mādrī samāliṅgya rājānaṃ gatacetasam
     mumoca duḥkhajaṃ śabdaṃ punaḥ punar atīva ha
saha putrais tataḥ kuntī mādrīputrau ca pāṇḍavau
     ājagmuḥ sahitās tatra yatra rājā tathāgataḥ
tato mādry abravīd rājann ārtā kuntīm idaṃ vacaḥ
     ekaiva tvam ihāgaccha tiṣṭhantv atraiva dārakāḥ
tac chrutvā vacanaṃ tasyās tatraivāvārya dārakān
     hatāham iti vikruśya sahasopajagāma ha
dṛṣṭvā pāṇḍuṃ ca mādrīṃ ca śayānau dharaṇītale
     kuntī śokaparītāṅgī vilalāpa suduḥkhitā
rakṣyamāṇo mayā nityaṃ vīraḥ satatam ātmavān
     kathaṃ tvam abhyatikrāntaḥ śāpaṃ jānan vanaukasaḥ
nanu nāma tvayā mādri rakṣitavyo janādhipaḥ
     sā kathaṃ lobhitavatī vijane tvaṃ narādhipam
kathaṃ dīnasya satataṃ tvām āsādya rahogatām
     taṃ vicintayataḥ śāpaṃ praharṣaḥ samajāyata
dhanyā tvam asi bāhlīki matto bhāgyatarā tathā
     dṛṣṭavaty asi yad vaktraṃ prahṛṣṭasya mahīpateḥ
[m]
     vilobhyamānena mayā vāryamāṇena cāsakṛt
     ātmā na vārito 'nena satyaṃ diṣṭaṃ cikīrṣuṇā
[k]
     ahaṃ jyeṣṭhā dharmapatnī jyeṣṭhaṃ dharmaphalaṃ mama
     avaśyaṃ bhāvino bhāvān mā māṃ mādri nivartaya
anveṣyāmīha bhartāram ahaṃ pretavaśaṃ gatam
     uttiṣṭha tvaṃ visṛjyainam imān rakṣasva dārakān
[m]
     aham evānuyāsyāmi bhartāram apalāyinam
     na hi tṛptāsmi kāmānāṃ taj jyeṣṭhā anumanyatām
māṃ cābhigamya kṣīṇo 'yaṃ kāmād bharatasattamaḥ
     tam ucchindyām asya kāmaṃ kathaṃ nu yamasādane
na cāpy ahaṃ vartayantī nirviśeṣaṃ suteṣu te
     vṛttim ārye cariṣyāmi spṛśed enas tathā hi mām
tasmān me sutayoḥ kunti vartitavyaṃ svaputravat
     māṃ hi kāmayamāno 'yaṃ rājā pretavaśaṃ gataḥ
rājñaḥ śarīreṇa saha mamāpīdaṃ kalevaram
     dagdhavyaṃ supraticchannam etad ārye priyaṃ kuru
dārakeṣv apramattā ca bhavethāś ca hitā mama
     ato 'nyan na prapaśyāmi saṃdeṣṭavyaṃ hi kiṃ cana
[v]
     ity uktvā taṃ citāgnisthaṃ dharmapatnī nararṣabham
     madrarājātmajā tūrṇam anvārohad yaśasvinī
