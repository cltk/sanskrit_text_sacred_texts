tataḥ saṃtaptahṛdayaḥ smaran nigraham ātmanaḥ
 viniḥśvasya viniḥśvasya kṛtavairo mahātmanā
sa dakṣiṇāṃ diśaṃ gatvā mahiṣyā saha rāghava
 tatāpa paramaṃ ghoraṃ viśvāmitro mahātapāḥ
 phalamūlāśano dāntaś cacāra paramaṃ tapaḥ
athāsya jajñire putrāḥ satyadharmaparāyaṇāḥ
 haviṣpando madhuṣpando dṛḍhanetro mahārathaḥ
pūrṇe varṣasahasre tu brahmā lokapitāmahaḥ
 abravīn madhuraṃ vākyaṃ viśvāmitraṃ tapodhanam
jitā rājarṣilokās te tapasā kuśikātmaja
 anena tapasā tvāṃ hi rājarṣir iti vidmahe
evam uktvā mahātejā jagāma saha daivataiḥ
 triviṣṭapaṃ brahmalokaṃ lokānāṃ parameśvaraḥ
viśvāmitro 'pi tac chrutvā hriyā kiṃ cid avāṅmukhaḥ
 duḥkhena mahatāviṣṭaḥ samanyur idam abravīt
tapaś ca sumahat taptaṃ rājarṣir iti māṃ viduḥ
 devāḥ sarṣigaṇāḥ sarve nāsti manye tapaḥphalam
evaṃ niścitya manasā bhūya eva mahātapāḥ
 tapaś cacāra kākutstha paramaṃ paramātmavān
etasminn eva kāle tu satyavādī jitendriyaḥ
 triśaṅkur iti vikhyāta ikṣvāku kulanandanaḥ
tasya buddhiḥ samutpannā yajeyam iti rāghava
 gaccheyaṃ svaśarīreṇa devānāṃ paramāṃ gatim
sa vasiṣṭhaṃ samāhūya kathayām āsa cintitam
 aśakyam iti cāpy ukto vasiṣṭhena mahātmanā
pratyākhyāto vasiṣṭhena sa yayau dakṣiṇāṃ diśam
 vasiṣṭhā dīrgha tapasas tapo yatra hi tepire
triśaṅkuḥ sumahātejāḥ śataṃ paramabhāsvaram
 vasiṣṭhaputrān dadṛśe tapyamānān yaśasvinaḥ
so 'bhigamya mahātmānaḥ sarvān eva guroḥ sutān
 abhivādyānupūrvyeṇa hriyā kiṃ cid avāṅmukhaḥ
 abravīt sumahātejāḥ sarvān eva kṛtāñjaliḥ
śaraṇaṃ vaḥ prapadye 'haṃ śaraṇyāñ śaraṇāgataḥ
 pratyākhyāto 'smi bhadraṃ vo vasiṣṭhena mahātmanā
yaṣṭukāmo mahāyajñaṃ tad anujñātum arthatha
 guruputrān ahaṃ sarvān namaskṛtya prasādaye
śirasā praṇato yāce brāhmaṇāṃs tapasi sthitān
 te māṃ bhavantaḥ siddhyarthaṃ yājayantu samāhitāḥ
 saśarīro yathāhaṃ hi devalokam avāpnuyām
pratyākhyāto vasiṣṭhena gatim anyāṃ tapodhanāḥ
 guruputrān ṛte sarvān nāhaṃ paśyāmi kāṃ cana
ikṣvākūṇāṃ hi sarveṣāṃ purodhāḥ paramā gatiḥ
 tasmād anantaraṃ sarve bhavanto daivataṃ mama
