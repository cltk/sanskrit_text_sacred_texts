atha lokeśvarotsṛṣṭā tatra kālena kena cit
 nidrā samabhavat tīvrā kumbhakarṇasya rūpiṇī
tato bhrātaram āsīnaṃ kumbhakarṇo 'bravīd vacaḥ
 nidrā māṃ bādhate rājan kārayasva mamālayam
viniyuktās tato rājñā śilpino viśvakarmavat
 akurvan kumbhakarṇasya kailāsasamam ālayam
vistīrṇaṃ yojanaṃ śubhraṃ tato dviguṇam āyatam
 darśanīyaṃ nirābādhaṃ kumbhakarṇasya cakrire
sphāṭikaiḥ kāñcanaiś citraiḥ stambhaiḥ sarvatra śobhitam
 vaidūryakṛtaśobhaṃ ca kiṅkiṇījālakaṃ tathā
dantatoraṇavinyastaṃ vajrasphaṭikavedikam
 sarvartusukhadaṃ nityaṃ meroḥ puṇyāṃ guhām iva
tatra nidrāṃ samāviṣṭaḥ kumbhakarṇo niśācaraḥ
 bahūny abdasahasrāṇi śayāno nāvabudhyate
nidrābhibhūte tu tadā kumbhakarṇe daśānanaḥ
 devarṣiyakṣagandharvān bādhate sma sa nityaśaḥ
udyānāni vicitrāṇi nandanādīni yāni ca
 tāni gatvā susaṃkruddho bhinatti sma daśānanaḥ
nadīṃ gaja iva krīḍan vṛkṣān vāyur iva kṣipan
 nagān vajra iva sṛṣṭo vidhvaṃsayati nityaśaḥ
tathā vṛttaṃ tu vijñāya daśagrīvaṃ dhaneśvaraḥ
 kulānurūpaṃ dharmajña vṛttaṃ saṃsmṛtya cātmanaḥ
saubhrātradarśanārthaṃ tu dūtaṃ vaiśvaraṇas tadā
 laṅkāṃ saṃpreṣayām āsa daśagrīvasya vai hitam
sa gatvā nagarīṃ laṅkām āsasāda vibhīṣaṇam
 mānitas tena dharmeṇa pṛṣṭhaś cāgamanaṃ prati
pṛṣṭvā ca kuśalaṃ rājño jñātīn api ca bāndhavān
 sabhāyāṃ darśayām āsa tam āsīnaṃ daśānanam
sa dṛṣṭvā tatra rājānaṃ dīpyamānaṃ svatejasā
 jayena cābhisaṃpūjya tūṣṇīm āsīn muhūrtakam
tasyopanīte paryaṅke varāstaraṇasaṃvṛte
 upaviśya daśagrīvaṃ dūto vākyam athābravīt
rājan vadāmi te sarvaṃ bhrātā tava yad abravīt
 ubhayoḥ sadṛśaṃ saumya vṛttasya ca kulasya ca
sādhu paryāptam etāvat kṛtaś cāritrasaṃgrahaḥ
 sādhu dharme vyavasthānaṃ kriyatāṃ yadi śakyate
dṛṣṭaṃ me nandanaṃ bhagnam ṛṣayo nihatāḥ śrutāḥ
 devānāṃ tu samudyogas tvatto rājañ śrutaś ca me
nirākṛtaś ca bahuśas tvayāhaṃ rākṣasādhipa
 aparāddhā hi bālyāc ca rakṣaṇīyāḥ svabāndhavāḥ
ahaṃ tu himavatpṛṣṭhaṃ gato dharmam upāsitum
 raudraṃ vrataṃ samāsthāya niyato niyatendriyaḥ
tatra devo mayā dṛṣṭaḥ saha devyomayā prabhuḥ
 savyaṃ cakṣur mayā caiva tatra devyāṃ nipātitam
kā nv iyaṃ syād iti śubhā na khalv anyena hetunā
 rūpaṃ hy anupamaṃ kṛtvā tatra krīḍati pārvatī
tato devyāḥ prabhāvena dagdhaṃ savyaṃ mamekṣaṇam
 reṇudhvastam iva jyotiḥ piṅgalatvam upāgatam
tato 'ham anyad vistīrṇaṃ gatvā tasya gires taṭam
 pūrṇaṃ varṣaśatāny aṣṭau samavāpa mahāvratam
samāpte niyame tasmiṃs tatra devo maheśvaraḥ
 prītaḥ prītena manasā prāha vākyam idaṃ prabhuḥ
prīto 'smi tava dharmajña tapasānena suvrata
 mayā caitad vrataṃ cīrṇaṃ tvayā caiva dhanādhipa
tṛtīyaḥ puruṣo nāsti yaś cared vratam īdṛśam
 vrataṃ suduścaraṃ hy etan mayaivotpāditaṃ purā
tat sakhitvaṃ mayā sārdhaṃ rocayasva dhaneśvara
 tapasā nirjitatvād dhi sakhā bhava mamānagha
devyā dagdhaṃ prabhāvena yac ca sāvyaṃ tavekṣaṇam
 ekākṣi piṅgalety eva nāma sthāsyati śāśvatam
evaṃ tena sakhitvaṃ ca prāpyānujñāṃ ca śaṃkarāt
 āgamya ca śruto 'yaṃ me tava pāpaviniścayaḥ
tadadharmiṣṭhasaṃyogān nivarta kuladūṣaṇa
 cintyate hi vadhopāyaḥ sarṣisaṃghaiḥ surais tava
evam ukto daśagrīvaḥ kruddhaḥ saṃraktalocanaḥ
 hastān dantāṃś a saṃpīḍya vākyam etad uvāca ha
vijñātaṃ te mayā dūta vākyaṃ yat tvaṃ prabhāṣase
 naiva tvam asi naivāsau bhrātrā yenāsi preṣitaḥ
hitaṃ na sa mamaitad dhi bravīti dhanarakṣakaḥ
 maheśvarasakhitvaṃ tu mūḍha śrāvayase kila
na hantavyo gurur jyeṣṭho mamāyam iti manyate
 tasya tv idānīṃ śrutvā me vākyam eṣā kṛtā matiḥ
trīṁl lokān api jeṣyāmi bāhuvīryam upāśritaḥ
 etan muhūrtam eṣo 'haṃ tasyaikasya kṛte ca vai
 caturo lokapālāṃs tān nayiṣyāmi yamakṣayam
evam uktvā tu laṅkeśo dūtaṃ khaḍgena jaghnivān
 dadau bhakṣayituṃ hy enaṃ rākṣasānāṃ durātmanām
tataḥ kṛtasvastyayano ratham āruhya rāvaṇaḥ
 trailokyavijayākāṅkṣī yayau tatra dhaneśvaraḥ
