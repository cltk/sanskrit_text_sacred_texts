lakṣmaṇasya tu tad vākyaṃ śrutvā śatrunibarhaṇaḥ
 vṛtraghātam aśeṣeṇa kathayety āha lakṣmaṇam
rāghaveṇaivam uktas tu sumitrānandavardhanaḥ
 bhūya eva kathāṃ divyāṃ kathayām āsa lakṣmaṇaḥ
sahasrākṣavacaḥ śrutvā sarveṣāṃ ca divaukasām
 viṣṇur devān uvācedaṃ sarvān indrapurogamān
pūrvaṃ sauhṛdabaddho 'smi vṛtrasya sumahātmanaḥ
 tena yuṣmat priyārthaṃ vai nāhaṃ hanmi mahāsuram
avaśyaṃ karaṇīyaṃ ca bhavatāṃ sukham uttamam
 tasmād upāyam ākhyāsye yena vṛtraṃ haniṣyatha
tridhā bhūtaṃ kariṣye 'ham ātmānaṃ surasattamāḥ
 tena vṛtraṃ sahasrākṣo haniṣyati na saṃśayaḥ
eko 'ṃśo vāsavaṃ yātu dvitīyo vajram eva tu
 tṛtīyo bhūtalaṃ śakras tato vṛtraṃ haniṣyati
tathā bruvati deveśe devā vākyam athābruvan
 evam etan na saṃdeho yathā vadasi daityahan
bhadraṃ te 'stu gamiṣyāmo vṛtrāsuravadhaiṣiṇaḥ
 bhajasva paramodāravāsavaṃ svena tejasā
tataḥ sarve mahātmānaḥ sahasrākṣapurogamāḥ
 tad araṇyam upākrāman yatra vṛtro mahāsuraḥ
te 'paśyaṃs tejasā bhūtaṃ tapantam asurottamam
 pibantam iva lokāṃs trīn nirdahantam ivāmbaram
dṛṣṭvaiva cāsuraśreṣṭhaṃ devās trāsam upāgaman
 katham enaṃ vadhiṣyāmaḥ kathaṃ na syāt parājayaḥ
teṣāṃ cintayatāṃ tatra sahasrākṣaḥ puraṃdaraḥ
 vajraṃ pragṛhya bāhubhyāṃ prahiṇod vṛtramūrdhani
kālāgnineva ghoreṇa dīpteneva mahārciṣā
 prataptaṃ vṛtraśirasi jagat trāsam upāgamat
asaṃbhāvyaṃ vadhaṃ tasya vṛtrasya vibudhādhipaḥ
 cintayāno jagāmāśu lokasyāntaṃ mahāyaśāḥ
tam indraṃ brahmahatyāśu gacchantam anugacchati
 apatac cāsya gātreṣu tam indraṃ duḥkham āviśat
hatārayaḥ pranaṣṭendrā devāḥ sāgnipurogamāḥ
 viṣṇuṃ tribhuvaṇaśreṣṭhaṃ muhur muhur apūjayan
tvaṃ gatiḥ paramā deva pūrvajo jagataḥ prabhuḥ
 rathārthaṃ sarvabhūtānāṃ viṣṇutvam upajagmivān
hataś cāyaṃ tvayā vṛtro brahmahatyā ca vāsavam
 bādhate suraśārdūla mokṣaṃ tasya vinirdiśa
teṣāṃ tad vacanaṃ śrutvā devānāṃ viṣṇur abravīt
 mām eva yajatāṃ śakraḥ pāvayiṣyāmi vajriṇam
puṇyena hayamedhena mām iṣṭvā pākaśāsanaḥ
 punar eṣyati devānām indratvam akutobhayaḥ
evaṃ saṃdiśya devānāṃ tāṃ vāṇīm amṛtopamā
 jagāma viṣṇur deveśaḥ stūyamānas triviṣṭapam
