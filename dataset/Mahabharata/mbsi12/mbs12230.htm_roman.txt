[vyāsa]
      eṣā pūrvatarā vṛttir brāhmaṇasya vidhīyate
      jñānavān eva karmāṇi kurvan sarvatra sidhyati
tatra cen na bhaved evaṃ saṃśayaḥ karma niścaye
      kiṃ nu karma svabhāvo 'yaṃ jñānaṃ karmeti vā punaḥ
tatra ceha vivitsā syāj jñānaṃ cet puruṣaṃ prati
      upapattyupalabdhibhyāṃ varṇayiṣyāmi tac chṛṇu
pauruṣaṃ kāraṇaṃ ke cid āhuḥ karmasu mānavāḥ
      daivam eke praśaṃsanti svabhāvaṃ cāpare janāḥ
pauruṣaṃ karma daivaṃ ca phalavṛtti svabhāvataḥ
      trayam etat pṛthag bhūtam avivekaṃ tu ke cana
evam etan na cāpy evam ubhe cāpi na cāpy ubhe
      karmasthāṃ viṣamaṃ brūyuḥ sattvasthāḥ samadarśinaḥ
tretāyāṃ dvāpare caiva kalijāś ca sasaṃśayāḥ
      tapasvinaḥ praśāntāś ca sattvasthāś ca kṛte yuge
apṛthag darśinaḥ sarve ṛk sāmasu yajuḥsuca
      kāmadveṣau pṛthag dṛṣṭvā tapaḥ kṛta upāsate
tapo dharmeṇa saṃyuktas taponityaḥ susaṃśitaḥ
      tena sarvān avāpnoti kāmān yān manasecchati
tapasā tad avāpnoti yad bhūtvā sṛjate jagat
     tad bhūtaś ca tataḥ sarvo bhūtānāṃ bhavati prabhuḥ
tad uktaṃ vedavādeṣu gahanaṃ veda darśibhiḥ
     vedānteṣu punar vyaktaṃ kramayogena lakṣyate
ārambha yajñāḥ kṣatrasya havir yajñā viśaḥ smṛtāḥ
     paricārayajñāḥ śūdrāś ca japayajñā dvijātayaḥ
pariniṣṭhita kāryo hi svādhyāyena dvijo bhavet
     kuryād anyan na vā kuryān maitro brāhmaṇa ucyate
tretādau sakalā vedā yajñā varṇāśramās tathā
     saṃrodhād āyuṣas tv ete vyasyante dvāpare yuge
dvāpare viplavaṃ yānti vedāḥ kaliyuge tathā
     dṛśyante nāpi dṛśyante kaler ante punaḥ punaḥ
utsīdanti svadharmāś ca tatrādharmeṇa pīḍitāḥ
     gavāṃ bhūmeś ca ye cāpām oṣadhīnāṃ ca ye rasāḥ
adharmāntarhitā vedā veda dharmās tathāśramāḥ
     vikriyante svadharmasthā sthāvarāṇi carāṇi ca
yathā sarvāṇi bhūtāni vṛṣṭir bhaumāni varṣati
     sṛjate sarvato 'ṅgāni tathā vedā yuge yuge
visṛtaṃ kālanānātvam anādi nidhanaṃ ca yat
     kīrtitaṃ tat purastān me yataḥ saṃyānti yānti ca
dhātedaṃ prabhava sthānaṃ bhūtānāṃ saṃyamo yamaḥ
     svabhāvena pravartante dvandvasṛṣṭāni bhūriśaḥ
sargaḥ kālo dhṛtir vedāḥ kartā kāryaṃ kriyāphalam
     etat te kathitaṃ tāta yan māṃ tvaṃ paripṛcchasi
