putrāṃś ciragatāñ jñātvā sagaro raghunandana
 naptāram abravīd rājā dīpyamānaṃ svatejasā
śūraś ca kṛtavidyaś ca pūrvais tulyo 'si tejasā
 pitṝṇāṃ gatim anviccha yena cāśvo 'pahāritaḥ
antarbhaumāni sattvāni vīryavanti mahānti ca
 teṣāṃ tvaṃ pratighātārthaṃ sāsiṃ gṛhṇīṣva kārmukam
abhivādyābhivādyāṃs tvaṃ hatvā vighnakarān api
 siddhārthaḥ saṃnivartasva mama yajñasya pāragaḥ
evam ukto 'ṃśumān samyak sagareṇa mahātmanā
 dhanur ādāya khaḍgaṃ ca jagāma laghuvikramaḥ
sa khātaṃ pitṛbhir mārgam antarbhaumaṃ mahātmabhiḥ
 prāpadyata naraśreṣṭha tena rājñābhicoditaḥ
daityadānavarakṣobhiḥ piśācapatagoragaiḥ
 pūjyamānaṃ mahātejā diśāgajam apaśyata
sa taṃ pradakṣiṇaṃ kṛtvā pṛṣṭvā caiva nirāmayam
 pitṝn sa paripapraccha vājihartāram eva ca
diśāgajas tu tac chrutvā prītyāhāṃśumato vacaḥ
 āsamañjakṛtārthas tvaṃ sahāśvaḥ śīghram eṣyasi
tasya tad vacanaṃ śrutvā sarvān eva diśāgajān
 yathākramaṃ yathānyāyaṃ praṣṭuṃ samupacakrame
taiś ca sarvair diśāpālair vākyajñair vākyakovidaiḥ
 pūjitaḥ sahayaś caiva gantāsīty abhicoditaḥ
teṣāṃ tad vacanaṃ śrutvā jagāma laghuvikramaḥ
 bhasmarāśīkṛtā yatra pitaras tasya sāgarāḥ
sa duḥkhavaśam āpannas tv asamañjasutas tadā
 cukrośa paramārtas tu vadhāt teṣāṃ suduḥkhitaḥ
yajñiyaṃ ca hayaṃ tatra carantam avidūrataḥ
 dadarśa puruṣavyāghro duḥkhaśokasamanvitaḥ
dadarśa puruṣavyāghro kartukāmo jalakriyām
 salilārthī mahātejā na cāpaśyaj jalāśayam
visārya nipuṇāṃ dṛṣṭiṃ tato 'paśyat khagādhipam
 pitṝṇāṃ mātulaṃ rāma suparṇam anilopamam
sa cainam abravīd vākyaṃ vainateyo mahābalaḥ
 mā śucaḥ puruṣavyāghra vadho 'yaṃ lokasaṃmataḥ
kapilenāprameyena dagdhā hīme mahābalāḥ
 salilaṃ nārhasi prājña dātum eṣāṃ hi laukikam
gaṅgā himavato jyeṣṭhā duhitā puruṣarṣabha
 bhasmarāśīkṛtān etān pāvayel lokapāvanī
tayā klinnam idaṃ bhasma gaṅgayā lokakāntayā
 ṣaṣṭiṃ putrasahasrāṇi svargalokaṃ nayiṣyati
gaccha cāśvaṃ mahābhāga saṃgṛhya puruṣarṣabha
 yajñaṃ paitāmahaṃ vīra nirvartayitum arhasi
suparṇavacanaṃ śrutvā so 'ṃśumān ativīryavān
 tvaritaṃ hayam ādāya punar āyān mahāyaśāḥ
tato rājānam āsādya dīkṣitaṃ raghunandana
 nyavedayad yathāvṛttaṃ suparṇavacanaṃ tathā
tac chrutvā ghorasaṃkāśaṃ vākyam aṃśumato nṛpaḥ
 yajñaṃ nirvartayām āsa yathākalpaṃ yathāvidhi
svapuraṃ cāgamac chrīmān iṣṭayajño mahīpatiḥ
 gaṅgāyāś cāgame rājā niścayaṃ nādhyagacchata
agatvā niścayaṃ rājā kālena mahatā mahān
 triṃśadvarṣasahasrāṇi rājyaṃ kṛtvā divaṃ gataḥ
