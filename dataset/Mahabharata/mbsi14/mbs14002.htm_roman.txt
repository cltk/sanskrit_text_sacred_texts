[v]
      evam uktas tu rājñā sa dhṛtarāṣṭreṇa dhīmatā
      tūṣṇīṃ babhūva medhāvī tam uvācātha keśavaḥ
atīva manasā śokaḥ kriyamāṇo janādhipa
      saṃtāpayati vaitasya pūrvapretān pitāmahān
yajasva vividhair yajñair bahubhiḥ svāptadakṣiṇaiḥ
      devāṃs tarpaya somena svadhayā ca pitṝn api
tvadvidhasya mahābuddhe naitad adyopapadyate
      viditaṃ veditavyaṃ te kartavyam api te kṛtam
śrutāś ca rājadharmās te bhīṣmād bhāgīrathī sutāt
      kṛṣṇadvaipāyanāc caiva nāradād vidurāt tathā
nemām arhasi mūḍhānāṃ vṛttiṃ tvam anuvartitum
      pitṛpaitāmahīṃ vṛttim āsthāya dhuram udvaha
yuktaṃ hi yaśasā kṣatraṃ svargaṃ prāptum asaṃśayam
      na hi kaś cana śūrāṇāṃ nihato 'tra parāṅmukhaḥ
tyaja śokaṃ mahārāja bhavitavyaṃ hi tat tathā
      na śakyās te punar draṣṭuṃ tvayā hy asmin raṇe hatāḥ
etāvad uktvā govindo dharmarājaṃ yudhiṣṭhiram
      virarāma mahātejās tam uvāca yudhiṣṭhiraḥ
govinda mayi yā prītis tava sā viditā mama
     sauhṛdena tathā premṇā sadā mām anukampase
priyaṃ tu me syāt sumahat kṛtaṃ cakragadādhara
     śrīman prītena manasā sarvaṃ yāvadanandana
yadi mām anujānīyād bhavān gantuṃ tapovanam
     na hi śāntiṃ prapaśyāmi ghātayitvā pitāmaham
     karṇaṃ ca puruṣavyāghraṃ saṃgrāmeṣv apalāyinam
karmaṇā yena mucyeyam asmāt krūrād ariṃdama
     karmaṇas tad vidhatsveha yena śudhyati me manaḥ
tam evaṃ vādinaṃ vyāsas tataḥ provāca dharmavit
     sāntvayan sumahātejāḥ śubhaṃ vacanam arthavat
akṛtā te matis tāta punar bālyena muhyase
     kim ākāśe vayaṃ sarve pralapāma muhur muhuḥ
viditāḥ kṣatradharmās te yeṣāṃ yuddhena jīvikā
     yathā pravṛtto nṛpatir nādhibandhena yujyate
mokṣadharmāś ca nikhilā yāthātathyena te śrutāḥ
     asakṛc caiva saṃdehāc chinnās te kāmajā mayā
aśraddadhāno durmedhā luptasmṛtir asi dhruvam
     maivaṃ bhava na te yuktam idam ajñānam īdṛśam
prāyaścittāni sarvāṇi viditāni ca te 'nagha
     yuddhadharmāś ca te sarve dānadharmāś ca te śrutāḥ
sa kathaṃ sarvadharmajñaḥ sarvāgama viśāradaḥ
     parimuhyasi bhūyas tvam ajñānād iva bhārata
