[s]
      priyam indrasya satataṃ sakhāyam amitaujasam
      hatvā prāgjyotiṣaṃ pārthaḥ pradakṣiṇam avartata
tato gāndhārarājasya sutau parapuraṃjayau
      ārchetām arjunaṃ sakhye bhrātarau vṛṣakācalau
tau sametyārjunaṃ vīrau puraḥ paścāc ca dhanvinau
      avidhyetāṃ mahāvegair niśitair āśugair bhṛśam
vṛṣakasya hayān sūtaṃ dhanuś chatraṃ rathaṃ dhvajam
      tilaśo vyadhamat pārthaḥ saubalasya śitaiḥ śaraiḥ
tato 'rjunaḥ śaravrātair nānāpraharaṇair api
      gāndhārān vyākulāṃś cakre saubala pramukhān punaḥ
tataḥ pañcaśatān vīrān gāndhārān udyatāyudhān
      prāhiṇon mṛtyulokāya kruddho bāṇair dhanaṃjayaḥ
hatāśvāt tu rathāt tūrṇam avatīrya mahābhujaḥ
      āruroha rathaṃ bhrātur anyac ca dhanur ādade
tāv ekaratham ārūḍhau bhrātarau vṛṣakācalau
      śaravarṣeṇa bībhatsum avidhyetāṃ punaḥ punaḥ
syālau tava mahātmānau rājānau vṛṣakācalau
      bhṛśaṃ nijaghnatuḥ pārtham indraṃ vṛtrabalāv iva
labdhalakṣyau tu gāndhārāv ahatāṃ pāṇḍavaṃ punaḥ
     nidāghavārṣikau māsau lokaṃ gharmāmbubhir yathā
tau rathasthau naravyāghrau rājānau vṛṣakācalau
     saṃśliṣṭāṅgau sthitau rājañ jaghānaikeṣuṇārjunaḥ
tau rathāt smiha saṃkāśau lohitākṣau mahābhujau
     gatāsū petatur vīrau sodaryāv ekalakṣaṇau
tayor dehau rathād bhūmiṃ gatau bandhujanapriyau
     yaśo daśa diśaḥ puṇyaṃ gamayitvā vyavasthitau
dṛṣṭvā vinihatau saṃkhye mātulāv apalāyinau
     bhṛśaṃ mumucur aśrūṇi putrās tava viśāṃ pate
nihatau bhrātarau dṛṣṭvā māyā śataviśāradaḥ
     kṛṣṇau saṃmohayan māyāṃ vidadhe śakunis tataḥ
laguṇāyo guḍāśmānaḥ śataghnyaś ca sa śaktayaḥ
     gadāparighanistriṃśa śūlamudgara pāṭṭiśāḥ
sa kampanarṣṭi nakharā musalāni paraśvadhāḥ
     kṣurāḥ kṣura pranālīkā vatsadantās trisaṃdhinaḥ
cakrāṇi viśikhāḥ prāsā vividhāny āyudhāni ca
     prapetuḥ sarvato digbhyaḥ pradigbhyaś cārjunaṃ prati
kharoṣṭramahiṣāḥ siṃhā vyāghrāḥ sṛmara cillikāḥ
     ṛkṣāḥ sālāvṛkā gṛdhrāḥ kapayo 'tha sarīsṛpāḥ
vividhāni ca rakṣāṃsi kṣudhitāny arjunaṃ prati
     saṃkruddhāny abhyadhāvanta vividhāni vayāṃsi ca
tato divyāstravic chūraḥ kuntīputro dhanaṃjayaḥ
     visṛjann iṣujālāni sahasā tāny atāḍayat
te hanyamānāḥ śūreṇa pravaraiḥ sāyakair dṛḍhaiḥ
     viruvanto mahārāvān vineśuḥ sarvato hatāḥ
tatas tamaḥ prādurabhūd arjunasya rathaṃ prati
     tasmāc ca tamaso vācaḥ krūrāḥ pārtham abhartsayan
tat tamo 'streṇa mahatā jyotiṣeṇārjuno 'vadhīt
     hate tasmiñ jalaughās tu prādurāsan bhayānakāḥ
ambhasas tasya nāśārtham ādityāstram athārjunaḥ
     prāyuṅktāmbhas tatas tena prāyaśo 'streṇa śoṣitam
evaṃ bahuvidhā māyāḥ saubalasya kṛtāḥ kṛtāḥ
     jaghānāstra balenāśu prahasann arjunas tadā
tathā hatāsu māyāsu trasto 'rjuna śarāhataḥ
     apāyāj javanair aśvaiḥ śakuniḥ prākṛto yathā
tato 'rjuno 'stravic chraiṣṭhyaṃ darśayann ātmano 'riṣu
     abhyavarṣac charaugheṇa kauravāṇām anīkinīm
sā hanyamānā pārthena putrasya tava vāhinī
     dvaidhī bhūtā mahārāja gaṅgevāsādya parvatam
droṇam evānvapadyanta ke cit tatra mahārathāḥ
     ke cid duryodhanaṃ rājann ardyamānāḥ kirīṭinā
nāpaśyāma tatas tv etat sainyaṃ vai tamasāvṛtam
     gāṇḍīvasya ca nirghoṣaḥ śruto dakṣiṇato mayā
śaṅkhadundubhinirghoṣaṃ vāditrāṇāṃ ca nisvanam
     gāṇḍīvasya ca nirghoṣo vyatikramyāspṛśad divam
tataḥ punar dakṣiṇataḥ saṃgrāmaś citrayodhinām
     suyuddham arjunasyāsīd ahaṃ tu droṇam anvagām
nānāvidhāny anīkāni putrāṇāṃ tava bhārata
     arjuno vyadhamat kāle divīvābhrāṇi mārutaḥ
taṃ vāsavam ivāyāntaṃ bhūrivarṣaśaraughiṇam
     maheṣvāsaṃ naravyāghraṃ nograṃ kaś cid avārayat
te hanyamānāḥ pārthena tvadīyā vyathitā bhṛśam
     svān eva bahavo jaghnur vidravantas tatas tataḥ
te 'rjunena śarā muktāḥ kaṅkapatrās tanucchidaḥ
     śalabhā iva saṃpetuḥ saṃvṛṇvānā diśo daśa
turagaṃ rathinaṃ nāgaṃ padātim api māriṣa
     vinirbhidya kṣitiṃ jagmur valmīkam iva pannagāḥ
na ca dvitīyaṃ vyasṛjat kuñjarāśvanareṣu saḥ
     pṛthag ekaśarārugṇā nipetus te gatāsavaḥ
hatair manuṣyais turagaiś ca sarvataḥ; śarābhivṛṣṭair dviradaiś ca pātitaiḥ
     tadā śvagomāyu baḍābhināditaṃ; vicitram āyodha śiro babhūva ha
pitā sutaṃ tyajati suhṛd varaṃ suhṛt; tathaiva putraḥ pitaraṃ śarāturaḥ
     svarakṣaṇe kṛtamatayas tadā janās; tyajanti vāhān api pārtha pīḍitāḥ
