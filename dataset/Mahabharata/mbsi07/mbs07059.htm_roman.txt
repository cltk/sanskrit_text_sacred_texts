[y]
      mukhena rajanī vyuṣṭā kac cit te madhusūdana
      kac cij jñānāni sarvāṇi prasannāni tavācyuta
[s]
      vāsudevo 'pi tad yuktaṃ paryapṛcchad yudhiṣṭhiram
      tataḥ kṣattā prakṛtayo nyavedayad upasthitāḥ
anujñātaś ca rājñā sa prāveśayata taṃ janam
      virāṭaṃ bhīmasenaṃ ca dhṛṣṭadyumnaṃ ca sātyakim
śikhaṇḍinaṃ yamau caiva cekitānaṃ ca kekayān
      yuyutsuṃ caiva kauravyaṃ pāñcālyaṃ cottamaujasam
ete cānye ca bahavaḥ kṣatriyāḥ ṣatriyarṣabham
      upatasthur mahātmānaṃ viviśuś cāsaneṣu te
ekasminn āsane vīrāv upaviṣṭau mahābalau
      kṛṣṇaś ca yuyudhānaś ca mahātmānau mahādyutī
tato yudhiṣṭhiras teṣāṃ śṛṇvatāṃ madhusūdanam
      abravīt puṇḍarīkākṣam ābhāṣya madhuraṃ vacaḥ
ekaṃ tvāṃ vayam āśritya sahasrākṣam ivāmarāḥ
      prārthayāmo jayaṃ yuddhe śāśvatāni sukhāni ca
tvaṃ hi rājyavināśaṃ ca dviṣadbhiś ca nirākriyām
      kleśāṃś ca vividhān kṛṣṇa sarvāṃs tān api vettha naḥ
tvayi sarveśa sarveṣām asmākaṃ bhakta vatsala
     sukham āyattam atyarthaṃ yātrā ca madhusūdana
sa tathā kuru vārṣṇeya yathā tvayi mano mama
     arjunasya yathāsatyā pratijñā syāc cikīrṣitā
sa bhavāṃs tārayatv asmād duḥkhāmarṣa mahārṇavāt
     pāraṃ titīrṣatām adya phalvo no bhava mādhava
na hi tat kurute saṃkhye kārtavīrya samas tv api
     rathī yat kurute kṛṣṇasārathir yatnam āsthitaḥ
[vāsu]
     sāmareṣv api lokeṣu sarveṣu ca tathāvidhaḥ
     śarāsanadharaḥ kaś cid yathā pārtho dhanaṃjayaḥ
vīryavān astrasaṃpannaḥ parākrānon mahābalaḥ
     yuddhaśauṇḍaḥ sadāmarṣī tejasā paramo nṛṇām
sa yuvā vṛṣabhaskandho dīrghabāhur mahābalaḥ
     siṃharṣabha gatiḥ śrīmān dviṣatas te haniṣyati
ahaṃ ca tat kariṣyāmi yathā kuntīsuto 'rjunaḥ
     dhārtarāṣṭrasya sainyāni dhakṣyaty agnir ivotthitaḥ
adya taṃ pāpakarmāṇaṃ kṣudraṃ saubhadra ghātinam
     apunardarśanaṃ mārgam iṣubhiḥ kṣepsyate 'rjunaḥ
tasyādya gṛdhrāḥ śyenāś ca vaḍa gomāyavas tathā
     bhakṣayiṣyanti māṃsāni ye cānye puruṣādakāḥ
yady asya devā goptāraḥ sendrāḥ sarve tathāpy asau
     rājadhānīṃ yamasyādya hataḥ prāpsyati saṃkule
nihatya saindhavaṃ jiṣṇur adya tvām upayāsyati
     viśoko vijvaro rājan bhava bhūtipuraskṛtaḥ
