[s]
      saindhavena niruddheṣu jayagṛddhiṣu pāṇḍuṣu
      sughoram abhavad yuddhaṃ tvadīyānāṃ pariḥ saha
praviśya tv ārjuniḥ senāṃ satyasaṃdho durāsadām
      vyakṣobhayata tejasvī makaraḥ sāgaraṃ yathā
taṃ tathā śaravarṣeṇa kṣobhayantam ariṃdamam
      yathā pradhānāḥ saubhadram abhyayuḥ kurusattamāḥ
teṣāṃ tasya ca saṃ mardo dāruṇaḥ samapadyata
      sṛjatāṃ śaravarṇāni prasaktam amitaujasām
rathavrajena saṃruddhas tair amitrair athārjuniḥ
      vṛṣasenasya yantāraṃ hatvā ciccheda kārmukam
tasya vivyādha balavāñ śarair aśvān ajihmagaiḥ
      vātāyamānair atha tair aśvair apahṛto raṇāt
tenāntareṇābhimanyor yanāpāsārayad ratham
      rathavrajās tato hṛṣṭāḥ sādhu sādhv iti cukruśuḥ
taṃ siṃham iva saṃkruddhaṃ pramathnantaṃ śarair arīn
      ārād āyāntam abhyetya vasātīyo 'bhyayād drutam
so 'bhimanyuṃ śaraiḥ ṣaṣṭyā rukmapuṅkhair avākirat
      abravīc ca na me jīvañ jīvato yudhi mokṣyase
tam ayasmaya varmāṇam iṣuṇā āśu pātinā
     vivyādha hṛdi saubhadraḥ sa papāta vyasuḥ kṣitau
vasātyaṃ nihataṃ dṛṣṭvā kruddhāḥ kṣatriyapuṃgavāḥ
     parivavrus tadā rājaṃs tava pautraṃ jighāṃsavaḥ
visphārayantaś cāpāni nānārūpāṇy anekaśaḥ
     tad yuddham abhavad raudraṃ saubhadrasyāribhiḥ saha
teṣāṃ śarān seṣv asanāñ śarīrāṇi śirāṃsi ca
     sakuṇḍalāni sragvīṇi kruddhaś ciccheda phālguniḥ
sa khaḍgāḥ sāṅguli trāṇāḥ sa paṭṭiśaparaśvadhāḥ
     adṛśyanta bhujāś chinnā hemābharaṇabhūṣitāḥ
sragbhir ābharaṇair vastraiḥ patitaiś ca mahādhvajaiḥ
     varmabhiś carmabhir hārair mukuṭaiś chatracāmaraiḥ
apaskarair adhiṣṭhānair īṣādaṇḍa kabandhuraiḥ
     akṣair vimathitaiś cakrair bhagnaiś ca bahudhā yugaiḥ
anukarṣaiḥ patākābhis tathā sārathivājibhiḥ
     rathaiś ca bhagnair nāgaiś ca hataiḥ kīrṇābhavan mahī
nihataiḥ kṣatriyaiḥ śūrair nānājanapadeśvaraiḥ
     jaya gṛddhair vṛtā bhūmir dāruṇā samapadyata
diśo vicaratas tasya sarvāś ca pradiśas tathā
     raṇe 'bhimanyoḥ kruddhasya rūpam antaradhīyata
kāñcanaṃ yad yad asyāsīd varma cābharaṇāni ca
     dhanuṣaś ca śarāṇāṃ ca tad apaśyāma kevalam
taṃ tadā nāśakat kaś cic cakṣurbhyām abhivīkṣitum
     ādadānaṃ śarair yodhān madhye sūryam iva sthitam
