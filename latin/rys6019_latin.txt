sāraṇasya vacaḥ śrutvā rāvaṇaṃ rākṣasādhipam
 balam ālokayan sarvaṃ śuko vākyam athābravīt
sthitān paśyasi yān etān mattān iva mahādvipān
 nyagrodhān iva gāṅgeyān sālān haimavatīn iva
ete duṣprasahā rājan balinaḥ kāmarūpiṇaḥ
 daityadānavasaṃkāśā yuddhe devaparākramāḥ
eṣāṃ koṭisahasrāṇi nava pañcaca sapta ca
 tathā śaṅkhasahasrāṇi tathā vṛndaśatāni ca
ete sugrīvasacivāḥ kiṣkindhānilayāḥ sadā
 harayo devagandharvair utpannāḥ kāmarūpiṇaḥ
yau tau paśyasi tiṣṭhantau kumārau devarūpiṇau
 maindaś ca dvividaś cobhau tābhyāṃ nāsti samo yudhi
brahmaṇā samanujñātāv amṛtaprāśināv ubhau
 āśaṃsete yudhā laṅkām etau marditum ojasā
yāv etāv etayoḥ pārśve sthitau parvatasaṃnibhau
 sumukho vimukhaś caiva mṛtyuputrau pituḥ samau
yaṃ tu paśyasi tiṣṭhantaṃ prabhinnam iva kuñjaram
 yo balāt kṣobhayet kruddhaḥ samudram api vānaraḥ
eṣo 'bhigantā laṅkāyā vaidehyās tava ca prabho
 enaṃ paśya purā dṛṣṭaṃ vānaraṃ punar āgatam
jyeṣṭhaḥ kesariṇaḥ putro vātātmaja iti śrutaḥ
 hanūmān iti vikhyāto laṅghito yena sāgaraḥ
kāmarūpī hariśreṣṭho balarūpasamanvitaḥ
 anivāryagatiś caiva yathā satatagaḥ prabhuḥ
udyantaṃ bhāskaraṃ dṛṣṭvā bālaḥ kila pipāsitaḥ
 triyojanasahasraṃ tu adhvānam avatīrya hi
ādityam āhariṣyāmi na me kṣut pratiyāsyati
 iti saṃcintya manasā puraiṣa baladarpitaḥ
anādhṛṣyatamaṃ devam api devarṣidānavaiḥ
 anāsādyaiva patito bhāskarodayane girau
patitasya kaper asya hanur ekā śilātale
 kiṃ cid bhinnā dṛḍhahanor hanūmān eṣa tena vai
satyam āgamayogena mamaiṣa vidito hariḥ
 nāsya śakyaṃ balaṃ rūpaṃ prabhāvo vānubhāṣitum
eṣa āśaṃsate laṅkām eko marditum ojasā
 yaś caiṣo 'nantaraḥ śūraḥ śyāmaḥ padmanibhekṣaṇaḥ
ikṣvākūṇām atiratho loke vikhyāta pauruṣaḥ
 yasmin na calate dharmo yo dharmaṃ nātivartate
yo brāhmam astraṃ vedāṃś ca veda vedavidāṃ varaḥ
 yo bhindyād gaganaṃ bāṇaiḥ parvatāṃś cāpi dārayet
yasya mṛtyor iva krodhaḥ śakrasyeva parākramaḥ
 sa eṣa rāmas tvāṃ yoddhuṃ rājan samabhivartate
yaś caiṣa dakṣiṇe pārśve śuddhajāmbūnadaprabhaḥ
 viśālavakṣās tāmrākṣo nīlakuñcitamūrdhajaḥ
eṣo 'sya lakṣmaṇo nāma bhrātā prāṇasamaḥ priyaḥ
 naye yuddhe ca kuśalaḥ sarvaśāstraviśāradaḥ
amarṣī durjayo jetā vikrānto buddhimān balī
 rāmasya dakṣiṇo bāhur nityaṃ prāṇo bahiścaraḥ
na hy eṣa rāghavasyārthe jīvitaṃ parirakṣati
 eṣaivāśaṃsate yuddhe nihantuṃ sarvarākṣasān
yas tu savyam asau pakṣaṃ rāmasyāśritya tiṣṭhati
 rakṣogaṇaparikṣipto rājā hy eṣa vibhīṣaṇaḥ
śrīmatā rājarājena laṅkāyām abhiṣecitaḥ
 tvām eva pratisaṃrabdho yuddhāyaiṣo 'bhivartate
yaṃ tu paśyasi tiṣṭhantaṃ madhye girim ivācalam
 sarvaśākhāmṛgendrāṇāṃ bhartāram aparājitam
tejasā yaśasā buddhyā jñānenābhijanena ca
 yaḥ kapīn ati babhrāja himavān iva parvatān
kiṣkindhāṃ yaḥ samadhyāste guhāṃ sagahanadrumām
 durgāṃ parvatadurgasthāṃ pradhānaiḥ saha yūthapaiḥ
yasyaiṣā kāñcanī mālā śobhate śatapuṣkarā
 kāntā devamanuṣyāṇāṃ yasyāṃ lakṣmīḥ pratiṣṭhitā
etāṃ ca mālāṃ tārāṃ ca kapirājyaṃ ca śāśvatam
 sugrīvo vālinaṃ hatvā rāmeṇa pratipāditaḥ
evaṃ koṭisahasreṇa śaṅkūnāṃ ca śatena ca
 sugrīvo vānarendras tvāṃ yuddhārtham abhivartate
imāṃ mahārājasamīkṣya vāhinīm; upasthitāṃ prajvalitagrahopamām
 tataḥ prayatnaḥ paramo vidhīyatāṃ; yathā jayaḥ syān na paraiḥ parājayaḥ
