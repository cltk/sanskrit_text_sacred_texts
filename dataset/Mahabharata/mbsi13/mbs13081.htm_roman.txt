[y]
      mayā gavāṃ purīṣaṃ vai śriyā juṣṭam iti śrutam
      etad icchāmy ahaṃ śrotuṃ saṃśayo 'tra hi me mahān
[bh]
      atrāpy udāharantīmam itihāsaṃ purātanam
      gobhir nṛpeha saṃvādaṃ śriyā bharatasattama
śrīḥ kṛtveha vapuḥ kāntaṃ gomadhyaṃ praviveśa ha
      gāvo 'tha vismitās tasyā dṛṣṭvā rūpasya saṃpadam
[gāvah]
      kāsi devi kuto vā tvaṃ rūpeṇāpratimā bhuvi
      vismitāḥ sma mahābhāge tava rūpasya saṃpadā
icchāmas tvāṃ vayaṃ jñātuṃ kā tvaṃ kva ca gamiṣyasi
      tattvena ca suvarṇābhe sarvam etad bravīhi naḥ
[ṣrī]
      lokakāntāsmi bhadraṃ vaḥ śrīr nāmneha pariśrutā
      mayā daityāḥ parityaktā vinaṣṭāḥ śāśvatīḥ samāḥ
indro vivasvān somaś ca viṣṇur āpo 'gnir eva ca
      mayābhipannā ṛdhyante ṛṣayo devatās tathā
yāṃś ca dviṣāmy ahaṃ gāvas te vinaśyanti sarvaśaḥ
      dharmārthakāmahīnāś ca te bhavanty asukhānvitāḥ
evaṃ prabhāvāṃ māṃ gāvo vijānīta sukhapradām
      icchāmi cāpi yuṣmāsu vastuṃ sarvāsu nityadā
      āgatā prārthayānāhaṃ śrījuṣṭā bhavatānaghāḥ
[gāvah]
     adhruvāṃ cañcalāṃ ca tvāṃ sāmānyāṃ bahubhiḥ saha
     na tvām icchāmi bhadraṃ te gamyatāṃ yatra rocate
vapuṣmantyo vayaṃ sarvāḥ kim asmākaṃ tvayādya vai
     yatreṣṭaṃ gamyatāṃ tatra kṛtakāryā vayaṃ tvayā
[ṣrī]
     kim etad vaḥ kṣamaṃ gāvo yan māṃ nehābhyanandatha
     na māṃ saṃprati gṛhṇītha kasmād vai durlabhāṃ satīm
satyaś ca lokavādo 'yaṃ loke carati suvratāḥ
     svayaṃ prāpte paribhavo bhavatīti viniścayaḥ
mahad ugraṃ tapaḥ kṛtvā māṃ niṣevanti mānavāḥ
     devadānavagandharvāḥ piśācoragarākṣasāḥ
kṣamam etad dhi vo gāvaḥ pratigṛhṇīta mām iha
     nāvamanyā hy ahaṃ saumyās triloke sa carācare
[gāvah]
     nāvamanyāmahe devi na tvāṃ paribhavāmahe
     adhruvā calacittāsi tatas tvāṃ varjayāmahe
bahunātra kim uktena gamyatāṃ yatra vāñchasi
     vapuṣmatyo vayaṃ sarvāḥ kim asmākaṃ tvayānagha
[ṣrī]
     avajñātā bhaviṣyāmi sarvalokeṣu mānadāḥ
     pratyākhyānena yuṣmābhiḥ prasādaḥ kriyatām iti
mahābhāgā bhavatyo vai śaraṇyāḥ śaraṇāgatām
     paritrāyantu māṃ nityaṃ bhajamānām aninditām
     mānanāṃ tv aham icchāmi bhavatyaḥ satataṃ śubhāḥ
apy ekāṅke tu vo vastum icchāmi ca sukutsite
     na vo 'sti kutsitaṃ kiṃ cid aṅgeṣv ālakṣyate 'naghāḥ
puṇyāḥ pavitrāḥ subhagā mamādeśaṃ prayacchata
     vaseyaṃ yatra cāṅge 'haṃ tan me vyākhyātum arhatha
[bh]
     evam uktās tu tā gāvaḥ śubhāḥ karuṇavatsalāḥ
     saṃmantrya sahitāḥ sarvāḥ śriyam ūcur narādhipa
avaśyaṃ mānanā kāryā tavāsmābhir yaśasvini
     śakṛn mūtre nivasa naḥ puṇyam etad dhi naḥ śubhe
[ṣrī]
     diṣṭyā prasādo yuṣmābhiḥ kṛto me 'nugrahātmakaḥ
     evaṃ bhavatu bhadraṃ vaḥ pūjitāsmi sukhapradāḥ
[bh]
     evaṃ kṛtvā tu samayaṃ śrīr gobhiḥ saha bhārata
     paśyantīnāṃ tatas tāsāṃ tatraivāntaradhīyata
etad gośakṛtaḥ putra māhātmyaṃ te 'nuvarṇitam
     mahātmyaṃ ca gavāṃ bhūyaḥ śrūyatāṃ gadato mama
