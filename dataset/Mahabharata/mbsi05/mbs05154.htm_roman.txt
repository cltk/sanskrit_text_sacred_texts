[j]
      āpageyaṃ mahātmānaṃ bhīṣmaṃ śastrabhṛtāṃ varam
      pitāmahaṃ bhāratānāṃ dhvajaṃ sarvamahīkṣitām
bṛhaspatisamaṃ buddhyā kṣamayā pṛthivīsamam
      samudram iva gāmbhīrye himavantam iva sthitam
prajāpatim ivaudārye tejasā bhāskaropamam
      mahendram iva śatrūṇāṃ dhvaṃsanaṃ śaravṛṣṭibhiḥ
raṇayajñe pratibhaye svābhīle lomaharṣaṇe
      dīkṣitaṃ cirarātrāya śrutā rājā yudhiṣṭhiraḥ
kim abravīn mahābāhuḥ sarvadharmaviśāradaḥ
      bhīmasenārjunau vāpi kṛṣṇo vā pratyapadyata
āpad dharmārthakuśalo mahābuddhir yudhiṣṭhiraḥ
      sarvān bhrātṝn samānīya vāsudevaṃ ca sātvatam
      uvāca vadatāṃ śreṣṭhaḥ sāntvapūrvam idaṃ vacaḥ
paryākrāmata sainyāni yat tās tiṣṭhata daṃśitāḥ
      pitāmahena vo yuddhaṃ pūrvam eva bhaviṣyati
      tasmāt saptasu senāsu praṇetṝn mama paśyata
yathārhati bhavān vaktum asmin kāla upasthite
      tathedam arthavad vākyam uktaṃ te bharatarṣabha
rocate me mahābāho kriyatāṃ yad anantaram
      nāyakās tava senāyām abhiṣicyantu sapta vai
tato drupadam ānāyya virāṭaṃ śinipuṃgavam
     dhṛṣṭadyumnaṃ ca pāñcālyaṃ dhṛṣṭaketuṃ ca pārthivam
     śikhaṇḍinaṃ ca pāñcālyaṃ sahadevaṃ ca māgadham
etān sapta mahaiṣvāsān vīrān yuddhābhinandinaḥ
     senā praṇetṝn vidhivad abhyaṣiñcad yudhiṣṭhiraḥ
sarvasenāpatiṃ cātra dhṛṣṭadyumnam upādiśat
     droṇānta hetor utpanno ya iddhāñ jātavedasaḥ
sarveṣām eva teṣāṃ tu samastānāṃ mahātmanām
     senāpatipatiṃ cakre guḍākeśaṃ dhanaṃjayam
arjunasyāpi netā ca saṃyantā cava vājinām
     saṃkarṣaṇānujaḥ śrīmān mahābuddhir janārdanaḥ
tad dṛṣṭvopasthitaṃ yuddhaṃ samāsannaṃ mahātyayam
     prāviśad bhavanaṃ rājñaḥ pāṇḍavasya halāyudhaḥ
sahākrūraprabhṛtibhir gada sāmbolmukādibhiḥ
     raukmiṇeyāhuka sutaiś cārudeṣṇa purogamaiḥ
vṛṣṇimukhyair abhigatair vyāghrair iva balotkaṭaiḥ
     abhigupto mahābāhur marudbhir iva vāsavaḥ
nīlakauśeya vasanaḥ kaulāsa śikharopamaḥ
     siṃhakhela gatiḥ śrīmān madaraktānta locanaḥ
taṃ dṛṣṭvā dharmarājaś ca keśavaś ca mahādyutiḥ
     udatiṣṭhat tadā pārtho bhīmakarmā vṛkodaraḥ
gāṇḍīvadhanvā ye cānye rājānas tatra ke cana
     pūjayāṃ cakrur abhyetya te sma sarve halāyudham
tatas taṃ pāṇḍavo rājā kare pasparśa pāṇinā
     vāsudeva purogās tu sarva evābhyavādayan
virāṭadrupadau vṛddhāv abhivādya halāyudhaḥ
     yudhiṣṭhireṇa sahita upāviśad ariṃdamaḥ
tatas teṣūpaviṣṭeṣu pārthiveṣu samantataḥ
     vāsudevam abhiprekṣya rauhiṇeyo 'bhyabhāṣata
bhavitāyaṃ mahāraudro dāruṇaḥ puruṣakṣayaḥ
     diṣṭam etad dhruvaṃ manye na śakyam ativartitum
asmād yuddhāt samuttīrṇān api vaḥ sasuhṛjjanān
     arogān akṣatair dehaiḥ paśyeyam iti me matiḥ
sametaṃ pārthivaṃ kṣatraṃ kālapakvam asaṃśayam
     vimardaḥ sumahān bhāvī māṃsaśoṇitakardamaḥ
ukto mayā vāsudevaḥ punaḥ punar upahvare
     saṃbandhiṣu samāṃ vṛttiṃ vartasva madhusūdana
pāṇḍavā hi yathāsmākaṃ tathā duryodhano nṛpaḥ
     tasyāpi kriyatāṃ yuktyā saparyeti punaḥ punaḥ
tac ca me nākarod vākyaṃ tvadarthe madhusūdanaḥ
     niviṣṭaḥ sarvabhāvena dhanaṃjayam avekṣya ca
dhruvo jayaḥ pāṇḍavānām iti me niścitā matiḥ
     tathā hy abhiniveśo 'yaṃ vāsudevasya bhārata
na cāham utsahe kṛṣṇam ṛte lokam udīkṣitum
     tato 'ham anuvartāmi keṣavasya cikīrṣitam
ubhau śiṣyau hi me vīrau gadāyuddhaviśāradau
     tulyasneho 'smy ato bhīme tathā duryodhane nṛpe
tasmād yāsyāmi tīrthāni sarasvatyāniṣevitum
     na hi śakṣyāmi kauravyān naśyamānān upekṣitum
evam uktvā mahābāhur anujñātaś ca pāṇḍavaiḥ
     tīrthayātrāṃ yayau rāmo nivartya madhusūdanam
