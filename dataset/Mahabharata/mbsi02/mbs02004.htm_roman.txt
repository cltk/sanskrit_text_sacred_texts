[v]
      tataḥ praveśanaṃ cakre tasyāṃ rājā yudhiṣṭhiraḥ
      ayutaṃ bhojayām āsa brāhmaṇānāṃ narādhipaḥ
ghṛtapāyasena madhunā bhakṣyair mūlaphalais tathā
      ahataiś caiva vāsobhir mālyair uccāvacair api
dadau tebhyaḥ sahasrāṇi gavāṃ pratyekaśaḥ prabhuḥ
      puṇyāhaghoṣas tatrāsīd divaspṛg iva bhārata
vāditrair vividhair gītair gandhair uccāvacair api
      pūjayitvā kuruśreṣṭho daivatāni niveśya ca
tatra mallā naṭā jhallāḥ sūtā vaitālikās tathā
      upatasthur mahātmānaṃ saptarātraṃ yudhiṣṭhiram
tathā sa kṛtvā pūjāṃ tāṃ bhrātṛbhiḥ saha pāṇḍavaḥ
      tasyāṃ sabhāyāṃ ramyāyāṃ reme śakro yathā divi
sabhāyām ṛṣayas tasyāṃ pāṇḍavaiḥ saha āsate
      āsāṃ cakrur narendrāś ca nānādeśasamāgatāḥ
asito devalaḥ satyaḥ sarpamālī mahāśirāḥ
      arvāvasuḥ sumitraś ca maitreyaḥ śunako baliḥ
bako dālbhyaḥ sthūlaśirāḥ kṛṣṇadvaipāyanaḥ śukaḥ
      sumantur jaiminiḥ pailo vyāsa śiṣyās tathā vayam
tittirir yājñavalkyaś ca sasuto lomaharṣaṇaḥ
     apsu homyaś ca dhaumyaś ca āṇī māṇḍavya kauśikau
dāmoṣṇīṣas traivaṇiś ca parṇādo ghaṭajānukaḥ
     mauñjāyano vāyubhakṣaḥ pārāśaryaś ca sārikau
balavākaḥ śinī vākaḥ satyapālaḥ kṛtaśramaḥ
     jātū karṇaḥ śikhāvāṃś ca subalaḥ pārijātakaḥ
parvataś ca mahābhāgo mārkaṇḍeyas tathā muniḥ
     pavitrapāṇiḥ sāvarṇir bhālukir gālavas tathā
jaṅghā bandhuś ca raibhyaś ca kopavegaśravā bhṛguḥ
     hari babhruś ca kauṇḍinyo babhru mālī sanātanaḥ
kakṣīvān auśijaś caiva nāciketo 'tha gautamaḥ
     paiṅgo varāhaḥ śunakaḥ śāṇḍilyaś ca mahātapāḥ
     karkaro veṇujaṅghaś ca kalāpaḥ kaṭha eva ca
munayo dharmasahitā dhṛtātmāno jitendriyāḥ
     ete cānye ca bahavo vedavedāṅgapāragāḥ
upāsate mahātmānaṃ sabhāyām ṛṣisattamāḥ
     kathayantaḥ kathāḥ puṇyā dharmajñāḥ śucayo 'malāḥ
tathaiva kṣatriya śreṣṭhā dharmarājam upāsate
     śrīmān mahātmā dharmātmā muñja ketur vivardhanaḥ
saṃgrāmajid durmukhaś ca ugrasenaś ca vīryavān
     kakṣasenaḥ kṣitipatiḥ kṣemakaś cāparājitaḥ
     kāmbojarājaḥ kamalaḥ kampanaś ca mahābalaḥ
satataṃ kampayām āsa yavanān eka eva yaḥ
     yathāsurān kālakeyān devo vajradharas tathā
jaṭāsuro madrakāntaś ca rājā; kuntiḥ kuṇindaś ca kirāta rājaḥ
     tathāṅgavaṅgau saha puṇḍrakeṇa; pāṇḍyoḍra rājau saha cāndhrakeṇa
kirāta rājaḥ sumanā yavanādhipatis tathā
     cāṇūro devarātaś ca bhojo bhīma rathaś ca yaḥ
śrutāyudhaś ca kāliṅgo jayatsenaś ca māgadhaḥ
     suśarmā cekitānaś ca suratho 'mitrakarṣaṇaḥ
ketumān vasu dānaś ca vaideho 'tha kṛtakṣaṇaḥ
     sudharmā cāniruddhaś ca śrutāyuś ca mahābalaḥ
anūpa rājo durdharṣaḥ kṣemajic ca sudakṣiṇaḥ
     śiśupālaḥ sahasutaḥ karūṣādhipatis tathā
vṛṣṇīnāṃ caiva durdharṣāḥ kumārā devarūpiṇaḥ
     āhuko vi pṛthuś caiva gadaḥ sāraṇa eva ca
akrūraḥ kṛtavarmā ca sātyakiś ca śineḥ sutaḥ
     bhīṣmako 'thāhṛtiś caiva dyumat senaś ca vīryavān
     kekayāś ca maheṣvāsā yajñasenaś ca saumakiḥ
arjunaṃ cāpi saṃśritya rājaputrā mahābalāḥ
     aśikṣanta dhanurvedaṃ rauravājinavāsasaḥ
tatraiva śikṣitā rājan kumārā vṛṣṇinandanāḥ
     raukmiṇeyaś ca sāmbaś ca yuyudhānaś ca sātyakiḥ
ete cānye ca bahavo rājānaḥ pṛthivīpate
     dhanaṃjaya sakhā cātra nityam āste sma tumburuḥ
citrasenaḥ sahāmātyo gandharvāpsarasas tathā
     gītavāditrakuśalāḥ śamyā tālaviśāradāḥ
pramāṇe 'tha layasthāne kiṃnarāḥ kṛtaniśramāḥ
     saṃcoditās tumburuṇā gandharvāḥ sahitā jaguḥ
gāyanti divyatānais te yathānyāyaṃ manasvinaḥ
     pāṇḍuputrān ṛṣīṃś caiva ramayanta upāsate
tasyāṃ sabhāyām āsīnāḥ suvratāḥ satyasaṃgarāḥ
     divīva devā brahmāṇaṃ yudhiṣṭhiram upāsate
