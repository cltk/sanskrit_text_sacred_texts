aṣṭau babhūvur vīrasya tasyāmātyā yaśasvinaḥ
 śucayaś cānuraktāś ca rājakṛtyeṣu nityaśaḥ
dhṛṣṭir jayanto vijayaḥ siddhārtho arthasādhakaḥ
 aśoko mantrapālaś ca sumantraś cāṣṭamo 'bhavat
ṛtvijau dvāv abhimatau tasyāstām ṛṣisattamau
 vasiṣṭho vāmadevaś ca mantriṇaś ca tathāpare
śrīmantaś ca mahātmānaḥ śāstrajñā dṛḍhavikramāḥ
 kīrtimantaḥ praṇihitā yathā vacanakāriṇaḥ
tejaḥkṣamāyaśaḥprāptāḥ smitapūrvābhibhāṣiṇaḥ
 krodhāt kāmārthahetor vā na brūyur anṛtaṃ vacaḥ
teṣām aviditaṃ kiṃ cit sveṣu nāsti pareṣu vā
 kriyamāṇaṃ kṛtaṃ vāpi cāreṇāpi cikīrṣitam
kuśalā vyavahāreṣu sauhṛdeṣu parīkṣitāḥ
 prāptakālaṃ yathā daṇḍaṃ dhārayeyuḥ suteṣv api
kośasaṃgrahaṇe yuktā balasya ca parigrahe
 ahitaṃ cāpi puruṣaṃ na vihiṃsyur adūṣakam
vīrāṃś ca niyatotsāhā rāja śāstram anuṣṭhitāḥ
 śucīnāṃ rakṣitāraś ca nityaṃ viṣayavāsinām
brahmakṣatram ahiṃsantas te kośaṃ samapūrayan
 sutīkṣṇadaṇḍāḥ saṃprekṣya puruṣasya balābalam
śucīnām ekabuddhīnāṃ sarveṣāṃ saṃprajānatām
 nāsīt pure vā rāṣṭre vā mṛṣāvādī naraḥ kva cit
kaś cin na duṣṭas tatrāsīt paradāraratir naraḥ
 praśāntaṃ sarvam evāsīd rāṣṭraṃ puravaraṃ ca tat
suvāsasaḥ suveśāś ca te ca sarve suśīlinaḥ
 hitārthaṃ ca narendrasya jāgrato nayacakṣuṣā
gurau guṇagṛhītāś ca prakhyātāś ca parākramaiḥ
 videśeṣv api vijñātāḥ sarvato buddhiniścayāt
īdṛśais tair amātyais tu rājā daśaratho 'naghaḥ
 upapanno guṇopetair anvaśāsad vasuṃdharām
avekṣamāṇaś cāreṇa prajā dharmeṇa rañjayan
 nādhyagacchad viśiṣṭaṃ vā tulyaṃ vā śatrum ātmanaḥ
tair mantribhir mantrahitair niviṣṭair; vṛto 'nuraktaiḥ kuśalaiḥ samarthaiḥ
 sa pārthivo dīptim avāpa yuktas; tejomayair gobhir ivodito 'rkaḥ
