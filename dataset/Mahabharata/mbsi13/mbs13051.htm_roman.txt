[bh]
      nahuṣas tu tataḥ śrutvā cyavanaṃ taṃ tathāgatam
      tvaritaḥ prayayau tatra sahāmātya purohitaḥ
śaucaṃ kṛtvā yathānyāyaṃ prāñjaliḥ prayato nṛpaḥ
      ātmānam ācacakṣe ca cyavanāya mahātmane
arcayām āsa taṃ cāpi tasya rājñaḥ purohitaḥ
      satyavrataṃ mahābhāgaṃ devakalpaṃ viśāṃ pate
[n]
      karavāṇi priyaṃ kiṃ te tan me vyākhyātum arhasi
      sarvaṃ kartāsmi bhagavan yady api syāt suduṣkaram
[c]
      śrameṇa mahatā yuktāḥ kaivartā matsyajīvinaḥ
      mama mūlyaṃ prayacchaibhyo matsyānāṃ vikrayaiḥ saha
[n]
      sahasraṃ dīyatāṃ mūlyaṃ niṣādebhyaḥ purohita
      niṣkrayārthaṃ bhagavato yathāha bhṛgunandanaḥ
[c]
      sahasraṃ nāham arhāmi kiṃ vā tvaṃ manyase nṛpa
      sadṛśaṃ dīyatāṃ mūlyaṃ svabuddhyā niścayaṃ kuru
[n]
      sahasrāṇāṃ śataṃ kṣipraṃ niṣādebhyaḥ pradīyatām
      syād etat tu bhaven mūlyaṃ kiṃ vānyan manyate bhavān
[c]
      nāhaṃ śatasahasreṇa nimeyaḥ pārthivarṣabha
      dīyatāṃ sadṛśaṃ mūlyam amātyaiḥ saha cintaya
[n]
     koṭiḥ pradīyatāṃ mūlyaṃ niṣādebhyaḥ purohita
     yad etad api naupamyam ato bhūyaḥ pradīyatām
[c]
     rājan nārhāmy ahaṃ koṭiṃ bhūyo vāpi mahādyute
     sadṛśaṃ dīyatāṃ mūlyaṃ brāhmaṇaiḥ saha cintaya
[n]
     ardharājyaṃ samagraṃ vā niṣādebhyaḥ pradīyatām
     etan mūlyam ahaṃ manye kiṃ vānyan manyase dvija
[c]
     ardharājyaṃ samagraṃ vā nāham arhāmi pārthiva
     sadṛṣaṃ dīyatāṃ mūlyam ṛṣibhiḥ saha cintyatām
[bh]
     maharṣer vacanaṃ śrutvā nahuṣo duḥkhakarśitaḥ
     sa cintayām āsa tadā sahāmātya purohitaḥ
tatra tv anyo vanacaraḥ kaś cin mūlaphalāśanaḥ
     nahuṣasya samīpastho gavi jāto 'bhavan muniḥ
sa samābhāṣya rājānam abravīd dvijasattamaḥ
     toṣayiṣyāmy ahaṃ vipraṃ yathā tuṣṭo bhaviṣyati
nāhaṃ mithyā vaco brūyāṃ svaireṣv api kuto 'nyathā
     bhavato yad ahaṃ brūyāṃ tat kāryam aviśaṅkayā
[n]
     bravītu bhagavān mūlyaṃ maharṣeḥ sadṛśaṃ bhṛgoḥ
     paritrāyasva mām asmād viṣayaṃ ca kulaṃ ca me
hanyād dhi bhagavān kruddhas trailokyam api kevalam
     kiṃ punar māṃ tapo hīnaṃ bāhuvīryaparāyaṇam
agādhe 'mbhasi magnasya sāmātyasya sahartvijaḥ
     plavo bhava maharṣe tvaṃ kuru mūlya viniścayam
[bh]
     nahuṣasya vacaḥ śrutvā gavi jātaḥ pratāpavān
     uvāca harṣayan sarvān amātyān pārthivaṃ ca tam
anargheyā mahārāja dvijā varṇamahattamāḥ
     gāvaś ca pṛthivīpāla gaur mūlyaṃ parikalpyatām
nahuṣas tu tataḥ śrutvā maharṣer vacanaṃ nṛpa
     harṣeṇa mahatā yuktaḥ sahāmātya purohitaḥ
abhigamya bhṛgoḥ putraṃ cyavanaṃ saṃśitavratam
     idaṃ provāca nṛpate vācā saṃtarpayann iva
uttiṣṭhottiṣṭha viprarṣe gavā krīto 'si bhārgava
     etan mūlyam ahaṃ manye tava dharmabhṛtāṃ vara
[c]
     uttiṣṭhāmy eṣa rājendra samyak krīto 'smi te 'nagha
     gobhis tulyaṃ na paśyāmi dhanaṃ kiṃ cid ihācyuta
kīrtanaṃ śravaṇaṃ dānaṃ darśanaṃ cāpi pārthiva
     gavāṃ praśasyate vīra sarvapāpaharaṃ śivam
gāvo lakṣmyāḥ sadā mūlaṃ goṣu pāpmā na vidyate
     annam eva sadā gāvo devānāṃ paramaṃ haviḥ
svāhākāravaṣaṭkārau goṣu nityaṃ pratiṣṭhitau
     gāvo yajñapraṇetryo vai tathā yajñasya tā mukham
amṛtaṃ hy akṣayaṃ divyaṃ kṣaranti ca vahanti ca
     amṛtāyatanaṃ caitāḥ sarvalokanamaskṛtāḥ
tejasā vapuṣā caiva gāvo vahni samā bhuvi
     gāvo hi sumahat tejaḥ prāṇināṃ ca sukhapradāḥ
niviṣṭaṃ gokulaṃ yatra śvāsaṃ muñcati nirbhayam
     virājayati taṃ deśaṃ pāpmānaṃ cāpakarṣati
gāvaḥ svargasya sopānaṃ gāvaḥ svarge 'pi pūjitāḥ
     gāvaḥ kāmadughā devyo nānyat kiṃ cit paraṃ smṛtam
ity etad goṣu me proktaṃ māhātmyaṃ pārthivarṣabha
     guṇaika deśavacanaṃ śakyaṃ pārāyaṇaṃ na tu
[nisādāh]
     darśanaṃ kathanaṃ caiva sahāsmābhiḥ kṛtaṃ mune
     satāṃ sapta padaṃ mitraṃ prasādaṃ naḥ kuru prabho
havīṃṣi sarvāṇi yathā hy upabhuṅkte hutāśanaḥ
     evaṃ tvam api dharmātman puruṣāgniḥ pratāpavān
prasādayāmahe vidvan bhavantaṃ praṇatā vayam
     anugrahārtham asmākam iyaṃ gauḥ pratigṛhyatām
[c]
     kṛpaṇasya ca yac cakṣur muner āśīviṣasya ca
     naraṃ sa mūlaṃ dahati kakṣam agnir iva jvalan
pratigṛhṇāmi vo dhenuṃ kaivartā muktakilbiṣāḥ
     divaṃ gacchata vai kṣipraṃ matsyair jāloddhṛtaiḥ saha
[bh]
     tatas tasya prasādāt te maharṣer bhāvitātmanaḥ
     niṣādās tena vākyena saha matsyair divaṃ yayuḥ
tataḥ sa rājā nahuṣo vismitaḥ preṣkya dhīravān
     ārohamāṇāṃs tridivaṃ matsyāṃś ca bharatarṣabha
tatas tau gavijaś caiva cyavanaś ca bhṛgūdvahaḥ
     varābhyām anurūpābhyāṃ chandayām āsatur nṛpam
tato rājā mahāvīryo nahuṣaḥ pṛthivīpatiḥ
     param ity abravīt prītas tadā bharatasattama
tato jagrāha dharme sa sthitim indra nibho nṛpaḥ
     tatheti coditaḥ prītas tāv ṛṣī pratyapūjayat
samāptadīkṣaś cyavanas tato 'gacchat svam āśramam
     gavijaś ca mahātejāḥ svam āśramapadaṃ yayau
niṣādāś ca divaṃ jagmus te ca matsyā janādhipa
     nahuṣo 'pi varaṃ labdhvā praviveśa puraṃ svakam
etat te kathitaṃ tāta yan māṃ tvaṃ paripṛcchasi
     darśane yādṛśaḥ snehaḥ saṃvāse ca yudhiṣṭhira
mahābhāgyaṃ gavāṃ caiva tathā dharmaviniścayam
     kiṃ bhūyaḥ kathyatāṃ vīra kiṃ te hṛdi vivakṣitam
