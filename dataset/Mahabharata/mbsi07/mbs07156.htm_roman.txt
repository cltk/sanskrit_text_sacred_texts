[arj]
      katham asmaddhitārthaṃ te kaiś ca yogair janārdana
      jarāsaṃdhaprabhṛtayo ghātitāḥ pṛthivīṣvarāḥ
[vāsu]
      jarā saṃghaś cedirājo naiṣādiś ca mahābalaḥ
      yadi syur na hatāḥ pūrvam idānīṃ syur bhayaṃkarāḥ
suyodhanas tān apaśyaṃ kṛṣuyād rathasattamān
      te 'smābhir nityasaṃduṣṭāḥ saṃśrayeyuś ca kauravān
te hi vīrā mahātmānaḥ kṛtāstrā dṛḍhayodhinaḥ
      dhārtarāṣṭrīṃ camūṃ kṛtsnāṃ rakṣeyur amarā iva
sūtaputro jarāsaṃdhaś cedirājo niṣādajaḥ
      suyodhanaṃ samāśritya pateran pṛthivīm imām
yogair api hatā yais te tān me śṛṇu dhanaṃjaya
      ajayyā hi vinā yogair mṛdhe te daivatair api
ekaiko hi pṛthak teṣāṃ samastāṃ suravāhinīm
      yodhayet samare pārtha lokapālābhirakṣitām
jarāsaṃdho hi ruṣito rauhiṇeya pradharṣitaḥ
      asmadvadhārthaṃ cikṣepa gadāṃ vai lohitā mukhīm
sīmantam iva kurvāṇāṃ nabhasaḥ pāvakaprabhām
      vyadṛśyatāpatantī sā śakra muktā yathāśaniḥ
tām āpatantīṃ dṛṣṭvaiva gadāṃ rohiṇinandanaḥ
     pratighātārtham astraṃ vai sthūṇākarṇam avāsṛjat
astravegapratihatā sā gadā prāpatad bhuvi
     dārayantī dharāṃ devīṃ kampayantīva parvatān
tatra sma rākṣasī ghorā jarā nāmāśu vikramā
     saṃdhayām āsa taṃ jātaṃ jarālsaṃdham ariṃdamam
dvābhyāṃ jāto hi mātṛbhyām ardhadehaḥ pṛthak pṛthak
     tayā sa saṃdhito yasmāj jarāsaṃdhas tataḥ smṛtaḥ
sā tu bhūmigatā pārtha hatā sa sutabāndhavā
     gadayā tena cāstreṇa sthūṇākarṇena rākṣasī
vinā bhūtaḥ sagadayā jarāsaṃdho mahāmṛdhe
     nihato bhīmasenena paśyatas te dhanaṃjaya
yadi hi syād gadāpāṇir jarāsaṃdhaḥ pratāpavān
     sendrā devā na taṃ hantuṃ raṇe śaktā narottama
tvaddhitārthaṃ hi naiṣādir aṅguṣṭhena viyojitaḥ
     droṇenācāryakaṃ kṛtvā chadmanā satyavikramaḥ
sa tu baddhāṅguli trāṇo naiṣādir dṛḍhavikramaḥ
     asyann eko vanacaro babhau rāma ivāparaḥ
ekalabyaṃ hi sāṅguṣṭham aśaktā devadānavāḥ
     sa rākṣasoragāḥ pārtha vijetuṃ yudhi karhi cit
kim u mānuṣamātreṇa śakyaḥ syāt prativīkṣitum
     dṛḍhamuṣṭiḥ kṛtī nityam asyamāno divāniśam
tvaddhitārthaṃ tu sa mayā hataḥ saṃgrāmamūdhani
     cedirājaś ca vikrāntaḥ pratyakṣaṃ nihatas tava
sa cāpy aśakyaḥ saṃgrāme jetuṃ sarvaiḥ surāsuraiḥ
     vadhārthaṃ tasya jāto 'ham anyeṣāṃ ca suradviṣām
tvatsahāyo naravyāghra lokānāṃ hitakāmyayā
     hiḍimbabakakirmīrā bhīmasenena pātitāḥ
     rāvaṇena samaprāṇā brahma yajñavināśanāḥ
hatas tathaiva māyāvī haiḍimbenāpy alāyudhaḥ
     haiḍimbaś cāpy upāyena śaktyā karṇena ghātitaḥ
yadi hy enaṃ nāhaniṣyat karṇaḥ śaktyā mahāmṛdhe
     mayā vadhyo 'bhaviṣyat sa bhaimasenir ghaṭotkacaḥ
mayā na nihataḥ pūrvam eṣa yuṣpat priyepsayā
     eṣa hi brāhmaṇa dveṣī yajñadveṣī ca rākṣasaḥ
dharmasya loptā pāpātmā tasmād eṣa nipātitaḥ
     vyaṃsitā cāpy upāyena śakradattā mayānagha
ye hi dharmasya loptāro vadhyās te mama pāṇḍava
     dharmasaṃsthāpanārthaṃ hi pratijñaiṣā mamāvyayā
brahmasatyaṃ damaḥ śaucaṃ dharmo hrīḥ śrīr dhṛtiḥ kṣamā
     yatra tatra rame nityam ahaṃ satyena te śape
na viṣādas tvayā kāryaḥ karma vaikartanaṃ prati
     upadekṣyāmy upāyaṃ te yena taṃ prasahiṣyasi
suyodhanaṃ cāpi raṇe haniṣyati vṛkodaraḥ
     tasya cāpi vadhopāyaṃ vakṣyāmi tava pāṇḍavaḥ
vardhate tumulas tv eṣa śabdaḥ paracamūṃ prati
     vidravanti ca sainyāni tvadīyāni diśo daśa
labdhalakṣyā hi kauravyā vidhamanti camūṃ tava
     dahaty eṣa ca vaḥ sainyaṃ droṇaḥ praharatāṃ varaḥ
