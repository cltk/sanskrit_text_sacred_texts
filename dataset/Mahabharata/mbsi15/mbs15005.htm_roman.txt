[dhṛ]
      viditaṃ bhavatām etad yathāvṛttaḥ kuru kṣayaḥ
      mamāparādhāt tat sarvam iti jñeyaṃ tu kauravāḥ
yo 'haṃ duṣṭamatiṃ mūḍhaṃ jñātīnāṃ bhayavardhanam
      duryodhanaṃ kauravāṇām ādhipatye 'bhyaṣecayam
yac cāhaṃ vāsudevasya vākyaṃ nāśrauṣam arthavat
      vadhyatāṃ sādhv ayaṃ pāpaḥ sāmātya iti durmatiḥ
putrasnehābhibhūtaś ca hitamukto manīṣibhiḥ
      vidureṇātha bhīṣmeṇa droṇena ca kṛpeṇa ca
pade pade bhagavatā vyāsena ca mahātmanā
      saṃjayenātha gāndhāryā tad idaṃ tapyate 'dya mām
yac cāhaṃ pāṇḍuputreṇa guṇavatsu mahātmasu
      na dattavāñ śriyaṃ dīptāṃ pitṛpaitāmahīm imām
vināśaṃ paśyamāno hi sarvarājñāṃ gadāgrajaḥ
      etac chreyaḥ sa paramam amanyata janārdanaḥ
so 'ham etāny alīkāni nivṛttāny ātmanaḥ sadā
      hṛdaye śalya bhūtāni dhārayāmi sahasraśaḥ
viśeṣatas tu dahyāmi varṣaṃ pañcadaśaṃ hi vai
      asya pāpasya śuddhy arthaṃ niyato 'smi sudurmatiḥ
caturthe niyate kāle kadā cid api cāṣṭame
     tṛṣṇā vinayanaṃ bhuñje gāndhārī veda tan mama
karoty āhāram iti māṃ sarvaḥ parijanaḥ sadā
     yudhiṣṭhira bhayād vetti bhṛśaṃ tapyati pāṇḍavaḥ
bhūmau śaye japyaparo darbheṣv ajina saṃvṛtaḥ
     niyamavyapadeśena gāndhārī ca yaśasvinī
hataṃ putraśataṃ śūraṃ saṃgrāmeṣv apalāyinam
     nānutapyāmi tac cāhaṃ kṣatradharmaṃ hi taṃ viduḥ
     ity uktvā dharmarājānam abhyabhāṣata kauravaḥ
bhadraṃ te yādavī mātar vākyaṃ cedaṃ nibodha me
     sukham asmy uṣitaḥ putra tvayā suparipālitaḥ
mahādānāni dattāni śrāddhāni ca punaḥ punaḥ
     prakṛṣṭaṃ me vayaḥ putra puṇyaṃ cīrṇaṃ yathābalam
     gāndhārī hataputreyaṃ dhairyeṇodīkṣate ca mām
draupadyā hy apakartāras tava caiśvaryahāriṇaḥ
     samatītā nṛśaṃsās te dharmeṇa nihatā yudhi
na teṣu pratikartavyaṃ paśyāmi kurunandana
     sarve śastrajitāṁl lokān gatās te 'bhimukhaṃ hatāḥ
ātmanas tu hitaṃ mukhyaṃ pratikartavyam adya me
     gāndhāryāś caiva rājendra tadanujñātum arhasi
tvaṃ hi dharmabhṛtāṃ śreṣṭhaḥ satataṃ dharmavatsalaḥ
     rājā guruḥ prāṇabhṛtāṃ tasmād etad bravīmy aham
anujñātas tvayā vīra saṃśrayeyaṃ vanāny aham
     cīravalkala bhṛd rājan gāndhāryā sahito 'nayā
     tavāśiṣaḥ prayuñjāno bhaviṣyāmi vanecaraḥ
ucitaṃ naḥ kule tāta sarveṣāṃ bharatarṣabha
     putreṣv aiśvaryam ādhāya vayaso 'nte vanaṃ nṛpa
tatrāhaṃ vāyubhakṣo vā nirāhāro 'pi vā vasan
     patnyā sahānayā vīra cariṣyāmi tapaḥ param
tvaṃ cāpi phalabhāk tāta tapasaḥ pārthivo hy asi
     phalabhājo hi rājānaḥ kalyāṇasyetarasya vā
