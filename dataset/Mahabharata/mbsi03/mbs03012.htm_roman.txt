[dhṛ]
      kirmīrasya vadhaṃ kṣattaḥ śrotum icchāmi kathyatām
      rakṣasā bhīmasenasya katham āsīt samāgamaḥ
[vi]
      śṛṇu bhīmasya karmedam atimānuṣa karmaṇaḥ
      śrutapūrvaṃ mayā teṣāṃ kathānteṣu punaḥ punaḥ
itaḥ prayātā rājendra pāṇḍavā dyūtanirjitāḥ
      jagmus tribhir ahorātraiḥ kāmyakaṃ nāma tad vanam
rātrau niśīthe svābhīle gate 'rthasamaye nṛpa
      pracāre puruṣādānāṃ rakṣasāṃ bhīmakarmaṇām
tad vanaṃ tāpasā nityaṃ śeṣāś ca vanacāriṇaḥ
      dūrāt pariharanti sma puruṣād abhayāt kila
teṣāṃ praviśatāṃ tatra mārgam āvṛtya bhārata
      dīptākṣaṃ bhīṣaṇaṃ rakṣaḥ solmukaṃ pratyadṛśyata
bāhū mahāntau kṛtvā tu tathāsyaṃ ca bhayānakam
      sthitam āvṛtya panthānaṃ yena yānti kurūdvahāḥ
daṣṭauṣṭha daṃṣṭraṃ tāmrākṣaṃ pradīptordhva śiroruham
      sārkaraśmitaḍic cakraṃ sabalākam ivāmbudam
sṛjantaṃ rākṣasīṃ māyāṃ mahārāva virāviṇam
      muñcantaṃ vipulaṃ nādaṃ satoyam iva toyadam
tasya nādena saṃtrastāḥ pakṣiṇaḥ sarvatodiśam
     vimuktanādāḥ saṃpetuḥ sthalajā jalajaiḥ saha
saṃpradruta mṛgadvīpimahiṣarkṣa samākulam
     tad vanaṃ tasya nādena saṃprasthitam ivābhavat
tasyoruvātābhihatā tāmrapallava bāhavaḥ
     vidūra jātāś ca latāḥ samālśiṣyanta pādapān
tasmin kṣaṇe 'tha pravavau māruto bhṛśadāruṇaḥ
     rajasā saṃvṛtaṃ tena naṣṭarṣkam abhavan nabhaḥ
pañcānāṃ pāṇḍuputrāṇām avijñāto mahāripuḥ
     pañcānām indriyāṇāṃ tu śokavega ivātulaḥ
sa dṛṣṭvā pāṇḍavān dūrāt kṛṣṇājinasamāvṛtān
     āvṛṇot tad vanadvāraṃ maināka iva parvataḥ
taṃ samāsādya vitrastā kṛṣṇā kamalalocanā
     adṛṣṭapūrvaṃ saṃtrāsān nyamīlayata locane
duḥśāsana karotsṛṣṭaviprakīrṇaśiroruhā
     pañca parvatamadhyasthā nadīvākulatāṃ gatā
momuhyamānāṃ tāṃ tatra jagṛhuḥ pañca pāṇḍavāḥ
     indriyāṇi prasaktāni viṣayeṣu yathā ratim
atha tāṃ rākṣasīṃ māyām utthitāṃ ghoradarśanām
     rakṣoghnair vividhair mantrair dhaumyaḥ samyak prayojitaiḥ
     paśyatāṃ pāṇḍuputrāṇāṃ nāśayām āsa vīryavān
sa naṣṭamāyo 'tibalaḥ krodhavisphāritekṣaṇaḥ
     kāmamūrti dharaḥ kṣudraḥ kālakalpo vyadṛśyata
tam uvāca tato rājā dīrghaprajño yudhiṣṭhiraḥ
     ko bhavān kasya vā kiṃ te kriyatāṃ kāryam ucyatām
pratyuvācātha tad rakṣo dharmarājaṃ yudhiṣṭhiram
     ahaṃ bakasya vai bhrātā kirmīra iti viśrutaḥ
vane 'smin kāmyake śūnye nivasāmi gatajvaraḥ
     yudhi nirjitya puruṣān āhāraṃ nityam ācaran
ke yūyam iha saṃprāptā bhakṣyabhūtā mamāntikam
     yudhi nirjitya vaḥ sarvān bhakṣayiṣye gatajvaraḥ
yudhiṣṭhiras tu tac chrutvā vacas tasya durātmanaḥ
     ācacakṣe tataḥ sarvaṃ gotra nāmādi bhārata
pāṇḍavo dharmarājo 'haṃ yadi te śrotram āgataḥ
     sahito bhrātṛbhiḥ sarvair bhīmasenārjunādibhiḥ
hṛtarājyo vanevāsaṃ vastuṃ kṛtam itas tataḥ
     vanam abhyāgato ghoram idaṃ tava parigraham
kirmīras tv abravīd enaṃ diṣṭyā devair idaṃ mama
     upapāditam adyeha cirakālān manogatam
bhīmasenavadhārthaṃ hi nityam abhyudyatāyudhaḥ
     carāmi pṛthivīṃ kṛtsnāṃ nainam āsādayāmy aham
so 'yam āsādito diṣṭyā bhrātṛhā kāṅkṣitaś ciram
     anena hi mama bhrātā bako vinihataḥ priyaḥ
vetrakīya gṛhe rājan brāhmaṇac chadma rūpiṇā
     vidyā balam upāśritya na hy asty asyaurasaṃ balam
hiḍimbaś ca sakhā mahyaṃ dayito vanagocaraḥ
     hato durātmanānena svasā cāsya hṛtā purā
so 'yam abhyāgato mūḍha mamedaṃ gahanaṃ vanam
     pracāra samaye 'smākam ardharātre samāsthite
adyāsya yātayiṣyāma tad vairaṃ cirasaṃbhṛtam
     tarpayiṣyāmi ca bakaṃ rudhireṇāsya bhūriṇā
adhyāham anṛṇo bhūtvā bhrātuḥ sakhyus tathaiva ca
     śāntiṃ labdhāsmi paramāṃ hatva rākṣasakaṇṭakam
yadi tena purā mukto bhīmaseno bakena vai
     adyainaṃ bhakṣayiṣyāmi paśyatas te yudhiṣṭhira
enaṃ hi vipulaprāṇam adya hatvā vṛkodaram
     saṃbhakṣya jarayiṣyāmi yathāgastyo mahāsuram
evam uktas tu dharmātmā satyasaṃdho yudhiṣṭhiraḥ
     naitad astīti sakrodho bhartsayām āsa rākṣasam
tato bhīmo mahābāhur ārujya tarasā druma
     daśavyāmam ivodviddhaṃ niṣpatram akarot tadā
cakāra sajyaṃ gāṇḍīvaṃ vajraniṣpeṣa gauravam
     nimeṣāntaramātreṇa tathaiva vijayo 'rjunaḥ
nivārya bhīmo jiṣṇuṃ tu tad rakṣo ghoradarśanam
     abhidrutyābravīd vākyaṃ tiṣṭha tiṣṭheti bhārata
ity uktvainam abhikruddhaḥ kakṣyām utpīḍya pāṇḍavaḥ
     niṣpiṣya pāṇinā pāṇiṃ saṃdaṣṭauṣṭha puṭo balī
     tam abhyadhāvad vegena bhīmo vṛkṣāyudhas tadā
yamadaṇḍapratīkāśaṃ tatas taṃ tasya mūrdhani
     pātayām āsa vegena kuliśaṃ maghavān iva
asaṃbhrāntaṃ tu tad rakṣaḥ samare pratyadṛśyata
     cikṣepa colmikaṃ dīptam aśaniṃ jvalitām iva
tad udastam alātaṃ tu bhīmaḥ praharatāṃ varaḥ
     padā savyena cikṣepa tad rakṣaḥ punar āvrajat
kirmīraś cāpi sahasā vṛkṣam utpāṭya pāṇḍavam
     daṇḍapāṇir iva kruddhaḥ samare pratyayudhyata
tad vṛkṣayuddham abhavan mahīruha vināśanam
     vālisugrīvayor bhrātror yathā śrīkāṅkṣiṇoḥ purā
śīrṣayoḥ patitā vṛkṣā bibhidur naikadhā tayoḥ
     yathaivotpala padmāni mattayor dvipayos tathā
muñjavaj jārjarī bhūtā bahavas tatra pādapāḥ
     cīrāṇīva vyudastāni rejus tatra mahāvane
tad vṛkṣayuddham abhavat sumuhūrtaṃ viśāṃ pate
     rākṣasānāṃ ca mukhyasya narāṇām uttamasya ca
tataḥ śilāṃ samutkṣipya bhīmasya yudhi tiṣṭhataḥ
     prāhiṇod rākṣasaḥ kruddho bhīmasenaś cacāla ha
taṃ śilā tāḍanajaḍaṃ paryadhāvat sa rākṣasaḥ
     bāhuvikṣipta kiraṇaḥ svarbhānur iva bhāskaram
tāv anyonyaṃ samāśliṣya prakarṣantau parasparam
     ubhāv api cakāśete prayuddhau vṛṣabhāv iva
tayor āsīt sutumulaḥ saṃprahāraḥ sudāruṇaḥ
     nakhadaṃṣṭrāyudhavator vyāghrayor iva dṛṭtayoḥ
duryodhana nikārāc ca bāhuvīryāc ca darpitaḥ
     kṛṣṇā nayanadṛṣṭaś ca vyavardhata vṛkodaraḥ
abhipatyātha bāhubhyāṃ pratyagṛhṇād amarṣitaḥ
     mātaṅga iva mātaṅgaṃ prabhinnakaraṭā mukhaḥ
taṃ cāpy ātha tato rakṣaḥ pratijagrāha vīryavān
     tam ākṣipad bhīmaseno balena balināṃ varaḥ
tayor bhujaviniṣpeṣād ubhayor valinos tadā
     śabdaḥ samabhavad ghoro veṇusphoṭa samo yudhi
athainam ākṣipya balād gṛhya madhye vṛkodaraḥ
     dhūnayām āsa vegena vāyuś caṇḍa iva drumam
sa bhīmena parāmṛṣṭo durbalo balinā raṇe
     vyaspandata yathāprāṇaṃ vicakarṣa ca pāṇḍavam
tata enaṃ pariśrāntam upalabhya vṛkodaraḥ
     yoktrayām āsa bāhubhyāṃ paśuṃ raśanayā yathā
vinadantaṃ mahānādaṃ bhinnabherī samasvanam
     bhrāmayām āsa suciraṃ visphurantam acetasam
taṃ viṣīdantam ājñāya rākṣasaṃ pāṇḍunandanaḥ
     pragṛhya tarasā dorbhyāṃ paśumāram amārayan
ākramya sa kaṭī deśe jānunā rākṣasādhamam
     apīḍayata bāhubbhyāṃ kaṇṭhaṃ tasya vṛkodaraḥ
atha taṃ jaḍa sarvāṅgaṃ vyāvṛttanayanolbaṇam
     bhūtale pātayām āsa vākyaṃ cedam uvāca ha
hiḍimbabakayoḥ pāpana tvam aśrupramārjanam
     kariṣyasi gataś cāsi yamasya sadanaṃ prati
ity evam uktvā puruṣapravīras; taṃ rākṣasaṃ krodhavivṛtta netraḥ
     prasrastavastrābharaṇaṃ sphurantam; udbbhrānta cittaṃ vyasum utsasarja
tasmin hate toyadatulyarūpe; kṛṣṇāṃ puraskṛtya narendraputrāḥ
     bhīmaṃ praśasyātha guṇair anekair; hṛṣṭās tato dvaitavanāya jagmuḥ
evaṃ vinihataḥ saṃkhye kirmīro manujādhipa
     bhīmena vacanād asya dharmarājasya kaurava
tato niṣkaṇṭakaṃ kṛtvā vanaṃ tad aparājitaḥ
     draupadyā sahadharmajño vasatiṃ tām uvāsa ha
samāśvāsya ca te sarve draupadīṃ bharatarṣabhāḥ
     prahṛṣṭamanasaḥ prītyā praśaśaṃsur vṛkodaram
bhīma bāhubalotpiṣṭe vinaṣṭe rākṣase tataḥ
     viviśus tad vanaṃ vīrāḥ kṣemaṃ nihatakaṇṭakam
sa mayā gacchatā mārge vinikīrṇo bhayāvahaḥ
     vane mahati duṣṭātmā dṛṣṭo bhīmabalād dhataḥ
tatrāśrauṣam ahaṃ caitat karma bhīmasya bhārata
     brāhmaṇānāṃ kathayatāṃ ye tatrāsan samāgatāḥ
evaṃ vinihataṃ saṃkhye kirmīraṃ rākṣasottamam
     śrutvā dhyānaparo rājā niśaśvāsārtavat tadā
