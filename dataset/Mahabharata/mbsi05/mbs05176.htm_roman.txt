akṛtavraṇa uvāca
      duḥkhadvayam idaṃ bhadre katarasya cikīrṣasi
      pratikartavyam abale tat tvaṃ vatse bravīhi me
yadi saubhapatir bhadre niyoktavyo mate tava
      niyokṣyati mahātmā taṃ rāmas tvaddhitakāmyayā
athāpageyaṃ bhīṣmaṃ taṃ rāmeṇecchasi dhīmatā
      raṇe vinirjitaṃ draṣṭuṃ kuryāt tad api bhārgavaḥ
sṛñjayasya vacaḥ śrutvā tava caiva śucismite
      yad atrānantaraṃ kāryaṃ tad adyaiva vicintyatām
ambovāca
      apanītāsmi bhīṣmeṇa bhagavann avijānatā
      na hi jānāti me bhīṣmo brahmañ śālvagataṃ manaḥ
etad vicārya manasā bhavān eva viniścayam
      vicinotu yathānyāyaṃ vidhānaṃ kriyatāṃ tathā
bhīṣme vā kuruśārdūle śālvarāje 'tha vā punaḥ
      ubhayor eva vā brahman yad yuktaṃ tat samācara
niveditaṃ mayā hy etad duḥkhamūlaṃ yathātatham
      vidhānaṃ tatra bhagavan kartum arhasi yuktitaḥ
akṛtavraṇa uvāca
      upapannam idaṃ bhadre yad evaṃ varavarṇini
      dharmaṃ prati vaco brūyāḥ śṛṇu cedaṃ vaco mama
yadi tvām āpageyo vai na nayed gajasāhvayam
     śālvas tvāṃ śirasā bhīru gṛhṇīyād rāmacoditaḥ
tena tvaṃ nirjitā bhadre yasmān nītāsi bhāmini
     saṃśayaḥ śālvarājasya tena tvayi sumadhyame
bhīṣmaḥ puruṣamānī ca jitakāśī tathaiva ca
     tasmāt pratikriyā yuktā bhīṣme kārayituṃ tvayā
ambovāca
     mamāpy eṣa mahān brahman hṛdi kāmo 'bhivartate
     ghātayeyaṃ yadi raṇe bhīṣmam ity eva nityadā
bhīṣmaṃ vā śālvarājaṃ vā yaṃ vā doṣeṇa gacchasi
     praśādhi taṃ mahābāho yatkṛte 'haṃ suduḥkhitā
bhīṣma uvāca
     evaṃ kathayatām eva teṣāṃ sa divaso gataḥ
     rātriś ca bharataśreṣṭha sukhaśītoṣṇamārutā
tato rāmaḥ prādurāsīt prajvalann iva tejasā
     śiṣyaiḥ parivṛto rājañ jaṭācīradharo muniḥ
dhanuṣpāṇir adīnātmā khaḍgaṃ bibhrat paraśvadhī
     virajā rājaśārdūla so 'bhyayāt sṛñjayaṃ nṛpam
tatas taṃ tāpasā dṛṣṭvā sa ca rājā mahātapāḥ
     tasthuḥ prāñjalayaḥ sarve sā ca kanyā tapasvinī
pūjayām āsur avyagrā madhuparkeṇa bhārgavam
     arcitaś ca yathāyogaṃ niṣasāda sahaiva taiḥ
tataḥ pūrvavyatītāni kathayete sma tāv ubhau
     sṛñjayaś ca sa rājarṣir jāmadagnyaś ca bhārata
tataḥ kathānte rājarṣir bhṛguśreṣṭhaṃ mahābalam
     uvāca madhuraṃ kāle rāmaṃ vacanam arthavat
rāmeyaṃ mama dauhitrī kāśirājasutā prabho
     asyāḥ śṛṇu yathātattvaṃ kāryaṃ kāryaviśārada
paramaṃ kathyatāṃ ceti tāṃ rāmaḥ pratyabhāṣata
     tataḥ sābhyagamad rāmaṃ jvalantam iva pāvakam
sā cābhivādya caraṇau rāmasya śirasā śubhā
     spṛṣṭvā padmadalābhābhyāṃ pāṇibhyām agrataḥ sthitā
ruroda sā śokavatī bāṣpavyākulalocanā
     prapede śaraṇaṃ caiva śaraṇyaṃ bhṛgunandanam
rāma uvāca
     yathāsi sṛñjayasyāsya tathā mama nṛpātmaje
     brūhi yat te manoduḥkhaṃ kariṣye vacanaṃ tava
ambovāca
     bhagavañ śaraṇaṃ tvādya prapannāsmi mahāvrata
     śokapaṅkārṇavād ghorād uddharasva ca māṃ vibho
bhīṣma uvāca
     tasyāś ca dṛṣṭvā rūpaṃ ca vayaś cābhinavaṃ punaḥ
     saukumāryaṃ paraṃ caiva rāmaś cintāparo 'bhavat
kim iyaṃ vakṣyatīty evaṃ vimṛśan bhṛgusattamaḥ
     iti dadhyau ciraṃ rāmaḥ kṛpayābhipariplutaḥ
kathyatām iti sā bhūyo rāmeṇoktā śucismitā
     sarvam eva yathātattvaṃ kathayām āsa bhārgave
tac chrutvā jāmadagnyas tu rājaputryā vacas tadā
     uvāca tāṃ varārohāṃ niścityārthaviniścayam
preṣayiṣyāmi bhīṣmāya kuruśreṣṭhāya bhāmini
     kariṣyati vaco dharmyaṃ śrutvā me sa narādhipaḥ
na cet kariṣyati vaco mayoktaṃ jāhnavīsutaḥ
     dhakṣyāmy enaṃ raṇe bhadre sāmātyaṃ śastratejasā
atha vā te matis tatra rājaputri nivartate
     tāvac chālvapatiṃ vīraṃ yojayāmy atra karmaṇi
ambovāca
     visarjitāsmi bhīṣmeṇa śrutvaiva bhṛgunandana
     śālvarājagataṃ ceto mama pūrvaṃ manīṣitam
saubharājam upetyāham abruvaṃ durvacaṃ vacaḥ
     na ca māṃ pratyagṛhṇāt sa cāritrapariśaṅkitaḥ
etat sarvaṃ viniścitya svabuddhyā bhṛgunandana
     yad atraupayikaṃ kāryaṃ tac cintayitum arhasi
mamātra vyasanasyāsya bhīṣmo mūlaṃ mahāvrataḥ
     yenāhaṃ vaśam ānītā samutkṣipya balāt tadā
bhīṣmaṃ jahi mahābāho yatkṛte duḥkham īdṛśam
     prāptāhaṃ bhṛguśārdūla carāmy apriyam uttamam
sa hi lubdhaś ca mānī ca jitakāśī ca bhārgava
     tasmāt pratikriyā kartuṃ yuktā tasmai tvayānagha
eṣa me hriyamāṇāyā bhāratena tadā vibho
     abhavad dhṛdi saṃkalpo ghātayeyaṃ mahāvratam
tasmāt kāmaṃ mamādyemaṃ rāma saṃvartayānagha
     jahi bhīṣmaṃ mahābāho yathā vṛtraṃ puraṃdaraḥ
