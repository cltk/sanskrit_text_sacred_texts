evam uktas tu hanumān rāghaveṇa mahātmanā
 sītāyā bhāṣitaṃ sarvaṃ nyavedayata rāghave
idam uktavatī devī jānakī puruṣarṣabha
 pūrvavṛttam abhijñānaṃ citrakūṭe yathā tatham
sukhasuptā tvayā sārdhaṃ jānakī pūrvam utthitā
 vāyasaḥ sahasotpatya virarāda stanāntare
paryāyeṇa ca suptas tvaṃ devyaṅke bharatāgraja
 punaś ca kila pakṣī sa devyā janayati vyathām
tataḥ punar upāgamya virarāda bhṛśaṃ kila
 tatas tvaṃ bodhitas tasyāḥ śoṇitena samukṣitaḥ
vāyasena ca tenaiva satataṃ bādhyamānayā
 bodhitaḥ kila devyās tvaṃ sukhasuptaḥ paraṃtapa
tāṃ tu dṛṣṭvā mahābāho rāditāṃ ca stanāntare
 āśīviṣa iva kruddho niḥśvasann abhyabhāṣathāḥ
nakhāgraiḥ kena te bhīru dāritaṃ tu stanāntaram
 kaḥ krīḍati saroṣeṇa pañcavaktreṇa bhoginā
nirīkṣamāṇaḥ sahasā vāyasaṃ samavaikṣatāḥ
 nakhaiḥ sarudhirais tīkṣṇair mām evābhimukhaṃ sthitam
sutaḥ kila sa śakrasya vāyasaḥ patatāṃ varaḥ
 dharāntaracaraḥ śīghraṃ pavanasya gatau samaḥ
tatas tasmin mahābāho kopasaṃvartitekṣaṇaḥ
 vāyase tvaṃ kṛtvāḥ krūrāṃ matiṃ matimatāṃ vara
sa darbhaṃ saṃstarād gṛhya brahmāstreṇa nyayojayaḥ
 sa dīpta iva kālāgnir jajvālābhimukhaḥ khagam
sa tvaṃ pradīptaṃ cikṣepa darbhaṃ taṃ vāyasaṃ prati
 tatas tu vāyasaṃ dīptaḥ sa darbho 'nujagāma ha
sa pitrā ca parityaktaḥ suraiḥ sarvair maharṣibhiḥ
 trīṁl lokān saṃparikramya trātāraṃ nādhigacchati
taṃ tvaṃ nipatitaṃ bhūmau śaraṇyaḥ śaraṇāgatam
 vadhārham api kākutstha kṛpayā paripālayaḥ
mogham astraṃ na śakyaṃ tu kartum ity eva rāghava
 tatas tasyākṣikākasya hinasti sma sa dakṣiṇam
rāma tvāṃ sa namaskṛtvā rājño daśarathasya ca
 visṛṣṭas tu tadā kākaḥ pratipede kham ālayam
evam astravidāṃ śreṣṭhaḥ sattvavāñ śīlavān api
 kimartham astraṃ rakṣaḥsu na yojayasi rāghava
na nāgā nāpi gandharvā nāsurā na marudgaṇāḥ
 tava rāma mukhe sthātuṃ śaktāḥ pratisamādhitum
tava vīryavataḥ kac cin mayi yady asti saṃbhramaḥ
 kṣipraṃ suniśitair bāṇair hanyatāṃ yudhi rāvaṇaḥ
bhrātur ādeśam ādāya lakṣmaṇo vā paraṃtapaḥ
 sa kimarthaṃ naravaro na māṃ rakṣati rāghavaḥ
śaktau tau puruṣavyāghrau vāyvagnisamatejasau
 surāṇām api durdharṣau kimarthaṃ mām upekṣataḥ
mamaiva duṣkṛtaṃ kiṃ cin mahad asti na saṃśayaḥ
 samarthau sahitau yan māṃ nāpekṣete paraṃtapau
vaidehyā vacanaṃ śrutvā karuṇaṃ sāśrubhāṣitam
 punar apy aham āryāṃ tām idaṃ vacanam abruvam
tvacchokavimukho rāmo devi satyena te śape
 rāme duḥkhābhibhūte ca lakṣmaṇaḥ paritapyate
kathaṃ cid bhavatī dṛṣṭā na kālaḥ pariśocitum
 imaṃ muhūrtaṃ duḥkhānām antaṃ drakṣyasi bhāmini
tāv ubhau naraśārdūlau rājaputrāv ariṃdamau
 tvaddarśanakṛtotsāhau laṅkāṃ bhasmīkariṣyataḥ
hatvā ca samare raudraṃ rāvaṇaṃ saha bāndhavam
 rāghavas tvāṃ mahābāhuḥ svāṃ purīṃ nayate dhruvam
yat tu rāmo vijānīyād abhijñānam anindite
 prītisaṃjananaṃ tasya pradātuṃ tattvam arhasi
sābhivīkṣya diśaḥ sarvā veṇyudgrathanam uttamam
 muktvā vastrād dadau mahyaṃ maṇim etaṃ mahābala
pratigṛhya maṇiṃ divyaṃ tava heto raghūttama
 śirasā saṃpraṇamyainām aham āgamane tvare
gamane ca kṛtotsāham avekṣya varavarṇinī
 vivardhamānaṃ ca hi mām uvāca janakātmajā
 aśrupūrṇamukhī dīnā bāṣpasaṃdigdhabhāṣiṇī
hanuman siṃhasaṃkāśau tāv ubhau rāmalakṣmaṇau
 sugrīvaṃ ca sahāmātyaṃ sarvān brūyā anāmayam
yathā ca sa mahābāhur māṃ tārayati rāghavaḥ
 asmād duḥkhāmbusaṃrodhāt tat samādhātum arhasi
imaṃ ca tīvraṃ mama śokavegaṃ; rakṣobhir ebhiḥ paribhartsanaṃ ca
 brūyās tu rāmasya gataḥ samīpaṃ; śivaś ca te 'dhvāstu haripravīra
etat tavāryā nṛparājasiṃha; sītā vacaḥ prāha viṣādapūrvam
 etac ca buddhvā gaditaṃ mayā tvaṃ; śraddhatsva sītāṃ kuśalāṃ samagrām
