[bhīmas]
      dhig astu me bāhubalaṃ gāṇḍīvaṃ phalgunasya ca
      yat te raktau purā bhūtvā pāṇī kṛtakiṇāv ubhau
sabhāyāṃ sma virāṭasya karomi kadanaṃ mahat
      tatra māṃ dharmarājas tu kaṭākṣeṇa nyavārayat
      tad ahaṃ tasya vijñāya sthita evāsmi bhāmini
yac ca rāṣṭrāt pracyavanaṃ kurūṇām avadhaś ca yaḥ
      suyodhanasya karṇasya śakuneḥ saubalasya ca
duḥśāsanasya pāpasya yan mayā na hṛtaṃ śiraḥ
      tan me dahati kalyāṇi hṛdi śalyam ivārpitam
      mā dharmaṃ jahi suśroṇi krodhaṃ jahi mahāmate
imaṃ ca samupālambhaṃ tvatto rājā yudhiṣṭhiraḥ
      śṛṇuyād yadi kalyāṇi kṛtsnaṃ jahyāt sa jīvitam
dhanaṃjayo vā suśroṇi yamau vā tanumadhyame
      lokāntara gateṣv eṣu nāhaṃ śakṣyāmi jīvitum
sukanyā nāma śāryātī bhārgavaṃ cyacanaṃ vane
      valmīka bhūtaṃ śāmyantam anvapadyata bhāminī
nāḍdāyanī cendrasenā rūpeṇa yadi te śrutā
      patim anvacarad vṛddhaṃ purā varṣasahasriṇam
duhitā janakasyāpi vaidehī yadi te śrutā
      patim anvacarat sītā mahāraṇyanivāsinam
rakṣasā nigrahaṃ prāpya rāmasya mahiṣī priyā
     kliśyamānāpi suśroṇī rāmam evānvapadyata
lopāmudrā tathā bhīru vayo rūpasamanvitā
     agastyam anvayād dhitvā kāmān sarvān amānuṣān
yathaitāḥ kīrtitā nāryo rūpavatyaḥ pativratāḥ
     tathā tvam api kalyāṇi sarvaiḥ samuditā guṇaiḥ
mā dīrghaṃ kṣama kālaṃ tvaṃ māsam adhyardhasaṃmitam
     pūrṇe trayodaśe varṣe rājño rājñī bhaviṣyasi
[drau]
     ārtayaitan mayā bhīmakṛtaṃ bāṣpavimokṣaṇam
     apārayantyā duḥkhāni na rājānam upālabhe
vimuktena vyatītena bhīmasena mahābala
     pratyupasthita kālasya kāryasyānantaro bhava
mameha bhīmakaikeyī rūpābhibhava śaṅkayā
     nityam udjivate rājā kathaṃ neyād imām itī
tasyā viditvā taṃ bhāvaṃ svayaṃ cānṛta darśanaḥ
     kīcako 'yaṃ suduṣṭātmā sadā prārthayate hi mām
tam ahaṃ kupitā bhīma punaḥ kopaṃ niyamya ca
     abruvaṃ kāmasaṃmūḍham ātmānaṃ rakṣa kīcaka
gandharvāṇām ahaṃ bhāryā pañcānāṃ mahiṣī priyā
     te tvāṃ nihanyur durdharṣāḥ śūrāḥ sāhasa kāriṇaḥ
evam uktaḥ sa duṣṭātmā kīcakaḥ pratyuvāca ha
     nāhaṃ bibhemi sairandhir gandharvāṇāṃ śucismite
śataṃ sahasram api vā gandharvāṇām ahaṃ raṇe
     samāgataṃ haniṣyāmi tvaṃ bhīru kuru me kṣaṇam
ity ukte cābruvaṃ sūtaṃ kāmāturam ahaṃ punaḥ
     na tvaṃ pratibalas teṣāṃ gandharvāṇāṃ yaśasvinām
dharme sthitāsmi satataṃ kulaśīlasamanvitā
     necchāmi kaṃ cid vadhyantaṃ tena jīvasi kīcaka
evam uktaḥ sa duṣṭātmā prahasya svanavat tadā
     na tiṣṭhati sma san mārge na ca dharmaṃ bubhūṣati
pāpātmā pāpabhāvaś ca kāmarāgavaśānugaḥ
     avinītaś ca duṣṭātmā pratyākhyātaḥ punaḥ punaḥ
     darśane darśane hanyāt tathā jahyāṃ ca jīvitam
tad dharme yatamānānāṃ mahān dharmo naśiṣyati
     samayaṃ rakṣamāṇānāṃ bhāryā vo na bhaviṣyati
bhāryāyāṃ rakṣyamāṇāyāṃ prajā bhavati rakṣitā
     prajāyāṃ rakṣyamāṇāyām ātmā bhavati rakṣitaḥ
vadatāṃ varṇadharmāṃś ca brāhmaṇānāṃ hi me śrutam
     kṣatriyasya sadā dharmo nānyaḥ śatrunibarhaṇāt
paśyato dharmarājasya kīcako māṃ padāvadhīt
     tava caiva samakṣaṃ vai bhīmasena mahābala
tvayā hy ahaṃ paritrātā tasmād ghorāj jaṭāsurāt
     jayadrathaṃ tathaiva tva majaiṣīr bhrātṛbhiḥ saha
jahīmam api pāpaṃ tvaṃ yo 'yaṃ mām avamanyate
     kīcako rājavāllabhyāc chokakṛn mama bhārata
tam evaṃ kāmasaṃmmattaṃ bhindhi kumbham ivāśmani
     yo nimittam anarthānāṃ bahūnāṃ mama bhārata
taṃ cej jīvantam ādityaḥ prātar abhyudayiṣyati
     viṣam āloḍya pāsyāmi māṃ kīcaka vaśaṃ gamam
     śreyo hi maraṇaṃ mahyaṃ bhīmasena tavāgrataḥ
[vai]
     ity uktvā prārudat kṛṣṇā bhīmasyoraḥ samāśritā
     bhīmaś ca tāṃ pariṣvajya mahat sāntvaṃ prayujya ca
     kīcakaṃ manasāgacchat sṛkkiṇī parisaṃlihan
