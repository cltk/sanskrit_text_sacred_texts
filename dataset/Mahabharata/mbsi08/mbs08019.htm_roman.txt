[s]
      śvetāśvo 'pi mahārāja vyadhamat tāvakaṃ balam
      yathā vāyuḥ samāsādya tūlā rāśiṃ samantataḥ
pratyudyayus trigartās taṃ śibayaḥ kauravaiḥ saha
      śālvāḥ saṃśaptakāś caiva nārāyaṇa balaṃ ca yat
satyasenaḥ satyakīrtir mitra devaḥ śrutaṃ jayaḥ
      sauśrutiś citrasenaś ca mitra varmā ca bhārata
trigartarājaḥ samare bhrātṛbhiḥ parivāritaḥ
      putraiś caiva maheṣvāsair nānāśastradharair yudhi
te sṛjantaḥ śaravrātān kiranto 'rjunam āhave
      abhyadravanta samare vāryoghā iva sāgaram
te tv arjunaṃ samāsādya yodhāḥ śatasahasraśaḥ
      agacchan vilayaṃ sarve tārkṣyaṃ dṛṣṭveva pannagāḥ
te vadhyamānāḥ samare nājahuḥ pāṇḍavaṃ tadā
      dahyamānā yathā rājañ śalabhā iva pāvakam
satyasenas tribhir bāṇair vivyādha yudhi pāṇḍavam
      mitra devas triṣaṣṭyā ca candra devaś ca saptabhiḥ
mitra varmā trisaptatyā sauśrutiś cāpi pañcabhiḥ
      śatruṃjayaś ca viṃśatyā suśarmā navabhiḥ śaraiḥ
śatruṃjayaṃ ca rājānaṃ hatvā tatra śilāśitaiḥ
     sauśruteḥ saśirastrāṇaṃ śiraḥ kāyād apāharat
     tvaritaś candra devaṃ ca śarair ninye yamakṣayam
athetarān mahārāja yatamānān mahārathān
     pañcabhiḥ pañcabhir bāṇair ekaikaṃ pratyavārayat
satyasenas tu saṃkruddhas tomaraṃ vyasṛjan mahat
     samuddiśya raṇe kṛṣṇaṃ siṃhanādaṃ nanāda ca
sa nirbhidya bhujaṃ savyaṃ mādhavasya mahātmanaḥ
     ayo mayo mahācaṇḍo jagāma dharaṇīṃ tadā
mādhavasya tu viddhasya tomareṇa mahāraṇe
     pratodaḥ prāpatad dhastād raśmayaś ca viśāṃ pate
sa pratodaṃ punar gṛhya raśmīṃś caiva mahāyaśāḥ
     vāhayām āsa tān aśvān satyasenarathaṃ prati
viṣvaksenaṃ tu nirbhinnaṃ prekṣya pārtho dhanaṃjayaḥ
     satyasenaṃ śarais tīkṣṇair dārayitvā mahābalaḥ
tataḥ suniśitair bāṇai rājñas tasya mahac chiraḥ
     kuṇḍalopacitaṃ kāyāc cakarta pṛtanāntare
taṃ nihatya śitair bāṇair mitra varmāṇam ākṣipat
     vatsadantena tīkṣṇena sārathiṃ cāsya māriṣa
tataḥ śaraśatair bhūyaḥ saṃśaptaka gaṇān vaśī
     pātayām āsa saṃkruddhaḥ śataśo 'tha sahasraśaḥ
tato rajatapuṅkhena rājñaḥ śīrṣaṃ mahātmanaḥ
     mitra devasya ciccheda kṣurapreṇa mahāyaśāḥ
     suśarmāṇaṃ ca saṃkruddho jatru deśe samārdayat
tataḥ saṃśaptakāḥ sarve parivārya dhanaṃjayam
     śastraughair mamṛduḥ kruddhā nādayanto diśo daśa
abhyarditas tu tair jiṣṇuḥ śakratulyaparākramaḥ
     aindram astram ameyātmā prāduścakre mahārathaḥ
     tataḥ śarasahasrāṇi prādurāsan viśāṃ pate
dhvajānāṃ chidyamānānāṃ kārmukāṇāṃ ca saṃyuge
     rathānāṃ sapatākānāṃ tūṇīrāṇāṃ śaraiḥ saha
akṣāṇām atha yoktrāṇāṃ cakrāṇāṃ raśmibhiḥ saha
     kūbarāṇāṃ varūthānāṃ pṛṣatkānāṃ ca saṃyuge
aśmanāṃ patatāṃ caiva prāsānām ṛṣṭibhiḥ saha
     gadānāṃ parighāṇāṃ ca śaktīnāṃ tomaraiḥ saha
śataghnīnāṃ sacakrāṇāṃ bhujānām ūrubhiḥ saha
     kaṇṭhasūtrāṅgadānāṃ ca keyūrāṇāṃ ca māriṣa
harāṇām atha niṣkāṇāṃ tanutrāṇāṃ ca bhārata
     chatrāṇāṃ vyajanānāṃ ca śirasāṃ mukuṭaiḥ saha
     aśrūyata mahāñ śabdas tatra tatra viśāṃ pate
sakuṇḍalāni svakṣīṇi pūrṇacandra nibhāni ca
     śirāṃsy urvyām adṛśyanta tārāgaṇa ivāmbare
susragvīṇi suvāsāṃsi candanenokṣitāni ca
     śarīrāṇi vyadṛśyanta hatānāṃ ca mahītale
     gandharvanagarākāraṃ ghoram āyodhanaṃ tadā
nihatai rājaputraiś ca kṣatriyaiś ca mahābalaiḥ
     hastibhiḥ patitaiś caiva turagaiś cābhavan mahī
     agamyamārgā samare viśīrṇair iva parvataiḥ
nāsīc cakrapathaś caiva pāṇḍavasya mahātmanaḥ
     nighnataḥ śātravān bhallair hastyaśvaṃ cāmitam mahat
ā tumbād avasīdanti rathacakrāṇi māriṣa
     raṇe vicaratas tasya tasmiṁl lohitakardame
sīdamānāni cakrāṇi samūhus turagā bhṛśam
     śrameṇa mahatā yuktā manomārutaraṃhasaḥ
vadhyamānaṃ tu tat sainyaṃ pāṇḍuputreṇa dhanvinā
     prāyaśo vimukhaṃ sarvaṃ nāvatiṣṭhata saṃyuge
tāñ jitvā samare jiṣṇuḥ saṃśaptaka gaṇān bahūn
     rarāja sa mahārāja vidhūmo 'gnir iva jvalan
yudhiṣṭhiraṃ mahārāja visṛjantaṃ śarān bahūn
     svayaṃ duryodhano rājā pratyagṛhṇād abhītavat
tam āpatantaṃ sahasā tava putraṃ mahābalam
     dharmarājo drutaṃ viddhvā tiṣṭha tiṣṭheti cābravīt
sā ca taṃ prativivyādha navabhir niśitaiḥ śaraiḥ
     sārathiṃ cāsya bhallena bhṛśaṃ kruddho 'bhyatāḍayat
tato yudhiṣṭhiro rājā hemapuṅkhāñ śilīmukhān
     duryodhanāya cikṣepa trayodaśa śilāśitān
caturbhiś caturo vāhāṃs tasya hatvā mahārathaḥ
     pañcamena śiraḥ kāyāt sārathes tu samākṣipat
ṣaṣṭhena ca dhvajaṃ rājñaḥ saptamena ca kārmukam
     aṣṭamena tathā khaḍgaṃ pātayām āsa bhūtale
     pañcabhir nṛpatiṃ cāpi dharmarājo 'rdayad bhṛśam
hatāśvāt tu rathāt tasmād avaplutya sutas tava
     uttamaṃ vyasanaṃ prāpto bhūmāv eva vyatiṣṭhata
taṃ tu kṛcchragataṃ dṛṣṭvā karṇa drauṇikṛpādayaḥ
     abhyavartanta sahitāḥ parīpsanto narādhipam
atha pāṇḍusutāḥ sarve parivārya yudhiṣṭhiram
     abhyayuḥ samare rājaṃs tato yuddham avartata
atha tūryasahasrāṇi prāvādyanta mahāmṛdhe
     kṣveḍāḥ kilalilā śabdāḥ prādurāsan mahīpate
     yad abhyagacchan samare pāñcālāḥ kauravaiḥ saha
narā naraiḥ samājagmur vāraṇā varavāraṇaiḥ
     rathāś ca rathibhiḥ sārdhaṃ hayāś ca hayasādibhiḥ
dvaṃdvāny āsan mahārāja prekṣaṇīyāni saṃyuge
     vismāpanāny acintyāni śastravanty uttamāni ca
ayudhyanta mahāvegāḥ parasparavadhaiṣiṇaḥ
     anyonyaṃ samare jaghnur yodhavratam anuṣṭhitāḥ
     na hi te samaraṃ cakruḥ pṛṣṭhato vai kathaṃ cana
muhūrtam eva tad yuddham āsīn madhuradarśanam
     tata unmattavad rājan nirmaryādam avartata
rathī nāgaṃ samāsādya vicaran raṇamūrdhani
     preṣayām āsa kālāya śaraiḥ saṃnataparvabhiḥ
nāgā hayān samāsādya vikṣipanto bahūn atha
     drāvayām āsur atyugrās tatra tatra tadā tadā
vidrāvya ca bahūn aśvān nāgā rājan balotkaṭāḥ
     viṣāṇaiś cāpare jaghnur mamṛduś cāpare bhṛśam
sāśvārohāṃś ca turagān viṣāṇair bibhidū raṇe
     aparāṃś cikṣipur vegāt pragṛhyātibalās tathā
pādātair āhatā nāgā vivareṣu samantataḥ
     cakrur ārtasvaraṃ ghoraṃ vyadravanta diśo daśa
padātīnāṃ tu sahasā pradrutānāṃ mahāmṛdhe
     utsṛjyābharaṇaṃ tūrṇam avaplutya raṇājire
nimittaṃ manyamānās tu pariṇamya mahāgajāḥ
     jagṛhur bibhiduś caiva citrāṇy ābharaṇāni ca
pratimāneṣu kumbheṣu dantaveṣṭeṣu cāpare
     nigṛhītā bhṛśaṃ nāgāḥ prāsatomara śaktibhiḥ
nigṛhya ca gadāḥ ke cit pārśvasthair bhṛśadāruṇaiḥ
     rathāśvasādibhis tatra saṃbhinnā nyapatan bhuvi
sarathaṃ sādinaṃ tatra apare tu mahāgajāḥ
     bhūmāv amṛdnan vegena savarmāṇaṃ patākinam
rathaṃ nāgāḥ samāsādya dhuri gṛhya ca māriṣa
     vyākṣipan sahasā tatra ghorarūpe mahāmṛdhe
nārācair nihataś cāpi nipapāta mahāgajaḥ
     parvatasyeva śikharaṃ vajrabhagnaṃ mahītale
yodhā yodhān samāsādya muṣṭibhir vyahanan yudhi
     keśeṣv anyonyam ākṣipya cicchidur bibhiduḥ saha
udyamya ca bhujāv anyo nikṣipya ca mahītale
     padā coraḥ samākramya sphurato vyahanac chiraḥ
mṛtam anyo mahārāja padbhyāṃ tāḍitavāṃs tadā
     jīvataś ca tathaivānyaḥ śastraṃ kāye nyamajjayat
muṣṭiyuddhaṃ mahac cāsīd yodhānāṃ tatra bhārata
     tathā keśagrahaś cogro bāhuyuddhaṃ ca kevalam
samāsaktasya cānyena avijñātas tathāparaḥ
     jahāra samare prāṇān nānāśastrair anekadhā
saṃsakteṣu ca yodheṣu vartamāne ca saṃkule
     kabandhāny utthitāni sma śataśo 'tha sahasraśaḥ
lohitaiḥ sicyamānāni śastrāṇi kavacāni ca
     mahāraṅgānuraktāni vastrāṇīva cakāśire
evam etan mahāyuddhaṃ dāruṇaṃ bhṛśasaṃkulam
     unmattaraṅgapratimaṃ śabdenāpūrayaj jagat
naiva sve na pare rājan vijñāyante śarāturāḥ
     yoddhavyam iti yudhyante rājāno jaya gṛddhinaḥ
svān sve jaghnur mahārāja parāṃś caiva samāgatān
     ubhayoḥ senayor vīrair vyākulaṃ samapadyata
rathair bhagnair mahārāja vāraṇaiś ca nipātitaiḥ
     hayaiś ca patitais tatra naraiś ca vinipātitaiḥ
agamyarūpā pṛthivī māṃsaśoṇitakardamā
     kṣaṇenāsīn mahārāja kṣatajaughapravartinī
pāñcālān avadhīt karṇas trigartāṃś ca dhanaṃjayaḥ
     bhīmasenaḥ kurūn rājan hastyanīkaṃ ca sarvaśaḥ
evam eṣa kṣayo vṛttaḥ kurupāṇḍavasenayoḥ
     aparāhṇe mahārāja kāṅkṣantyor vipulaṃ jayam
