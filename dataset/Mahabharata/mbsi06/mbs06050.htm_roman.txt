[dhṛ]
      tathā pratisamādiṣṭaḥ kaliṅgo vāhinīpatiḥ
      katham adbhutakarmāṇaṃ bhīmasenaṃ mahābalam
carantaṃ gadayā vīraṃ daṇḍapāṇim ivāntakam
      yodhayām āsa samare kaliṅgaḥ saha senayā
[s]
      putreṇa tava rājendra sa tathokto mahābalaḥ
      mahatyā senayā guptaḥ prāyād bhīma rathaṃ prati
tām āpatantīṃ sahasā kaliṅgānāṃ mahācamūm
      rathanāgāśvakalilāṃ pragṛhītamahāyudhām
bhīmasenaḥ kaliṅgānām ārchad bhārata vāhinīm
      ketumantaṃ ca naiṣādim āyāntaṃ saha cedibhiḥ
tataḥ śrutāyuḥ saṃkruddho rājñā ketumatā saha
      āsasāda raṇe bhīmaṃ vyūḍhānīkeṣu cediṣu
rathair anekasāhasraiḥ kaliṅgānāṃ janādhipaḥ
      ayutena gajānāṃ ca niṣādaiḥ saha ketumān
      bhīmasenaṃ raṇe rājan samantāt paryavārayat
cedimatsya karūṣāś ca bhīmasenapurogamāḥ
      abhyavartanta sahasā niṣādān saha rājabhiḥ
tataḥ pravavṛte yuddhaṃ ghorarūpaṃ bhayānakam
      prajānan na ca yodhān svān parasparajighāṃsayā
ghoram āsīt tato yuddhaṃ bhīmasya sahasā paraiḥ
     yathendrasya mahārāja mahatyā daitya senayā
tasya sainyasya saṃgrāme yudhyamānasya bhārata
     babhūva sumahāñ śabdaḥ sāgarasyeva garjataḥ
anyonyasya tadā yodhā nikṛntanto viśāṃ pate
     mahīṃ cakruś citāṃ sarvāṃ śaśaśoṇitasaṃnibhām
yodhāṃś ca svā parān vāpi nābhyajānaj jighāṃsayā
     svān apy ādadate svāś ca śūrāḥ samaradurjayāḥ
vimardaḥ sumahān āsīd alpānāṃ bahubhiḥ saha
     kaliṅgaiḥ saha cedīnāṃ niṣādaiś ca viśāṃ pate
kṛtvā puruṣakāraṃ tu yathāśakti mahābalāḥ
     bhīmasenaṃ parityajya saṃnyavartanta cedayaḥ
sarvaiḥ kaliṅgair āsannaḥ saṃnivṛtteṣu cediṣu
     svabāhubalam āsthāya na nyavartata pāṇḍavaḥ
na cacāla rathopasthād bhīmaseno mahābalaḥ
     śitair avākiran bāṇaiḥ kaliṅgānāṃ varūthinīm
kaliṅgas tu maheṣvāsaḥ putraś cāsya mahārathaḥ
     śakradeva iti khyāto jaghnatuḥ pāṇḍavaṃ śaraiḥ
tato bhīmo mahābāhur vidhunvan ruciraṃ dhanuḥ
     yodhayām āsa kāliṅgān svabāhubalam āśritaḥ
śakradevas tu samare visṛjan sāyakān bahūn
     aśvāñ jaghāna samare bhīmasenasya sāyakaiḥ
     vavarṣa śaravarṣāṇi tapānte jalado yathā
hatāśve tu rathe tiṣṭhan bhīmaseno mahābalaḥ
     śakradevāya cikṣepa sarvaśaikyāyasīṃ gadām
sa tayā nihato rājan kaliṅgasya suto rathāt
     sa dhvajaḥ saha sūtena jagāma dharaṇītalam
hatam ātmasutaṃ dṛṣṭvā kaliṅgānāṃ janādhipaḥ
     rathair anekasāhasrair bhimasyāvārayad diśaḥ
tato bhīmo mahābāhur gurvīṃ tyaktvā mahāgadām
     udbabarhātha nistriṃśaṃ cikīrṣuḥ karma dāruṇam
carma cāpratimaṃ rājann ārṣabhaṃ puruṣarṣabha
     nakṣatair ardhacandraiś ca śātakumbhamayaiś citam
kaliṅgas tu tataḥ kruddho dhanurjyām avamṛjya ha
     pragṛhya ca śaraṃ ghoram ekaṃ sarpaviṣopamam
     prāhiṇod bhīmasenāya vadhākāṅkṣī janeśvaraḥ
tam āpatantaṃ vegena preritaṃ niśitaṃ śaram
     bhīmaseno dvidhā rājaṃś ciccheda vipulāsinā
     udakrośac ca saṃhṛṣṭas trāsayāno varūthinīm
kaliṅgas tu tataḥ kruddho bhīmasenāya saṃyuge
     tomarān prāhiṇoc chīghraṃ caturdaśa śilāśitān
tān aprāptān mahābāhuḥ khagatān eva pāṇḍavaḥ
     ciccheda sahasā rājann asaṃbhrānto varāsinā
nikṛtya tu raṇe bhīmas tomarān vai caturdaśa
     bhānumantam abhiprekṣya prādravat puruṣarṣabhaḥ
bhānumāṃs tu tato bhīmaṃ śaravarṣeṇa chādayan
     nanāda balavan nādaṃ nādayāno nabhastalam
na taṃ sa mamṛṣe bhīmaḥ siṃhanādaṃ mahāraṇe
     tataḥ svareṇa mahatā vinanāda mahāsvanam
tena śabdena vitrastā kaliṅgānāṃ varūthinī
     na bhīmaṃ samare mene mānuṣaṃ bharatarṣabha
tato bhīmo mahārāja naditvā vipulaṃ svanam
     sāsir vegād avaplutya dantābhyāṃ vāraṇottamam
āruroha tato madhyaṃ nāgarājasya māriṣa
     khaḍgena pṛthunā madhye bhānumantam ato 'cchinat
so 'ntarāyudhinaṃ hatvā rājaputram ariṃdamaḥ
     gurubhārasaha skandhe nāgasyāsim apātayat
chinnaskandhaḥ sa vinadan papāta gajayūthapaḥ
     ārugṇaḥ sindhuvegena sānumān iva parvataḥ
tatas tasmād avaplutya gajād bhārata bhārataḥ
     khaḍgapāṇir adīnātmā atiṣṭhad bhuvi daṃśitaḥ
sa cacāra bahūn mārgān abhītaḥ pātayan gajān
     agnicakram ivāviddhaṃ sarvataḥ pratyadṛśyata
aśvavṛndeṣu nāgeṣu rathānīkeṣu cābhibhūḥ
     padātīnāṃ ca saṃgheṣu vinighnañ śoṇitokṣitaḥ
     śyenavad vyacarad bhīmo raṇe ripubalotkaṭaḥ
chindaṃs teṣāṃ śarīrāṇi śirāṃsi ca mahājavaḥ
     khaḍgena śitadhāreṇa saṃyuge gaya yodhinām
padātir ekaḥ saṃkruddhaḥ śatrūṇāṃ bhayavardhanaḥ
     mohayām āsa ca tadā kālānta ka yamopamaḥ
mūḍhāś ca te tam evājau vinadantaḥ samādravan
     sāsim uttamavegena vicarantaṃ mahāraṇe
nikṛtya rathinām ājau ratheśāś ca yugāni ca
     jaghāna rathinaś cāpi balavān arimardanaḥ
bhīmasenaś caran mārgān subahūn pratyadṛśyata
     bhrāntam udbhrāntam āviddham āplutaṃ prasṛtaṃ sṛtam
     saṃpātaṃ samudīryaṃ ca darśayām āsa pāṇḍavaḥ
ke cid agrāsinā chinnāḥ pāṇḍavena mahātmanā
     vinedur bhinnamarmāṇo nipetuś ca gatāsavaḥ
chinnadantā grahas tāś ca bhinnakumbhās tathāpare
     viyodhāḥ svāny anīkāni jaghnur bhārata vāraṇāḥ
     nipetur urvyāṃ ca tathā vinadanto mahāravān
chinnāṃś ca tomarāṃś cāpān mahāmātraśirāṃsi ca
     paristomāni citrāṇi kakṣyāś ca kanakojjvalāḥ
graiveyāṇy atha śaktīś ca patākāḥ kaṇapāṃs tathā
     tūṇīrāṇy atha yantrāṇi vicitrāṇi dhanūṃṣi ca
agnikuṇḍāni śubhrāṇi tottrāṃś caivāṅkuśaiḥ saha
     ghaṇṭāś ca vividhā rājan hemagarbhāṃs tsarūn api
     patataḥ patitāṃś caiva paśyāmaḥ saha sādibhiḥ
chinnagātrāvara karair nihataiś cāpi vāraṇaiḥ
     āsīt tasmin samāstīrṇā patitair bhūnagair iva
vimṛdyaivaṃ mahānāgān mamardāśvān nararṣabhaḥ
     aśvārohavarāṃś cāpi pātayām āsa bhārata
     tad ghoram abhavad yuddhaṃ tasya teṣāṃ ca bhārata
khalīnāny atha yoktrāṇi kaśāś ca kanakojjvalāḥ
     paristomāś ca prāsāś ca ṛṣṭayaś ca mahādhanāḥ
kavacāny atha carmāṇi citrāṇy āstaraṇāni ca
     tatra tatrāpaviddhāni vyadṛśyanta mahāhave
protha yantrair vicitraiś ca śastraiś ca vimalais tathā
     sacakre vasudhāṃ kīrṇāṃ śabalaiḥ kusumair iva
āplutya rathinaḥ kāṃś cit parāmṛśya mahābalaḥ
     pātayām āsa khaḍgena sa dhvajān api pāṇḍavaḥ
muhur utpatato dikṣu dhāvataś ca yaśasvinaḥ
     mārgāṃś ca carataś citrān vyasmayanta raṇe janāḥ
nijaghāna padā kāṃś cid ākṣipyānyān apothayat
     khaḍgenānyāṃś ca ciccheda nādenānyāṃś ca bhīṣayan
ūruvegena cāpy anyān pātayām āsa bhūtale
     apare cainam ālokya bhayāt pañcatvam āgatāḥ
evaṃ sā bahulā senā kaliṅgānāṃ tarasvinām
     parivārya raṇe bhīṣmaṃ bhīmasenam upādravat
tataḥ kaliṅga sainyānāṃ pramukhe bharatarṣabha
     śrutāyuṣam abhiprekṣya bhīmasenaḥ samabhyayāt
tam āyāntam abhiprekṣya kaliṅgo navabhiḥ śaraiḥ
     bhīmasenam ameyātmā pratyavidhyat stanāntare
kaliṅga bāṇābhihatas tottrārdita iva dviṣaḥ
     bhīmasenaḥ prajajvāla krodhenāgnir ivendhanaiḥ
athāśokaḥ samādāya rathaṃ hemapariṣkṛtam
     bhīmaṃ saṃpādayām āsa rathena rathasārathiḥ
tam āruhya rathaṃ tūrṇaṃ kaunteyaḥ śatrusūdanaḥ
     kaliṅgam abhidudrāva tiṣṭha tiṣṭheti cābravīt
tataḥ śrutāyur balavān bhīmāya niśitāñ śarān
     preṣayām āsa saṃkruddho darśayan pāṇilāghavam
sa kārmukavarotsṛṣṭair navabhir niśitaiḥ śaraiḥ
     samāhato bhṛśaṃ rājan kaliṅgena mahāyaśāḥ
     saṃcukrudhe bhṛśaṃ bhīmo daṇḍāhata ivoragaḥ
kruddhaś ca cāpam āyamya balavad balināṃ varaḥ
     kaliṅgam avadhīt pārtho bhīmaḥ saptabhir āyasaiḥ
kṣurābhyāṃ cakrarakṣau ca kaliṅgasya mahābalau
     satyadevaṃ ca satyaṃ ca prāhiṇod yamasādanam
tataḥ punar ameyātmā nārācair niśitais tribhiḥ
     ketumantaṃ raṇe bhīmo 'gamayad yamasādanam
tataḥ kaliṅgāḥ saṃkruddhā bhīmasenam amarṣaṇam
     anīkair bahusāhasraiḥ kṣatriyāḥ samavārayan
tataḥ śaktigadā khaḍgatomararṣṭi paraśvadhaiḥ
     kaliṅgāś ca tato rājan bhīmasenam avākiran
saṃnivārya sa tāṃ ghorāṃ śaravṛṣṭiṃ samutthitām
     gadām ādāya tarasā pariplutya mahābalaḥ
     bhīmaḥ saptaśatān vīrān anayad yamasādanam
punaś caiva dvisāhasrān kaliṅgān arimardanaḥ
     prāhiṇon mṛtyulokāya tad adbhutam ivābhavat
evaṃ sa tāny anīkāni kaliṅgānāṃ punaḥ punaḥ
     bibheda samare vīraḥ prekṣya bhīṣmaṃ mahāvratam
hatārohāś ca mātaṅgāḥ pāṇḍavena mahātmanā
     viprajagmur anīkeṣu meghā vātahatā iva
     mṛdantaḥ svāny anīkāni vinadantaḥ śarāturāḥ
tato bhīmo mahābāhuḥ śaṅkhaṃ prādhmāpayad balī
     sarvakāliṅgasainyānāṃ manāṃsi samakampayat
mohaś cāpi kaliṅgānām āviveśa paraṃtapa
     prākampanta ca sainyāni vāhanāni ca sarvaśaḥ
bhīmena samare rājan gajendreṇeva sarvataḥ
     mārgān bahūn vicaratā dhāvatā ca tatas tataḥ
     muhur utpatatā caiva saṃmohaḥ samajāyata
bhīmasena bhayatrastaṃ sainyaṃ ca samakampata
     kṣobhyamāṇam asaṃbādhaṃ prāheṇeva mahat saraḥ
trāsiteṣu ca vīreṣu bhīmenādbhuta karmaṇā
     punarāvartamāneṣu vidravatsu ca saṃghaśaḥ
sarvakāliṅgayodheṣu pāṇḍūnāṃ dhvajinīpatiḥ
     abravīt svāny anīkāni yudhyadhvam iti pārṣataḥ
senāpativacaḥ śrutvā śikhaṇḍipramukhā gaṇāḥ
     bhīmam evābhyavartanta rathānīkaiḥ prahāribhiḥ
dharmarājaś ca tān sarvān upajagrāha pāṇḍavaḥ
     mahatā meghavarṇena nāgānīkena pṛṣṭhataḥ
evaṃ saṃcodya sarvāṇi svāny anīkāni pārṣataḥ
     bhīmasenasya jagrāha pārṣṇiṃ satpuruṣocitām
na hi pāñcālarājasya loke kaś cana vidyate
     bhīma sātyakayor anyaḥ prāṇebhyaḥ priyakṛttamaḥ
so 'paśyat taṃ kaliṅgeṣu carantam arisūdanam
     bhīmasenaṃ mahābāhuṃ pārṣataḥ paravīrahā
nanarda bahudhā rājan hṛṣṭaś cāsīt paraṃtapaḥ
     śaṅkhaṃ dadhmau ca samare siṃhanādaṃ nanāda ca
sa ca pārāvatāśvasya rathe hemapariṣkṛte
     kovidāradhvajaṃ dṛṣṭvā bhīmasenaḥ samāśvasat
dhṛṣṭadyumnas tu taṃ dṛṣṭvā kaliṅgaiḥ samabhidrutam
     bhīmasenam ameyātmā trāṇāyājau samabhyayāt
tau dūrāt sātyakir dṛṣṭvā dhṛṣṭadyumnavṛkodarau
     kaliṅgān samare vīrau yodhayantau manasvinau
sa tatra gatvā śaineyo javena jayatāṃ varaḥ
     pārtha pārṣatayoḥ pārṣṇiṃ jagrāha puruṣarṣabhaḥ
sa kṛtvā kadanaṃ tatra pragṛhītaśarāsanaḥ
     āsthito raudram ātmānaṃ jaghāna samare parān
kaliṅga prabhavāṃ caiva māṃsaśoṇitakardamām
     rudhirasyandinīṃ tatra bhīmaḥ prāvartayan nadīm
antareṇa kaliṅgānāṃ pāṇḍavānāṃ ca vāhinīm
     saṃtatāra sudustārāṃ bhīmaseno mahābalaḥ
bhīmasenaṃ tathā dṛṣṭvā prākrośaṃs tāvakā nṛpa
     kālo 'yaṃ bhīmarūpeṇa kaliṅgaiḥ saha yudhyate
tataḥ śāṃtanavo bhīṣmaḥ śrutvā taṃ ninadaṃ raṇe
     abhyayāt tvarito bhīmaṃ vyūḍhānīkaḥ samantataḥ
taṃ sātyakir bhīmaseno dhṛṣṭadyumnaś ca pārṣataḥ
     abhyadravanta bhīṣmasya rathaṃ hemapariṣkṛtam
parivārya ca te sarve gāṅgeyaṃ rabhasaṃ raṇe
     tribhis tribhiḥ śarair ghorair bhīṣmam ānarchur añjasā
pratyavidhyata tān sarvān pitā devavratas tava
    yatamānān maheṣvāsāṃs tribhis tribhir ajihmagaiḥ
tataḥ śarasahasreṇa saṃnivārya mahārathān
    hayān kāñcanasaṃnāhān bhīmasya nyahanac charaiḥ
hatāśve tu rathe tiṣṭhan bhīmasenaḥ pratāpavān
    śaktiṃ cikṣepa tarasā gāṅgeyasya rathaṃ prati
aprāptām eva tāṃ śaktiṃ pitā devavratas tava
    tridhā ciccheda samare sā pṛthivyām aśīryata
tataḥ śaikyāyasīṃ gurvīṃ pragṛhya balavad gadām
    bhīmaseno rathā tūrṇaṃ pupluve manujarṣabha
sātyako 'pi tatas tūrṇaṃ bhīmasya priyakāmyayā
    sārathiṃ kuruvṛddhasya pātayām āsa sāyakaiḥ
bhīṣmas tu nihate tasmin sārathau rathināṃ varaḥ
    vātāyamānais tair aśvair apanīto raṇājirāt
bhīmasenas tato rājann apanīte mahāvrate
    prajajvāla yathā vahnir dahan kakṣam ivaidhitaḥ
sa hatvā sarvakāliṅgān senā madhye vyatiṣṭhata
    nainam abhyutsahan ke cit tāvakā bharatarṣabha
dhṛṣṭadyumnas tam āropya svarathe rathināṃ varaḥ
    paśyatāṃ sarvasainyānām apovāha yaśasvinam
saṃpūjyamānaḥ pāñcālyair matsyaiś ca bharatarṣabha
    dhṛṣṭadyumnaṃ pariṣvajya sameyād atha sātyakim
athābravīd bhīmasenaṃ sātyakiḥ satyavikramaḥ
    praharṣayan yaduvyāghro dhṛṣṭadyumnasya paśyataḥ
diṣṭyā kaliṅga rājaś ca rājaputraś ca ketumān
    śakradevaś ca kāliṅgaḥ kaliṅgāś ca mṛdhe hatāḥ
svabāhubalavīryeṇa nāgāśvarathasaṃkulaḥ
    mahāvyūhaḥ kaliṅgānām ekena mṛditas tvayā
evam uktvā śiner naptā dīrghabāhur ariṃdamaḥ
    rathād ratham abhidrutya paryaṣvajata pāṇḍavam
tataḥ svaratham āruhya punar eva mahārathaḥ
    tāvakān avadhīt kruddho bhīmasya balam ādadhat
