[s]
      pariṇāmya niśāṃ tāṃ tu sukhasuptā janeśvarāḥ
      kuravaḥ pāṇḍavāś caiva punar yuddhāya niryayuḥ
tataḥ śabdo mahān āsīt senayor ubhayor api
      nirgacchamānayor saṃkhye sāgarapratimo mahān
tato duryodhano rājā citraseno viviṃśatiḥ
      bhīṣmaś ca rathināṃ śreṣṭho bhāradvājaś ca vai dvijaḥ
ekībhūtāḥ susaṃyattāḥ kauravāṇāṃ mahācamūḥ
      vyūhāya vidadhū rājan pāṇḍavān prati daṃśitāḥ
bhīṣmaḥ kṛtvā mahāvyūhaṃ pitā tava viśāṃ pate
      sāgarapratimaṃ ghoraṃ vāhanormitaraṅgiṇam
agrataḥ sarvasainyānāṃ bhīṣmaḥ śāṃtanavo yayau
      mālavair dākṣiṇātyaiś ca āvantyaiś ca samanvitaḥ
tato 'nantaram evāsīd bhāradvājaḥ pratāpavān
      pulindaiḥ pāradaiś caiva tathā kṣudrakamālavaiḥ
droṇād anantaraṃ yatto bhagadattaḥ pratāpavān
      māgadhaiś ca kaliṅgaiś ca piśācaiś ca viśāṃ pate
prāgjyotiṣād anu nṛpaḥ kausalyo 'tha bṛhadbalaḥ
      mekalais traipuraiś caiva cicchilaiś ca samanvitaḥ
bṛhadbalāt tataḥ śūras trigartaḥ prasthalādhipaḥ
     kāmbojair bahubhiḥ sārdhaṃ yavanaiś ca sahasraśaḥ
drauṇis tu rabhasaḥ śūras trigartād anu bhārata
     prayayau siṃhanādena nādayāno dharātalam
tathā sarveṇa sainyena rājā duryodhanas tadā
     drauṇer anantaraṃ prāyāt sodaryaiḥ parivāritaḥ
duryodhanād anu kṛpas tataḥ śāradvato yayau
     evam eṣa mahāvyūhaḥ prayayau sāgaropamaḥ
rejus tatra patākāś ca śvetac chatrāṇi cābhibho
     aṅgadāny atha citrāṇi mahārhāṇi dhanūṃṣi ca
taṃ tu dṛṣṭvā mahāvyūhaṃ tāvakānāṃ mahārathaḥ
     yudhiṣṭhiro 'bravīt tūrṇaṃ pārṣataṃ pṛtanā patim
paśya vyūhaṃ maheṣvāsa nirmitaṃ sāgaropamam
     prativyūhaṃ tvam api hi kuru pārṣata māciram
tataḥ sa pārṣataḥ śūro vyūhaṃ cakre sudāruṇam
     śṛṅgāṭalaṃ mahārāja paravyūhavināśanam
śṛṅgebhyo bhīmasenaś ca sātyaktiś ca mahārathaḥ
     rathair anekasāhasrais tathā hayapadātibhiḥ
nābhyām abhūn naraśreṣṭhaḥ śvetāśvo vānaradhvajaḥ
     madhye yudhiṣṭhiro rājā mādrīputrau ca pāṇḍavau
athetare maheṣvāsāḥ saha sainyā narādhipāḥ
     vyūhaṃ taṃ pūrayām āsur vyūha śāstraviśāradāḥ
abhimanyus tataḥ paścād virāṭaś ca mahārathaḥ
     draupadeyāś ca saṃhṛṣṭā rākṣasaś ca ghaṭotkacaḥ
evam etaṃ mahāvyūhaṃ vyūhya bhārata pāṇḍavāḥ
     atiṣṭhan samare śūrā yoddhukāmā jayaiṣiṇaḥ
bherīśabdāś ca tumulā vimiśrāḥ śaṅkhanisvanaiḥ
     kṣveḍitāsphoṭitotkruṣṭaiḥ subhīmāḥ sarvatodiśam
tataḥ śūrāḥ samāsādya samare te parasparam
     netrair animiśai rājann avaikṣanta prakopitāḥ
manobhis te manuṣyendra pūrvaṃ yodhāḥ parasparam
     yuddhāya samavartanta samāhūyetaretaram
tataḥ pravavṛte yuddhaṃ ghorarūpaṃ bhayāvaham
     tāvakānāṃ pareṣāṃ ca nighnatām itaretaram
nārācā niśitāḥ saṃkhye saṃpatanti sma bhārata
     vyāttānanā bhayakarā uragā iva saṃghaśaḥ
niṣpetur vimalāḥ śaktyas tailadhautāḥ sutejanāḥ
     ambudebhyo yathā rājan bhrājamānāḥ śatahradāh
gadāś ca vimalaiḥ paṭṭaiḥ pinaddhāḥ svarṇabhūṣitāḥ
     patantyas tatra dṛśyante giriśṛṅgopamāḥ śubhāḥ
     nistriṃśāś ca vyarājanta vimalāmbarasaṃnibhāḥ
ārṣabhāṇi ca carmāṇi śatacandrāṇi bhārata
     aśobhanta raṇe rājan patamānāni sarvaśaḥ
te 'nyonyaṃ samare sene yudhyamāne narādhipa
     aśobhetāṃ yathā daitya deva sene samudyate
     abhyadravanta samare te 'nyonyaṃ vai samantataḥ
rathās tu rathibhis tūrṇaṃ preṣitāḥ paramāhave
     yugair yugāni saṃśliṣya yuyudhuḥ pārthivarṣabhāḥ
dantināṃ yudhyamānānāṃ saṃgharṣāt pāvako 'bhavat
     danteṣu bharataśreṣṭha sa dhūmaḥ sarvatodiśam
prāsair abhihatāḥ ke cid gajayodhāḥ samantataḥ
     patamānāḥ sma dṛśyante giriśṛṅgān nagā iva
pādātāś cāpy adṛśyanta nighnanto hi parasparam
     citrarūpadharāḥ śūrā nakharaprāsayodhinaḥ
anyonyaṃ te samāsādya kurupāṇḍavasainikāḥ
     śastrair nānāvidhair ghorai raṇe ninyur yamakṣayam
tataḥ śāṃtanavo bhīṣmo rathaghoṣeṇa nādayan
     abhyāgamad raṇe pāṇḍūn dhanuḥ śabdena mohayan
pāṇḍavānāṃ rathāś cāpi nadanto bhairavasvanam
     abhyadravanta saṃyattā dhṛṣṭadyumnapurogamāḥ
tataḥ pravavṛte yuddhaṃ tava teṣāṃ ca bhārata
     narāśvarathanāgānāṃ vyatiṣaktaṃ parasparam
