[s]
      mahāsattvau tu tau dṛṣṭvā sahitau keśavārjunau
      hatam ādhirathiṃ mene saṃkhye gāṇḍīvadhanvanā
tāv abhyanandat kaunteyaḥ sāmnā paramavalgunā
      smitapūrvam amitraghnaḥ pūjayan bharatarṣabha
[y]
      svāgatvaṃ devakīputra svāgataṃ te dhanaṃjaya
      priyaṃ me darśanaṃ bāḍhaṃ yuvayor acyutārjunau
akṣatābbhyām ariṣṭābhyāṃ kathaṃ yudhya mahāratha
      āśīviṣasamaṃ yuddhe sarvaśastraviśāradam
agragaṃ dhārtarāṣṭrāṇāṃ saveṣāṃ śarma varma ca
      rakṣitaṃ vṛṣasenena suṣeṇena ca dhanvinā
anujñātaṃ mahāvīryaṃ rameṇāstreṣu durjayam
      trātāraṃ dhārtarāṣṭrāṇāṃ gantāraṃ vāhinīmukhe
hantāram arisainyānām amitragaṇamardanam
      duryodhana hite yuktam asmad yuddhāya codyatam
apradhṛṣyaṃ mahāyuddhe devair api savāsavaiḥ
      analānilayos tulyaṃ tejasā ca balena ca
pātālam iva gambhīraṃ suhṛd ānandavardhanam
      antakābham amitrāṇāṃ karṇaṃ hatvā mahāhave
      diṣṭyā yuvām anuprāptau jitvāsuram ivāmarau
tena yuddham adīnena mayā hy adyācyutārjunau
     kupitenāntakeneva prajāḥ sarvā jighāṃsatā
tena ketuś ca me chinno hatau ca pārṣṇisārathī
     hatavāhaḥ kṛtaś cāsmi yuyudhānasya paśyataḥ
dhṛṣṭadyumnasya yamayor vīrasya ca śikhaṇḍinaḥ
     paśyatāṃ draupadeyānāṃ pāñcālānāṃ ca sarvaśaḥ
etāñ jitvā mahāvīryān karṇaḥ śatrugaṇān bahūn
     jitavān māṃ mahābāho yatamānaṃ mahāraṇe
anusṛjya ca māṃ yuddhe paruṣāṇy uktavān bahu
     tatra tatra yudhāṃ śreṣṭhaḥ paribhūya na saṃśayaḥ
bhīmasenaprabhāvāt tu yaj jīvāmi dhanaṃjaya
     bahunātra kim uktena nāhaṃ tat soḍhum utsahe
trayodaśāhaṃ varṣāṇi yasmād bhīto dhanaṃjaya
     na sma nidrāṃ labhe rātrau na cāhani sukhaṃ kva cit
tasya dveṣeṇa saṃyuktaḥ paridahye dhanaṃjaya
     ātmano maraṇāṃ jānan vādhrīṇasa iva dvipaḥ
yasyāyam agamat kālaś cintayānasya me vibho
     kathaṃ śakyo mayā karṇo yuddhe kṣapayituṃ bhavet
jāgrat svapaṃś ca kaunteya karṇam eva sadā hy aham
     paśyāmi tatra tatraiva karṇa bhūtam idaṃ jagat
yatra yatra hi gacchāmi karṇād bhīto dhanaṃjaya
     tatra tatra hi paśyāmi karṇam evāgrataḥ sthitam
so 'haṃ tenaiva vīreṇa samareṣv apalāyinā
     sahayaḥ sarathaḥ pārtha jitvā jīvan visārjitaḥ
ko nu me jīvitenārtho rājyenārtho 'tha vā punaḥ
     mamaivaṃ dhikkṛtasyeha karṇenāhava śobhinā
na prāptapūrvaṃ yad bhīṣmāt kṛpād droṇāc ca saṃyuge
     tat prāptam adya me yuddhe sūtaputrān mahārathāt
tat tvā pṛcchāmi kaunteya yathā hy akuśalas tathā
     tan mamācakṣva kārtsnyena yathā karṇas tvayā hataḥ
śakra vīryasamo yuddhe yama tulyaparākramaḥ
     rāma tulyas tathāstre yaḥ sa kathaṃ vai niṣūditaḥ
mahārathaḥ samākhyātaḥ sarvayuddhaviśāradaḥ
     dhanurdharāṇāṃ pravaraḥ sarveṣām ekapūruṣaḥ
pūjito dhṛtarāṣṭreṇa saputreṇa viśāṃ pate
     sadā tvadarthaṃ rādheyaḥ sa kathaṃ nihatas tvayā
dhṛtarāṣṭro hi yodheṣu sarveṣv eva sadārjuna
     tava mṛtyuṃ raṇe karṇaṃ manyate puruṣarṣabhaḥ
sa tvayā puruṣavyāghra kathaṃ yuddhe niṣūditaḥ
     taṃ mamācakṣva bībhatso yathā karṇo hatas tvayā
sotsedham asya ca śiraḥ paśyatāṃ suhṛdāṃ hṛtam
     tvayā puruṣaśārdūla śārdūlena yathā ruroḥ
yaḥ paryupāsīt pradiśo diśaś ca; tvāṃ sūtaputraḥ samare parīpsan
     ditsuḥ karṇaḥ samare hastipūgaṃ; sa hīdānīṃ kaṅkapatraiḥ sutīkṣṇaiḥ
tvayā raṇe nihataḥ sūtaputraḥ; kac cic chete bhūmitale durātmā
     kac cit priyaṃ me paramaṃ tvayādya; kṛtaṃ raṇe sūtaputraṃ nihatya
yaḥ sarvataḥ paryapatat tvadarthe; mahānvito garvitaḥ sūtaputraḥ
     sā śūramānī samare sametya; kac cit tvayā nihataḥ saṃyuge 'dya
raukmaṃ rathaṃ hastivaraiś ca yuktaṃ; rathaṃ ditsur yaḥparebhyas tvadarthe
     sādā raṇe spardhate yaḥ sa pāpaḥ; kac cit tvayā nihatas tāta yuddhe
yo 'sau nityaṃ śūra madena matto; vikatthate saṃsadi kauravāṇām
     priyo 'tyarthaṃ tasya suyodhanasya; kac cit sa pāpo nihatas tvayādya
kac cit samāgamya dhanuḥpramuktais; tvat preṣitair lohitārthair vihaṃgaiḥ
     śete 'dya pāpaḥ sa vibhinnagātraḥ; kac cid bhagno dhārtarāṣṭrasya bāhuḥ
yo 'sau sadā ślāghate rājamadhye; duryodhanaṃ harṣayan darpapūrṇaḥ
     ahaṃ hantā phalgunasyeti mohāt; kaccid dhatas tasya na vai tathā rathaḥ
nāhaṃ pādau dhāvayiṣye kadā cid; yāvat sthitaḥ pārtha ity alpabuddhiḥ
     vrataṃ tasyaitat sarvadā śakrasūno; kac cit tvayā nihataḥ so 'dya karṇaḥ
yo 'sau kṛṣṇām abravīd duṣṭabuddhiḥ; karṇaḥ sabhāyāṃ kuruvīramadhye
     kiṃ pāṇḍavāṃs tvaṃ na jahāsi kṛṣṇe; sudurbalān patitān hīnasattvān
yat tat karṇaḥ pratyajānāt tvadarthe; nāhatvāhaṃ saha kṛṣṇena pārtham
     ihopayāteti sa pāpabuddhiḥ; kac cic chete śarasaṃbhinna gātraḥ
kac cit saṃgrāme vidito vā tadāyaṃ; samāgamaḥ sṛñjaya kauravāṇām
     yatrāvasthām īdṛśīṃ prāpito 'haṃ; kac cit tvayā so 'dya hataḥ sametya
kac cit tvayā tasya sumandabuddher; gāṇḍīvamuktair viśikhair jvaladbhiḥ
     sakuṇḍalaṃ bhānumad uttamāṅgaṃ; kāyāt prakṛttaṃ yudhi savyasācin
yat tan mayā bāṇasamarpitena; dhyāto 'si karṇasya vadhāya vīra
     tan me tvayā kac cid amogham adya; dhyātaṃ kṛtaṃ karṇa nipātanena
yad darpapūrṇaḥ sa suyodhano 'smān; avekṣate karṇa samāśrayeṇa
     kac cit tvayā so 'dya samāśrayo 'sya; bhagnaḥ parākramya suyodhanasya
yo naḥ purā ṣaṇḍhatilān avocat; sabhāmadhye pārthivānāṃ samakṣam
     sa durmatiḥ kacc cid upetya saṃkhye; tvayā hataḥ sūtaputro 'tyamarṣī
yaḥ sūtaputraḥ prahasan durātmā; purābravīn nijitāṃ saubalena
     svayaṃ prasahyānaya yājñasenīm; apīha kacc cit sa hatas tvayādya
yaḥ śastrabhṛc chreṣṭhatamaṃ pṛthivyāṃ; pitāmahaṃ vyākṣipad alpacetāḥ
     saṃkhyāyamāno 'rdharathaḥ sa kac cit; tvayā hato 'dyādhirathir durātmā
amarṣaṇaṃ nikṛtisamīraṇeritaṃ; hṛdi śritaṃ jvalanam imaṃ sadā mama
     hato mayā so 'dya sametya pāpadhīr; iti bruvan praśamaya me 'dya phalguna
