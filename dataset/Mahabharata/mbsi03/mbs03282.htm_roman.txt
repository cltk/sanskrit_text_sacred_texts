[mārk]
      etasminn eva kāle tu dyumatseno mahāvane
      labdhacakṣuḥ prasannātmā dṛṣṭyā sarvaṃ dadarśa ha
sa sarvān āśramān gatvā śaibyayā saha bhāryayā
      putra hetoḥ parām ārtiṃ jagāma manujarṣabha
tāv āśramān nadīś caiva vanāni ca sarāṃsi ca
      tāṃs tān deśān vicinvantau dampatī parijagmatuḥ
śrutvā śabdaṃ tu yat kiṃ cid unmukhau suta śaṅkayā
      sāvitrī sahito 'bhyeti satyavān ity adhāvatām
bhinnaiś ca paruṣaiḥ pādaiḥ savraṇaiḥ śoṇitaukṣitaiḥ
      kuśakaṇṭakaviddhāṅgāv unmattāv iva dhāvataḥ
tato 'bhisṛtya tair vipraiḥ sarvair āśramavāsibhiḥ
      parivārya samāśvāsya samānītau svam āśramam
tatra bhāryā sahāyaḥ sa vṛto vṛddhair tapodhanaiḥ
      āśvāsito vicitrārthaiḥ pūrvarājñāṃ kathāśrayaiḥ
tatas tau punar āśvastau vṛddhau putra didṛkṣayā
      bālye vṛttāni putrasya smarantau bhṛśaduḥkhitau
punar uktvā ca karuṇāṃ vācaṃ tau śokakarśitau
      hā putra hā sādhvi vadhūḥ kvāsi kvāsīty arodatām
[suvarcas]
     yathāsya bhāryā sāvitrī tapasā ca damena ca
     ācāreṇa ca saṃyuktā tathā jīvati satyavān
[gautama]
     vedāḥ sāṅgā mayādhītās tapo me saṃcitaṃ mahat
     kaumāraṃ brahmacaryaṃ me guravo 'gniś ca toṣitāḥ
samāhitena cīrṇāni sarvāṇy eva vratāni me
     vāyubhakṣopavāsaś ca kuśalāni ca yāni me
anena tapasā vedmi sarvaṃ paricikīrṣitam
     satyam etan nibodha tvaṃ dhriyate satyavān iti
[ṣisya]
     upādhyāyasya me vaktrād yathā vākyaṃ viniḥsṛtam
     naitaj jātu bhaven mithyā tathā jīvati satyavān
[rsayah]
     yathāsya bhāryā sāvitrī sarvair eva sulakṣaṇaiḥ
     avaidhavya karair yuktā tathā jīvati satyavān
[bhāradvāja]
     yathāsya bhāryā sāvitrī tapasā ca damena ca
     ācāreṇa ca saṃyuktā tathā jīvati satyavān
[dālbhya]
     yathādṛṣṭiḥ pravṛttā te sāvitryāś ca yathā vratam
     gatāhāram akṛtvā ca tathā jīvati satyavān
[māṇḍavya]
     yathā vadanti śāntāyāṃ diśi vai mṛgapakṣiṇaḥ
     pārthivī ca pravṛttis te tathā jīvati satyavān
[dhaumya]
     sarvair guṇair upetas te yathā putro janapriyaḥ
     dīrghāyur lakṣaṇopetas tathā jīvati satyavān
[mārk]
     evam āśvāsitas tais tu satyavāgbhis tapasvibhiḥ
     tāṃs tān vigaṇayann arthān avasthita ivābhavat
tato muhūrtāt sāvitrī bhartrā satyavatā saha
     ājagāmāśramaṃ rātrau prahṛṣṭā praviveśa ha
[brāhmaṇāh]
     putreṇa saṃgataṃ tvādya cakṣur mantaṃ nirīkṣya ca
     sarve vayaṃ vai pṛcchāmo vṛddhiṃ te pṛthivīpate
samāgamena putrasya sāvitryā darśanena ca
     cakṣuṣo cātmano lābhāt tribhir diṣṭyā vivardhase
sarvair asmābhir uktaṃ yat tathā tan nātra saṃśayaḥ
     bhūyo bhūyo ca vṛtthis te kṣipram eva bhaviṣyati
[mārk]
     tato 'gniṃ tatra saṃjvālya dvijās te sarva eva hi
     upāsāṃ cakrire pārtha dyumatsenaṃ mahīpatim
śaibyā ca satyavāṃś caiva sāvitrī caikataḥ sthitāḥ
     sarvais tair abhyanujñātā viśokāḥ samupāviśan
tato rājñā sahāsīnāḥ sarve te vanavāsinaḥ
     jātakautūhalāḥ pārtha papracchur nṛpateḥ sutam
prāg eva nāgataṃ kasmāt sabhāryeṇa tvayā vibho
     virātre cāgataṃ kasmāt ko 'nubandhaś ca te 'bhavat
saṃtāpitaḥ pitā mātā vayaṃ caiva nṛpātmaja
     nākasmād iti jānīmas tat sarvaṃ vaktum arhasi
[satyavān]
     pitrāham abhyanujñātaḥ sāvitrī sahito gataḥ
     atha me 'bhūc chiroduḥkhaṃ vane kāṣṭhāni bhindataḥ
suptaś cāhaṃ vedanayā ciram ity upalakṣaye
     tāvat kālaṃ ca na mayā supta pūrvaṃ kadā cana
sarveṣām eva bhavatāṃ saṃtāpo mā bhaved iti
     ato virātrāgamanaṃ nānyad astīha kāraṇam
[gautama]
     akasmāc cakṣur aḥ prāptir dyumatsenasya te pituḥ
     nāsya tvaṃ kāraṇaṃ vettha sāvitrī vaktum arhati
śrotum icchāmi sāvitri tvaṃ hi vettha parāvaram
     tvāṃ hi jānāmi sāvitri sāvitrīm iva tejasā
tvam atra hetuṃ jānīṣe tasmāt satyaṃ nirucyatām
     rahasyaṃ yadi te nāsti kiṃ cid atra vadasva naḥ
[sāvitrī]
     evam etad yathā vettha saṃkalpo nānyathā hi vaḥ
     na ca kiṃ cid rahasyaṃ me śrūyatāṃ tathyam atra yat
mṛtyur me bhartur ākhyāto nāradena mahātmanā
     sa cādya divasaḥ prāptas tato nainaṃ jahāmy aham
suptaṃ cainaṃ yamaḥ sākṣād upāgacchat sakiṃkaraḥ
     sa enam anayad baddhvā diśaṃ pitṛniṣevitām
astauṣaṃ tam ahaṃ devaṃ satyena vacasā vibhum
     pañca vai tena me dattā varāḥ śṛṇuta tān mama
cakṣur ī ca svarājyaṃ ca dvau varau śvaśurasya me
     labdhaṃ pituḥ putraśataṃ putrāṇām ātmanaḥ śatam
caturvarṣa śatāyur me bhartā labdhaś ca satyavān
     bhartur hi jīvitārthaṃ tu mayā cīrṇaṃ sthiraṃ vratam
etat satyaṃ mayākhyātaṃ kāraṇaṃ vistareṇa vaḥ
     yathāvṛttaṃ sukhodarkam idaṃ duḥkhaṃ mahan mama
[rsayah]
     nimajjamānaṃ vyasanair abhidrutaṃ; kulaṃ narendrasya tamo maye hrade
     tvayā suśīle dhṛtadharmapuṇyayā; samuddhṛtaṃ sādhvi punaḥ kulīnayā
[mārk]
     tathā praśasya hy abhipūjya caiva te; varastriyaṃ tām ṛṣayaḥ samāgatāḥ
     narendram āmandrya saputram añjasā; śivena jagmur muditāḥ svam ālayam
[mārk]
      tasyāṃ rātryāṃ vyatītāyām udite sūryamaṇḍale
