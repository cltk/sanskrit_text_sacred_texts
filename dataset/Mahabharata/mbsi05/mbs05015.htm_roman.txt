[ṣ]
      evam uktaḥ sa bhagavāñ śacyā punar athābravīt
      vikramasya na kālo 'yaṃ nahuṣo balavattaraḥ
vivardhitaś ca ṛṣibhir havyaiḥ kavyaiś ca bhāmini
      nītim atra vidhāsyāmi devi tāṃ kartum arhasi
guhyaṃ caitat tvayā kāryaṃ nākhyātavyaṃ śubhe kva cit
      gatvā nahuṣam ekānte bravīhi tanumadhyame
ṛṣiyānena divyena mām upaihi jagatpate
      evaṃ tava vaśe prītā bhaviṣyāmīti taṃ vada
ity uktā devarājena patnī sā kamalekṣaṇā
      evam astv ity athoktvā tu jagāma nahuṣaṃ prati
nahuṣas tāṃ tato dṛṣṭvā vismito vākyam abravīt
      svāgataṃ te varārohe kiṃ karomi śucismite
bhaktaṃ māṃ bhaja kalyāṇi kim icchasi manasvini
      tava kalyāṇi yat kāryaṃ tat kariṣye sumadhyame
na ca vrīḍā tvayā kāryā suśroṇi mayi viśvasa
      satyena vai śape devi kartāsmi vacanaṃ tava
yo me tvayā kṛtaḥ kālas tam ākāṅkṣe jagatpate
      tatas tvam eva bhartā me bhaviṣyasi surādhipa
kāryaṃ ca hṛdi me yat tad devarājāvadhāraya
     vakṣyāmi yadi me rājan priyam etat kariṣyasi
     vākyaṃ praṇayasaṃyuktaṃ tataḥ syāṃ vaśagā tava
indrasya vājino vāhā hastino 'tha rathās tathā
     icchāmy aham ihāpūrvaṃ vāhanaṃ te surādhipa
     yan na viṣṇor na rudrasya nāsurāṇāṃ na rakṣasām
vahantu tvāṃ mahārāja ṛṣayaḥ saṃgatā vibho
     sarve śibikayā rājann etad dhi mama rocate
nāsureṣu na deveṣu tulyo bhavitum arhasi
     sarveṣāṃ teja ādatsva svena vīryeṇa darśanāt
     na te pramukhataḥ sthātuṃ kaś cid icchati vīryavān
evam uktas tu nahuṣaḥ prāhṛṣyata tadā kila
     uvāca vacanaṃ cāpi surendras tām aninditām
apūrvaṃ vāhanam idaṃ tvayoktaṃ varavarṇini
     dṛḍhaṃ me rucitaṃ devi tvadvaśo 'smi varānane
na hy alpavīryo bhavati yo vāhān kurute munīn
     ahaṃ tapasvī balavān bhūtabhavya bhavat prabhuḥ
mayi kruddhe jagan na syān mayi sarvaṃ pratiṣṭhitam
     devadānavagandharvāḥ kiṃnaroragarākṣasāḥ
na me kruddhasya paryāptāḥ sarve lokāḥ śucismite
     cakṣuṣā yaṃ prapaśyāmi tasya tejo harāmy aham
tasmāt te vacanaṃ devi kariṣyāmi na saṃśayaḥ
     saptarṣayo māṃ vakṣyanti sarve brahmarṣayas tathā
     paśya māhātmyam asmākam ṛddhiṃ ca varavarṇini
evam uktvā tu tāṃ devīṃ visṛjya ca varānanām
     vimāne yojayitvā sa ṛṣīn niyamam āsthitān
abrahmaṇyo balopeto matto varamadena ca
     kāmavṛttaḥ sa duṣṭātmā vāhayām āsa tān ṛṣīn
nahuṣeṇa visṛṣṭā ca bṛhaspatim uvāca sā
     samayo 'lpāvaśeṣo me nahuṣeṇeha yaḥ kṛtaḥ
     śakraṃ mṛgaya śīghraṃ tvaṃ bhaktāyāḥ kuru me dayām
bāḍham ity eva bhagavān bṛhaspatir uvāca tām
     na bhetavyaṃ tvayā devi nahuṣād duṣṭacetasaḥ
na hy eṣa sthāsyati ciraṃ gata eṣa narādhamaḥ
     adharmajño maharṣīṇāṃ vāhanāc ca hataḥ śubhe
iṣṭiṃ cāhaṃ kariṣyāmi vināśāyāsya durmateḥ
     śakraṃ cādhigamiṣyāmi mā bhais tvaṃ bhadram astu te
tataḥ prajvālya vidhivaj juhāva paramaṃ haviḥ
     bṛhaspatir mahātejā devarājopalabdhaye
tasmāc ca bhagavān devaḥ svayam eva hutāśanaḥ
     strī veṣam adbhutaṃ kṛtvā sahasāntar adhīyata
sa diśaḥ pradiśaś caiva parvatāṃś ca vanāni ca
     pṛthivīṃ cāntarikṣaṃ ca vicīyātimano gatiḥ
     nimeṣāntaramātreṇa bṛhaspatim upāgamat
bṛhaspate na paśyāmi devarājam ahaṃ kva cit
     āpaḥ śeṣāḥ sadā cāpaḥ praveṣṭuṃ notsahāmy aham
     na me tatra gatir brahman kim anyat karavāṇi te
tam abravīd deva gurur apo viśa mahādyute
nāpaḥ praveṣṭuṃ śakṣyāmi kṣayo me 'tra bhaviṣyati
     śaraṇaṃ tvāṃ prapanno 'smi svasti te 'stu mahādyute
adbhyo 'gnir brahmataḥ kṣatram aśmano loham utthitam
     teṣāṃ sarvatragaṃ tejaḥ svāsu yoniṣu śāmyati
