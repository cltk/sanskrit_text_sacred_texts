[vai]
      indraprasthe vasantas te jaghnur anyān narādhipān
      śāsanād dhṛtarāṣṭrasya rājñaḥ śāṃtanavasya ca
āśritya dharmarājānaṃ sarvaloko 'vasat sukham
      puṇyalakṣaṇakarmāṇaṃ svadeham iva dehinaḥ
sa samaṃ dharmakāmārthān siṣeve bharatarṣabhaḥ
      trīn ivātmasamān bandhūn bandhumān iva mānayan
teṣāṃ samabhibhaktānāṃ kṣitau dehavatām iva
      babhau dharmārthakāmānāṃ caturtha iva pārthivaḥ
adhyetāraṃ paraṃ vedāḥ prayoktāraṃ mahādhvarāḥ
      rakṣitāraṃ śubhaṃ varṇā lebhire taṃ janādhipam
adhiṣṭhānavatī lakṣmīḥ parāyaṇavatī matiḥ
      bandhumān akhilo dharmas tenāsīt pṛthivīkṣitā
bhrātṛbhiḥ sahito rājā caturbhir adhikaṃ babhau
      prayujyamānair vitato vedair iva mahādhvaraḥ
taṃ tu dhaumyādayo viprāḥ parivāryopatasthire
      bṛhaspatisamā mukhyāḥ prajāpatim ivāmarāḥ
dharmarāje atiprītyā pūrṇacandra ivāmale
      prajānāṃ remire tulyaṃ netrāṇi hṛdayāni ca
na tu kevaladaivena prajā bhāvena remire
     yad babhūva manaḥkāntaṃ karmaṇā sa cakāra tat
na hy ayuktaṃ na cāsatyaṃ nānṛtaṃ na ca vipriyam
     bhāṣitaṃ cāru bhāṣasya jajñe pārthasya dhīmataḥ
sa hi sarvasya lokasya hitam ātmana eva ca
     cikīrṣuḥ sumahātejā reme bharatasattamaḥ
tathā tu muditāḥ sarve pāṇḍavā vigatajvarāḥ
     avasan pṛthivīpālāṃs trāsayantaḥ svatejasā
tataḥ katipayāhasya bībhatsuḥ kṛṣṇam abravīt
     uṣṇāni kṛṣṇa vartante gacchāmo yamunāṃ prati
suhṛjjanavṛtās tatra vihṛtya madhusūdana
     sāyāhne punar eṣyāmo rocatāṃ te janārdana
[vāsu]
     kuntī mātar mamāpy etad rocate yad vayaṃ jale
     suhṛjjanavṛtāḥ pārtha viharema yathāsukham
[vai]
     āmantrya dharmarājānam anujñāpya ca bhārata
     jagmatuḥ pārtha govindau suhṛjjanavṛtau tataḥ
vihāradeśaṃ saṃprāpya nānādrumavad uttamam
     gṛhair uccāvacair yuktaṃ puraṃdara gṛhopamam
bhakṣyair bhojyaiś ca peyaiś ca rasavadbhir mahādhanaiḥ
     mālyaiś ca vividhair yuktaṃ yuktaṃ vārṣṇeya pārthayoḥ
āviveśatur āpūrṇaṃ ratnair uccāvacaiḥ śubhaiḥ
     yathopajoṣaṃ sarvaś ca janaś cikrīḍa bhārata
vane kāś cij jale kāś cit kāś cid veśmasu cāṅganāḥ
     yathā deśaṃ yathā prīticikrīḍuḥ kṛṣṇa pārthayoḥ
draupadī ca subhadrā ca vāsāṃsy ābharaṇāni ca
     prayacchetāṃ mahārhāṇi strīṇāṃ te sma madotkaṭe
kāś cit prahṛṣṭā nanṛtuś cukruśuś ca tathāparāḥ
     jahasuś cāparā nāryaḥ papuś cānyā varāsavam
ruruduś cāparās tatra prajaghnuś ca parasparam
     mantrayām āsur anyāś ca rahasyāni parasparam
veṇuvīṇā mṛdaṅgānāṃ manojñānāṃ ca sarvaśaḥ
     śabdenāpūryate ha sma tad vanaṃ susamṛddhimat
tasmiṃs tathā vartamāne kuru dāśārhanandanau
     samīpe jagmatuḥ kaṃ cid uddeśaṃ sumanoharam
tatra gatvā mahātmānau kṛṣṇau parapuraṃjayau
     mahārhāsanayo rājaṃs tatas tau saṃniṣīdatuḥ
tatra pūrvavyatītāni vikrāntāni ratāni ca
     bahūni kathayitvā tau remāte pārtha mādhavau
tatropaviṣṭau muditau nākapṛṣṭhe 'śvināv iva
     abhyagacchat tadā vipro vāsudevadhanaṃjayau
bṛhac chāla pratīkāśaḥ prataptakanakaprabhaḥ
     hari piṅgo hari śmaśruḥ pramāṇāyāmataḥ samaḥ
taruṇādityasaṃkāśaḥ kṛṣṇa vāsā jaṭādharaḥ
     padmapatrānanaḥ piṅgas tejasā prajvalann iva
upasṛṣṭaṃ tu taṃ kṛṣṇau bhrājamānaṃ dvijottamam
     arjuno vāsudevaś ca tūrṇam utpatya tasthatuḥ
