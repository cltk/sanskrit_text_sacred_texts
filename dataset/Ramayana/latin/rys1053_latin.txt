kāmadhenuṃ vasiṣṭho 'pi yadā na tyajate muniḥ
 tadāsya śabalāṃ rāma viśvāmitro 'nvakarṣata
nīyamānā tu śabalā rāma rājñā mahātmanā
 duḥkhitā cintayām āsa rudantī śokakarśitā
parityaktā vasiṣṭhena kim ahaṃ sumahātmanā
 yāhaṃ rājabhṛtair dīnā hriyeyaṃ bhṛśaduḥkhitā
kiṃ mayāpakṛtaṃ tasya maharṣer bhāvitātmanaḥ
 yan mām anāgasaṃ bhaktām iṣṭāṃ tyajati dhārmikaḥ
iti sā cintayitvā tu niḥśvasya ca punaḥ punaḥ
 jagāma vegena tadā vasiṣṭhaṃ paramaujasaṃ
nirdhūya tāṃs tadā bhṛtyāñ śataśaḥ śatrusūdana
 jagāmānilavegena pādamūlaṃ mahātmanaḥ
śabalā sā rudantī ca krośantī cedam abravīt
 vasiṣṭhasyāgrataḥ sthitvā meghadundubhirāviṇī
bhagavan kiṃ parityaktā tvayāhaṃ brahmaṇaḥ suta
 yasmād rājabhṛtā māṃ hi nayante tvatsakāśataḥ
evam uktas tu brahmarṣir idaṃ vacanam abravīt
 śokasaṃtaptahṛdayāṃ svasāram iva duḥkhitām
na tvāṃ tyajāmi śabale nāpi me 'pakṛtaṃ tvayā
 eṣa tvāṃ nayate rājā balān matto mahābalaḥ
na hi tulyaṃ balaṃ mahyaṃ rājā tv adya viśeṣataḥ
 balī rājā kṣatriyaś ca pṛthivyāḥ patir eva ca
iyam akṣauhiṇīpūrṇā savājirathasaṃkulā
 hastidhvajasamākīrṇā tenāsau balavattaraḥ
evam uktā vasiṣṭhena pratyuvāca vinītavat
 vacanaṃ vacanajñā sā brahmarṣim amitaprabham
na balaṃ kṣatriyasyāhur brāhmaṇo balavattaraḥ
 brahman brahmabalaṃ divyaṃ kṣatrāt tu balavattaram
aprameyabalaṃ tubhyaṃ na tvayā balavattaraḥ
 viśvāmitro mahāvīryas tejas tava durāsadam
niyuṅkṣva māṃ mahātejas tvadbrahmabalasaṃbhṛtām
 tasya darpaṃ balaṃ yat tan nāśayāmi durātmanaḥ
ity uktas tu tayā rāma vasiṣṭhaḥ sumahāyaśāḥ
 sṛjasveti tadovāca balaṃ parabalārujam
tasyā humbhāravotsṛṣṭāḥ pahlavāḥ śataśo nṛpa
 nāśayanti balaṃ sarvaṃ viśvāmitrasya paśyataḥ
sa rājā paramakruddhaḥ krodhavisphāritekṣaṇaḥ
 pahlavān nāśayām āsa śastrair uccāvacair api
viśvāmitrārditān dṛṣṭvā pahlavāñ śataśas tadā
 bhūya evāsṛjad ghorāñ śakān yavanamiśritān
tair āsīt saṃvṛtā bhūmiḥ śakair yavanamiśritaiḥ
 prabhāvadbhir mahāvīryair hemakiñjalkasaṃnibhaiḥ
dīrghāsipaṭṭiśadharair hemavarṇāmbarāvṛtaiḥ
 nirdagdhaṃ tad balaṃ sarvaṃ pradīptair iva pāvakaiḥ
tato 'strāṇi mahātejā viśvāmitro mumoca ha
