[vai]
      te vanena vanaṃ vīrā ghnanto mṛgagaṇān bahūn
      apakramya yayū rājaṃs tvaramāṇā mahārathāḥ
matsyāṃs trigartān pāñcālān kīcakān antareṇa ca
      ramaṇīyān vanoddeśān prekṣamāṇāḥ sarāṃsi ca
jaṭāḥ kṛtvātmanaḥ sarve valkalājinavāsasaḥ
      saha kuntyā mahātmāno bibhratas tāpasaṃ vapuḥ
kva cid vahanto jananīṃ tvaramāṇā mahārathāḥ
      kva cic chandena gacchantas te jagmuḥ prasabhaṃ punaḥ
brāhmaṃ vedam adhīyānā vedāṅgāni ca sārvaśaḥ
      nītiśāstraṃ ca dhārmajñā dadṛśus te pitāmaham
te 'bhivādya mahātmānaṃ kṛṣṇadvaipāyanaṃ tadā
      tasthuḥ prāñjalayaḥ sarve saha mātrā paraṃtapāḥ
[vyāsa]
      mayedaṃ manasā pūrvaṃ viditaṃ bharatarṣabhāḥ
      yathā sthitair adharmeṇa dhārtarāṣṭrair vivāsitāḥ
tad viditvāsmi saṃprāptaś cikīrṣuḥ paramaṃ hitam
      na viṣādo 'tra kartavyaḥ sarvam etat sukhāya vaḥ
samās te caiva me sarve yūyaṃ caiva na saṃśayaḥ
      dīnato bālataś caiva snehaṃ kurvanti bāndhavāḥ
tasmād abhyadhikaḥ sneho yuṣmāsu mama sāṃpratam
     snehapūrvaṃ cikīrṣāmi hitaṃ vas tan nibodhata
idaṃ nagaram abhyāśe ramaṇīyaṃ nirāmayam
     vasateha praticchannā mamāgamanakāṅkṣiṇaḥ
[vai]
     evaṃ sa tān samāśvāsya vyāsaḥ pārthān ariṃdamān
     ekacakrām abhigataḥ kuntīm āśvāsayat prabhuḥ
jīvaputri sutas te 'yaṃ dharmaputro yudhiṣṭhiraḥ
     pṛthivyāṃ pārthivān sarvān praśāsiṣyati dharmarāṭ
dharmeṇa jitvā pṛthivīm akhilāṃ dharmavid vaśī
     bhīmasenārjuna balād bhokṣyaty ayam asaṃśayaḥ
putrās tava ca mādryāś ca sarva eva mahārathāḥ
     svarāṣṭre vihariṣyanti sukhaṃ sumanasas tadā
yakṣyanti ca naravyāghrā vijitya pṛthivīm imām
     rājasūyāśvamedhādyaiḥ kratubhir bhūridakṣiṇaiḥ
anugṛhya suhṛdvargaṃ dhanena ca sukhena ca
     pitṛpaitāmahaṃ rājyam iha bhokṣyanti te sutāḥ
evam uktvā niveśyainān brāhmaṇasya niveśane
     abravīt pārthivaśreṣṭham ṛṣir dvaipāyanas tadā
iha māṃ saṃpratīkṣadhvam āgamiṣyāmy ahaṃ punaḥ
     deśakālau viditvaiva vetsyadhvaṃ paramāṃ mudam
sa taiḥ prāñjalibhiḥ sarvais tathety ukto narādhipa
     jagāma bhagavān vyāso yathākāmam ṛṣiḥ prabhuḥ
