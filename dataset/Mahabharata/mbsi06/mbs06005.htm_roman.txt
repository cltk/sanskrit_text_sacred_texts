[v]
      evam uktvā yayau vyāso dhṛtarāṣṭrāya dhīmate
      dhṛtarāṣṭro 'pi tac chrutvā dhyānam evānvapadyata
sa muhūrtam iva dhyātvā viniḥśvasya muhur muhuḥ
      saṃjayaṃ saṃśitātmānam apṛcchad bharatarṣabha
saṃjayeme mahīpālāḥ śūrā yuddhābhinandinaḥ
      anyonyam abhinighnanti śastrair uccāvacair api
pārthivāḥ pṛthivī hetoḥ samabhityaktajīvitāḥ
      na ca śāmyati nighnanto vardhayanto yamakṣayam
bhaimam aiśvaryam icchanto na mṛṣyante parasparam
      manye bahuguṇā bhūmis tan mamācakṣva saṃjaya
bahūni ca sahasrāṇi prayutāny arbudāni ca
      koṭyaś ca lokavīrāṇāṃ sametāḥ kurujāṅgale
deśānāṃ ca parīmāṇaṃ nagarāṇāṃ ca saṃjaya
      śrotum icchāmi tattvena yata ete samāgatāḥ
divyabuddhipradīptena yuktas tvaṃ jñānacakṣuṣā
      prasādāt tasya viprarṣer vyāsasyāmita tejasaḥ
[s]
      yathā prajñaṃ mahāprājña bhaimān vakṣyāmi te guṇān
      śāstracakṣur avekṣasva namas te bharatarṣabha
dvividhānīha bhūtāni trasāni sthāvarāṇi ca
     trasānāṃ trividhā yonir aṇḍa svedajarāyujāḥ
trasānāṃ khalu sarveṣāṃ śreṣṭhā rājañ jarāyujāḥ
     jarāyujānāṃ pravarā mānavāḥ paśavaś ca ye
nānārūpāṇi bibhrāṇās teṣāṃ bhedāś caturdaśa
     araṇyavāsinaḥ sapta saptaiṣāṃ grāmavāsinaḥ
siṃhavyāghra varāhāś ca mahiṣā vāraṇās tathā
     ṛkṣāś ca vānarāś caiva saptāraṇyāḥ smṛtā nṛpa
gaur ajo manujo meṣo vājy aśvatara gardabhāḥ
     ete grāmyāḥ samākhyātāḥ paśavaḥ sapta sādhubhiḥ
ete vai paśavo rājan grāmyāraṇyāś caturdaśa
     vedoktāḥ pṛthivīpāla yeṣu yajñāḥ pratiṣṭhitāḥ
grāmyāṇāṃ puruṣaḥ śreṣṭhaḥ siṃhaś cāraṇyavāsinām
     sarveṣām eva bhūtānām anyonyenābhijīvanam
udbhijjāḥ sthāvarāḥ proktās teṣāṃ pañcaiva jātayaḥ
     vṛkṣagulma latāvallyas tvak sārās tṛṇajātayaḥ
eṣāṃ viṃśatir ekonā mahābhūteṣu pañcasu
     caturviṃśatir uddiṣṭā gāyatrī lokasaṃmatā
ya etāṃ veda gāyatrīṃ puṇyāṃ sarvaguṇānvitām
     tattvena bharataśreṣṭha sa lokān na praṇaśyati
bhūmau hi jāyate sarvaṃ bhūmau sarvaṃ praṇaśyati
     bhūmiḥ pratiṣṭhā bhūtānāṃ bhūmir eva parāyaṇam
yasya bhūmis tasya sarvajagat sthāvarajaṅgamam
     tatrābhigṛddhā rājāno vinighnantītaretaram
