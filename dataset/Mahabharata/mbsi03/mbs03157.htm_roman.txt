[janam]
      pāṇḍoḥ putrā mahātmānaḥ sarve divyaparākramāḥ
      kiyantaṃ kālam avasan parvate gandhamādane
kāni cābhyavahāryāṇi tatra teṣāṃ mahātmanām
      vasatāṃ lokavīrāṇām āsaṃs tad brūhi sattama
vistareṇa ca me śaṃsa bhīmasena parākramam
      yad yac cakre mahābāhus tasmin haimavate girau
      na khalv āsīt punar yuddhaṃ tasya yakṣair dvijottama
kac cit samāgamas teṣām āsīd vaiśravaṇena ca
      tatra hy āyāti dhanada ārṣṭiṣeṇo yathābravīt
etad icchāmy ahaṃ śrotuṃ vistareṇa tapodhana
      na hi me śṛṇvatas tṛptir asti teṣāṃ viceṣṭitam
[vai]
      etad ātmahitaṃ śrutvā tasyāpratima tejasaḥ
      śāsanaṃ satataṃ cakrus tathaiva bharatarṣabhāḥ
bhuñjānā munibhojyāni rasavanti phalāni ca
      śuddhabāṇahatānāṃ ca mṛgāṇāṃ piśitāny api
medhyāni himavatpṛṣṭhe madhūni vividhāni ca
      evaṃ te nyavasaṃs tatra pāṇḍavā bharatarṣabhāḥ
tathā nivasatāṃ teṣāṃ pañcamaṃ varṣam abhyagāt
      śṛṇvatāṃ lomaśoktāni vākyāni vividhāni ca
kṛtyakāla upasthāsya iti coktvā ghaṭotkacaḥ
     rākṣasaiḥ sahitaḥ sarvaiḥ pūrvam eva gataḥ prabho
ārṣṭiṣeṇāśrame teṣāṃ vasatāṃ vai mahātmanām
     agacchan bahavo māsāḥ paśyatāṃ mahad adbhutam
tais tatra ramamāṇaiś ca viharadbhiś ca pāṇḍavaiḥ
     prītimanto mahābhāgā munayaś cāraṇās tathā
ājagmuḥ pāṇḍavān draṣṭuṃ siddhātmāno yatavratāḥ
     tais taiḥ saha kathāś cakrur divyā bharatasattamāḥ
tataḥ katipayāhasya mahāhrada nivāsinam
     ṛddhimantaṃ mahānāgaṃ suparṇaḥ sahasāharat
prākampata mahāśailaḥ prāmṛdyanta mahādrumāḥ
     dadṛśuḥ sarvabhūtāni pāṇḍavāś ca tad adbhutam
tataḥ śailottamasyāgrāt pāṇḍavān prati mārutaḥ
     avahat sarvamālyāni gandhavanti śubhāni ca
tatra puṣpāṇi divyāni suhṛdbhiḥ saha pāṇḍavāḥ
     dadṛśuḥ pañca varṇāni draupadī ca yaśasvinī
bhīmasenaṃ tataḥ kṛṣṇā kāle vacanam abravīt
     vivikte parvatoddeśe sukkhāsīnaṃ mahābhujam
suparṇānilavegena śvasanena mahābalāt
     pañca varṇāni pātyante puṣpāṇi bharatarṣabha
     pratyakṣaṃ sarvabhūtānāṃ nadīm aśvarathāṃ prati
khāṇḍave satyasaṃdhena bhrātrā tava nareśvara
     gandharvoragarakṣāṃsi vāsavaś ca nivāritaḥ
     hatā māyāvinaś cogrā dhanuḥ prāptaṃ ca gāṇḍivam
tavāpi sumahat tejo mahad bāhubalaṃ ca te
     aviṣahyam anādhṛṣyaṃ śatakratu balopamam
tvad bāhubalavegena trāsitāḥ sarvarākṣasāḥ
     hitvā śailaṃ prapadyantāṃ bhīmasena diśo daśa
tataḥ śailottamasyāgraṃ citramālya dharaṃ śivam
     vyapetabhayasaṃmohāḥ paśyantu suhṛdas tava
evaṃ praṇihitaṃ bhīma cirāt prabhṛti me manaḥ
     draṣṭum icchāmi śailāgraṃ tvad bāhubalam āśritā
tataḥ kṣiptam ivātmānaṃ draupadyā sa paraṃtapaḥ
     nāmṛṣyata mahābāhuḥ prahāram iva sadgavaḥ
siṃharṣabha gatiḥ śrīmān udāraḥ kanakaprabhaḥ
     manasvī balavān dṛpto mānī śūraś ca pāṇḍavaḥ
lohitākṣaḥ pṛthu vyaṃso mattavāraṇavikramaḥ
     siṃhadaṃṣṭro bṛhat skandhaḥ śālapota ivodgataḥ
mahātmā cārusarvāṅgaḥ kambugrīvo mahābhujaḥ
     rukmapṛṣṭhaṃ dhanuḥ khaḍgaṃ tūṇāṃś cāpi parāmṛśat
kesarīva yathotsiktaḥ prabhinna iva vāraṇaḥ
     vyapetabhayasaṃmohaḥ śailam abhyapatad balī
taṃ mṛgendram ivāyāntaṃ prabhinnam iva vāraṇam
     dadṛśuḥ sarvabhūtāni bāṇakhaḍgadhanurdharam
draupadyā vardhayan harṣaṃ gadām ādāya pāṇḍavaḥ
     vyapetabhayasaṃmohaḥ śailarājaṃ samāviśat
na glānir na ca kātaryaṃ na vaiklavyaṃ na matsaraḥ
     kadā cij juṣate pārtham ātmajaṃ mātariśvanaḥ
tad ekāyanam āsādya viṣamaṃ bhīmadarśanam
     bahutālochrayaṃ śṛṅgam āruroha mahābalaḥ
sa kiṃnaramahānāgamunigandharvarākṣasān
     harṣayan partavasyāgram āsasāda mahābalaḥ
tatra vaiśravaṇāvāsaṃ dadarśa bharatarṣabhaḥ
     kāñcanaiḥ sphāṭikākārair veśmabhiḥ samalaṃkṛtam
modayan sarvabhūtāni gandhamādana saṃbhabhaḥ
     sarvagandhavahas tatra mārutaḥ susukho vavau
citrā vividhavarṇābhāś citramañjali dhāriṇaḥ
     acintyā vividhās tatra drumāḥ paramaśobhanāḥ
ratnajālaparikṣiptaṃ citramālyadharaṃ śivam
     rākṣasādhipateḥ sthānaṃ dadarśa bharatarṣabhaḥ
gadākhaḍgadhanuṣpāṇiḥ samabhityaktajīvitaḥ
     bhīmaseno mahābāhus tasthau girir ivācalaḥ
tataḥ śaṅkham upādhmāsīd dviṣatāṃ lomaharṣaṇam
     jyāghoṣatalaghoṣaṃ ca kṛtvā bhūtāny amohayat
tataḥ saṃhṛṣṭaromāṇaḥ śabdaṃ tam abhidudruvuḥ
     yakṣarākṣasa gandharvāḥ pāṇḍavasya samīpataḥ
gadāparighanistriṃśa śaktiśūlaparaśvadhāḥ
     pragṛhītā vyarocanta yakṣarākṣasa bāhubhiḥ
tataḥ pravavṛte yuddhaṃ teṣāṃ tasya ca bhārata
     taiḥ prayuktān mahākāyaiḥ śaktiśūlaparaśvadhān
     bhallair bhīmaḥ praciccheda bhīmavegatarais tataḥ
antarikṣacarāṇāṃ ca bhūmiṣṭhānāṃ ca garjatām
     śarair vivyādha gātrāṇi rākṣasānāṃ mahābalaḥ
sā lohitamahāvṛṣṭir abhyavarṣan mahābalam
     kāyebhyaḥ pracyutā dhārā rākṣasānāṃ samantataḥ
bhīma bāhubalotsṛṣṭair bahudhā yakṣarakṣasām
     vinikṛttāny adṛśyanta śarīrāṇi śirāṃsi ca
pracchādyamānaṃ rakṣobhiḥ pāṇḍavaṃ priyadarśanam
     dadṛśuḥ sarvabhūtāni sūryam abhragaṇair iva
sa raśmibhir ivādityaḥ śarair arinighātibhiḥ
     sarvān ārchan mahābāhur balavān satyavikramaḥ
abhitarjayamānāś ca ruvantaś ca mahāravān
     na mohaṃ bhīmasenasya dadṛśuḥ sarvarākṣasāḥ
te śaraiḥ kṣatasarvāṅgā bhīmasenabhayārditāḥ
     bhīmam ārtasvaraṃ cakrur viprakīrṇamahāyudhāḥ
utsṛjya te gadā śūlān asi śaktiparaśvadhān
     dakṣiṇāṃ diśam ājagmus trāsitā dṛḍha dhanvanā
tatra śūlagadāpāṇir vyūḍhorasko mahābhujaḥ
     sakhā vaiśvaraṇasyāsīn maṇimān nāma rākṣasaḥ
adarśayad adhīkāraṃ pauruṣaṃ ca mahābalaḥ
     sa tān dṛṣṭvā parāvṛttān smayamāna ivābravīt
ekena bahavaḥ saṃkhye mānuṣeṇa parājitāḥ
     prāpya vaiśravaṇāvāsaṃ kiṃ vakṣy atha dhaneśvaram
evam ābhāṣya tān sarvān nyavartata sa rākṣasaḥ
     śaktiśūlagadā pāṇir abhyadhāvac ca pāṇḍavam
tam āpatantaṃ vegena prabhinnam iva vāraṇam
     vatsadantais tribhiḥ pārśve bhīmasenaḥ samarpayat
maṇimān api saṃkruddhaḥ pragṛhya mahatīṃ gadām
     prāhiṇod bhīmasenāya parikṣipya mahābalaḥ
vidyudrūpāṃ mahāghorām ākāśe mahatīṃ gadām
     śarair bahubhir abhyarcchad bhīmasenaḥ śilāśitaiḥ
pratihanyanta te sarve gadām āsādya sāyakāḥ
     na vegaṃ dhārayām āsur gadā vegasya vegitāḥ
gadāyuddhasamācāraṃ budhyamānaḥ sa vīryavān
     vyaṃsayām āsa taṃ tasya prahāraṃ bhīmavikramaḥ
tataḥ śaktiṃ mahāghorāṃ rukmadaṇḍām ayasmayīm
     tasminn evāntare dhīmān prajahārātha rākṣasaḥ
sā bhujaṃ bhīmanirhrādā bhittvā bhīmasya dakṣiṇam
     sāgnijvālā mahāraudrā papāta sahasā bhuvi
so 'tividdho maheṣvāsaḥ śaktyāmita parākramaḥ
     gadāṃ jagrāha kauravyo gadāyuddhaviśāradaḥ
tāṃ pragṛhyonnadan bhīmaḥ sarvaśaikyāyasīṃ gadām
     tarasā so 'bhidudrāva maṇimantaṃ mahābalam
dīpyamānaṃ mahāśūlaṃ prahṛhya maṇimān api
     prāhiṇod bhīmasenāya vegena mahatā nadan
bhaṅktvā śūlaṃ gadāgreṇa gadāyuddhaviśāradaḥ
     abhidudrāva taṃ tūrṇaṃ garutmān iva pannagam
so 'ntarikṣam abhiplutya vidhūya sahasā gadām
     pracikṣepa mahābāhur vinadya raṇamūrdhani
sendrāśanir ivendreṇa visṛṣṭā vātaraṃhasā
     hatvā rakṣaḥ kṣitiṃ prāpya kṛtyeva nipapāta ha
taṃ rākṣasaṃ bhīmabalaṃ bhīmasenena pātitam
     dadṛśuḥ sarvabhūtāni siṃheneva gavāṃ patim
taṃ prekṣya nihataṃ bhūmau hataśeṣā niśācarāḥ
     bhīmam ārtasvaraṃ kṛtvā jagmuḥ prācīṃ diśaṃ prati
