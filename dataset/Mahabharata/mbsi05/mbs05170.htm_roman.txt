duryodhana uvāca
      kimarthaṃ bharataśreṣṭha na hanyās tvaṃ śikhaṇḍinam
      udyateṣum atho dṛṣṭvā samareṣv ātatāyinam
pūrvam uktvā mahābāho pāṇḍavān saha somakaiḥ
      vadhiṣyāmīti gāṅgeya tan me brūhi pitāmaha
bhīṣma uvāca
      śṛṇu duryodhana kathāṃ sahaibhir vasudhādhipaiḥ
      yadarthaṃ yudhi saṃprekṣya nāhaṃ hanyāṃ śikhaṇḍinam
mahārājo mama pitā śaṃtanur bharatarṣabhaḥ
      diṣṭāntaṃ prāpa dharmātmā samaye puruṣarṣabha
tato 'haṃ bharataśreṣṭha pratijñāṃ paripālayan
      citrāṅgadaṃ bhrātaraṃ vai mahārājye 'bhyaṣecayam
tasmiṃś ca nidhanaṃ prāpte satyavatyā mate sthitaḥ
      vicitravīryaṃ rājānam abhyaṣiñcaṃ yathāvidhi
mayābhiṣikto rājendra yavīyān api dharmataḥ
      vicitravīryo dharmātmā mām eva samudaikṣata
tasya dārakriyāṃ tāta cikīrṣur aham apy uta
      anurūpād iva kulād iti cintya mano dadhe
tathāśrauṣaṃ mahābāho tisraḥ kanyāḥ svayaṃvare
      rūpeṇāpratimāḥ sarvāḥ kāśirājasutās tadā
      ambā caivāmbikā caiva tathaivāmbālikāparā
rājānaś ca samāhūtāḥ pṛthivyāṃ bharatarṣabha
     ambā jyeṣṭhābhavat tāsām ambikā tv atha madhyamā
     ambālikā ca rājendra rājakanyā yavīyasī
so 'ham ekarathenaiva gataḥ kāśipateḥ purīm
     apaśyaṃ tā mahābāho tisraḥ kanyāḥ svalaṃkṛtāḥ
     rājñaś caiva samāvṛttān pārthivān pṛthivīpate
tato 'haṃ tān nṛpān sarvān āhūya samare sthitān
     ratham āropayāṃ cakre kanyās tā bharatarṣabha
vīryaśulkāś ca tā jñātvā samāropya rathaṃ tadā
     avocaṃ pārthivān sarvān ahaṃ tatra samāgatān
     bhīṣmaḥ śāṃtanavaḥ kanyā haratīti punaḥ punaḥ
te yatadhvaṃ paraṃ śaktyā sarve mokṣāya pārthivāḥ
     prasahya hi nayāmy eṣa miṣatāṃ vo narādhipāḥ
tatas te pṛthivīpālāḥ samutpetur udāyudhāḥ
     yogo yoga iti kruddhāḥ sārathīṃś cāpy acodayan
te rathair meghasaṃkāśair gajaiś ca gajayodhinaḥ
     pṛṣṭhyaiś cāśvair mahīpālāḥ samutpetur udāyudhāḥ
tatas te māṃ mahīpālāḥ sarva eva viśāṃ pate
     rathavrātena mahatā sarvataḥ paryavārayan
tān ahaṃ śaravarṣeṇa mahatā pratyavārayam
     sarvān nṛpāṃś cāpy ajayaṃ devarāḍ iva dānavān
teṣām ātapatāṃ citrān dhvajān hemapariṣkṛtān
     ekaikena hi bāṇena bhūmau pātitavān aham
hayāṃś caiṣāṃ gajāṃś caiva sārathīṃś cāpy ahaṃ raṇe
     apātayaṃ śarair dīptaiḥ prahasan puruṣarṣabha
te nivṛttāś ca bhagnāś ca dṛṣṭvā tal lāghavaṃ mama
     athāhaṃ hāstinapuram āyāṃ jitvā mahīkṣitaḥ
ato 'haṃ tāś ca kanyā vai bhrātur arthāya bhārata
     tac ca karma mahābāho satyavatyai nyavedayam
