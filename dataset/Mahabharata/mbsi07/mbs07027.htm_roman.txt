[s]
      yiyāsatas tataḥ kṛṣṇaḥ pārthasyāśvān manojavān
      apraiṣīd dhemasaṃchannān droṇānīkāya pāṇḍurān
taṃ prayāntaṃ kuruśreṣṭhaṃ svāṃs trātuṃ droṇa tāpitān
      suśarmā bhrātṛbhiḥ sārdhaṃ yuddhārthī pṛṣṭhato 'nvayāt
tataḥ śvetahayaḥ kṛṣṇam abravīd ajitaṃ jayaḥ
      eṣa māṃ bhrātṛbhiḥ sārdhaṃ suśarmāhvayate 'cyuta
dīryate cottareṇaitat sainyaṃ naḥ śatrusūdana
      dvaidhī bhūtaṃ mano me 'dya kṛtaṃ saṃśaptakair idam
kiṃ nu saṃśaptakān hanmi svān rakṣāmy ahitārditān
      iti me tvaṃ mataṃ vettha tatra kiṃ sukṛtaṃ bhavet
evam uktas tu dāśārhaḥ syandanaṃ pratyavartayat
      yena trigartādhipatiḥ pāṇḍavaṃ samupāhvayat
tato 'rjunaḥ suśarmāṇaṃ viddhvā saptabhir āśugaiḥ
      dhvajaṃ dhanuś cāsya tathā kṣurābhyāṃ samakṛntata
trigartādhipateś cāpi bhrātaraṃ ṣaḍbhir āyasaiḥ
      sāśvaṃ sasūtaṃ tvaritaḥ pārthaḥ praiṣīd yamakṣayam
tato bhujaga saṃkāśāṃ suśarmā śaktim āyasīm
      cikṣepārjunam ādiśya vāsudevāya tomaram
śaktiṃ tribhiḥ śaraiś chittvā tomaraṃ tribhir arjunaḥ
     suśarmāṇaṃ śaravrātair mohayitvā nyavartata
taṃ vāsavam ivāyāntaṃ bhūri varṣaśaraughiṇam
     rājaṃs tāvaka sainyānāṃ nograṃ kaś cid avārayat
tato dhanaṃjayo bāṇais tata eva mahārathān
     āyād vinighnan kauravyān dahan kakṣam ivānalaḥ
tasya vegam asahyaṃ tu kuntīputrasya dhīmataḥ
     nāśaknuvaṃs te saṃsoḍhuṃ sparśam agner iva prajāḥ
saṃveṣṭayann anīkāni śaravarṣeṇa pāṇḍavaḥ
     suparṇapātavad rājann āyāt prāgjyotiṣaṃ prati
yat tadānāmayañ jiṣṇur bharatānām apāyinām
     dhanuḥ kṣemakaraṃ saṃkhye dviṣatām aśruvardhanam
tad eva tava putrasya rājan durdyūta devinaḥ
     kṛte kṣatravināśāya dhanur āyacchad arjunaḥ
tathā vikṣobhyamāṇā sā pārthena tava vāhinī
     vyadīryata mahārāja naur ivāsādya parvatam
tato daśasahasrāṇi nyavartanta dhanuṣmatām
     matiṃ kṛtvā raṇe kruddhā vīrā jayaparājaye
vyapetahṛdayatrāsa āpad dharmātigo rathaḥ
     ārchat pārtho guruṃ bhāraṃ sarvabhāra saho yudhi
yathā naḍa vanaṃ kruddhaḥ prabhinnaḥ ṣaṣṭihāyanaḥ
     mṛdnīyāt tadvad āyastaḥ pārtho 'mṛdnāc camūṃ tava
tasmin pramathite sainye bhagadatto narādhipaḥ
     tena nāgena sahasa dhanaṃjayam upādravat
taṃ rathena naravyāghraḥ pratyagṛhṇād abhītavat
     sa saṃnipātas tumulo babhūva rathanāgayoḥ
kalpitābhyāṃ yathāśāstraṃ rathena ca gajena ca
     saṃgrāme ceratur vīrau bhagadatta dhanaṃjayau
tato jīmūtasaṃśākān nāgād indra ivābhibhūḥ
     abhyavarṣac charaugheṇa bhagadatto dhanaṃjayam
sa cāpi śaravarṣaṃ tac charavarṣeṇa vāsaviḥ
     aprāptam eva ciccheda bhagadattasya vīryavān
tataḥ prāgjyotiṣo rājā śaravarṣaṃ nivārya tat
     śarair jaghne mahābāhuṃ pārthaṃ kṛṣṇaṃ ca bhārata
tataḥ sa śarajālena mahatābhyavakīrya tau
     codayām āsa taṃ nāgaṃ vadhāyācyutapārthayoḥ
tam āpatantaṃ dviradaṃ dṛṣṭvā kruddham ivāntakam
     cakre 'pasavyaṃ tvaritaḥ syandanena janārdanaḥ
saṃprāptam api neyeṣa parāvṛttaṃ mahādvipam
     sārohaṃ mṛtyusātkartuṃ smaran dharmaṃ dhanaṃjayaḥ
sa tu nāgo dviparathān hayāṃś cārujya māriṣa
     prāhiṇon mṛtyulokāya tato 'krudhyad dhanaṃjayaḥ
