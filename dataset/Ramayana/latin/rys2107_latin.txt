tato nikṣipya mātṝh sa ayodhyāyāṃ dṛḍhavrataḥ
 bharataḥ śokasaṃtapto gurūn idam athābravīt
nandigrāmaṃ gamiṣyāmi sarvān āmantraye 'dya vaḥ
 tatra duḥkham idaṃ sarvaṃ sahiṣye rāghavaṃ vinā
gataś ca hi divaṃ rājā vanasthaś ca gurur mama
 rāmaṃ pratīkṣe rājyāya sa hi rājā mahāyaśāḥ
etac chrutvā śubhaṃ vākyaṃ bharatasya mahātmanaḥ
 abruvan mantriṇaḥ sarve vasiṣṭhaś ca purohitaḥ
sadṛśaṃ ślāghanīyaṃ ca yad uktaṃ bharata tvayā
 vacanaṃ bhrātṛvātsalyād anurūpaṃ tavaiva tat
nityaṃ te bandhulubdhasya tiṣṭhato bhrātṛsauhṛde
 āryamārgaṃ prapannasya nānumanyeta kaḥ pumān
mantriṇāṃ vacanaṃ śrutvā yathābhilaṣitaṃ priyam
 abravīt sārathiṃ vākyaṃ ratho me yujyatām iti
prahṛṣṭavadanaḥ sarvā mātṝh samabhivādya saḥ
 āruroha rathaṃ śrīmāñ śatrughnena samanvitaḥ
āruhya tu rathaṃ śīghraṃ śatrughnabharatāv ubhau
 yayatuḥ paramaprītau vṛtau mantripurohitaiḥ
agrato puravas tatra vasiṣṭha pramukhā dvijāḥ
 prayayuḥ prāṅmukhāḥ sarve nandigrāmo yato 'bhavat
balaṃ ca tad anāhūtaṃ gajāśvarathasaṃkulam
 prayayau bharate yāte sarve ca puravāsinaḥ
rathasthaḥ sa tu dharmātmā bharato bhrātṛvatsalaḥ
 nandigrāmaṃ yayau tūrṇaṃ śirasy ādhāya pāduke
tatas tu bharataḥ kṣipraṃ nandigrāmaṃ praviśya saḥ
 avatīrya rathāt tūrṇaṃ gurūn idam uvāca ha
etad rājyaṃ mama bhrātrā dattaṃ saṃnyāsavat svayam
 yogakṣemavahe ceme pāduke hemabhūṣite
 tam imaṃ pālayiṣyāmi rāghavāgamanaṃ prati
kṣipraṃ saṃyojayitvā tu rāghavasya punaḥ svayam
 caraṇau tau tu rāmasya drakṣyāmi sahapādukau
tato nikṣiptabhāro 'haṃ rāghaveṇa samāgataḥ
 nivedya gurave rājyaṃ bhajiṣye guruvṛttitām
rāghavāya ca saṃnyāsaṃ dattveme varapāduke
 rājyaṃ cedam ayodhyāṃ ca dhūtapāpo bhavāmi ca
abhiṣikte tu kākutsthe prahṛṣṭamudite jane
 prītir mama yaśaś caiva bhaved rājyāc caturguṇam
evaṃ tu vilapan dīno bharataḥ sa mahāyaśāḥ
 nandigrāme 'karod rājyaṃ duḥkhito mantribhiḥ saha
sa valkalajaṭādhārī muniveṣadharaḥ prabhuḥ
 nandigrāme 'vasad vīraḥ sasainyo bharatas tadā
rāmāgamanam ākāṅkṣan bharato bhrātṛvatsalaḥ
 bhrātur vacanakārī ca pratijñāpāragas tadā
pāduke tv abhiṣicyātha nandigrāme 'vasat tadā
 bharataḥ śāsanaṃ sarvaṃ pādukābhyāṃ nyavedayat
