[c]
      varaś ca gṛhyatāṃ matto yaś ca te saṃśayo hṛdi
      taṃ ca brūhi naraśreṣṭha sarvaṃ saṃpādayāmi te
[kuṣika]
      yadi prīto 'si bhagavaṃs tato me vada bhārgava
      kāraṇaṃ śrotum icchāmi madgṛhe vāsakāritam
śayanaṃ caikapārśvena divasān ekaviṃśatim
      akiṃ cid uktvā gamanaṃ bahiś ca munipuṃgava
antardhānam akasmāc ca punar eva ca darśanam
      punaś ca śayanaṃ vipra divasān ekaviṃśatim
tailābhyaktasya gamanaṃ bhojanaṃ ca gṛhe mama
      samupānīya vividhaṃ yad dagdhaṃ jātavedasā
      niryāṇaṃ ca rathenāśu sahasā yatkṛtaṃ tvayā
dhanānāṃ ca visargasya vanasyāpi ca darśanam
      prāsādānāṃ bahūnāṃ ca kāñcanānāṃ mahāmune
maṇividruma pādānāṃ paryaṅkānāṃ ca darśanam
      punaś cādarśanaṃ tasya śrotum icchāmi kāraṇam
atīva hy atra muhyāmi cintayāno divāniśam
      na caivātrādhigacchāmi sarvasyāsya viniścayam
      etad icchāmi kārtsnyena satyaṃ śrotuṃ tapodhana
[c]
      śṛṇu sarvam aśeṣeṇa yad idaṃ yena hetunā
      na hi śakyam anākhyātum evaṃ pṛṣṭena pārthiva
pitāmahasya vadataḥ purā devasamāgame
     śrutavān asmi yad rājaṃs tan me nigadataḥ śṛṇu
brahmakṣatravirodhena bhavitā kulasaṃkaraḥ
     pautra ste bhavitā rājaṃs tejo vīryasamanvitaḥ
tataḥ svakularakṣārtham ahaṃ tvā samupāgamam
     cikīrṣan kuśikocchedaṃ saṃdidhakṣuḥ kulaṃ tava
tato 'ham āgamya purā tvām avocaṃ mahīpate
     niyamaṃ kaṃ cid ārapsye śuśrūṣā kriyatām iti
na ca te duṣkṛtaṃ kiṃ cid aham āsādayaṃ gṛhe
     tena jīvasi rājarṣe na bhavethās tato 'nyathā
etāṃ buddhiṃ samāsthāya divasān ekaviṃśatim
     supto 'smi yadi māṃ kaś cid bodhayed iti pārthiva
yadā tvayā sabhāryeṇa saṃsputo na prabodhitaḥ
     ahaṃ tadaiva te prīto manasā rājasattama
utthāya cāsmi niṣkrānto yadi māṃ tvaṃ mahīpate
     pṛccheḥ kva yāsyasīty evaṃ śapeyaṃ tvām iti prabho
antarhitaś cāsmi punaḥ punar eva ca te gṛhe
     yogam āsthāya saṃviṣṭo divasān ekaviṃśatim
kṣudhito mām asūyethāḥ śramād veti narādhipa
     etāṃ buddhiṃ samāsthāya karśitau vāṃ mayā kṣudhā
na ca te 'bhūt susūkṣmo 'pi manyur manasi pārthiva
     sabhāryasya naraśreṣṭha tena te prītimān aham
bhojanaṃ ca samānāyya yat tad ādīpitaṃ mayā
     krudhyethā yadi mātsaryād iti tan marṣitaṃ ca te
tato 'haṃ ratham āruhya tvām avocaṃ narādhipa
     sabhāryo māṃ vahasveti tac ca tvaṃ kṛtavāṃs tathā
aviśaṅko narapate prīto 'haṃ cāpi tena te
     dhanotsarge 'pi ca kṛte na tvāṃ krodhaḥ pradharṣayat
tataḥ prītena te rājan punar etat kṛtaṃ tava
     sabhāryasya vanaṃ bhūyas tad viddhi manujādhipa
prītyarthaṃ tava caitan me svargasaṃdarśanaṃ kṛtam
     yat te vane 'smin nṛpate dṛṣṭaṃ divyaṃ nidarśanam
svargoddeśas tvayā rājan sa śarīreṇa pārthiva
     muhūrtam anubhūto 'sau sabhāryeṇa nṛpottama
nidarśanārthaṃ tapaso dharmasya ca narādhipa
     tatra yāsīt spṛhā rājaṃs tac cāpi viditaṃ mama
brāhmaṇyaṃ kāṅkṣase hi tvaṃ tapaś ca pṛthivīpate
     avamanya narendratvaṃ devendratvaṃ ca pārthiva
evam etad yathāttha tvaṃ brāhmaṇyaṃ tāta durlabham
     brāhmaṇye sati carṣitvam ṛṣitve ca tapasvitā
bhaviṣyaty eṣa te kāmaḥ kuśikāt kauśiko dvijaḥ
     tṛtīyaṃ puruṣaṃ prāpya brāhmaṇatvaṃ gamiṣyati
vaṃśas te pārthivaśreṣṭha bhṛgūṇām eva tejasā
     pautras te bhavitā vipra tapasvī pāvakadyutiḥ
yaḥ sa devamanuṣyāṇāṃ bhayam utpādayiṣyati
     trayāṇāṃ caiva lokānāṃ satyam etad bravīmi te
varaṃ gṛhāṇa rājarṣe yas te manasi vartate
     tīrthayātrāṃ gamiṣyāmi purā kālo 'tivartate
[k]
     eṣa eva varo me 'dya yat tvaṃ prīto mahāmune
     bhavatv etad yathāttha tvaṃ tapaḥ pautre mamānagha
     brāhmaṇyaṃ me kulasyāstu bhagavann eṣa me varaḥ
punaś cākhyātum icchāmi bhagavan vistareṇa vai
     katham eṣyati vipratvaṃ kulaṃ me bhṛgunandana
     kaś cāsau bhavitā bandhur mama kaś cāpi saṃmataḥ
