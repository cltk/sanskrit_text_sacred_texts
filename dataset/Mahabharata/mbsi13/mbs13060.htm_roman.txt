[y]
      dānaṃ yajñakriyā ceha kiṃsvit pretya mahāphalam
      kasya jyāyaḥ phalaṃ proktaṃ kīdṛśebhay kathaṃ kadā
etad icchāmi vijñātuṃ yāthā tathyena bhārata
      vidvañ jijñāsamānāya dānadharmān pracakṣva me
antarvedyāṃ ca yad dattaṃ śraddhayā cānṛśaṃsyataḥ
      kiṃ svin niḥśreyasaṃ tāta tan me brūhi pitāmaha
[bh]
      raudraṃ karma kṣatriyasya satataṃ tāta vartate
      tasya vaitānikaṃ karma dānaṃ caiveha pāvanam
na tu pāpakṛtāṃ rājñāṃ pratigṛhṇanti sādhavaḥ
      etasmāt kāraṇād yajñair yajed rājāpta dakṣiṇaiḥ
atha cet pratigṛhṇīyur dadyād ahar ahar nṛpaḥ
      śraddhām āsthāya paramāṃ pāvanaṃ hy etad uttamam
brāhmaṇāṃs tarpayed dravyais tato yajñe yatavrataḥ
      maitrān sādhūn vedavidaḥ śīlavṛttatapo 'nvitān
yat te tena kariṣyanti kṛtaṃ tena bhaviṣyati
      yajñān sādhaya sādhubhyaḥ svādv annān dakṣiṇāvataḥ
iṣṭaṃ dattaṃ ca manyethā ātmānaṃ dānakarmaṇā
      pūjayethā yāyajūkāṃs tavāpy aṃśo bhaved yathā
prajāvato bharethāś ca brāhmaṇān bahu bhāriṇaḥ
     prajāvāṃs tena bhavati yathā janayitā tathā
yāvato vai sādhu dharmān santaḥ saṃvartayanty uta
     sarve te cāpi bhartavyā narā ye bahu bhāriṇaḥ
samṛddhaḥ saṃprayacchasva brāhmaṇebhyo yudhiṣṭhira
     dhenūr anaḍuho 'nnānic chatraṃ vāsāṃsy upānahau
ājyāni yajamānebhyas tathānnādyāni bhārata
     aśvavanti ca yānāni veśmāni śayanāni ca
ete deyā vyuṣṭimanto laghūpāyāś ca bhārata
     ajugupsāṃś ca vijñāya brāhmaṇān vṛtti karśitān
upacchannaṃ prakāśaṃ vā vṛttyā tān pratipādaya
     rājasūyāśvamedhābhyāṃ śreyas tat kṣatriyān prati
evaṃ pāpair vimuktas tvaṃ pūtaḥ svargam avāpsyasi
     sraṃsayitvā punaḥ kośaṃ yad rāṣṭraṃ pālayiṣyasi
tataś ca brahmabhūyastvam avāpsyasi dhanāni ca
     ātmanaś ca pareṣāṃ ca vṛttiṃ saṃrakṣa bhārata
putravac cāpi bhṛtyān svān prajāś ca paripālaya
     yogakṣemaś ca te nityaṃ brāhmaṇeṣv astu bhārata
arakṣitāraṃ hartāraṃ viloptāram adāyakam
     taṃ sma rājakaliṃ hanyuḥ prajāḥ saṃbhūya nirghṛṇam
ahaṃ vo rakṣitety uktvā yo na rakṣati bhūmipaḥ
     sa saṃhatya nihantavyaḥ śveva sonmāda āturaḥ
pāpaṃ kurvanti yat kiṃ cit prajā rājñā hy arakṣitāḥ
     caturthaṃ tasya pāpasya rājā bhārata vindati
apy āhuḥ sarvam eveti bhūyo 'rdham iti niścayaḥ
     caturthaṃ matam asmākaṃ manoḥ śrutvānuśāsanam
śubhaṃ vā yat prakurvanti prajā rājñā surakṣitāḥ
     caturthaṃ tasya puṇyasya rājā cāpnoti bhārata
jīvantaṃ tvānujīvantu prajāḥ sarvā yudhiṣṭhira
     parjanyam iva bhūtāni mahādrumam iva dvijāḥ
kuberam iva rakṣāṃsi śatakratum ivāmarāḥ
     jñātayas tvānujīvantu suhṛdaś ca paraṃtapa
