[y]
      kimarthaṃ sahasā vindhyaḥ pravṛddhaḥ krodhamūrchitaḥ
      etad icchāmy ahaṃ śrotuṃ vistareṇa mahāmune
[lomaṣa]
      adrirājaṃ mahāśailaṃ maruṃ kanakaparvatam
      udayāstamaye bhānuḥ pradakṣiṇam avartata
taṃ tu dṛṣṭvā tathā vindhyaḥ śailaḥ sūryam athābravīt
      yathā hi merur bhavatā nityaśaḥ parigamyate
      pradakṣiṇaṃ ca kriyate mām evaṃ kuru bhāskara
evam uktas tataḥ sūryaḥ śailendraṃ pratyabhāsata
      nāham ātmecchayā śailakaromy enaṃ pradakṣiṇam
      eṣa mārgaḥ pradiṣṭo me yenedaṃ nirmitaṃ jagat
evam uktas tataḥ krodhāt pravṛddhaḥ sahasācalaḥ
      sūryā candramasor mārgaṃ roddhum icchan paraṃtapa
tato devāḥ sahitāḥ sarva eva; sendrāḥ samāgamya mahādrirājam
      nivārayām āsur upāyatas taṃ; na ca sma teṣāṃ vacanaṃ cakāra
athābhijagmur munim āśramasthaṃ; tapasvinaṃ dharmabhṛtāṃ variṣṭham
      agastyam atyadbhutavīryadīptaṃ; taṃ cārtham ūcuḥ sahitāḥ surās te
[devā]
      sūryā candramasor mārgaṃ nakṣatrāṇāṃ gatiṃ tathā
      śailarājo vṛṇoty eṣa vindhyaḥ krodhavaśānugaḥ
taṃ nivārayituṃ śakto nānyaḥ kaś cid dvijottama
      ṛte tvāṃ hi mahābhāga tasmād enaṃ nivāraya
[lomaṣa]
     tac chrutvā vacanaṃ vipraḥ surāṇāṃ śailam abhyagāt
     so 'bhigamyābravīd vindhyaṃ sadāraḥ samupasthitaḥ
mārgam ichāmy ahaṃ dattaṃ bhavatā parvatottama
     dakṣiṇām abhigantāsmi diśaṃ kāryeṇa kena cit
yāvadāgamanaṃ mahyaṃ tāvat tvaṃ pratipālaya
     nivṛtte mayi śailendra tato vardhasva kāmataḥ
evaṃ sa samayaṃ kṛtvā vindhyenāmitrakarśana
     adyāpi dakṣiṇā deśād vāruṇir na nivartate
etat te sarvam ākhyātaṃ yathā vindhyo na vardhate
     agastyasya prabhāvena yan māṃ tvaṃ paripṛcchasi
kāleyās tu yathā rājan suraiḥ sarvair niṣūditāḥ
     agastyād varam āsādya tan me nigadataḥ śṛṇu
tridaśānāṃ vaco śrutvā maitrāvaruṇir abravīt
     kimartham abhiyātāḥ stha varaṃ mattaḥ kim icchatha
     evam uktās tatas tena devās taṃ munim abruvan
evaṃ tvayecchāma kṛtaṃ maharṣe; mahārṇavaṃ pīyamānaṃ mahātman
     tato vadhiṣyāma sahānubandhān; kāleya saṃjñān suravidviṣas tān
tridaśānāṃ vacaḥ śrutvā tatheti munir abravīt
     kariṣye bhavatāṃ kāmaṃ lokānāṃ ca mahat sukham
evam uktvā tato 'gacchat samudraṃ saritāṃ patim
     ṛṣibhiś ca tapaḥsiddhaiḥ sārdhaṃ devaiś ca suvrataḥ
manusyoraga gandharvayakṣakiṃpuruṣās tathā
     anujagmur mahātmānaṃ drastu kāmās tad adbhutam
tato 'bhyagacchan sahitāḥ samudraṃ bhīma niṣvanam
     nṛtyantam iva cormībhir valgantam iva vāyunā
hasantam iva phenaughaiḥ skhalantaṃ kandareṣu ca
     nānā grāhasamākīrṇaṃ nānādvija ganāyutam
agastyasahitā devāḥ sagandharvamahoragāḥ
     ṛṣayaś ca mahābhāgāḥ samāsedur mahodadhim
