[dhṛ]
      evaṃ vyūḍheṣv anīkeṣu māmakeṣv itareṣu ca
      kathaṃ praharatāṃ śreṣṭhāḥ saṃprahāraṃ pracakrire
[s]
      samaṃ vyūḍheṣv anīkeṣu saṃnaddhā ruciradhvajāḥ
      apāram iva saṃdṛśya sāgarapratimaṃ balam
teṣāṃ madhye sthito rājā putro duryodhanas tava
      abravīt tāvakān sarvān yudhyadhvam iti daṃśitāḥ
te manaḥ krūram āsthāya samabhityaktajīvitāḥ
      pāṇḍavān abhyavartanta sarva evocchritadhvajāḥ
tato yuddhaṃ samabhavat tumulaṃ lomaharṣaṇam
      tāvakānāṃ pareṣāṃ ca vyatiṣakta rathadvipam
muktās tu rathibhir bāṇā rukmapuṅkhāḥ sutejanāḥ
      saṃnipetur akuṇṭhāgrā nāgeṣu ca hayeṣu ca
tathā pravṛtte saṃgrāme dhanur udyamya daṃśitaḥ
      abhipatya mahābāhur bhīṣmo bhīmaparākramaḥ
saubhadre bhīmasene ca śauneye ca mahārathe
      kekaye ca virāte ca dhṛṣṭadyumne ca pārṣate
eteṣu naravīreṣu cedimatsyeṣu cābhitaḥ
      vavarṣa śaravarṣāṇi vṛddhaḥ kurupitāmahaḥ
prākampata mahāvyūhas tasmin vīra samāgame
     sarveṣām eva sainyānām āsīd vyatikaro mahān
sādita dhvajanāgāś ca hatapravara vājinaḥ
     viprayātarathānīkāḥ samapadyanta pāṇḍavāḥ
arjunas tu naravyāghro dṛṣṭvā bhīṣmaṃ mahāratham
     vārṣṇeyam abravīt kruddho yāhi yatra pitāmahaḥ
eṣa bhīṣmaḥ susaṃkruddho vārṣṇeya mama vāhinīm
     nāśayiṣyati suvyaktaṃ duryodhana hite rataḥ
eṣa droṇaḥ kṛpaḥ śalyo vikarṇaś ca janārdana
     dhārtarāṣṭrāś ca sahitā duryodhana purogamāḥ
pāñcālān nihaniṣyanti rakṣitā dṛḍhadhanvanā
     so 'haṃ bhīṣmaṃ gamiṣyāmi sainyahetor janārdana
tam abravīd vāsudevo yatto bhava dhanaṃjaya
     eṣa tvā prāpaye vīra pitāmaha rathaṃ prati
evam uktvā tataḥ śaurī rathaṃ taṃ lokaviśrutam
     prāpayām āsa bhīṣmāya rathaṃ prati janeśvara
cañcad bahu patākena balākā varṇavājinā
     samucchritamahābhīma nadad vānaraketunā
     mahatā meghanādena rathenādityavarcasā
vinighnan kauravānīkaṃ śūrasenāṃś ca pāṇḍavaḥ
     āyāc charān nudañ śīghraṃ suhṛc choṣa vināśanaḥ
tam āpatantaṃ vegena prabhinnam iva vāraṇam
     trāsayānaṃ raṇe śūrān pātayantaṃ ca sāyakaiḥ
saindhava pramukhair guptaḥ prācya sauvīrakekayaiḥ
     sahasā pratyudīyāya bhīṣmaḥ śāṃtanavo 'rjunam
ko hi gāṇḍīvadhanvānam anyaḥ kurupitāmahāt
     droṇa vaikartanābhyāṃ vā rathaḥ saṃyātum arhati
tato bhīṣmo mahārāja kauravāṇāṃ pitāmahaḥ
     arjunaṃ sapta saptatyā nārācānāṃ samāvṛṇot
droṇaś ca pañcaviṃśatyā kṛpaḥ pañcāśatā śaraiḥ
     duryodhanaś catuḥṣaṣṭyā śalyaś ca navabhiḥ śaraiḥ
saindhavo navabhiś cāpi śakuniś cāpi pañcabhiḥ
     vikarṇo daśabhir bhallai rājan vivyādha pāṇḍavam
sa tair viddho maheṣvāsaḥ samantān niśitaiḥ śaraiḥ
     na vivyathe mahābāhur bhidyamāna ivācalaḥ
sa bhīṣmaṃ pañcaviṃśatyā kṛpaṃ ca navabhiḥ śaraiḥ
     droṇaṃ ṣaṣṭyā naravyāghro vikarṇaṃ ca tribhiḥ śaraiḥ
ārtāyaniṃ tribhir bāṇai rājānaṃ cāpi pañcabhiḥ
     pratyavidhyad ameyātmā kirīṭī bharatarṣabha
taṃ sātyakir virāṭaś ca dhṛṣṭadyumnaś ca pārṣataḥ
     draupadeyābhimanyuś ca parivavrur dhanaṃjayam
tato droṇaṃ maheṣvāsaṃ gāṅgeyasya priye ratam
     abhyavarṣata pāñcālyaḥ saṃyuktaḥ saha somakaiḥ
bhīṣmas tu rathināṃ śreṣṭhas tūrṇaṃ vivyādha pāṇḍavam
     aśītyā niśitair bāṇais tato 'krośanta tāvakāḥ
teṣāṃ tu ninadaṃ śrutvā prahṛṣṭānāṃ prahṛṣṭavat
     praviveśa tato madhyaṃ rathasiṃhaḥ pratāpavān
teṣāṃ tu rathasiṃhānāṃ madhyaṃ prāpya dhanaṃjayaḥ
     cikrīḍa dhanuṣā rājaṁl lakṣyaṃ kṛtvā mahārathān
tato duryodhano rājā bhīṣmam āha janeśvaraḥ
     pīḍyamānaṃ svakaṃ sainyaṃ dṛṣṭvā pārthena saṃyuge
eṣa pāṇḍusutas tāta kṛṣṇena sahito balī
     yatatāṃ sarvasainyānāṃ mūlaṃ naḥ parikṛntati
     tvayi jīvati gāṅgeye droṇe ca rathināṃ vare
tvatkṛte hy eṣa karṇo 'pi nyastaśastro mahārathaḥ
     na yudhyati raṇe pārthaṃ hitakāmaḥ sadā mama
sa tathā kuru gāṅgeya yathā hanyeta phalgunaḥ
     evam uktas tato rājan pitā devavratas tava
     dhik kṣatradharmam ity uktvā yayau pārtharathaṃ prati
ubhau śvetahayau rājan saṃsaktau dṛśyapārthivāḥ
     siṃhanādān bhṛśaṃ cakruḥ śaṅkhaśabdāṃś ca bhārata
drauṇir duryodhanaś caiva vikarṇaś ca tavātmajaḥ
     parivārya raṇe bhīṣmaṃ sthitā yuddhāya māriṣa
tathaiva pāṇḍavāḥ sarve parivārya dhanaṃjayam
     sthitā yuddhāya mahate tato yuddham avartata
gāṅgeyas tu raṇe pārtham ānarchan navabhiḥ śaraiḥ
     tam arjunaḥ pratyavidhyad daśabhir marma vedhibhiḥ
tataḥ śarasahasreṇa suprayuktena pāṇḍavaḥ
     arjunaḥ samaraślāghī bhīṣmasyāvārayad diśaḥ
śarajālaṃ tatas tat tu śarajālena kaurava
     vārayām āsa pārthasya bhīṣmaḥ śāṃtanavas tathā
ubhau paramasaṃhṛṣṭāv ubhau yuddhābhinandinau
     nirviśeṣam ayudhyetāṃ kṛtapratikṛtaiṣiṇau
bhīṣma cāpavimuktāni śarajālāni saṃdhaśaḥ
     śīryamāṇāny adṛśyanta bhinnāny arjuna sāyakaiḥ
tathaivārjuna muktāni śarajālāni bhāgaśaḥ
     gāṅgeya śaranunnāni nyapatanta mahītale
arjunaḥ pañcaviṃśatyā bhīṣmam ārcchac chitaiḥ śaraiḥ
     bhīṣmo 'pi samare pārthaṃ vivyādha triṃśatā śaraiḥ
anyonyasya hayān viddhvā dhvajau ca sumahābalau
     ratheṣāṃ rathacakre ca cikrīḍatur ariṃdamau
tataḥ kruddho mahārāja bhīṣmaḥ praharatāṃ varaḥ
     vāsudevaṃ tribhir bāṇair ājaghāna stanāntare
bhīṣmacāpacyutair bāṇair nirviddho madhusūdanaḥ
     virarāja raṇe rājan sa puṣpa iva kiṃśukaḥ
tato 'rjuno bhṛśaṃ kruddho nirviddhaṃ prekṣya mādhavam
     gāṅgeya sārathiṃ saṃkhye nirbibheda tribhiḥ śaraiḥ
yatamānau tu tau vīrāv anyonyasya vadhaṃ prati
     nāśaknutāṃ tadānyonyam abhisaṃdhātum āhave
maṇḍalāni vicitrāṇi gatapratyāgatāni ca
     adarśayetāṃ bahudhā sūta sāmarthya lāghavāt
antaraṃ ca prahāreṣu tarkayantau mahārathau
     rājann antaramārgasthau sthitāv āstāṃ muhur muhuḥ
ubhau siṃharavonmiśraṃ śaṅkhaśabdaṃ pracakratuḥ
     tathaiva cāpanirghoṣaṃ cakratus tau mahārathau
tayoḥ śaṅkhapraṇādena rathanemi svanena ca
     dāritā sahasā bhūmiś cakampa ca nanāda ca
na tayor antaraṃ kaś cid dadṛśe bharatarṣabha
     balinau samare śūrāv anyonyasadṛśāv ubhau
cihnamātreṇa bhīṣmaṃ tu prajajñus tatra kauravāḥ
     tathā pāṇḍusutāḥ pārthaṃ cihnamātreṇa jajñire
tayor nṛvarayo rājan dṛśyatādṛk parākramam
     vismayaṃ sarvabhūtāni jagmur bhārata saṃyuge
na tayor vivaraṃ kaś cid raṇe paśyati bhārata
     dharme sthitasya hi yathā na kaś cid vṛjinaṃ kva cit
ubhau hi śarajālena tāv adṛśyau babhūvatuḥ
     prakāśau ca punas tūrṇaṃ babhūvatur ubhau raṇe
tatra devāḥ sa gandharvāś cāraṇāś ca saharṣibhiḥ
     anyonyaṃ pratyabhāṣanta tayor dṛṣṭvā parākramam
na śakyau yudhi saṃrabdhau jetum etau mahārathau
     sa devāsuragandharvair lokair api kathaṃ cana
āścaryabhūtaṃ lokeṣu yuddham etan mahādbhutam
     naitādṛśāni yuddhāni bhaviṣyanti kathaṃ cana
nāpi śakyo raṇe jetuṃ bhīṣmaḥ pārthena dhīmatā
     sadhanuś ca rathasthaś ca pravapan sāyakān raṇe
tathaiva pāṇḍavaṃ yuddhe devair api durāsadam
     na vijetuṃ raṇe bhīṣma utsaheta dhanurdharam
iti sma vācaḥ śrūyante proccarantyas tatas tataḥ
     gāṅgeyārjunayoḥ saṃkhye stavayuktā viśāṃ pate
tvadīyās tu tato yodhāḥ pāṇḍaveyāś ca bhārata
     anyonyaṃ samare jaghnus tayos tatra parākrame
śitadhārais tathā khaḍgair vimalaiś ca paraśvadhaiḥ
     śarair anyaiś ca bahubhiḥ śastrair nānāvidhair yudhi
     ubhayoḥ senayor vīrā nyakṛntanta parasparam
vartamāne tathā ghore tasmin yuddhe sudāruṇe
     droṇa pāñcālyayo rājan mahān āsīt samāgamaḥ
