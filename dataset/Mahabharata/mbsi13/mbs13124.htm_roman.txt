[y]
      sat strīṇāṃ samudācāraṃ sava dharmabhṛtāṃ vara
      śrotum icchāmy ahaṃ tvattas taṃ me brūhi pitāmaha
[bh]
      sarvajñāṃ sarvadharmajñāṃ devaloke manasvinīm
      kaikeyī sumanā nāma śāṇḍilīṃ paryapṛcchata
kena vṛttena kalyāṇi samācāreṇa kena vā
      vidhūya sarvapāpāni devalokaṃ tvam āgatā
hutāśanaśikheva tvaṃ jvalamānā svatejasā
      sutā tārādhipasyeva prabhayā divam āgatā
arajāṃsi ca vastrāṇi dhārayantī gataklamā
      vimānasthā śubhe bhāsi sahasraguṇam ojasā
na tvam alpena tapasā dānena niyamena vā
      imaṃ lokam anuprāptā tasmāt tattvaṃ vadasva me
iti pṛṣṭā sumanayā madhuraṃ cāruhāsinī
      śāṇḍilī nibhṛtaṃ vākyaṃ sumanām idam abravīt
nāhaṃ kāṣāyavasanā nāpi valkaladhāriṇī
      na ca muṇḍā na jaṭilā bhūtvā devatvam āgatā
ahitāni ca vākyāni sarvāṇi paruṣāṇi ca
      apramattā ca bhartāraṃ kadā cin nāham abruvam
devatānāṃ pitṝṇāṃ ca brāhmaṇānāṃ ca pūjane
     apramattā sadā yuktā śvaśrū śvaśura vartinī
paiśunye na pravartāmi na mamaitan manogatam
     advāre na ca tiṣṭhāmi ciraṃ na kathayāmi ca
asad vā hasitaṃ kiṃ cid ahitaṃ vāpi karmaṇā
     rahasyam arahasyaṃ vā na pravartāmi sarvathā
kāryārthe nirgataṃ cāpi bhartāraṃ gṛham āgatam
     āsanenopasaṃyojya pūjayāmi samāhitā
yad yac ca nābhijānāti yad bhojyaṃ nābhinandati
     bhakṣyaṃ vāpy atha vā lehyaṃ tat sarvaṃ varjayām aham
kuṭumbārthe samānītaṃ yat kiṃ cit kāryam eva tu
     prātar utthāya tat sarvaṃ kārayāmi karomi ca
pravāsaṃ yadi me bhartā yāti kāryeṇa kena cit
     maṅgalair bahubhir yuktā bhavāmi niyatā sadā
añjanaṃ rocanāṃ caiva snānaṃ mālyānulepanam
     prasādhanaṃ ca niṣkrānte nābhinandāmi bhartari
notthāpayāmi bhartāraṃ sukhasuptam ahaṃ sadā
     ātureṣv api kāryeṣu tena tuṣyati me manaḥ
nāyāsayāmi bhartāraṃ kuṭumbārthe ca sarvadā
     guptaguhyā sadā cāsmi susaṃmṛṣṭaniveśanā
imaṃ dharmapathaṃ nārī pālayantī samāhitā
     arundhatīva nārīṇāṃ svargaloke mahīyate
[bh]
     etad ākhyāya sā devī sumanāyai tapasvinī
     patidharmaṃ mahābhāgā jagāmādarśanaṃ tadā
yaś cedaṃ pāṇḍavākhyānaṃ paṭhet parvaṇi parvaṇi
     sa devalokaṃ saṃprāpya nandane susukhaṃ vaset
