vimṛśya ca tato rāmo vayasyam akutobhayam
 pratardanaṃ kāśipatiṃ pariṣvajyedam abravīt
darśitā bhavatā prītir darśitaṃ sauhṛdaṃ param
 udyogaś ca kṛto rājan bharatena tvayā saha
tad bhavān adya kāśeyīṃ purīṃ vārāṇasīṃ vraja
 ramaṇīyāṃ tvayā guptāṃ suprākārāṃ sutoraṇām
etāvad uktvā utthāya kākutsthaḥ paramāsanāt
 paryaṣvajata dharmātmā nirantaram urogatam
visṛjya taṃ vayasyaṃ sa svāgatān pṛthivīpatīn
 prahasan rāghavo vākyam uvāca madhurākṣaram
bhavatāṃ prītir avyagrā tejasā parirakṣitā
 dharmaś ca niyato nityaṃ satyaṃ ca bhavatāṃ sadā
yuṣmākaṃ ca prabhāvena tejasā ca mahātmanām
 hato durātmā durbuddhī rāvaṇo rākṣasādhipaḥ
hetumātram ahaṃ tatra bhavatāṃ tejasāṃ hataḥ
 rāvaṇaḥ sagaṇo yuddhe saputraḥ sahabāndhavaḥ
bhavantaś ca samānītā bharatena mahātmanā
 śrutvā janakarājasya kānane tanayāṃ hṛtām
udyuktānāṃ ca sarveṣāṃ pārthivānāṃ mahātmanām
 kālo hy atītaḥ sumahān gamane rocatāṃ matiḥ
pratyūcus taṃ ca rājāno harṣeṇa mahatānvitāḥ
 diṣṭyā tvaṃ vijayī rāma rājyaṃ cāpi pratiṣṭhitam
diṣṭyā pratyāhṛtā sītā diṣṭyā śatruḥ parājitaḥ
 eṣa naḥ paramaḥ kāma eṣā naḥ kīrtir uttamā
yat tvāṃ vijayinaṃ rāma paśyāmo hataśātravam
 upapannaṃ ca kākutstha yat tvam asmān praśaṃsasi
praśaṃsārhā hi jānanti praśaṃsāṃ vaktum īdṛśīm
 āpṛcchāmo gamiṣyāmo hṛdistho naḥ sadā bhavān
bhavec ca te mahārāja prītir asmāsu nityadā
