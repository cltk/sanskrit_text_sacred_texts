[s]
      te hatvā sarvapāñcālān draupadeyāṃś ca sarvaśaḥ
      agacchan sahitās tatra yatra duryodhano hataḥ
gatvā cainam apaśyaṃs te kiṃ cit prāṇaṃ narādhipam
      tato rathebhyaḥ praskandya parivavrus tavātmajam
taṃ bhagnasakthaṃ rājendra kṛcchraprāṇam acetasam
      vamantaṃ rudhiraṃ vaktrād apaśyan vasudhātale
vṛtaṃ samantād bahubhiḥ śvāpadair ghoradarśanaiḥ
      śālā vṛkagaḍaiś caiva bhakṣayiṣyadbhir antikāt
nivārayantaṃ kṛcchrāt tāñ śvāpadān saṃcikhādiṣūn
      viveṣṭamānaṃ mahyāṃ ca subhṛśaṃ gāḍhavedanam
taṃ śayānaṃ mahātmānaṃ bhūmau svarudhirokṣitam
      hataśiṣṭās trayo vīrāḥ śokārtāḥ paryavārayan
      aśvatthāmā kṛpaś caiva kṛtavarmā ca sātvataḥ
tais tribhiḥ śoṇitādigdhair niḥśvasadbhir mahārathaiḥ
      śuśubhe saṃvṛto rājā vedī tribhir ivāgnibhiḥ
te taṃ śayānaṃ saṃprekṣya rājānam atathocitam
      aviṣahyena duḥkhena tatas te rurudus trayaḥ
tatas te rudhiraṃ hastair mukhān nirmṛjya tasya ha
      raṇe rājñaḥ śayānasya kṛpaṇaṃ paryadevayan
[kṛpa]
     na daivasyātibhāro 'sti yad ayaṃ rudhirokṣitaḥ
     ekādaśa camū bhartā śete duryodhano hataḥ
paśya cāmīkarābhasya cāmīkaravibhūṣitām
     gadāṃ gadā priyasyemāṃ samīpe patitāṃ bhuvi
iyam enaṃ gadā śūraṃ na jahāti raṇe raṇe
     svargāyāpi vrajantaṃ hi na jahāti yaśasvinam
paśyemāṃ saha vīreṇa jāmbūnadavibhūṣitām
     śayānāṃ śayane dharme bhāryāṃ prītimatīm iva
yo vai mūrdhāvasiktānām agre yātaḥ paraṃtapaḥ
     sa hato grasate pāṃsūn paśya kālasya paryayam
yenājau nihatā bhūmāv aśerata purā dviṣaḥ
     sa bhūmau nihataḥ śete kururājaḥ parair ayam
bhayān namanti rājāno yasya sma śatasaṃghaśaḥ
     sa vīraśayane śete kravyādbhiḥ parivāritaḥ
upāsata nṛpāḥ pūrvam arthahetor yam īśvaram
     dhik sadyo nihataḥ śete paśya kālasya paryayam
[s]
     taṃ śayānaṃ nṛpaśreṣṭhaṃ tato bharatasattama
     aśvatthāmā samālokya karuṇaṃ paryadevayat
āhus tvāṃ rājaśārdūla mukhyaṃ sarvadhanuṣmatām
     dhanādhyakṣopamaṃ yuddhe śiṣyaṃ saṃkarṣaṇasya ha
kathaṃ vivaram adrākṣīd bhīmasenas tavānagha
     balinaḥ kṛtino nityaṃ sa ca pāpātmavān nṛpa
kālo nūnaṃ mahārāja loke 'smin balavattaraḥ
     paśyāmo nihataṃ tvāṃ ced bhīmasenena saṃyuge
kathaṃ tvāṃ sarvadharmajñaṃ kṣudraḥ pāpo vṛkodaraḥ
     nikṛtyā hatavān mando nūnaṃ kālo duratyayaḥ
dharmayuddhe hy adharmeṇa samāhūyaujasā mṛdhe
     gadayā bhīmasenena nirbhinne sakthinī tava
adharmeṇa hatasyājau mṛdyamānaṃ padā śiraḥ
     yad upekṣitavān kṣudro dhik tam astu yudhiṣṭhiram
yuddheṣv apavadiṣyanti yodhā nūnaṃ vṛkodaram
     yāvat sthāsyanti bhūtāni nikṛtyā hy asi pātitaḥ
nanu rāmo 'bravīd rājaṃs tvāṃ sadā yadunandanaḥ
     duryodhana samo nāsti gadayā iti vīryavān
ślāghate tvāṃ hi vārṣṇeyo rājan saṃsatsu bhārata
     suśiṣyo mama kauravyo gadāyuddha iti prabho
yāṃ gatiṃ kṣatriyasyāhuḥ praśastāṃ paramarṣayaḥ
     hatasyābhimukhasyājau prāptas tvam asi tāṃ gatim
duryodhana na śocāmi tvām ahaṃ puruṣarṣabha
     hataputrāṃ tu śocāmi gāndhārīṃ pitaraṃ ca te
     bhikṣukau vicariṣyete śocantau pṛthivīm imām
dhig astu kṛṣṇaṃ vārṣṇeyam arjunaṃ cāpi durmatim
     dharmajña māninau yau tvāṃ vadhyamānam upekṣatām
pāṇḍavāś cāpi te sarve kiṃ vakṣyanti narādhipān
     kathaṃ duryodhano 'smābhir hata ity anapatrapāḥ
dhanyas tvam asi gāndhāre yas tvam āyodhane hataḥ
     prayāto 'bhimukhaḥ śatrūn dharmeṇa puruṣarṣabha
hataputrā hi gāndhārī nihatajñātibāndhavā
     prajñā cakṣuś ca durdharṣaḥ kāṃ gatiṃ pratipatsyate
dhig astu kṛtavarmāṇaṃ māṃ kṛpaṃ ca mahāratham
     ye vayaṃ na gatāḥ svargaṃ tvāṃ puraskṛtya pārthivam
dātāraṃ sarvakāmānāṃ rakṣitāraṃ prajāhitam
     yad vayaṃ nānugacchāmas tvāṃ dhig asmān narādhamān
kṛpasya tava vīryeṇa mama caiva pituś ca me
     sabhṛtyānāṃ naravyāghra ratnavanti gṛhāṇi ca
bhavatprasādād asmābhiḥ samitraiḥ saha bāndhavaiḥ
     avāptāḥ kratavo mukhyā bahavo bhūridakṣiṇāḥ
kutaś cāpīdṛśaṃ sārtham upalapsyāmahe vayam
     yādṛśena puraskṛtya tvaṃ gataḥ sarvapārthivān
vayam eva trayo rājan gacchantaṃ paramāṃ gatim
     yad vai tvāṃ nānugacchāmas tena tapsyāmahe vayam
tvat svargahīnā hīnārthāḥ smarantaḥ sukṛtasya te
     kiṃnāma tad bhavet karma yana tvānuvrajema vai
duḥkhaṃ nūnaṃ kuruśreṣṭha cariṣyāmo mahīm imām
     hīnānāṃ nas tvayā rājan kutaḥ śāntiḥ kutaḥ sukham
gatvaitāṃs tu mahārāja sametya tvaṃ mahārathān
     yathā śreṣṭhaṃ yathā jyeṣṭhaṃ pūjayer vacanān mama
ācāryaṃ pūjayitvā ca ketuṃ sarvadhanuṣmatām
     hataṃ mayādya śaṃsethā dhṛṣṭadyumnaṃ narādhipa
pariṣvajethā rājānaṃ bāhlikaṃ sumahāratham
     saindhavaṃ somadattaṃ ca bhūriśravasam eva ca
tathā pūrvagatān anyān svargaṃ pārthiva sattamān
     asmad vākyāt pariṣvajya pṛcchethās tvam anāmayam
ity evam uktvā rājānaṃ bhagnasaktham acetasam
     aśvatthāmā samudvīkṣya punar vacanam abravīt
duryodhana jīvasi ced vācaṃ śrotrasukhāṃ śṛṇu
     sapta pāṇḍavataḥ śeṣā dhārtarāṣṭrās trayo vayam
te caiva bhrātaraḥ pañca vāsudevo 'tha sātyakiḥ
     ahaṃ ca kṛtavarmā ca kṛpaḥ śāradvatas tathā
draupadeyā hatāḥ sarve dhṛṣṭadyumnasya cātmajāḥ
     pāñcālā nihatāḥ sarve matsyaśeṣaṃ ca bhārata
kṛte pratikṛtaṃ paśya hataputrā hi pāṇḍavāḥ
     sauptike śibiraṃ teṣāṃ hataṃ sanara vāhanam
mayā ca pāpakarmāsau dhṛṣṭadyumno mahīpate
     praviśya śibiraṃ rātrau paśumāreṇa māritaḥ
duryodhanas tu tāṃ vācaṃ niśamya manasaḥ priyām
     pratilabhya punaś ceta idaṃ vacanam abravīt
na me 'karot tad gāneyo na karṇo na ca te pitā
     yat tvayā kṛpa bhojābhyāṃ sahitenādya me kṛtam
sa cet senāpatiḥ kṣudro hataḥ sārdhaṃ śikhaṇḍinā
     tena manye maghavatā samam ātmānam adya vai
svasti prāpnuta bhadraṃ vaḥ svarge naḥ saṃgamaḥ punaḥ
     ity evam uktvā tūṣṇīṃ sa kururājo mahāmanāḥ
     prāṇān udasṛjad vīraḥ suhṛdāṃ śokam ādadhat
tatheti te pariṣvaktāḥ pariṣvajya ca taṃ nṛpam
     punaḥ punaḥ prekṣamāṇāḥ svakān āruruhū rathān
ity evaṃ tava putrasya niśamya karuṇāṃ giram
     pratyūṣakāle śokārtaḥ prādhāvaṃ nagaraṃ prati
tava putre gate svarge śokārtasya mamānagha
     ṛṣidattaṃ pranaṣṭaṃ tad divyadarśitvam adya vai
[v]
     iti śrutvā sa nṛpatiḥ putra jñātivadhaṃ tadā
     niḥśvasya dīrgham uṣṇaṃ ca tataś cintāparo 'bhavat
