[y]
      strīṇāṃ svabhāvam icchāmi śrotuṃ bharatasattama
      striyo hi mūlaṃ doṣāṇāṃ laghu cittāḥ pitāmaha
[bh]
      atrāpy udāharantīmam itihāsaṃ purātanam
      nāradasya ca saṃvādaṃ puṃścalyā pañca cūḍayā
lokān anucaran dhīmān devarṣir nāradaḥ purā
      dadarśāpsarasaṃ brāhmīṃ pañca dūḍām aninditām
tāṃ dṛṣṭvā cārusarvāṅgīṃ papracchāpsarasaṃ muniḥ
      saṃśayo hṛdi me kaś cit tan me brūhi sumadhyame
evam uktā tu sā vipraṃ pratyuvācātha nāradam
      viṣaye sati vakṣyāmi samarthāṃ manyase ca mām
[n]
      na tvām aviṣaye bhadre niyokṣyāmi kathaṃ cana
      strīṇāṃ svabhāvam icchāmi tvattaḥ śrotuṃ varānane
[bḥ]
      etac chrutvā vacas tasya devarṣer apsarottamā
      pratyuvāca na śakṣyāmi strī satī nindituṃ striyaḥ
viditās te striyo yāś ca yādṛśāś ca svabhāvataḥ
      na mām arhasi devarṣe niyoktuṃ praśna īdṛśe
tām uvāca sa devarṣiḥ satyaṃ vada sumadhyame
      mṛṣāvāde bhaved doṣaḥ satye doṣo na vidyate
ity uktā sā kṛtamatir abhavac cāruhāsinī
     strī doṣāñ śāśvatān satyān bhāṣituṃ saṃpracakrame
[p]
     kulīnā rūpavatyaś ca nāthavatyaś ca yoṣitaḥ
     maryādāsu na tiṣṭhanti sa doṣaḥ strīṣu nārada
na strībhyaḥ kiṃ cid anyad vai pāpīyastaram asti vai
     striyo hi mūlaṃ doṣāṇāṃ tathā tvam api vettha ha
samājñātān ṛddhimataḥ pratirūpān vaśe sthitān
     patīn antaram āsādya nālaṃ nāryaḥ pratīkṣitum
asad dharmas tv ayaṃ strīṇām asmākaṃ bhavati prabho
     pāpīyaso narān yad vai lajjāṃ tyaktvā bhajāmahe
striyaṃ hi yaḥ prārthayate saṃnikarṣaṃ ca gacchati
     īṣac ca kurute sevāṃ tam evecchanti yoṣitaḥ
anarthitvān manuṣyāṇāṃ bhayāt parijanasya ca
     maryādāyām amaryādāḥ striyas tiṣṭhanti bhartṛṣu
nāsāṃ kaś cid agamyo 'sti nāsāṃ vayasi saṃsthitiḥ
     virūpaṃ rūpavantaṃ vā pumān ity eva bhuñjate
na bhayān nāpy anukrośān nārthahetoḥ kathaṃ cana
     na jñātikulasaṃbandhāt striyas tiṣṭhanti bhartṛṣu
yauvane vartamānānāṃ mṛṣṭābharaṇa vāsasām
     nārīṇāṃ svairavṛttānāṃ spṛhayanti kulastriyaḥ
yāś ca śaśvad bahumatā rakṣyante dayitāḥ striyaḥ
     api tāḥ saṃprasajjante kubjāndha jaḍa vāmanaiḥ
paṅguṣv api ca devarṣe ye cānye kutsitā narāḥ
     strīṇām agamyo loke 'smin nāsti kaś cin mahāmune
yadi puṃsāṃ gatir brahma kathaṃ cin nopapadyate
     apy anyonyaṃ pravartante na hi tiṣṭhanti bhartṛṣu
alābhāt puruṣāṇaṃ hi bhayāt parijanasya ca
     vadhabandhabhayāc cāpi svayaṃ guptā bhavanti tāḥ
cala svabhāvā duḥsevyā durgrāhyā bhāvatas tathā
     prājñasya puruṣasyeha yathā vācas tathā striyaḥ
nāgnis tṛpyati kāṣṭāhāṃ nāpagānāṃ mahodadhiḥ
     nāntakaḥ sarvabhūtānāṃ na puṃsāṃ vāmalocanāḥ
idam anyac ca devarṣe rahasyaṃ sarvayoṣitām
     dṛṣṭvaiva puruṣaṃ hṛdyaṃ yoniḥ praklidyate striyaḥ
kāmānām api dātāraṃ kartāraṃ mānasāntvayoḥ
     rakṣitāraṃ na mṛṣyanti bhartāraṃ paramaṃ striyaḥ
na kāmabhogān bahulān nālaṃkārārtha saṃcayān
     tathaiva bahu manyante yathā ratyām anugraham
antakaḥ śamano mṛtyuḥ pātālaṃ vaḍavāmukham
     kṣura dhārā viṣaṃ sarpo vahnir ity ekataḥ striyaḥ
yataś ca bhūtāni mahānti pañca; yataś ca lokā vihitā vidhātrā
     yataḥ pumāṃsaḥ pramadāś ca nirmitas; tadaiva doṣāḥ pramadāsu nārada
