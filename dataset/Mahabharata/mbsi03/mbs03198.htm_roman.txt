[mārk]
      cintayitvā tad āścaryaṃ striyā proktam aśeṣataḥ
      vinindan sa dvijo ''tmānam āgaḥ kṛta ivābabhau
cintayānaḥ sa dharmasya sūkṣmāṃ gatim athābravīt
      śraddadhānena bhāvyaṃ vai gacchāmi mithilām aham
kṛtātmā dharmavit tasyāṃ vyādho nivasate kila
      taṃ gacchāmy aham adyaiva dharmaṃ praṣṭuṃ tapodhanam
iti saṃcintya manasā śraddadhānaḥ striyā vacaḥ
      balākā pratyayenāsau dharmyaiś ca vacanaiḥ śubhaiḥ
      saṃpratasthe sa mithilāṃ kautūhalasamanvitaḥ
atikrāmann araṇyāni grāmāṃś ca nagarāṇi ca
      tato jagāma mithilāṃ janakena surakṣitām
dharmasetu samākīrṇāṃ yajñotsava vatīṃ śubhām
      gopurāṭṭālakavatīṃ gṛhaprākāraśobhitām
praviśya sa purīṃ ramyāṃ vimānair bahubhir vṛtām
      paṇyaiś ca bahubhir yuktāṃ suvibhaktamahāpathām
aśvai rathais tathā nāgair yānaiś ca bahubhir vṛtām
      hṛṣṭapuṣṭa janākīrṇāṃ nityotsava samākulām
so 'paśyad bahu vṛttāntāṃ brāhmaṇaḥ samatikraman
      dharmavyādham apṛcchac ca sa cāsya kathito dvijaiḥ
apaśyat tatra gatvā taṃ sūnā madhye vyavasthitam
     mārgamāhiṣa māṃsāni vikrīṇantaṃ tapasvinam
     ākulatvāt tu kretṝṇām ekānte saṃsthito dvijaḥ
sa tu jñātvā dvijaṃ prāptaṃ sahasā saṃbhramotthitaḥ
     ājagāma yato vipraḥ sthita ekānta āsane
[vyādha]
     abhivādaye tvā bhagavan svāgataṃ te dvijottama
     ahaṃ vyādhas tu bhadraṃ te kiṃ karomi praśādhi mām
ekapatnyā yad ukto 'si gaccha tvaṃ mithilām iti
     jānāmy etad ahaṃ sarvaṃ yadarthaṃ tvam ihāgataḥ
[mārk]
     śrutvā tu tasya tad vākyaṃ sa vipro bhṛśaharṣitaḥ
     dvitīyam idam āścaryam ity acintayata dvijaḥ
adeśasthaṃ hi te sthānam iti vyādho 'bravīd dvijam
     gṛhaṃ gacchāva bhagavan yadi rocayase 'nagha
bāḍham ity eva saṃhṛṣṭo vipro vacanam abravīt
     agratas tu dvijaṃ kṛtvā sa jagāma grahān prati
praviśya ca gṛhaṃ ramyam āsanenābhipūjitaḥ
     pādyam ācamanīyaṃ ca pratigṛhya dvijottamaḥ
tataḥ sukhopaviṣṭas taṃ vyādhaṃ vacanam abravīt
     karmaitad vai na sadṛśaṃ bhavataḥ pratibhāti me
     anutapye bhṛśaṃ tāta tava ghoreṇa karmaṇā
[vyādha]
     kulocitam idaṃ karma pitṛpaitāmahaṃ mama
     vartamānasya me dharme sve manyuṃ mā kṛthā dvija
dhātrā tu vihitaṃ pūrvaṃ karma svaṃ pālayāmy aham
     prayatnāc ca gurū vṛddhau śuśrūṣe 'haṃ dvijottama
satyaṃ vade nābhyasūye yathāśakti dadāmi ca
     devatātithibhṛtyānām avaśiṣṭena vartaye
na kutsayāmy ahaṃ kiṃ cin na garhe balavattaram
     kṛtam anveti kartāraṃ purā karma dvijottama
kṛṣigorakṣya vāṇijyam iha lokasya jīvanam
     daṇḍanītis trayī vidyā tena lokā bhavanty uta
karma śūdre kṛṣir vaiśye saṃgrāmaḥ kṣatriye smṛtaḥ
     brahmacaryaṃ tapo mantrāḥ satyaṃ ca brāhmaṇe sadā
rājā praśāsti dharmeṇa svakarma niratāḥ prajāḥ
     vikarmāṇaś ca ye ke cit tān yunakti svakarmasu
bhetavyaṃ hi sadā rājñāṃ prajānām adhipā hi te
     mārayanti vikarmasthaṃ lubdhā mṛgam iveṣubhiḥ
janakasyeha viprarṣe vikarmastho na vidyate
     svakarma niratā varṇāś catvārāpi dvijottama
sa eṣa janako rājā durvṛttam api cet sutam
     daṇḍyaṃ daṇḍe nikṣipati tathā na glāti dhārmikam
suyuktacāro nṛpatiḥ sarvaṃ dharmeṇa paśyati
     śrīś ca rājyaṃ ca daṇḍaś ca kṣatriyāṇāṃ dvijottama
rājāno hi svadharmeṇa śriyam icchanti bhūyasīm
     sarveṣām eva varṇānāṃ trātā rājā bhavaty uta
pareṇa hi hatān brahman varāhamahiṣān aham
     na svayaṃ hanmi viprarṣe vikrīṇāmi sadā tv aham
na bhakṣayāmi māṃsāni ṛtugāmī tathā hy aham
     sadopavāsī ca tathā naktabhojī tathā dvija
aśīlaś cāpi puruṣo bhūtvā bhavati śīlavān
     prāṇi hiṃsā rataś cāpi bhavate dhārmikaḥ punaḥ
vyabhicārān narendrāṇāṃ dharmaḥ saṃkīryate mahān
     adharmo vardhate cāpi saṃkīryante tathā prajāḥ
uruṇḍā vāmanāḥ kubjāḥ sthūlaśīrṣās tathaiva ca
     klībāś cāndhāś ca jāyante badhirā lambacūcukāḥ
     pārthivānām adharmatvāt prajānām abhavaḥ sadā
sa eṣa rājā janakaḥ sarvaṃ dharmeṇa paśyati
     anugṛhṇan prajāḥ sarvāḥ svadharmaniratāḥ sadā
ye caiva māṃ praśaṃsanti ye ca nindanti mānavāḥ
     sarvān supariṇītena karmaṇā toṣayāmy aham
ye jīvanti svadharmeṇa saṃbhuñjante ca pārthivāḥ
     na kiṃ cid upajīvanti dakṣā utthāna śīlinaḥ
śaktyānna dānaṃ satataṃ titikṣā dharmanityatā
     yathārhaṃ pratipūjā ca sarvabhūteṣu vai dayā
     tyāgān nānyatra martyānāṃ guṇās tiṣṭhanti pūruṣe
mṛṣāvādaṃ pariharet kuryāt priyam ayācitaḥ
     na ca kāmān na saṃrambhān na dveṣād dharmam utsṛjet
priye nātibhṛśaṃ hṛṣyed apriye na ca saṃjvaret
     na muhyed arthakṛcchreṣu na ca dharmaṃ parityajet
karma cet kiṃ cid anyat syād itaran na samācaret
     yat kalyāṇam abhidhyāyet tatrātmānaṃ niyojayet
na pāpaṃ prati pāpaḥ syāt sādhur eva sadā bhavet
     ātmanaiva hataḥ pāpo yaḥ pāpaṃ kartum icchati
karma caitad asādhūnāṃ vṛjinānām asādhuvat
     na dharmo 'stīti manvānāḥ śucīn avahasanti ye
     aśraddadhānā dharmasya te naśyanti na saṃśayaḥ
mahādṛtir ivādhmātaḥ pāpo bhavati nityadā
     mūḍhānām avaliptānām asāraṃ bhāṣitaṃ bhavet
     darśayaty antarātmānaṃ divā rūpam ivāṃśumān
na loke rājate mūrkhaḥ kevalātma praśaṃsayā
     api ceha mṛjā hīnaḥ kṛtavidyaḥ prakāśate
abruvan kasya cin nindām ātmapūjām avarṇayan
     na kaś cid guṇasaṃpannaḥ prakāśo bhuvi dṛśyate
vikarmaṇā tapyamānaḥ pāpād viparimucyate
     naitat kuryāṃ punar iti dvitīyāt parimucyate
karmaṇā yena teneha pāpād dvija varottama
     evaṃ śrutir iyaṃ brahman dharmeṣu paridṛśyate
pāpāny abuddhveha purā kṛtāni; prāg dharmaśīlo vinihanti paścāt
     dharmo brahman nudate pūruṣāṇāṃ; yat kurvate pāpam iha pramādāt
pāpaṃ kṛtvā hi manyeta nāham asmīti pūruṣaḥ
     cikīrṣed eva kalyāṇaṃ śraddadhāno 'nasūyakaḥ
vasanasyeva chidrāṇi sādhūnāṃ vivṛṇoti yaḥ
     pāpaṃ cet puruṣaḥ kṛtvā kalyāṇam abhipadyate
     mucyate sarvapāpebhyo mahābhrair iva candramāḥ
yathādityaḥ samudyan vai tamo sarvaṃ vyapohati
     evaṃ kalyāṇam ātiṣṭhan sarvapāpaiḥ pramucyate
pāpānāṃ viddhy adhiṣṭhānaṃ lobham eva dvijottama
     lubdhāḥ pāpaṃ vyavasyanti narā nātibahu śrutāḥ
     adharmā dharmarūpeṇa tṛṇaiḥ kūpā ivāvṛtāḥ
teṣāṃ damaḥ pavitrāṇi pralāpā dharmasaṃśritāḥ
     sarvaṃ hi vidyate teṣu śiṣṭācāraḥ sudurlabhaḥ
[mārk]
     sa tu vipro mahāprājño dharmavyādham apṛcchata
     śiṣṭācāraṃ katham ahaṃ vidyām iti narottama
     etan mahāmate vyādha prabravīhi yathātatham
[vyādha]
     yajño dānaṃ tapo vedāḥ satyaṃ ca dvijasattama
     pañcaitāni pavitrāṇi śiṣṭācāreṣu nityadā
kāmakrodhau vaśe kṛtvā dambhaṃ lobham anārjavam
     dharma ity eva saṃtuṣṭās te śiṣṭāḥ śiṣṭasaṃmatāḥ
na teṣāṃ vidyate 'vṛttaṃ yajñasvādhyāyaśīlinām
     ācāra pālanaṃ caiva dvitīyaṃ śiṣṭalakṣaṇam
guruśuśrūṣaṇaṃ satyam akrodho dānam eva ca
     etac catuṣṭayaṃ brahmañ śiṣṭācāreṣu nityadā
śiṣṭācāre mano kṛtvā pratiṣṭhāpya ca sarvaśaḥ
     yām ayaṃ labhate tuṣṭiṃ sā na śakyā hy ato 'nyathā
vedasyopaniṣat satyaṃ satyasyopaniṣad damaḥ
     damasyopaniṣat tyāgaḥ śiṣṭācāreṣu nityadā
ye tu dharmam asūyante buddhimohānvitā narāḥ
     apathā gacchatāṃ teṣām anuyātāpi pīḍyate
ye tu śiṣṭāḥ suniyatāḥ śrutityāgaparāyaṇāḥ
     dharmyaṃ panthānam ārūḍhāḥ satyadharmaparāyaṇāḥ
niyacchanti parāṃ buddhiṃ śiṣṭācārānvitā narāḥ
     upādhyāya mate yuktāḥ sthityā dharmārthadarśinaḥ
nāstikān bhinnamaryādān krūrān pāpamatau sthitān
     tyaja tāñ jñānam āśritya dhārmikān upasevya ca
kālalobha grahākīrṇāṃ pañcendriya jalāṃ nadīm
     nāvaṃ dhṛtimayīṃ kṛtvā janma durgāṇi saṃtara
krameṇa saṃcito dharmo buddhiyogamayo mahān
     śiṣṭācāre bhavet sādhū rāgaḥ śukleva vāsasi
ahiṃsā satyavacanaṃ sarvabhūtahitaṃ param
     ahiṃsā paramo dharmaḥ sa ca satye pratiṣṭhitaḥ
     satye kṛtvā pratiṣṭhāṃ tu pravartante pravṛttayaḥ
satyam eva garīyas tu śiṣṭācāra niṣevitam
     ācāraś ca satāṃ dharmaḥ santaś cācāra lakṣaṇaḥ
yo yathā prakṛtir jantuḥ svāṃ svāṃ prakṛtim aśnute
     pāpātmā krodhakāmādīn doṣān āpnoty anātmavān
ārambho nyāyayukto yaḥ sa hi dharma iti smṛtaḥ
     anācāras tv adharmeti etac chiṣṭānuśāsanam
akrudhyanto 'nasūyanto nirahaṃkāra matsarāḥ
     ṛjavaḥ śama saṃpannāḥ śiṣṭācārā bhavanti te
traividya vṛddhāḥ śucayaś vṛttavanto manasvinaḥ
     guruśuśrūṣavo dāntāḥ śiṣṭācārā bhavanty uta
teṣām adīnasattvānāṃ duṣkarācāra karmaṇām
     svaiḥ karmabhiḥ satkṛtānāṃ ghoratvaṃ saṃpraṇaśyati
taṃ sad ācāram āścaryaṃ purāṇaṃ śāśvataṃ dhruvam
     dharmaṃ dharmeṇa paśyantaḥ svargaṃ yānti manīṣiṇaḥ
āstikā mānahīnāś ca dvijātijanapūjakāḥ
     śrutavṛttopasaṃpannās te santaḥ svargagāminaḥ
vedoktaḥ paramo dharmo dharmaśāstreṣu cāparaḥ
     śiṣṭācīrṇaś ca śiṣṭānāṃ trividhaṃ dharmalakṣaṇam
pāraṇaṃ cāpi vidyānāṃ tīrthānām avagāhanam
     kṣamā satyārjavaṃ śaucaṃ śiṣṭācāra nidarśanam
sarvabhūtadayāvanto ahiṃsā niratāḥ sadā
     paruṣaṃ na prabhāṣante sadā santo dvija priyāḥ
śubhānām aśubhānāṃ ca karmaṇāṃ phalasaṃcaye
     vipākam abhijānanti te śiṣṭāḥ śiṣṭasaṃmatāḥ
nyāyopetā guṇopetāḥ sarvalokahitaiṣiṇaḥ
     santaḥ svargajitaḥ śuklāḥ saṃniviṣṭāś ca satpathe
dātāraḥ saṃvibhaktāro dīnānugraha kāriṇaḥ
     sarvabhūtadayāvantas te śiṣṭāḥ śiṣṭasaṃmatāḥ
sarvapūjyāḥ śrutadhanās tathaiva ca tapasvinaḥ
     dānanityāḥ sukhāṁl lokān āpnuvantīha ca śriyam
pīḍayā ca kalatrasya bhṛtyānāṃ ca samāhitāḥ
     atiśaktyā prayacchanti santaḥ sadbhiḥ samāgatāḥ
lokayātrāṃ ca paśyanto dharmam ātmahitāni ca
     evaṃ santo vartamānā edhante śāśvatīḥ samāḥ
ahiṃsā satyavacanam ānṛśaṃsyam athārjavam
     adroho nātimānaś ca hrīs titikṣā damaḥ śamaḥ
dhīmanto dhṛtimantaś ca bhūtānām anukampakāḥ
     akāma dveṣasaṃyuktās te santo lokasatkṛtāḥ
trīṇy eva tu padāny āhuḥ satāṃ vṛttam anuttamam
     na druhyec caiva dadyāc ca satyaṃ caiva sadā vadet
sarvatra ca dayāvantaḥ santaḥ karuṇavedinaḥ
     gacchantīha susaṃtuṣṭā dharmyaṃ panthānam uttamam
     śiṣṭācārā mahātmāno yeṣāṃ dharmaḥ suniścitaḥ
anasūyā kṣamā śāntiḥ saṃtoṣaḥ priyavāditā
     kāmakrodhaparityāgaḥ śiṣṭācāra niṣevaṇam
karmaṇā śrutasaṃpannaṃ satāṃ mārgam anuttamam
     śiṣṭācāraṃ niṣevante nityaṃ dharmeṣv atandritāḥ
prajñā prāsādam āruhya muhyato mahato janān
     prekṣanto lokavṛttāni vividhāni dvijottama
     atipuṇyāni pāpāni tāni dvija varottama
etat te sarvam ākhyātaṃ yathā prajñaṃ yathā śrutam
     śiṣṭācāra guṇān brahman puraskṛtya dvijarṣabha
