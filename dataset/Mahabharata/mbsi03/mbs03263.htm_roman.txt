[mārk]
      sakhā daśarathasyāsīj jaṭāyur aruṇātmajaḥ
      gṛdhrarājo mahāvīryaḥ saṃpātir yasya sodaraḥ
sa dadarśa tadā sītāṃ rāvaṇāṅkagatāṃ snuṣām
      krodhād abhyadravat pakṣī rāvaṇaṃ rākṣaseśvaram
athainam abravīd gṛdhro muñca muñceti maithilīm
      dhriyamāṇe mayi kathaṃ hariṣyasi niśācara
      na hi me mokṣyase jīvan yadi notsṛjase vadhūm
uktvaivaṃ rākṣasendraṃ taṃ cakarta nakharair bhṛśam
      pakṣatuṇḍaprahāraiś ca bahuśo jarjarīkṛtaḥ
      cakṣāra rudhiraṃ bhūri giriḥ prasravaṇair iva
sa vadhyamāno gṛdhreṇa rāmapriyahitaiṣiṇā
      khaṅgam ādāya ciccheda bhujau tasya patatriṇaḥ
nihatya gṛdhrarājaṃ sa chinnābhra śikharopamam
      ūrdhvam ācakrame sītāṃ gṛhītvāṅkena rākṣasaḥ
yatra yatra tu vaidehī paśyaty āśramamaṇḍalam
      saro vā saritaṃ vāpi tatra muñcati bhūṣaṇam
sā dadarśa giriprasthe pañcavānarapuṃgavān
      tatra vāso mahad divyam utsasarja manasvinī
tat teṣāṃ vānarendrāṇāṃ papāta pavanoddhutam
      madhye supītaṃ pañcānāṃ vidyun meghāntare yathā
evaṃ hṛtāyāṃ vaidehyāṃ rāmo hatvā mahāmṛgam
     nivṛtto dadṛśe dhīmān bhrātaraṃ lakṣmaṇaṃ tadā
katham utsṛjya vaidehīṃ vane rākṣasasevite
     ity evaṃ bhrātaraṃ dṛṣṭvā prāpto 'sīti vyagarhayat
mṛgarūpadhareṇātha rakṣasā so 'pakarṣaṇam
     bhrātur āgamanaṃ caiva cintayan paryatapyata
garhayann eva rāmas tu tvaritas taṃ samāsadat
     api jīvati vaidehī neti paśyāmi lakṣmaṇa
tasya tat sarvam ācakhyau sītāyā lakṣmaṇo vacaḥ
     yad uktavaty asadṛśaṃ vaidehī paścimaṃ vacaḥ
dahyamānena tu hṛdā rāmo 'bhyapatad āśramam
     sa dadarśa tadā gṛdhraṃ nihataṃ parvatopamam
rākṣasaṃ śaṅkamānas tu vikṛṣya balavad dhanuḥ
     abhyadhāvata kākutsthas tatas taṃ saha lakṣmaṇaḥ
sa tāv uvāca tejasvī sahitau rāmalakṣmaṇau
     gṛdhrarājo 'smi bhadraṃ vāṃ sakhā daśarathasya ha
tasya tad vacanaṃ śrutvā saṃgṛhya dhanur ī śubhe
     ko 'yaṃ pitaram asmākaṃ nāmnāhety ūcatuś ca tau
tato dadṛśatus tau taṃ chinnapalṣa dvayaṃ tathā
     tayoḥ śaśaṃsa gṛdhras tu sītārthe rāvaṇād vadham
apṛcchad rāghavo gṛdhraṃ rāvaṇaḥ kāṃ diśaṃ gataḥ
     tasya gṛdhraḥ śiraḥ kampair ācacakṣe mamāra ca
dakṣiṇām iti kākutstho viditvāsya tad iṅgitam
     sasskāraṃ lambhayām āsa sakhāyaṃ pūjayan pituḥ
tato dṛṣṭvāśramapadaṃ vyapaviddhabṛsī ghaṭam
     vidhvastakalaśaṃ śūnyaṃ gomāyubalasevitam
duḥkhaśokasamāviṣṭau vaidehī haraṇārditau
     jagmatur daṇḍakāraṇyaṃ dakṣiṇena paraṃtapau
vane mahati tasmiṃs tu rāmaḥ saumitriṇā saha
     dadarśa mṛgayūthāni dravamāṇāni sarvaśaḥ
     śabdaṃ ca ghoraṃ sattvānāṃ dāvāgner iva vardhataḥ
apaśyetāṃ muhūrtāc ca kabandhaṃ ghoradarśanam
     meghaparvata saṃkāśaṃ śālaskandhaṃ mahābhujam
     urogataviśālākṣaṃ mahodaramahāmukham
yadṛcchayātha tad rakṣo kare jagrāha lakṣmaṇam
     viṣādam agamat sadyo saumitrir atha bhārata
sa rāmam abhisaṃprekṣya kṛṣyate yena tanmukham
     viṣaṇṇaś cābravīd rāmaṃ paśyāvasthām imāṃ mama
haraṇaṃ caiva vaidehyā mama cāyam upaplavaḥ
     rājyabhraṃśaś ca bhavatas tātasya maraṇaṃ tathā
nāhaṃ tvāṃ saha vaidehyā sametaṃ kosalā gatam
     drakṣyāmi pṛthivī rājye pitṛpaitāmahe sthitam
drakṣyanty āryasya dhanyā ye kuśa lāja śamī lavaiḥ
     abhiṣiktasya vadanaṃ somaṃ sābhra lavaṃ yathā
evaṃ bahuvidhaṃ dhīmān vilalāpa sa lakṣmaṇaḥ
     tam uvācātha kākutsthaḥ saṃbhrameṣv apy asaṃbhramaḥ
mā viṣādanaravyāghra naiṣa kaś cin mayi sthite
     chindhy asya dakṣiṇaṃ bāhuṃ chinnaḥ savyo mayā bhujaḥ
ity evaṃ vadatā tasya bhujo rāmeṇa pātitaḥ
     khaṅgena bhṛśatīkṣṇena nikṛttas tilakāṇḍavat
tato 'sya dakṣiṇaṃ bāhuṃ khaṅgenājaghnivān balī
     saumitrir api saṃprekṣya bhrātaraṃ rāghavaṃ sthitam
punar abhyāhanat pārśve tad rakṣo lakṣmaṇo bhṛśam
     gatāsur apatad bhūmau kabandhaḥ sumahāṃs tataḥ
tasya dehād viniḥsṛtya puruṣo divyadarśanaḥ
     dadṛśe divam āsthāya divi sūrya iva jvalan
papraccha rāmas taṃ vāgmī kas tvaṃ prabrūhi pṛcchataḥ
     kāmayā kim idaṃ citram āścaryaṃ pratibhāti me
tasyācacakṣe gandharvo viśvāvasur ahaṃ nṛpa
     prāpto brahmānuśāpena yoniṃ rākṣasasevitām
rāvaṇena hṛtā sītā rājñā laṅkānivāsinā
     sugrīvam abhigacchasva sa te sāhyaṃ kariṣyati
eṣā pampā śivajalā haṃsakāraṇḍa vāyutā
     ṛśyamūkasya śailasya saṃnikarṣe taṭākinī
saṃvasaty atra sugrīvaś caturbhiḥ sacivaiḥ saha
     bhrātā vānararājasya vālino meha mālinaḥ
etāvac chakyam asmābhir vaktuṃ draṣṭāsi jānakīm
     dhruvaṃ vānararājasya vidito rāvaṇālayaḥ
ity uktvāntarhito divyaḥ puruṣaḥ sa mahāprabhaḥ
     vismayaṃ jagmatuś cobhau tau vīrau rāmalakṣmaṇau
