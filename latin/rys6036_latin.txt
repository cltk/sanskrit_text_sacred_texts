tato dyāṃ pṛthivīṃ caiva vīkṣamāṇā vanaukasaḥ
 dadṛśuḥ saṃtatau bāṇair bhrātarau rāmalakṣmaṇau
vṛṣṭvevoparate deve kṛtakarmaṇi rākṣase
 ājagāmātha taṃ deśaṃ sasugrīvo vibhīṣaṇaḥ
nīladvividamaindāś ca suṣeṇasumukhāṅgadāḥ
 tūrṇaṃ hanumatā sārdham anvaśocanta rāghavau
niśceṣṭau mandaniḥśvāsau śoṇitaughapariplutau
 śarajālācitau stabdhau śayānau śaratalpayoḥ
niḥśvasantau yathā sarpau niśceṣṭau mandavikramau
 rudhirasrāvadigdhāṅgau tāpanīyāv iva dhvajau
tau vīraśayane vīrau śayānau mandaceṣṭitau
 yūthapais taiḥ parivṛtau bāṣpavyākulalocanaiḥ
rāghavau patitau dṛṣṭvā śarajālasamāvṛtau
 babhūvur vyathitāḥ sarve vānarāḥ savibhīṣaṇāḥ
antarikṣaṃ nirīkṣanto diśaḥ sarvāś ca vānarāḥ
 na cainaṃ māyayā channaṃ dadṛśū rāvaṇiṃ raṇe
taṃ tu māyāpraticchinnaṃ māyayaiva vibhīṣaṇaḥ
 vīkṣamāṇo dadarśātha bhrātuḥ putram avasthitam
tam apratima karmāṇam apratidvandvam āhave
 dadarśāntarhitaṃ vīraṃ varadānād vibhīṣaṇaḥ
indrajit tv ātmanaḥ karma tau śayānau samīkṣya ca
 uvāca paramaprīto harṣayan sarvanairṛtān
dūṣaṇasya ca hantārau kharasya ca mahābalau
 sāditau māmakair bāṇair bhrātarau rāmalakṣmaṇau
nemau mokṣayituṃ śakyāv etasmād iṣubandhanāt
 sarvair api samāgamya sarṣisaṅghaiḥ surāsuraiḥ
yatkṛte cintayānasya śokārtasya pitur mama
 aspṛṣṭvā śayanaṃ gātrais triyāmā yāti śarvatī
kṛtsneyaṃ yatkṛte laṅkā nadī varṣāsv ivākulā
 so 'yaṃ mūlaharo 'narthaḥ sarveṣāṃ nihato mayā
rāmasya lakṣmaṇasyaiva sarveṣāṃ ca vanaukasām
 vikramā niṣphalāḥ sarve yathā śaradi toyadāḥ
evam uktvā tu tān sarvān rākṣasān paripārśvagān
 yūthapān api tān sarvāṃs tāḍayām āsa rāvaṇiḥ
tān ardayitvā bāṇaughais trāsayitvā ca vānarān
 prajahāsa mahābāhur vacanaṃ cedam abravīt
śarabandhena ghoreṇa mayā baddhau camūmukhe
 sahitau bhrātarāv etau niśāmayata rākṣasāḥ
evam uktās tu te sarve rākṣasāḥ kūṭayodhinaḥ
 paraṃ vismayam ājagmuḥ karmaṇā tena toṣitāḥ
vineduś ca mahānādān sarve te jaladopamāḥ
 hato rāma iti jñātvā rāvaṇiṃ samapūjayan
niṣpandau tu tadā dṛṣṭvā tāv ubhau rāmalakṣmaṇau
 vasudhāyāṃ nirucchvāsau hatāv ity anvamanyata
harṣeṇa tu samāviṣṭa indrajit samitiṃjayaḥ
 praviveśa purīṃ laṅkāṃ harṣayan sarvanairṛtān
rāmalakṣmaṇayor dṛṣṭvā śarīre sāyakaiś cite
 sarvāṇi cāṅgopāṅgāni sugrīvaṃ bhayam āviśat
tam uvāca paritrastaṃ vānarendraṃ vibhīṣaṇaḥ
 sabāṣpavadanaṃ dīnaṃ śokavyākulalocanam
alaṃ trāsena sugrīva bāṣpavego nigṛhyatām
 evaṃ prāyāṇi yuddhāni vijayo nāsti naiṣṭhikaḥ
saśeṣabhāgyatāsmākaṃ yadi vīra bhaviṣyati
 moham etau prahāsyete bhrātarau rāmalakṣmaṇau
paryavasthāpayātmānam anāthaṃ māṃ ca vānara
 satyadharmānuraktānāṃ nāsti mṛtyukṛtaṃ bhayam
evam uktvā tatas tasya jalaklinnena pāṇinā
 sugrīvasya śubhe netre pramamārja vibhīṣaṇaḥ
pramṛjya vadanaṃ tasya kapirājasya dhīmataḥ
 abravīt kālasaṃprātam asaṃbhrāntam idaṃ vacaḥ
na kālaḥ kapirājendra vaiklavyam anuvartitum
 atisneho 'py akāle 'smin maraṇāyopapadyate
tasmād utsṛjya vaiklavyaṃ sarvakāryavināśanam
 hitaṃ rāmapurogāṇāṃ sainyānām anucintyatām
atha vā rakṣyatāṃ rāmo yāvat saṃjñā viparyayaḥ
 labdhasaṃjñau tu kākutsthau bhayaṃ no vyapaneṣyataḥ
naitat kiṃ cana rāmasya na ca rāmo mumūrṣati
 na hy enaṃ hāsyate lakṣmīr durlabhā yā gatāyuṣām
tasmād āśvāsayātmānaṃ balaṃ cāśvāsaya svakam
 yāvat sarvāṇi sainyāni punaḥ saṃsthāpayāmy aham
ete hy utphullanayanās trāsād āgatasādhvasāḥ
 karṇe karṇe prakathitā harayo haripuṃgava
māṃ tu dṛṣṭvā pradhāvantam anīkaṃ saṃpraharṣitum
 tyajantu harayas trāsaṃ bhuktapūrvām iva srajam
samāśvāsya tu sugrīvaṃ rākṣasendro vibhīṣaṇaḥ
 vidrutaṃ vānarānīkaṃ tat samāśvāsayat punaḥ
indrajit tu mahāmāyaḥ sarvasainyasamāvṛtaḥ
 viveśa nagarīṃ laṅkāṃ pitaraṃ cābhyupāgamat
tatra rāvaṇam āsīnam abhivādya kṛtāñjaliḥ
 ācacakṣe priyaṃ pitre nihatau rāmalakṣmaṇau
utpapāta tato hṛṣṭaḥ putraṃ ca pariṣasvaje
 rāvaṇo rakṣasāṃ madhye śrutvā śatrū nipātitau
upāghrāya sa mūrdhny enaṃ papraccha prītamānasaḥ
 pṛcchate ca yathāvṛttaṃ pitre sarvaṃ nyavedayat
sa harṣavegānugatāntarātmā; śrutvā vacas tasya mahārathasya
 jahau jvaraṃ dāśaratheḥ samutthitaṃ; prahṛṣya vācābhinananda putram
