[mārk]
      rāghavas tu sasaumitriḥ sugrīveṇābhipālitaḥ
      vasan mālyavataḥ pṛṣṭhe dadarśa vimalaṃ nabhaḥ
sa dṛṣṭvā vimale vyomni nirmalaṃ śaśalakṣaṇam
      grahanakṣatratārābhir anuyātam amitrahā
kumudotpala padmānāṃ gandham ādāya vāyunā
      mahīdharasthaḥ śītena sahasā pratibodhitha
prabhāte lakṣmaṇaṃ vīram abhyabhāṣata durmanāḥ
      sītāṃ saṃsmṛtya dharmātmā ruddhāṃ rākṣasa veśmani
gaccha lakṣmaṇa jānīhi kiṣkindhāyāṃ kapīśvaram
      pramattaṃ grāmyadharmeṣu ketaghnaṃ svārthapaṇḍitam
yo 'sau kulādhamo mūḍho mayā rājye 'bhiṣecitaḥ
      sarvavānaragopucchā yam ṛkṣāś ca bhajanti vai
yadarthaṃ nihato vālī mayā raghukulodvaha
      tvayā saha mahābāho kiṣkindhopavane tadā
kṛtaghnaṃ tam ahaṃ manye vānarāpasadaṃ bhuvi
      yo mām evaṃgato mūḍho na jānīte 'dya lakṣmaṇa
asau manye na jānīte samayapratipādanam
      kṛtopakāraṃ māṃ nūnam avamanyālpayā dhiyā
yadi tāvad anudyuktaḥ śete kāmasukhātmakaḥ
     netavyo vālimārgeṇa sarvabhūtagatiṃ tvayā
athāpi ghaṭate 'smākam arthe vānarapuṃgavaḥ
     tam ādāyaihi kākutstha tvarāvān bhava māciram
ity ukto lakṣmaṇo bhrātrā guruvākyahite rataḥ
     pratasthe ruciraṃ gṛhya samārgaṇa guṇaṃ dhanuḥ
     kiṣkindhā dvāram āsādya praviveśānivāritaḥ
sakrodha iti taṃ matvā rājā pratyudyayau hariḥ
     taṃ sadāro vinītātmā sugrīvaḥ plavagādhipaḥ
     pūjayā pratijagrāha prīyamāṇas tad arhayā
tam abravīd rāmavaco saumitrir akutobhayaḥ
     sa tat sarvam aśeṣeṇa śrutvā prahvaḥ kṛtāñjaliḥ
sabhṛtyadāro rājendra sugrīvo vānarādhipaḥ
     idam āha vaco prīto lakṣmaṇaṃ narakuñjaram
nāsmi lakṣmaṇa durmedhā na kṛtaghno na nirghṛṇaḥ
     śrūyatāṃ yaḥ prayatno me sītā paryeṣaṇe kṛtaḥ
diśaḥ prasthāpitāḥ sarve vinītā harayo mayā
     sarveṣāṃ ca kṛtaḥ kālo māsenāgamanaṃ punaḥ
yair iyaṃ savanā sādriḥ sapurā sāgarāmbarā
     vicetavyā mahī vīra sagrāma nagarākarā
sa māsaḥ pañcarātreṇa pūrṇo bhavitum arhati
     tataḥ śroṣyasi rāmeṇa sahitaḥ sumahat priyam
ity ukto lakṣmaṇas tena vānarendreṇa dhīmatā
     tyaktvā roṣam adīnātmā sugrīvaṃ pratyapūjayat
sa rāmaṃ saha sugrīvo mālyavat pṛṣṭham āsthitam
     abhigamyodayaṃ tasya kāryasya pratyavedayat
ity evaṃ vānarendrās te samājagmuḥ sahasraśaḥ
     diśas tisro vicityātha na tu ye dakṣiṇāṃ gatāḥ
ācakhyus te tu rāmāya mahīṃ sāgaramekhalām
     vicitāṃ na tu vaidehyā darśanaṃ rāvaṇasya vā
gatās tu dakṣiṇām āśāṃ ye vai vānarapuṃgavāḥ
     āśāvāṃs teṣu kākutsthaḥ prānān ārto 'py adhārayat
dvimāsoparame kāle vyatīte plavagās tataḥ
     sugrīvam abhigamyedaṃ tvaritā vākyam abruvan
rakṣitaṃ vālinā yat tat sphītaṃ madhuvanaṃ mahat
     tvayā ca plavagaśreṣṭha tad bhuṅkte pavanātmajaḥ
vāliputro 'ṅgadaś caiva ye cānye plavagarṣabhāḥ
     vicetuṃ dakṣiṇām āśāṃ rājan prasthāpitās tvayā
teṣāṃ taṃ praṇayaṃ śrutvā mene sa kṛtakṛtyatām
     kṛtārthānāṃ hi bhṛtyānām etad bhavati ceṣṭitam
sa tad rāmāya medhāvī śaśaṃsa plavagarṣabhaḥ
     rāmaś cāpy anumānena mene dṛṣṭāṃ tu maithilīm
hanūmatpramukhāś cāpi viśrāntās te plavaṃgamāḥ
     abhijagmur harīndraṃ taṃ rāmalakṣmaṇasaṃnidhau
gatiṃ ca mukhavarṇaṃ ca dṛṣṭvā rāmo hanūmataḥ
     agamat pratyayaṃ bhūyo dṛṣṭā sīteti bhārata
hanūmatpramukhās te tu vānarāḥ pūrṇamānasāḥ
     praṇemur vidhivad rāmaṃ sugrīvaṃ lakṣmaṇaṃ tathā
tān uvācāgatān rāmaḥ pragṛhya saśaraṃ dhanuḥ
     api māṃ jīvayiṣyadhvam api vaḥ kṛtakṛtyatā
api rājyam ayodhyāyāṃ kārayiṣyāmy ahaṃ punaḥ
     nihatya samare śatrūn āhṛtya janakātmajām
amokṣayitvā vaidehīm ahatvā ca ripūn raṇe
     hṛtadāro 'vadhūtaś ca nāhaṃ jīvitum utsahe
ity uktavacanaṃ rāmaṃ pratyuvācānilātmajaḥ
     priyam ākhyāmi te rāma dṛṣṭā sā jānakī mayā
vicitya dakṣiṇām āśāṃ saparvatavanākarām
     śrāntāḥ kāle vyatīte sma dṛṣṭavanto mahāguhām
praviśāmo vayaṃ tāṃ tu bahuyojanam āyatām
     andhakārāṃ suvipināṃ gahanāṃ kīṭa sevitām
gatvā sumahad adhvānam ādityasya prabhāṃ tataḥ
     dṛṣṭavantaḥ sma tatraiva bhavanaṃ divyam antarā
mayasya kila daityasya tadāsīd veśma rāghava
     tatra prabhāvatī nāma tapo 'tapyata tāpasī
tayā dattāni bhojyāni pānāni vividhāni ca
     bhuktvā labdhabalāḥ santas tayoktena pathā tataḥ
niryāya tasmād uddeśāt paśyāmo lavaṇāmbhasaḥ
     samīpe sahyamalayau darduraṃ ca mahāgirim
tato malayam āruhya paśyanto varuṇālayam
     viṣaṇṇā vyathitāḥ khinnā nirāśā jīvite bhṛśam
anekaśatavistīrṇaṃ yojanānāṃ mahodadhim
     timinakra jhaṣāvāsaṃ cintayantaḥ suduḥkhitāḥ
tatrānaśana saṃkalpaṃ kṛtvāsīnā vayaṃ tadā
     tataḥ kathānte gṛdhrasya jaṭāyor abhavat kathā
tataḥ parvataśṛṅgābhaṃ ghorarūpaṃ bhayāvaham
     pakṣiṇaṃ dṛṣṭavantaḥ sma vainateyam ivāparam
so 'smān atarkayad bhoktum athābhyetya vaco 'bravīt
     bhoḥ ka eṣa mama bhrātur jaṭāyoḥ kurute kathām
saṃpātir nāma tasyāhaṃ jyeṣṭho bhrātā khagādhipaḥ
     anyonyaspardhayārūḍhāv āvām ādityasaṃsadam
tato dagdhāv imau pakṣau na dagdhau tu jaṭāyuṣaḥ
     tadā me ciradṛṣṭaḥ sa bhrātā gṛdhrapatiḥ priyaḥ
     nirdagdhapakṣaḥ patito hy aham asmin mahāgirau
tasyaivaṃ vadato 'smābhir hato bhrātā niveditaḥ
     vyasanaṃ bhavataś cedaṃ saṃkṣepād vai niveditam
sa saṃpātis tadā rājañ śrutvā sumahad apriyam
     viṣaṇṇacetāḥ papraccha punar asmān ariṃdama
kaḥ sa rāmaḥ kathaṃ sītā jaṭāyuś ca kathaṃ hataḥ
     icchāmi sarvam evaitac chrotuṃ plavagasattamāḥ
tasyāhaṃ sarvam evaitaṃ bhavato vyasanāgamam
     prāyopaveśane caiva hetuṃ vistarato 'bruvam
so 'smān utthāpayām āsa vākyenānena pakṣirāj
     rāvaṇo vidito mahyaṃ laṅkā cāsya mahāpurī
dṛṣṭā pāre samudrasya trikūṭagirikandare
     bhavitrī tatra vaidehī na me 'sty atra vicāraṇā
iti tasya vaco śrutvā vayam utthāya satvarāḥ
     sāgaraplavane mantraṃ mantrayāmaḥ paraṃtapa
nādhyavasyad yadā kaś cit sāgarasya vilaṅghane
     tataḥ pitaram āviśya pupluve 'haṃ mahārṇavam
     śatayojanavistīrṇaṃ nihatya jalarākṣasīm
tatra sītā mayā dṛṣṭā rāvaṇāntaḥpure satī
     upavāsatapaḥ śīlā bhartṛdarśanalālasā
     jaṭilā maladigdhāṅgī kṛśā dīnā tapasvinī
nimittais tām ahaṃ sītām upalabhya pṛthagvidhaiḥ
     upasṛtyābruvaṃ cāryām abhigamya rahogatām
sīte rāmasya dūto 'haṃ vānaro mārutātmajaḥ
     tvaddarśanam abhiprepsur iha prāpto vihāyasā
rājaputrau kuśalinau bhrātarau rāmalakṣmaṇau
     sarvaśākhā mṛgendreṇa sugrīveṇābhipālitau
kuśalaṃ tvābravīd rāmaḥ sīte saumitriṇā saha
     sakhibhāvāc ca sugrīvaḥ kuśalaṃ tvānupṛcchati
kṣipram eṣyati te bhartā sarvaśākā mṛgaiḥ saha
     pratyayaṃ kuru me devi vānaro 'smi na rākṣasaḥ
muhūrtam iva ca dhyātvā sītā māṃ pratyuvāca ha
     avaimi tvāṃ hanūmantam avindhya vacanād aham
avindhyo hi mahābāho rākṣaso vṛddhasaṃmataḥ
     kathitas tena sugrīvas tvadvidhaiḥ sacivair vṛtaḥ
gamyatām iti coktvā māṃ sītā prādād imaṃ maṇim
     dhāritā yena vaidehī kālam etam aninditā
pratyayārthaṃ kathāṃ cemāṃ kathayām āsa jānakī
     kṣiprām iṣīkāṃ kākasya citrakūṭe mahāgirau
     bhavatā puruṣavyāghra pratyabhijñāna kāraṇāt
śrāvayitvā tadātmānaṃ tato dagdhvā ca tāṃ purīm
     saṃprāpta iti taṃ rāmaḥ priyavādinam arcayat
