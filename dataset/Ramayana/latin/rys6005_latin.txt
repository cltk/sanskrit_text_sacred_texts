sā tu nīlena vidhivat svārakṣā susamāhitā
 sāgarasyottare tīre sādhu senā niveśitā
maindaś ca dvividhaś cobhau tatra vānarapuṃgavau
 viceratuś ca tāṃ senāṃ rakṣārthaṃ sarvato diśam
niviṣṭāyāṃ tu senāyāṃ tīre nadanadīpateḥ
 pārśvasthaṃ lakṣmaṇaṃ dṛṣṭvā rāmo vacanam abravīt
śokaś ca kila kālena gacchatā hy apagacchati
 mama cāpaśyataḥ kāntām ahany ahani vardhate
na me duḥkhaṃ priyā dūre na me duḥkhaṃ hṛteti ca
 etad evānuśocāmi vayo 'syā hy ativartate
vāhi vāta yataḥ kanyā tāṃ spṛṣṭvā mām api spṛśa
 tvayi me gātrasaṃsparśaś candre dṛṣṭisamāgamaḥ
tan me dahati gātrāṇi viṣaṃ pītam ivāśaye
 hā nātheti priyā sā māṃ hriyamāṇā yad abravīt
tadviyogendhanavatā taccintāvipulārciṣā
 rātriṃ divaṃ śarīraṃ me dahyate madanāgninā
avagāhyārṇavaṃ svapsye saumitre bhavatā vinā
 kathaṃ cit prajvalan kāmaḥ samāsuptaṃ jale dahet
bahv etat kāmayānasya śakyam etena jīvitum
 yad ahaṃ sā ca vāmorur ekāṃ dharaṇim āśritau
kedārasyeva kedāraḥ sodakasya nirūdakaḥ
 upasnehena jīvāmi jīvantīṃ yac chṛṇomi tām
kadā tu khalu susśoṇīṃ śatapatrāyatekṣaṇām
 vijitya śatrūn drakṣyāmi sītāṃ sphītām iva śriyam
kadā nu cārubimbauṣṭhaṃ tasyāḥ padmam ivānanam
 īṣadunnamya pāsyāmi rasāyanam ivāturaḥ
tau tasyāḥ saṃhatau pīnau stanau tālaphalopamau
 kadā nu khalu sotkampau hasantyā māṃ bhajiṣyataḥ
sā nūnam asitāpāṅgī rakṣomadhyagatā satī
 mannāthā nāthahīneva trātāraṃ nādhigacchati
kadā vikṣobhya rakṣāṃsi sā vidhūyotpatiṣyati
 vidhūya jaladān nīlāñ śaśilekhā śaratsv iva
svabhāvatanukā nūnaṃ śokenānaśanena ca
 bhūyas tanutarā sītā deśakālaviparyayāt
kadā nu rākṣasendrasya nidhāyorasi sāyakān
 sītāṃ pratyāhariṣyāmi śokam utsṛjya mānasaṃ
kadā nu khalu māṃ sādhvī sītāmarasutopamā
 sotkaṇṭhā kaṇṭham ālambya mokṣyaty ānandajaṃ jalam
kadā śokam imaṃ ghoraṃ maithilī viprayogajam
 sahasā vipramokṣyāmi vāsaḥ śukletaraṃ yathā
evaṃ vilapatas tasya tatra rāmasya dhīmataḥ
 dinakṣayān mandavapur bhāskaro 'stam upāgamat
āśvāsito lakṣmaṇena rāmaḥ saṃdhyām upāsata
 smaran kamalapatrākṣīṃ sītāṃ śokākulīkṛtaḥ
