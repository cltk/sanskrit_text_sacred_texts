vīkṣamāṇas tato laṅkāṃ kapiḥ kṛtamanorathaḥ
 vardhamānasamutsāhaḥ kāryaśeṣam acintayat
kiṃ nu khalv aviśiṣṭaṃ me kartavyam iha sāmpratam
 yad eṣāṃ rakṣasāṃ bhūyaḥ saṃtāpajananaṃ bhavet
vanaṃ tāvat pramathitaṃ prakṛṣṭā rākṣasā hatāḥ
 balaikadeśaḥ kṣapitaḥ śeṣaṃ durgavināśanam
durge vināśite karma bhavet sukhapariśramam
 alpayatnena kārye 'smin mama syāt saphalaḥ śramaḥ
yo hy ayaṃ mama lāṅgūle dīpyate havyavāhanaḥ
 asya saṃtarpaṇaṃ nyāyyaṃ kartum ebhir gṛhottamaiḥ
tataḥ pradīptalāṅgūlaḥ savidyud iva toyadaḥ
 bhavanāgreṣu laṅkāyā vicacāra mahākapiḥ
mumoca hanumān agniṃ kālānalaśikhopamam
śvasanena ca saṃyogād ativego mahābalaḥ
 kālāgnir iva jajvāla prāvardhata hutāśanaḥ
pradīptam agniṃ pavanas teṣu veśmasu cārayat
tāni kāñcanajālāni muktāmaṇimayāni ca
 bhavanāny avaśīryanta ratnavanti mahānti ca
tāni bhagnavimānāni nipetur vasudhātale
 bhavanānīva siddhānām ambarāt puṇyasaṃkṣaye
vajravidrumavaidūryamuktārajatasaṃhitān
 vicitrān bhavanād dhātūn syandamānān dadarśa saḥ
nāgnis tṛpyati kāṣṭhānāṃ tṛṇānāṃ ca yathā tathā
 hanūmān rākṣasendrāṇāṃ vadhe kiṃ cin na tṛpyati
hutāśanajvālasamāvṛtā sā; hatapravīrā parivṛttayodhā
 hanūmātaḥ krodhabalābhibhūtā; babhūva śāpopahateva laṅkā
sasaṃbhramaṃ trastaviṣaṇṇarākṣasāṃ; samujjvalaj jvālahutāśanāṅkitām
 dadarśa laṅkāṃ hanumān mahāmanāḥ; svayambhukopopahatām ivāvanim
sa rākṣasāṃs tān subahūṃś ca hatvā; vanaṃ ca bhaṅktvā bahupādapaṃ tat
 visṛjya rakṣo bhavaneṣu cāgniṃ; jagāma rāmaṃ manasā mahātmā
laṅkāṃ samastāṃ saṃdīpya lāṅgūlāgniṃ mahākapiḥ
 nirvāpayām āsa tadā samudre harisattamaḥ
