athovāca mahātejā harirājo mahābalaḥ
 kim iyaṃ vyathitā senā mūḍhavāteva naur jale
sugrīvasya vacaḥ śrutvā vāliputro 'ṅgado 'bravīt
 na tvaṃ paśyasi rāmaṃ ca lakṣmaṇaṃ ca mahābalam
śarajālācitau vīrāv ubhau daśarathātmajau
 śaratalpe mahātmānau śayānāu rudhirokṣitau
athābravīd vānarendraḥ sugrīvaḥ putram aṅgadam
 nānimittam idaṃ manye bhavitavyaṃ bhayena tu
viṣaṇṇavadanā hy ete tyaktapraharaṇā diśaḥ
 prapalāyanti harayas trāsād utphullalocanāḥ
anyonyasya na lajjante na nirīkṣanti pṛṣṭhataḥ
 viprakarṣanti cānyonyaṃ patitaṃ laṅghayanti ca
etasminn antare vīro gadāpāṇir vibhīṣaṇaḥ
 sugrīvaṃ vardhayām āsa rāghavaṃ ca niraikṣata
vibhīṣaṇaṃ taṃ sugrīvo dṛṣṭvā vānarabhīṣaṇam
 ṛkṣarājaṃ samīpasthaṃ jāmbavantam uvāca ha
vibhīṣaṇo 'yaṃ saṃprāpto yaṃ dṛṣṭvā vānararṣabhāḥ
 vidravanti paritrastā rāvaṇātmajaśaṅkayā
śīghram etān suvitrastān bahudhā vipradhāvitān
 paryavasthāpayākhyāhi vibhīṣaṇam upasthitam
sugrīveṇaivam uktas tu jāmbavān ṛkṣapārthivaḥ
 vānarān sāntvayām āsa saṃnivartya prahāvataḥ
te nivṛttāḥ punaḥ sarve vānarās tyaktasaṃbhramāḥ
 ṛkṣarājavacaḥ śrutvā taṃ ca dṛṣṭvā vibhīṣaṇam
vibhīṣaṇas tu rāmasya dṛṣṭvā gātraṃ śaraiś citam
 lakṣmaṇasya ca dharmātmā babhūva vyathitendriyaḥ
jalaklinnena hastena tayor netre pramṛjya ca
 śokasaṃpīḍitamanā ruroda vilalāpa ca
imau tau sattvasaṃpannau vikrāntau priyasaṃyugau
 imām avasthāṃ gamitau rākasaiḥ kūṭayodhibhiḥ
bhrātuḥ putreṇa me tena duṣputreṇa durātmanā
 rākṣasyā jihmayā buddhyā chalitāv ṛjuvikramau
śarair imāv alaṃ viddhau rudhireṇa samukṣitau
 vasudhāyām ima suptau dṛśyete śalyakāv iva
yayor vīryam upāśritya pratiṣṭhā kāṅkṣitā mayā
 tāv ubhau dehanāśāya prasuptau puruṣarṣabhau
jīvann adya vipanno 'smi naṣṭarājyamanorathaḥ
 prāptapratijñaś ca ripuḥ sakāmo rāvaṇaḥ kṛtaḥ
evaṃ vilapamānaṃ taṃ pariṣvajya vibhīṣaṇam
 sugrīvaḥ sattvasaṃpanno harirājo 'bravīd idam
rājyaṃ prāpsyasi dharmajña laṅkāyāṃ nātra saṃśayaḥ
 rāvaṇaḥ saha putreṇa sa rājyaṃ neha lapsyate
śarasaṃpīḍitāv etāv ubhau rāghavalakṣmaṇau
 tyaktvā mohaṃ vadhiṣyete sagaṇaṃ rāvaṇaṃ raṇe
tam evaṃ sāntvayitvā tu samāśvāsya ca rākṣasaṃ
 suṣeṇaṃ śvaśuraṃ pārśve sugrīvas tam uvāca ha
saha śūrair harigaṇair labdhasaṃjñāv ariṃdamau
 gaccha tvaṃ bhrātarau gṛhya kiṣkindhāṃ rāmalakṣmaṇau
ahaṃ tu rāvaṇaṃ hatvā saputraṃ sahabāndhavam
 maithilīm ānayiṣyāmi śakro naṣṭām iva śriyam
śrutvaitad vānarendrasya suṣeṇo vākyam abravīt
 devāsuraṃ mahāyuddham anubhūtaṃ sudāruṇam
tadā sma dānavā devāñ śarasaṃsparśakovidāḥ
 nijaghnuḥ śastraviduṣaś chādayanto muhur muhuḥ
tān ārtān naṣṭasaṃjñāṃś ca parāsūṃś ca bṛhaspatiḥ
 vidhyābhir mantrayuktābhir oṣadhībhiś cikitsati
tāny auṣadhāny ānayituṃ kṣīrodaṃ yāntu sāgaram
 javena vānarāḥ śīghraṃ saṃpāti panasādayaḥ
harayas tu vijānanti pārvatī te mahauṣadhī
 saṃjīvakaraṇīṃ divyāṃ viśalyāṃ devanirmitām
candraś ca nāma droṇaś ca parvatau sāgarottame
 amṛtaṃ yatra mathitaṃ tatra te paramauṣadhī
te tatra nihite devaiḥ parvate paramauṣadhī
 ayaṃ vāyusuto rājan hanūmāṃs tatra gacchatu
etasminn antare vāyur meghāṃś cāpi savidyutaḥ
 paryasyan sāgare toyaṃ kampayann iva parvatān
mahatā pakṣavātena sarve dvīpamahādrumāḥ
 nipetur bhagnaviṭapāḥ samūlā lavaṇāmbhasi
abhavan pannagās trastā bhoginas tatravāsinaḥ
 śīghraṃ sarvāṇi yādāṃsi jagmuś ca lavaṇārṇavam
tato muhūrtad garuḍaṃ vainateyaṃ mahābalam
 vānarā dadṛśuḥ sarve jvalantam iva pāvakam
tam āgatam abhiprekṣya nāgās te vipradudruvuḥ
 yais tau satpuruṣau baddhau śarabhūtair mahābalau
tataḥ suparṇaḥ kākutsthau dṛṣṭvā pratyabhinandya ca
 vimamarśa ca pāṇibhyāṃ mukhe candrasamaprabhe
vainateyena saṃspṛṣṭās tayoḥ saṃruruhur vraṇāḥ
 suvarṇe ca tanū snigdhe tayor āśu babhūvatuḥ
tejo vīryaṃ balaṃ cauja utsāhaś ca mahāguṇāḥ
 pradarśanaṃ ca buddhiś ca smṛtiś ca dviguṇaṃ tayoḥ
tāv utthāpya mahāvīryau garuḍo vāsavopamau
 ubhau tau sasvaje hṛṣṭau rāmaś cainam uvāca ha
bhavatprasādād vyasanaṃ rāvaṇiprabhavaṃ mahat
 āvām iha vyatikrāntau śīghraṃ ca balinau kṛtau
yathā tātaṃ daśarathaṃ yathājaṃ ca pitāmaham
 tathā bhavantam āsādya hṛṣayaṃ me prasīdati
ko bhavān rūpasaṃpanno divyasraganulepanaḥ
 vasāno viraje vastre divyābharaṇabhūṣitaḥ
tam uvāca mahātejā vainateyo mahābalaḥ
 patatrirājaḥ prītātmā harṣaparyākulekṣaṇaḥ
ahaṃ sakhā te kākutstha priyaḥ prāṇo bahiścaraḥ
 garutmān iha saṃprāpto yuvayoḥ sāhyakāraṇāt
asurā vā mahāvīryā dānavā vā mahābalāḥ
 surāś cāpi sagandharvāḥ puraskṛtya śatakratum
nemaṃ mokṣayituṃ śaktāḥ śarabandhaṃ sudāruṇam
 māyā balād indrajitā nirmitaṃ krūrakarmaṇā
ete nāgāḥ kādraveyās tīkṣṇadaṃṣṭrāviṣolbaṇāḥ
 rakṣomāyā prabhāvena śarā bhūtvā tvadāśritāḥ
sabhāgyaś cāsi dharmajña rāma satyaparākrama
 lakṣmaṇena saha bhrātrā samare ripughātinā
imaṃ śrutvā tu vṛttāntaṃ tvaramāṇo 'ham āgataḥ
 sahasā yuvayoḥ snehāt sakhitvam anupālayan
mokṣitau ca mahāghorād asmāt sāyakabandhanāt
 apramādaś ca kartavyo yuvābhyāṃ nityam eva hi
prakṛtyā rākṣasāḥ sarve saṃgrāme kūṭayodhinaḥ
 śūrāṇāṃ śuddhabhāvānāṃ bhavatām ārjavaṃ balam
tan na viśvasitavyaṃ vo rākṣasānāṃ raṇājire
 etenaivopamānena nityajihmā hi rākṣasāḥ
evam uktvā tato rāmaṃ suparṇaḥ sumahābalaḥ
 pariṣvajya suhṛtsnigdham āpraṣṭum upacakrame
sakhe rāghava dharmajña ripūṇām api vatsala
 abhyanujñātum icchāmi gamiṣyāmi yathāgatam
bālavṛddhāvaśeṣāṃ tu laṅkāṃ kṛtvā śarormibhiḥ
 rāvaṇaṃ ca ripuṃ hatvā sītāṃ samupalapsyase
ity evam uktvā vacanaṃ suparṇaḥ śīghravikramaḥ
 rāmaṃ ca virujaṃ kṛtvā madhye teṣāṃ vanaukasām
pradakṣiṇaṃ tataḥ kṛtvā pariṣvajya ca vīryavān
 jagāmākāśam āviśya suparṇaḥ pavano yathā
virujau rāghavau dṛṣṭvā tato vānarayūthapāḥ
 siṃhanādāṃs tadā nedur lāṅgūlaṃ dudhuvuś ca te
tato bherīḥ samājaghnur mṛdaṅgāṃś ca vyanādayan
 dadhmuḥ śaṅkhān saṃprahṛṣṭāḥ kṣvelanty api yathāpuram
āsphoṭyāsphoṭya vikrāntā vānarā nagayodhinaḥ
 drumān utpāṭya vividhāṃs tasthuḥ śatasahasraśaḥ
visṛjanto mahānādāṃs trāsayanto niśācarān
 laṅkādvārāṇy upājagmur yoddhukāmāḥ plavaṃgamāḥ
tatas tu bhīmas tumulo ninādo; babhūva śākhāmṛgayūthapānām
 kṣaye nidāghasya yathā ghanānāṃ; nādaḥ subhīmo nadatāṃ niśīthe
