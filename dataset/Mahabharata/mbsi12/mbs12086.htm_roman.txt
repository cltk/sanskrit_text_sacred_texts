kathaṃ svid iha rājendra pālayan pārthiva prajāḥ
      prati dharmaṃ viśeṣeṇa kīrtim āpnoti śāśvatīm
vyavahāreṇa śuddhena prajāpālanatatparaḥ
      prāpya dharmaṃ ca kīrtiṃ ca lokāv āpnoty ubhau śuciḥ
kīdṛśaṃ vyavahāraṃ tu kaiś ca vyavaharen nṛpaḥ
      etat pṛṣṭo mahāprājña yathā vad vaktum arhasi
ye caite pūrvakathitā guṇās te puruṣaṃ prati
      naikasmin puruṣe hy ete vidyanta iti me matiḥ
evam etan mahāprājña yathā vadasi buddhimān
      dur labhaḥ puruṣaḥ kaś cid ebhir guṇaguṇair yutaḥ
kiṃ tu saṃkṣepa taḥ śīlaṃ prayatne neha dur labham
      vakṣyāmi tu yathāmātyān yādṛśāṃś ca kariṣyasi
caturo brāhmaṇān vaidyān pragalbhān sāttvikāñ śucīn
      trīṃś ca śūdrān vinītāṃś ca śucīn karmaṇi pūrvake
aṣṭābhiś ca guṇair yuktaṃ sūtaṃ paurāṇikaṃ caret
      pañcāśad varṣavayasaṃ pragalbham anasūyakam
matismṛtisamāyuktaṃ vinītaṃ samadarśanam
      kārye vivadamānānāṃ śaktam artheṣv alolupam
vivarjitānāṃ vyasanaiḥ sughoraiḥ saptabhir bhṛśam
     aṣṭānāṃ mantriṇāṃ madhye mantraṃ rājopadhārayet
tataḥ saṃpeṣayed rāṣṭre rāṣṭrāyātha ca darśayet
     anena vyavahāreṇa draṣṭavyās te prajāḥ sadā
na cāpi gūḍhaṃ kāryaṃ te grāhyaṃ kāryopaghātakam
     kārye khalu vipanne tvāṃ so 'dharmas tāṃś ca pīḍayet
vidravec caiva rāṣṭraṃ te śyenāt pakṣigaṇā iva
     parisravec ca satataṃ naur viśīrṇeva sāgare
prajāḥ pālayato 'samyag adharmeṇeha bhūpateḥ
     hārdaṃ bhayaṃ saṃbhavati svargaś cāsya virudhyate
atha yo 'dharmataḥ pāti rājāmātyo 'tha vātma jaḥ
     dharmāsane niyuktaḥ san dharmamūlaṃ nararṣabha
kāryeṣv adhi kṛtāḥ samyag akurvanto nṛpānugāḥ
     ātmānaṃ purataḥ kṛtvā yāny adhaḥ saha pārthivāḥ
balātkṛtānāṃ balibhiḥ kṛpaṇaṃ bahu jalpatām
     nātho vai bhūmipo nityam anāthānāṃ nṛṇāṃ bhavet
tataḥ sākṣibalaṃ sādhu dvaidhe vādakṛtaṃ bhavet
     asākṣikam anāthaṃ vā parīkṣyaṃ tad viśeṣataḥ
aparādhānurūpaṃ ca daṇḍaṃ pāpeṣu pātayet
     udvejayed dhanair ṛddhān daridrān vadhabāndhanaiḥ
vinayair api dur vṛttān prahārair api pārthivaḥ
     sāntvenopapradānena śiṣṭāṃś ca paripālayet
rājño vadhaṃ cikīrṣed yas tasya citro vadho bhavet
     ājīvakasya stenasya varṇasaṃkarakasya ca
samyak praṇayato daṇḍaṃ bhūmipasya viśāṃ pate
     yuktasya vā nāsty adharmo dharma eveha śāśvataḥ
kāmakāreṇa daṇḍaṃ tu yaḥ kuryād avicakṣaṇaḥ
     sa ihākīrti saṃyukto mṛto narakam āpnuyāt
na parasya śravād eva pareṣāṃ daṇḍam arpayet
     āgamānugamaṃ kṛtvā badhnīyān mokṣayeta vā
na tu hanyān nṛpo jātu dūtaṃ kasyāṃ cid āpadi
     dūtasya hantā nirayam āviśet sacivaiḥ saha
yathoktavādinaṃ dūtaṃ kṣatradharmarato nṛpaḥ
     yo hanyāt pitaras tasya bhrūṇa hatyām avāpnuyuḥ
kulīnaḥ śīlasaṃpanno vāgmī dakṣaḥ priyaṃvadaḥ
     yathoktavādī smṛtimān dūtaḥ syāt saptabhir guṇaiḥ
etair eva guṇair yuktaḥ pratīhāro 'sya rakṣitā
     śiro rakṣaś ca bhavati guṇair etaiḥ samanvitaḥ
dharmārthaśāstratattvajñaḥ saṃdhivigrahako bhavet
     matimān dhṛtimān dhīmān rahasy avinigūhitā
kulīnaḥ satyasaṃpannaḥ śakto 'mātyaḥ praśaṃsitaḥ
     etair eva guṇair yuktas tathā senāpatir bhavet
vyūha yantrāyudhīyānāṃ tattvajño vikramānvitaḥ
     varṣaśītoṣṇavātānāṃ sahiṣṇuḥ pararandhri vit
viśvāsayet parāṃś caiva viśvasen na tu kasya cit
     putreṣv api hi rājendra viśvāso na praśasyate
etac chāstrārtha tattvaṃ tu tavākhyātaṃ mayānagha
     aviśvāso narendrāṇāṃ guhyaṃ paramam ucyate
