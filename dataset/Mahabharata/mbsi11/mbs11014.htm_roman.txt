[v]
      tac chrutvā vacanaṃ tasyā bhīmaseno 'tha bhītavat
      gāndhārīṃ pratyuvācedaṃ vacaḥ sānunayaṃ tadā
adharmo yadi vā dharmas trāsāt tatra mayā kṛtaḥ
      ātmānaṃ trātukāmena tan me tvaṃ kṣantum arhasi
na hi yuddhena putras te dharmeṇa sa mahābalaḥ
      śakyaḥ kena cid udyantum ato viṣamam ācaram
sainyasyaiko 'vaśiṣṭo 'yaṃ gadāyuddhe ca vīryavān
      māṃ hatvā na hared rājyam iti caitat kṛtaṃ mayā
rājaputrīṃ ca pāñcālīm ekavastrāṃ rajasvalām
      bhavatyā viditaṃ sarvam uktavān yat sutas tava
suyodhanam asaṃgṛhya na śakyā bhūḥ sa sāragā
      kevalā bhoktum asmābhir ataś caitat kṛtaṃ mayā
tac cāpy apriyam asmākaṃ putras te samupācarat
      draupadyā yat sabhāmadhye savyam ūrum adarśayat
tatraiva vadhyaḥ so 'smākaṃ durācāro 'mba te sutaḥ
      dharmarājājñayā caiva sthitāḥ sma samaye tadā
vairam uddhukṣitaṃ rājñi putreṇa tava tan mahat
      kleśitāś ca vane nityaṃ tata etat kṛtaṃ mayā
vairasyāsya gataḥ pāraṃ hatvā duryodhanaṃ raṇe
     rājyaṃ yudhiṣṭhiraḥ prāpto vayaṃ ca gatamanyavaḥ
[gāndhārī]
     na tasyaiṣa vadhas tāta yat praśaṃsasi me sutam
     kṛtavāṃś cāpi tat sarvaṃ yad idaṃ bhāṣase mayi
hatāśve nakule yat tad vṛṣasenena bhārata
     apibaḥ śoṇitaṃ saṃkhye duḥśāsana śarīrajam
sadbhir vigarhitaṃ ghoram anārya janasevitam
     krūraṃ karmākaroḥ kasmāt tad ayuktaṃ vṛkodara
[bhīma]
     anyasyāpi na pātavyaṃ rudhiraṃ kiṃ punaḥ svakam
     yathaivātmā tathā bhrātā viśeṣo nāsti kaś cana
rudhiraṃ na vyatikrāmad dantauṣṭhaṃ me 'mba mā śucaḥ
     vaivasvatas tu tad veda hastau me rudhirokṣitau
hatāśvaṃ nakulaṃ dṛṣṭvā vṛṣasenena saṃyuge
     bhrātṝṇāṃ saṃprahṛṣṭānāṃ trāsaḥ saṃjanito mayā
keśapakṣaparāmarśe draupadyā dyūtakārite
     krodhād yad abruvaṃ cāhaṃ tac ca me hṛdi vartate
kṣatradharmāc cyuto rājñi bhaveyaṃ śāsvatīḥ samāḥ
     pratijñāṃ tām anistīrya tatas tat kṛtavān aham
na mām arhasi gāndhāri doṣeṇa pariśaṅkitum
     anigṛhya purā putrān asmāsv anapakāriṣu
[g]
     vṛddhasyāsya śataṃ putrān nighnaṃs tvam aparājitaḥ
     kasmān na śeṣayaḥ kaṃ cid yenālpam aparādhitam
saṃtānam āvayos tāta vṛddhayor hṛtarājyayoḥ
     aktham andhadvayasyāsya yaṣṭir ekā na varjitā
śeṣe hy avasthite tāta putrāṇām antake tvayi
     na me duḥkhaṃ bhaved etad yadi tvaṃ dharmam ācaraḥ
