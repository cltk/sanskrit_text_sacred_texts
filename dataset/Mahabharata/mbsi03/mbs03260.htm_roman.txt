[mārk]
      tato brahmarṣayaḥ siddhā devarājarṣayas tathā
      havyavāhaṃ puraskṛtya brāhmaṇaṃ śaraṇaṃ gatāḥ
[agni]
      yaḥ sa viśravasaḥ putro daśagrīvo mahābalaḥ
      avadhyo varadānena kṛto bhagavatā purā
sa bādhate prajā sarvā viprakārair mahābalaḥ
      tato nas trātubhagavan nānyas trātā hi vidyate
[brahmā]
      na sa devāsuraiḥ śakyo yuddhe jetuṃ vibhāvaso
      vihitaṃ tatra yat kāryam abhitas tasya nigrahe
tadartham avatīrṇo 'sau manniyogāc caturbhujaḥ
      viṣṇuḥ praharatāṃ śreṣṭhaḥ sa karmaitat kariṣyati
[mārk]
      pitāmahas tatas teṣāṃ saṃnidhau vākyam abravīt
      sarvair devagaṇaiḥ sārdhaṃ saṃbhavadhvaṃ mahītale
viṣṇoḥ sahāyān ṛkṣīṣu vānarīṣu ca sarvaśaḥ
      janayadhvaṃ sutān vīrān kāmarūpabalānvitān
tato bhāgānubhāgena devagandharvadānavāḥ
      avatartuṃ mahīṃ sarve rañjayām āsur añjasā
teṣāṃ samakṣaṃ gandharvīṃ dundubhīṃ nāma nāmataḥ
      śaśāsa varado devo devakāryārtha siddhaye
pitāmahavaco śrutvā gandharvī dundubhī tataḥ
     mantharā mānuṣe loke kubjā samabhavat tadā
śakraprabhṛtayaś caiva sarve te surasattamāḥ
     vānararkṣa varastrīṣu janayām āsur ātmajān
     te 'nvavartan pitṝn sarve yaśasā ca balena ca
bhettāro giriśṛṅgāṇāṃ śālatālaśilāyudhāḥ
     vajrasaṃhananāḥ sarve sarve caughabalās tathā
kāmavīryadharāś caiva sarve yuddhaviśāradāḥ
     nāgāyuta samaprāṇā vāyuvegasamā jave
     yatrecchaka nivāsāś ca ke cid atra vanaukasaḥ
evaṃvidhāya tat sarvaṃ bhagavāṁl lokabhāvanaḥ
     mantharāṃ bodhayām āsa yad yat kāryaṃ yathā yathā
sā tadvacanam ājñāya tathā cakre manojavā
     ito cetaś ca gacchantī vairasaṃdhukṣaṇe ratā
