[dhṛ]
      atyadbhutam ahaṃ manye bhīmasenasya vikramam
      yat karṇaṃ yodhayām āsa samare laghuvikramam
tridaśān api codyuktān sarvaśastradharān yudhi
      vārayed yo raṇe karṇaḥ sa yakṣasuramānavān
sa kathaṃ pāṇḍavaṃ yuddhe bhrājamānam iva śriyā
      nātarat saṃyuge tātas tan mamācakṣva saṃjaya
kathaṃ ca yuddhaṃ bhūyo 'bhūt tayoḥ prāṇadurodare
      atra manye samāyatto jayo vājaya eva vā
karṇaṃ prāpya raṇe sūta mama putraḥ suyodhanaḥ
      jetum utsahate pārthān sa govindān sa sātvatān
śrutvā tu nirjitaṃ karmam asakṛd bhīmakarmaṇā
      bhīmasenena samare moha āviśatīva mām
vinaṣṭān kauravān manye mama putrasya durnayaiḥ
      na hi karṇo maheṣvāsān pārthāñ jyeṣyati saṃjaya
kṛtavān yāni yuddhāni karṇaḥ pāṇḍusutaiḥ saha
      sarvatra pāṇḍavāḥ karṇam ajayanta raṇājire
ajayyāḥ pāṇḍavās tāta devair api sa vāsavaiḥ
      na ca tad budhyate mandaḥ putro duryodhano mama
dhanaṃ dhaneśvarasyeva hṛtvā pārthasya me sutaḥ
     madhu prepsur ivābuddhiḥ prapātaṃ nāvabudhyate
nikṛtyā nikṛtiprajño rājyaṃ hṛtvā mahātmanām
     jitān ity eva manvānaḥ pāṇḍavān avamanyate
putrasnehābhibhūtena mayā cāpy akṛtātmanā
     dharme sthitā mahātmāno nikṛtāḥ pāṇunandanāḥ
śama kāmaḥ sadā pārtho dīrghaprekṣī yudhiṣṭhiraḥ
     aśakta iti manvānaiḥ putrair mama nirākṛtaḥ
tāni duḥkhāny anekāni viprakārāṃś ca sarvaśaḥ
     hṛdi kṛtvā mahābāhur bhīmo 'yudhyata sūtajam
tasmān me saṃjaya brūhi karṇa bhīmau yathā raṇe
     ayudhyetāṃ yudhi śreṣṭhau parasparavadhaiṣiṇau
[s]
     śṛṇu rājan yathāvṛttaḥ saṃgrāmaḥ karṇa bhīmayoḥ
     parasparavadha prepsvor vane kuñjarayor iva
rājan vaikartano bhīmaṃ kruddhaḥ kruddham ariṃdamam
     parākrāntaṃ parākramya vivyādha triṃśatā śaraiḥ
mahāvegaiḥ prasannāgraiḥ śātakumbhapariṣkṛtaiḥ
     āhanad bharataśreṣṭha bhīmaṃ vaikartanaḥ śaraiḥ
tasyāsyato dhanur bhīmaś cakarta niśitais tribhīḥ
     rathanīḍāc ca yantāraṃ bhallenāpātayat kṣitau
sa kāṅkṣan bhīmasenasya vadhaṃ vaikartano vṛṣaḥ
     śaktiṃ kanakavaiḍūrya citradaṇḍāṃ parāmṛśat
pragṛhya ca mahāśaktiṃ kālaśaktim ivāparām
     samutkṣipya ca rādheyaḥ saṃdhāya ca mahābalaḥ
     cikṣepa bhīmasenāya jīvitāntakarīm iva
śaktiṃ visṛjya rādheyaḥ puraṃdara ivāśanim
     nanāda sumahānādaṃ balavān sūtanandanaḥ
     taṃ ca nādaṃ tataḥ śrutvā putrās te hṛṣitābhavan
tāṃ karṇa bhujanirmuktām arkavaiśvānara prabhām
     śaktiṃ viyati ciccheda bhīmaḥ saptabhir āśugaiḥ
chittvā śaktiṃ tato bhīmo nirmuktoraga saṃnibhām
     mārgamāṇa iva prāṇān sūtaputrasya māriṣa
prāhiṇon nava saṃrabdhaḥ śarān barhiṇavāsasaḥ
     svarṇapuṅkhāñ śilā dhautān yamadaṇḍopamān mṛdhe
karṇo 'py anyad dhanur gṛhya hemapṛṣṭhaṃ durāsadam
     vikṛṣya ca mahātejā vyasṛjat sāyakān nava
tān pāṇḍuputraś ciccheda navabhir nataparvabhiḥ
     vasu ṣeṇena nirmuktān nava rājan mahāśarān
     chittvā bhīmo mahārāja nādaṃ siṃha ivānadat
tau vṛṣāv iva nardantau balinau vāśitāntare
     śārdūlāv iva cānyonyam atyarthaṃ ca hy agarjatām
anyonyaṃ prajihīrṣantāv anyonyasyāntaraiṣiṇau
     anyonyam abhivīkṣantau goṣṭheṣv iva maharṣabhau
mahāgajāv ivāsādya viṣāṇāgraiḥ parasparam
     śaraiḥ pūrṇāyatotsṛṣṭair anyonyam abhijaghnatuḥ
nirdahantau mahārāja śaravṛṣṭyā parasparam
     anyonyam abhivīkṣantau kopād vivṛtalocanau
prahasantau tathānyonyaṃ bhartsayantau muhur muhuḥ
     śaṅkhaśabdaṃ ca kurvāṇau yuyudhāte parasparam
tasya bhīmaḥ punaś cāpaṃ muṣṭau ciccheda māriṣa
     śaṅkhavarṇāś ca tān aśvān bāṇair ninye yamakṣayam
tathā kṛcchragataṃ dṛṣṭvā karṇaṃ duryodhano nṛpaḥ
     vepamāna iva krodhād vyādideśātha durjayam
gaccha durjaya rādheyaṃ purā grasati pāṇḍavaḥ
     jahi tūbarakaṃ kṣipraṃ karṇasya balam ādadhat
evam uktas tathety uktvā tava putras tavātmajam
     abhyadravad bhīmasenaṃ vyāsaktaṃ vikirañ śarān
sa bhīmaṃ navabhir bāṇair aśvān aṣṭabhir ardayat
     ṣaḍbhiḥ sūtaṃ tribhiḥ ketuṃ punas taṃ cāpi saptabhiḥ
bhīmaseno 'pi saṃkruddhaḥ sāśvayantāram āśugaiḥ
     durjayaṃ bhinnamarmāṇam anayad yamasādanam
svalaṃkṛtaṃ kṣitau kṣuṇṇaṃ ceṣṭamānaṃ yathoragam
     rudann ārtas tava sutaṃ karṇaś cakre pradakṣiṇam
sa tu taṃ virathaṃ kṛtvā smayann atyantavairiṇam
     samācinod bāṇagaṇaiḥ śataghnīm iva śaṅkubhiḥ
tathāpy atirathaḥ karṇo bhidyamānaḥ sma sāyakaiḥ
     na jahau samare bhīmaṃ druddha rūpaṃ paraṃtapaḥ
