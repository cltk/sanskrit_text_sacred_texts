tāṃ tu pārśve sthitāṃ prahvāṃ rāmaḥ saṃprekṣya maithilīm
 hṛdayāntargatakrodho vyāhartum upacakrame
eṣāsi nirjitā bhadre śatruṃ jitvā mayā raṇe
 pauruṣād yad anuṣṭheyaṃ tad etad upapāditam
gato 'smy antam amarṣasya dharṣaṇā saṃpramārjitā
 avamānaś ca śatruś ca mayā yugapad uddhṛtau
adya me pauruṣaṃ dṛṣṭam adya me saphalaḥ śramaḥ
 adya tīrṇapratijñatvāt prabhavāmīha cātmanaḥ
yā tvaṃ virahitā nītā calacittena rakṣasā
 daivasaṃpādito doṣo mānuṣeṇa mayā jitaḥ
saṃprāptam avamānaṃ yas tejasā na pramārjati
 kas tasya puruṣārtho 'sti puruṣasyālpatejasaḥ
laṅghanaṃ ca samudrasya laṅkāyāś cāvamardanam
 saphalaṃ tasya tac chlāghyam adya karma hanūmataḥ
yuddhe vikramataś caiva hitaṃ mantrayataś ca me
 sugrīvasya sasainyasya saphalo 'dya pariśramaḥ
nirguṇaṃ bhrātaraṃ tyaktvā yo māṃ svayam upasthitaḥ
 vibhīṣaṇasya bhaktasya saphalo 'dya pariśramaḥ
ity evaṃ bruvatas tasya sītā rāmasya tadvacaḥ
 mṛgīvotphullanayanā babhūvāśrupariplutā
paśyatas tāṃ tu rāmasya bhūyaḥ krodho 'bhyavartata
 prabhūtājyāvasiktasya pāvakasyeva dīpyataḥ
sa baddhvā bhrukuṭiṃ vaktre tiryakprekṣitalocanaḥ
 abravīt paruṣaṃ sītāṃ madhye vānararakṣasām
yat kartavyaṃ manuṣyeṇa dharṣaṇāṃ parimārjatā
 tat kṛtaṃ sakalaṃ sīte śatruhastād amarṣaṇāt
nirjitā jīvalokasya tapasā bhāvitātmanā
 agastyena durādharṣā muninā dakṣiṇeva dik
viditaś cāstu bhadraṃ te yo 'yaṃ raṇapariśramaḥ
 sa tīrṇaḥ suhṛdāṃ vīryān na tvadarthaṃ mayā kṛtaḥ
rakṣatā tu mayā vṛttam apavādaṃ ca sarvaśaḥ
 prakhyātasyātmavaṃśasya nyaṅgaṃ ca parimārjatā
prāptacāritrasaṃdehā mama pratimukhe sthitā
 dīpo netrāturasyeva pratikūlāsi me dṛḍham
tad gaccha hy abhyanujñātā yateṣṭaṃ janakātmaje
 etā daśa diśo bhadre kāryam asti na me tvayā
kaḥ pumān hi kule jātaḥ striyaṃ paragṛhoṣitām
 tejasvi punar ādadyāt suhṛllekhena cetasā
rāvaṇāṅkaparibhraṣṭāṃ dṛṣṭāṃ duṣṭena cakṣuṣā
 kathaṃ tvāṃ punarādadyāṃ kulaṃ vyapadiśan mahat
tadarthaṃ nirjitā me tvaṃ yaśaḥ pratyāhṛtaṃ mayā
 nāsti me tvayy abhiṣvaṅgo yatheṣṭaṃ gamyatām itaḥ
iti pravyāhṛtaṃ bhadre mayaitat kṛtabuddhinā
 lakṣmaṇe bharate vā tvaṃ kuru buddhiṃ yathāsukham
sugrīve vānarendre vā rākṣasendre vibhīṣaṇe
 niveśaya manaḥ śīte yathā vā sukham ātmanaḥ
na hi tvāṃ rāvaṇo dṛṣṭvā divyarūpāṃ manoramām
 marṣayate ciraṃ sīte svagṛhe parivartinīm
tataḥ priyārhaśvaraṇā tad apriyaṃ; priyād upaśrutya cirasya maithilī
 mumoca bāṣpaṃ subhṛśaṃ pravepitā; gajendrahastābhihateva vallarī
