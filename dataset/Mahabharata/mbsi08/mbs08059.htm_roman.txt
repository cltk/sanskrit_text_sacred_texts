[s]
      taṃ tu yāntaṃ mahāvegair aśvaiḥ kapivaradhvajam
      yuddhāyābhyadravan vīrāḥ kurūṇāṃ navatī rathāḥ
      parivavrur naravyāghrā naravyāghraṃ raṇe 'rjunam
kṛṣṇaḥ śvetān mahāvegān aśvān kanakabhūṣaṇān
      muktājālapraticchannān praiṣīt karṇa rathaṃ prati
tataḥ karṇa rathaṃ yāntam arīn ghnantaṃ dhanaṃjayam
      bāṇavarṣair abhighnantaḥ saṃśaptaka rathā yayuḥ
tvaramāṇāṃs tu tān sarvān sasūteṣv asana dhvajān
      jaghāna navatiṃ vīrān arjuno niśitaiḥ śaraiḥ
te 'patanta hatā bāṇair nānārūpaiḥ kirīṭinā
      savimānā yathā siddhāḥ svargāt puṇyakṣaye tathā
tataḥ saratha nāgāśvāḥ kuravaḥ kurusattama
      nirbhayā bharataśreṣṭham abhyavartanta phalgunam
tad āyastam amuktāstram udīrṇavaravāraṇam
      putrāṇāṃ te mahat sainyaṃ samarautsīd dhanaṃjayaḥ
śaktyṛṣṭi tomaraprāsair gadā nistriṃśasāyakaiḥ
      prācchādayan maheṣvāsāḥ kuravaḥ kurunandanam
tāṃ kurūṇāṃ pravitatāṃ śastravṛṣṭiṃ samudyatām
      vyadhamat pāṇḍavo bāṇais tamaḥ sūrya ivāṃśubhiḥ
tato mlecchāḥ sthitair mattais trayodaśa śatair gajaiḥ
     pārśvato 'bhyahanan pārthaṃ tava putrasya śāsanāt
karṇinālīkanārācais tomaraiḥ prāsaśaktibhiḥ
     kampanair bhiṇḍipālaiś ca rathasthaṃ pārtham ārdayan
tām astravṛṣṭiṃ prahitāṃ dvipasthair yavanaiḥ smayan
     ciccheda niśitair bhallair ardhacandraiś ca phalgunaḥ
atha tān dviradān sarvān nānā liṅgair mahāśaraiḥ
     sapatākān sahārohān girīn vajrair ivābhinat
te hemapuṅkhair iṣubhir ācitā hemamālinaḥ
     hatāḥ petur mahānāgāḥ sāgnijvālā ivādrayaḥ
tato gāṇḍīvanirghoṣo mahān āsīd viśāṃ pate
     stanatāṃ kūjatāṃ caiva manuṣyagajavājinām
kuñjarāś ca hatā rājan prādravaṃs te samantataḥ
     aśvāṃś ca paryadhāvanta hatārohā diśo daśa
rathā hīnā mahārāja rathibhir vājibhis tathā
     gandharvanagarākārā dṛśyante sma sahasraśaḥ
aśvārohā mahārāja dhāvamānās tatas tataḥ
     tatra tatraiva dṛśyante patitāḥ pārtha sāyakaiḥ
tasmin kṣaṇe pāṇḍavasya bāhvor balam adṛśyata
     yat sādino vāraṇāṃś ca rathāṃś caiko 'jayad yudhi
tatas tryaṅgeṇa mahatā balena bharatarṣabha
     dṛṣṭvā parivṛtaṃ rājan bhīmasenaḥ kirīṭinam
hatāvaśeṣān utsṛjya tvadīyān kati cid rathān
     javenābhyadravad rājan dhanaṃjayarathaṃ prati
tatas tat prādravat sainyaṃ hatabhūyiṣṭham āturam
     dṛṣṭvā yad arjunaṃ bhīmo jagāma bhrātaraṃ prati
hatāvaśiṣṭāṃs turagān arjunena mahājavān
     bhīmo vyadhamad abhrānto gadāpāṇir mahāhave
kālarātrim ivātyugrāṃ naranāgāśvabhojanām
     prākārāṭṭa puradvāra dāraṇīm atidāruṇām
tato gadāṃ nṛnāgāśveṣv āśu bhīmo vyavāsṛjat
     sā jaghāna bahūn aśvān aśvārohāṃś ca māriṣa
kāṃsyāyasa tanutrāṃs tān narān aśvāṃś ca pāṇḍavaḥ
     pothayām āsa gadayā saśabdahṃ te 'patan hatāḥ
hatvā tu tad gajānīkaṃ bhīmaseno mahābalaḥ
     punaḥ svaratham āsthāya pṛṣṭhato 'rjunam anvagāt
hataṃ parāṅmukha prāyaṃ nirutsāhaṃ paraṃ balam
     vyālambata mahārāja prāyaśaḥ śastraveṣṭitam
vilambamānaṃ tat sainyam apragalbham avasthitam
     dṛṣṭvā prācchādayad bāṇair arjunaḥ prāṇatāpanaiḥ
tataḥ kurūṇām abhavad ārtanādo mahāmṛdhe
     rathāśvanāgāsu harair vadhyatām arjuneṣubhiḥ
hāhākṛtaṃ bhṛśaṃ tasthau līyamānaṃ parasparam
     alātacakravat sainyaṃ tadābbhramata tāvakam
ādīptaṃ tava tat sainyaṃ śaraiś chinnatanuc chadam
     āsīt svaśoṇita klinnaṃ phullāśoka vanaṃ yathā
tad dṛṣṭvā kuravas tatra vikrāntaṃ savyasācinaḥ
     nirāśāḥ samapadyanta sarve karṇasya jīvite
aviṣahyaṃ tu pārthasya śarasaṃpātam āhave
     matvā nyavartan kuravo jitā gāṇḍīvadhanvanā
te hitvā samare pārthaṃ vadhyamānāś ca sāyakaiḥ
     pradudruvur diśo bhītāś cukruśuś cāpi sūtajam
abhyadravata tān pārthaḥ kirañ śaraśatān bahūn
     harṣayan pāṇḍavān yodhān bhīmasenapurogamān
putrās tu te mahārāja jagmuḥ karṇa rathaṃ prathi
     agādhe majjatāṃ teṣāṃ dvīpaḥ karṇo 'bhavat tadā
kuravo hi mahārāja nirviṣāḥ pannagā iva
     karṇam evopalīyanta bhayād gāṇḍīvadhanvanaḥ
yathā sarvāṇi bhūtāni mṛtyor bhītāni bhārata
     dharmam evopalīyante karmavanti hi yāni ca
tathā karṇaṃ maheṣvāsaṃ putrās tava narādhipa
     upālīyanta saṃtrāsāt pāṇḍavasyamahātmanaḥ
tāñ śoṇitapariklinnān viṣamasthāñ śarāturān
     mā bhaiṣṭety abravīt karṇo hy abhito mām iteti ca
saṃbhagnaṃ hi balaṃ dṛṣṭvā balāt pārthena tāvakam
     dhanur visphārayan karṇas tasthau śatrujighāṃsayā
     pāñcālān punar ādhāvat paśyataḥ savyasācinaḥ
tataḥ kṣaṇena kṣitipāḥ kṣatajapratimekṣaṇāḥ
     karṇaṃ vavarṣur bāṇaughair yathā meghā mahīdharam
tataḥ śarasahasrāṇi karṇa muktāni māriṣa
     vyayojayanta pāñcālān prāṇaiḥ prāṇabhṛtāṃ vara
tato raṇo mahān āsīt pāñcālānāṃ viśāṃ pate
     vadhyatāṃ sūtaputreṇa mitrārthe 'mitraghātinām
