[vai]
      tatas teṣu prayāteṣu kaunteyaḥ satyasaṃgaraḥ
      abhyabhāṣata dharmātmā bhrātṝn sarvān yudhiṣṭhiraḥ
dvādaśemāḥ samāsmābhir vastavyaṃ nirjane vane
      samīkṣadhvaṃ mahāraṇye deśaṃ bahumṛgadvijam
bahupuṣpaphalaṃ ramyaṃ śivaṃ puṇyajanocitam
      yatremāḥ śaradaḥ sarvāḥ sukhaṃ prativasemahi
evam ukte pratyuvāca dharmarājaṃ dhanaṃjayaḥ
      guruvan mānava guruṃ mānayitva manasvinam
[ar]
      bhavān eva maharṣīṇāṃ vṛddhānāṃ paryupāsitā
      ajñātaṃ mānuṣe loke bhavato nāsti kiṃ cana
tvayā hy upāsitā nityaṃ brāhmaṇā bharatarṣabha
      dvaipāyanaprabhṛtayo nāradaś ca mahātapāḥ
yaḥ sarvalokadvārāṇi nityaṃ saṃcarate vaśī
      devalokād brahmalokaṃ gandharvāpsarasām api
sarvā gatīr vijānāsi brāhmaṇānāṃ na saṃśayaḥ
      prabhāvāṃś caiva vettha tvaṃ sarveṣām eva pārthiva
tvam eva rājañ jānāsi śreyaḥ kāraṇam eva ca
      yatrecchasi mahārāja nivāsaṃ tatra kurmahe
idaṃ dvaitavanaṃ nāma saraḥ puṇyajanocitam
     bahupuṣpaphalaṃ ramyaṃ nānādvijaniṣevitam
atremā dvādaśa samā viharemeti rocaye
     yadi te 'numataṃ rājan kiṃ vānyan manyate bhavān
[y]
     mamāpy etan mataṃ pārtha tvayā yat samudāhṛtam
     gacchāma puṇyaṃ vikhyātaṃ mahad dvaitavanaṃ saraḥ
[vai]
     tatas te prayayuḥ sarve pāṇḍavā dharmacāriṇaḥ
     brāhmaṇair bahubhiḥ sārdhaṃ puṇyaṃ dvaitavanaṃ saraḥ
brāhmaṇāḥ sāgnihotrāś ca tathaiva ca niragnayaḥ
     svādhyāyino bhikṣavaś ca sajapā vanavāsinaḥ
bahavo brāhmaṇās tatra parivavrur yudhiṣṭhiram
     tapasvinaḥ satyaśīlāḥ śataśaḥ saṃśitavratāḥ
te yātvā pāṇḍavās tatra bahubhir brāhmaṇaiḥ saha
     puṇyaṃ dvaitavanaṃ ramyaṃ viviśur bharatarṣabhāḥ
tac chāla tālāmra madhūkanīpa; kadambasarjārjuna karṇikāraiḥ
     tapātyaye puṣpadharair upetaṃ; mahāvanaṃ rāṣṭrapatir dadarśa
mahādrumāṇāṃ śikhareṣu tasthur; manoramāṃ vācam udīrayantaḥ
     mayūradātyūha cakora saṃghās; tasmin vane kānanakokilāś ca
kareṇuyūthaiḥ saha yūthapānāṃ; madotkaṭānām acalaprabhāṇām
     mahānti yūthāni mahādvipānāṃ; tasmin vane rāṣṭrapatir dadarśa
manoramāṃ bhogavatīm upetya; dhṛtātmānaṃ cīrajaṭā dharāṇām
     tasmin vane dharmabhṛtāṃ nivāse; dadarśa siddharṣigaṇān anekān
tataḥ sa yānād avaruhya rājā; sabhrātṛkaḥ sajanaḥ kānanaṃ tat
     viveśa dharmātmavatāṃ variṣṭhas; triviṣṭapaṃ śakra ivāmitaujāḥ
taṃ satyasaṃdhaṃ sahitābhipetur; didṛkṣavaś cāraṇasiddhasaṃghāḥ
     vanaukasaś cāpi narendra siṃhaṃ; manasvinaṃ saṃparivārya tasthuḥ
sa tatra siddhān abhivādya sarvān; pratyarcito rājavad devavac ca
     viveśa sarvaiḥ sahito dvijāgryaiḥ; kṛtāñjalir dharmabhṛtāṃ variṣṭhaḥ
sa puṇyaśīlaḥ pitṛvan mahātmā; tapasvibhir dharmaparair upetya
     pratyarcitaḥ puṣpadharasya mūle; mahādrumasyopaviveśa rājā
bhīmaś ca kṛṣṇā ca dhanaṃjayaś ca; yamau ca te cānucarā narendram
     vimucya vāhān avaruhya sarve; tatropatasthur bharata prabarhāḥ
latāvatānāvanataḥ sa pāṇḍavair; mahādrumaḥ pañcabhir ugradhanvibhiḥ
     babhau nivāsopagatair mahātmabhir; mahāgirir vāraṇayūthapair iva
