[vai]
      taṃ vivakṣantam ālakṣya kururājo mahāmunim
      kathā saṃjananārthāya codayām āsa pāṇḍavaḥ
bhavān daivatadaityānām ṛṣīṇāṃ ca mahātmanām
      rājarṣīṇāṃ ca sarveṣāṃ caritajñaḥ sanātanaḥ
sevyaś copāsitavyaś ca mato naḥ kāṅkṣitaś ciram
      ayaṃ ca devakīputraḥ prāpto 'smān avalokakaḥ
bhavaty eva hi me buddhir dṛṣṭvātmānaṃ sukhāc cyutam
      dhārtarāṣṭrāṃś ca durvṛttann ṛdhyataḥ prekṣya sarvaśaḥ
karmaṇaḥ puruṣaḥ kartā śubhasyāpy aśubhasya ca
      svaphalaṃ tad upāśnāti kathaṃ kartā svid īśvaraḥ
atha vā sukhaduḥkheṣu nṛṇāṃ brahmavidāṃ vara
      iha vā kṛtam anveti paradehātha vā punaḥ
dehī ca dehaṃ saṃtyajya mṛgyamāṇaḥ śubhāśubhaiḥ
      kathaṃ saṃyujyate pretya iha vā dvijasattama
aiha laukikam evaitad utāho pāralaukikam
      kva ca karmāṇi tiṣṭhanti jantoḥpretasya bhārgava
[mārk]
      tvad yukto 'yam anupraśno yathāvad vadatāṃ vara
      viditaṃ veditavyaṃ te sthity artham anupṛcchasi
atra te vartayiṣyāmi tad ihaikamanaḥ śṛṇu
     yathehāmutra ca naraḥ sukhaduḥkham upāśnute
nirmalāni śarīrāṇi viśuddhāni śarīriṇām
     sasarja dharmatantrāṇi pūrvotpannaḥ prajāpatiḥ
amoghabalasaṃkalpāḥ suvratāḥ satyavādinaḥ
     brahmabhūtā narāḥ puṇyāḥ purāṇāḥ kurunandana
sarve devaiḥ samāyānti svacchandena nabhastalam
     tataś ca punar āyānti sarve svacchandacāriṇaḥ
svacchandamaraṇāś cāsan narāḥ svacchandajīvinaḥ
     alpabādhā nirātaṅkā siddhārthā nirupadravāḥ
draṣṭāro devasaṃghānām ṛṣīṇāṃ ca mahātmanām
     pratyakṣāḥ sarvadharmāṇāṃ dāntā vigatamatsarāḥ
āsan varṣasahasrāṇi tathā putrasahasriṇaḥ
     tataḥ kālāntare 'nyasmin pṛthivītalacāriṇaḥ
kāmakrodhābhibhūtās te māyā vyājopajīvinaḥ
     lobhamohābhibhūtāś ca tyaktā devais tato narāḥ
aśubhaiḥ karmabhiḥ pāpās tiryaṅ narakagāminaḥ
     saṃsāreṣu vicitreṣu pacyamānāḥ punaḥ punaḥ
mogheṣṭā moghasaṃkalpā moghajñānā vicetasaḥ
     sarvātiśaṅkinaś caiva saṃvṛttāḥ kleśabhāginaḥ
     aśubhaiḥ karmabhiś cāpi prāyaśaḥ paricihnitāḥ
dauṣkulyā vyādhibahulā durātmāno 'pratāpinaḥ
     bhavanty alpāyuṣaḥ pāpā raudrakarmaphalodayāḥ
     nāthantaḥ sarvakāmānāṃ nāstikā bhinnasetavaḥ
jantoḥpretasya kaunteya gatiḥ svair iha karmabhiḥ
     prājñasya hīnabuddheś ca karma kośaḥ kva tiṣṭhati
kvasthas tat samupāśnāti sukṛtaṃ yadi vetarat
     iti te darśanaṃ yac ca tatrāpy anunayaṃ śṛṇu
ayam ādi śarīreṇa deva sṛṣṭena mānavaḥ
     śubhānām aśubhānāṃ ca kurute saṃcayaṃ mahat
āyuṣo 'nte prahāyedaṃ kṣīṇaprāyaṃ kalevaram
     saṃbhavaty eva yugapad yonau nāsty antarā bhavaḥ
tatrāsya svakṛtaṃ karma chāyevānugataṃ sadā
     phalaty atha sukhārho vā duḥkhārho vāpi jāyate
kṛtāntavidhisaṃyuktaḥ sajantur lakṣaṇaiḥ śubhaiḥ
     aśubhair vā nirādāno lakṣyate jñānadṛṣṭibhiḥ
eṣā tāvad abuddhīnāṃ gatir uktā yudhiṣṭhira
     ataḥ paraṃ jñānavatāṃ nibodha gatim uttamām
manuṣyās taptatapasaḥ sarvāgama parāyaṇāḥ
     sthiravratāḥ satyaparā guruśuśrūṣaṇe ratāḥ
suśīlāḥ śuklajātīyāḥ kṣāntā dāntāḥ sutejasaḥ
     śubhayonyantaragatāḥ prāyaśaḥ śubhalakṣaṇāḥ
jitendriyatvād vaśinaḥ śulkatvān mandarogiṇaḥ
     alpabādha paritrāsād bhavanti nirupadravāḥ
cyavantaṃ jāyamānaṃ ca garbhasthaṃ caiva sarvaśaḥ
     svam ātmānaṃ paraṃ caiva budhyante jñānacakṣuṣaḥ
     karmabhūmim imāṃ prāpya punar yānti surālayam
kiṃ cid daivād dhaṭhāt kiṃ cit kiṃ cid eva svakarmabhiḥ
     prāpnuvanti narā rājan mā te 'stv anyā vicāraṇā
imām atropamāṃ cāpi nibodha vadatāṃ vara
     manuṣyaloke yac chreyo paraṃ manye yudhiṣṭhira
iha vaikasya nāmutra amutraikasya no iha
     iha cāmutra caikasya nāmutraikasya no iha
dhanāni yeṣāṃ vipulāni santi; nityaṃ ramante suvibhūṣitāṅgāḥ
     teṣām ayaṃ śatruvaraghna loko; nāsau sadā dehasukhe ratānām
ye yogayuktās tapasi prasaktāḥ; svādhyāyaśīlā jarayanti dehān
     jitendriyā bhūtahite niviṣṭās; teṣām asau nāyam arighna lokaḥ
ye dharmam eva prathamaṃ caranti; dharmeṇa labdhvā ca dhanāni kāle
     dārān avāpya kratubhir yajante; teṣām ayaṃ caiva paraś ca lokaḥ
ye naiva vidyāṃ na tapo na dānaṃ; na cāpi mūḍhāḥ prajane yatante
     na cādhigacchanti sukhāny abhāgyās; teṣām ayaṃ caiva paraś ca nāsti
sarve bhavantas tv ativīryasattvā; divyaujasaḥ saṃhananopapannāḥ
     lokād amuṣmād avaniṃ prapannāḥ; svadhīta vidyāḥ surakāryahetoḥ
kṛtvaiva karmāṇi mahāni śūrās; tapo damācāra vihāraśīlāḥ
     devān ṛṣīn pretagaṇāṃś ca sarvān; saṃtarpayitvā vidhinā pareṇa
svargaṃ paraṃ puṇyakṛtāṃ nivāsaṃ; krameṇa saṃprāpsyatha karmabhiḥ svaiḥ
     mā bhūd viśaṅkā tava kauravendra; dṛṣṭvātmanaḥ kleśam imaṃ sukhārha
