[y]
      kiṃ śīlāḥ kiṃ samutthānāḥ kathaṃrūpāś ca bhārata
      kiṃ saṃnāhāḥ kathaṃ śastrā janāḥ syuḥ saṃyuge nṛpa
[bh]
      yathācaritam evātra śastrapatraṃ vidhīyate
      ācārād eva puruṣas tathā karmasu vartate
gāndhārāḥ sindhusauvīrā nakharaprāsayodhinaḥ
      ābhīravaḥ subalinas tad balaṃ sarvapāragam
sarvaśastreṣu kuśalāḥ sattvavanto hy uśīnarāḥ
      prācyā mātaṅgayuddheṣu kuśalāḥ śaṭhayodhinaḥ
tathā yavanakāmbojā mathurām abhitaś ca ye
      ete niyuddha kuśalā dākṣiṇātyāsi carmiṇaḥ
sarvatra śūrā jāyante mahāsattvā mahābalāḥ
      prāya eṣa samuddiṣṭo lakṣaṇāni tu me śṛṇu
siṃhaśārdūlavān netrāḥ sinha śārdūlagāminaḥ
      pārāvata kuliṅgākṣāḥ sarve śūrāḥ pramāthinaḥ
mṛgasvarā dvīpinetrā ṛṣabhākṣās tathāpare
      pravādinaḥ sucaṇḍāś ca krodhinaḥ kiṃnarī svanāḥ
meghasvanāḥ kruddha mukhāḥ ke cit karabha nisvanāḥ
      jihmanāsānujaṅghāś ca dūragā dūrapātinaḥ
viḍāla kubjās tanavas tanu keśās tanutvacaḥ
     śūrāś capala cittāś ca te bhavanti durāsadāḥ
godhā nimīlitāḥ ke cin mṛdu prakṛtayo 'pi ca
     turaṃgagatinirghoṣās te narāḥ pārayiṣṇavaḥ
susaṃhatāḥ pratanavo vyūḍhoraskāḥ susaṃsthitāḥ
     pravāditena nṛtyanti hṛṣyanti kalaheṣu ca
ganbhīrākṣā niḥsṛtākṣāḥ piṅgalā bhrukuṭī mukhāḥ
     nakulākṣās tathā caiva sarve śūrās tanutyajaḥ
jihmākṣāḥ pralalāṭāś ca nirmāṃsa hanavo 'pi ca
     vakrabāhvaṅgulī saktāḥ kṛśā dhamani saṃtatāḥ
praviśanty ativegena saṃparāye 'bhyupasthite
     vāraṇā iva saṃmattās te bhavanti durāsadāḥ
dīptasphuṭita keśāntāḥ sthūlapārśva hanū mukhāḥ
     unnatāṃsā pṛthugrīvā vikaṭāḥ sthūlapiṇḍikā
udvṛttāś caiva sugrīvā vinatā vihagā iva
     piṇḍa śīrśāhi vaktrāś ca vṛṣadaṃśa mukhā iva
ugrasvanā manyumanto yuddheṣv ārāva sāriṇaḥ
     adharmajñāvaliptāś ca ghorā raudrapradarśinaḥ
tyaktātmānaḥ sarva ete antyajā hy anivartinaḥ
     puraskāryāḥ sadā sainye hanyate ghnanti cāpi te
adhārmikā bhinnavṛttāḥ sādhv evaiṣāṃ parābhavaḥ
     evam eva prakupyanti rājño 'py ete hy abhīkṣṇaśaḥ
