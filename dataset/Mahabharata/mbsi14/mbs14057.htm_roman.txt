[v]
      sa mitrasaham āsādya tv abhijñānam ayācata
      tasmai dadāv abhijñānaṃ sa cekṣvākuvaras tadā
[s]
      na caivaiṣā gatiḥ kṣemyā na cānyā vidyate gatiḥ
      etan me matam ājñāya prayaccha maṇikuṇḍale
[v]
      ity uktas tām uttaṅkas tu bhartur vākyam athābravīt
      śrutvā ca sā tataḥ prādāt tasmai te maṇikuṇḍale
avāpya kuṇḍale te tu rājānaṃ punar abravīt
      kim etad guhya vacanaṃ śrotum icchāmi pārthiva
[s]
      prajā nisarvād viprān vai kṣatriyāḥ pūjayanti ha
      viprebhyaś cāpi bahavo doṣāḥ prādurbhavanti naḥ
so 'haṃ dvijebhyaḥ praṇato viprād doṣam avāptavān
      gatim anyāṃ na paśyāmi madayantī sahāyavān
      svargadvārasya gamane sthāne ceha dvijottama
na hi rājñā viśeṣeṇa viruddhena dvijātibhiḥ
      śakyaṃ nṛloke saṃsthātuṃ pretya vā sukham edhitum
tad iṣṭe te mayaivaite datte sve maṇikuṇḍale
      yaḥ kṛtas te 'dya samayaḥ saphalaṃ taṃ kuruṣva me
[u]
      rājaṃs tatheha kartāsmi punar eṣyāmi te vaśam
      praśnaṃ tu kaṃ cit praṣṭuṃ tvāṃ vyavasiṣye paraṃtapa
[s]
     brūhi vipra yathākāmaṃ prativaktāsmi te vacaḥ
     chettāsmi saṃśayaṃ te 'dya na me 'trāsti vicāraṇā
[u]
     prāhur vāk saṃgataṃ mitraṃ dharmanaipuṇya darśinaḥ
     mitreṣu yaś ca viṣamaḥ stena ity eva taṃ viduḥ
sa bhavān mitratām adya saṃprāpto mama pārthiva
     sa me buddhiṃ prayacchasva samāṃ buddhimatāṃ vara
avāptārtho 'ham adyeha bhavāṃś ca puruṣādakaḥ
     bhavat sakāśam āgantuṃ kṣamaṃ mama na veti vā
[s]
     kṣamaṃ ced iha vaktavyaṃ mayā dvija varottama
     matsamīpaṃ dvijaśreṣṭha nāgantavyaṃ kathaṃ cana
evaṃ tava prapaśyāmi śreyo bhṛgukulodvaha
     āgacchato hi te vipra bhaven mṛtyur asaṃśayam
[v]
     ity uktaḥ sa tadā rājñā kṣamaṃ buddhimatā hitam
     samanujñāpya rājānam ahalyāṃ prati jagmivān
gṛhītvā kuṇḍale divye guru patnyāḥ priyaṃ karaḥ
     javena mahatā prāyād gautamasyāśramaṃ prati
yathā tayo rakṣaṇaṃ ca madayantyābhibhāṣitam
     tathā te kuṇḍale baddhvā tathā kṛṣṇājine 'nayat
sa kasmiṃś cit kṣudhāviṣṭaḥ phalabhāra samanvitam
     bilvaṃ dadarśa kasmiṃś cid āruroha kṣudhānvitaḥ
śākhāsv āsajya tasyaiva kṛṣṇājinam ariṃdama
     yasmiṃs te kuṇḍale baddhe tadā dvija vareṇa vai
viśīrṇabandhane tasmin gate kṛṣṇājine mahīm
     apaśyad bhujagaḥ kaś cit te tatra maṇikuṇḍale
airāvata kulotpannaḥ śīghro bhūtvā tadā sa vai
     vidaśyāsyena valmīkaṃ viveśātha sakuṇḍale
hriyamāṇe tu dṛṣṭvā sakuṇḍale bhujagena ha
     papāta vṛkṣāt sodvego duḥkhāt paramakopanaḥ
sa daṇḍakāṣṭham ādāya valmīkam akhanat tadā
     krodhāmarṣābhitaptāṅgas tato vai dvijapuṃgavaḥ
tasya vegam asahyaṃ tam asahantī vasuṃdharā
     daṇḍakāṣṭhābhinunnāṅgī cacāla bhṛśam āturā
tataḥ khanata evātha viprarṣer dharaṇītalam
     nāgalokasya panthānaṃ kartukāmasya niścayāt
rathena hariyuktena taṃ deśam upajagmivān
     vajrapāṇir mahātejā dadarśa ca dvijottamam
sa tu taṃ brāhmaṇo bhūtvā tasya duḥkhena duḥkhitaḥ
     uttaṅkam abravīt tāta naitac chakyaṃ tvayeti vai
ito hi nāgaloko vai yojanāni sahasraśaḥ
     na daṇḍakāṣṭha sādhyaṃ ca manye kāryam idaṃ tava
[u]
     nāgaloke yadi brahman na śakye kuṇḍale mayā
     prāptuṃ prāṇān vimokṣyāmi paśyatas te dvijottama
yadā sa nāśakat tasya niścayaṃ kartum anyathā
     vajrapāṇis tadā daṇḍaṃ vajrāstreṇa yuyoja ha
tato vajraprahārais tair dāryamāṇā vasuṃdharā
     nāgalokasya panthānam akaroj janamejaya
sa tena mārgeṇa tadā nāgalokaṃ viveśa ha
     dadarśa nāgalokaṃ ca yojanāni sahasraśaḥ
prakāra nicayair divyair maṇimuktābhyalaṃkṛtaiḥ
     upapannaṃ mahābhāga śātakumbhamayais tathā
vāpīḥ sphaṭikasopānā nadīś ca vimalodakāḥ
     dadarśa vṛkṣāṃś ca bahūn nānādvija gaṇāyutān
tasya lokasya ca dvāraṃ dadarśa sa bhṛgūdvahaḥ
     pañcayojanavistāram āyataṃ śatayojanam
nāgalokam uttaṅkas tu prekṣya dīno 'bhavat tadā
     nirāśaś cābhavat tāta kuṇḍalāharaṇe punaḥ
tatra provāca turagas taṃ kṛṣṇa śvetavāladhiḥ
     tāmrāsya netaḥ kauravya prajvalann iva tejasā
dhamasv āpānam etan me tatas tvaṃ vipra lalpsyase
     airāvata suteneha tavānīte hi kuṇḍale
mā jugupsāṃ kṛthāḥ putra tvam atrārthe kathaṃ cana
     tvayaitad dhi samācīrṇaṃ gautamasyāśrame tadā
[u]
     kathaṃ bhavantaṃ jānīyām upādhyāyāśramaṃ prati
     yan mayā cīrṇa pūrvaṃ ca śrotum icchāmi tad dhyaham
[aṣva]
     guror guruṃ māṃ jānīhi jvalitaṃ jātavedasam
     tvayā hy ahaṃ sadā vatsa guror arthe 'bhipūjitaḥ
satataṃ pūjito vipra śucinā bhṛgunandana
     tasmāc chreyo vidhāsyāmi tavaivaṃ kuru māciram
ity uktaḥ sa tathākārṣīd uttaṅkaś citrabhānunā
     ghṛtārciḥ prītimāṃś cāpi prajajvāla didhakṣayā
tato 'sya romakūpebhyo dhmāyamānasya bhārata
     ghanaḥ prādurabhūd dhūmo nāgalokabhayāvahaḥ
tena dhūmena sahasā vardhamānena bhārata
     nāgaloke mahārāja na prajñāyata kiṃ cana
hāhākṛtam abhūt sarvam airāvata niveśanam
     vāsukipramukhānāṃ ca nāgānāṃ janamejaya
na prakāśanta veśmāni dhūmaruddhāni bhārata
     nīhārasaṃvṛtānīva vanāni girayas tathā
te dhūmaraktanayanā vahni tejo 'bhitāpitāḥ
     ājagmur niścayaṃ jñātuṃ bhārgavasyāti tejasaḥ
śrutvā ca niścayaṃ tasya maharṣes tigmatejasaḥ
     saṃbhrāntamanasaḥ sarve pūjāṃ cakrur yathāvidhi
sarve prāñjalayo nāgā vṛddhabāla purogamāḥ
     śirobhiḥ praṇipatyocuḥ prasīda bhagavann iti
prasādya brāhmaṇaṃ te tu pādyam arghyaṃ nivedya ca
     prāyacchan kuṇḍale divye pannagāḥ paramārcite
tataḥ saṃpūjito nāgais tatrottaṅkaḥ pratāpavān
     agniṃ pradakṣiṇaṃ kṛtvā jagāma gurusadma tat
sa gatvā tvarito rājan gautamasya niveśanam
     prāyacchat kuṇḍale divye guru patnyai tadānagha
evaṃ mahātmanā tena trīṁl lokāñ janamejaya
     parikramyāhṛte divye tatas te maṇikuṇḍale
evaṃ prabhāvaḥ sa munir uttaṅko bharatarṣabha
     pareṇa tapasā yukto yan māṃ tvaṃ paripṛcchasi
