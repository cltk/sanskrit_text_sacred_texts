[y]
      pitāmaha mahāprājña kurūṇāṃ kīrtivardhana
      praśnaṃ kaṃ cit pravakṣyāmi tan me vyākhyātum arhasi
kīdṛśā mānavāḥ saumyāḥ kaiḥ prītiḥ paramā bhavet
      āyatyāṃ ca tadātve ca ke kṣamās tān vadasva me
na hi tatra dhanaṃ sphītaṃ na ca saṃbandhibāndhavāḥ
      tiṣṭhanti yatra suhṛdas tiṣṭhantīti matir mama
durlabho hi suhṛc chrotā durlabhaś ca hitaḥ suhṛt
      etad dharmabhṛtāṃ śreṣṭha sarvaṃ vyākhyātum arhasi
[bh]
      saṃdheyān puruṣān rājann asaṃdheyāṃś ca tattvataḥ
      vadato me nibodha tvaṃ nikhilena yudhiṣṭhira
lubdhaḥ krūras tyaktadharmā nikṛtaḥ śaṭha eva ca
      kṣudraḥ pāpasamācāraḥ sarvaśaṅkī tathālasaḥ
dīrghasūtro 'nṛjuḥ kaṣṭo guru dārapradharṣakaḥ
      vyasane yaḥ parityāgī durātmā nirapatrapaḥ
sarvataḥ pāpadarśī ca nāstiko veda nindakaḥ
      saṃprakīrṇendriyo loke yaḥ kāmanirataś caret
asatyo lokavidviṣṭaḥ samaye cānavasthitaḥ
      piśuno 'thākṛta prajño matsarī pāpaniścayaḥ
duḥśīlo 'thākṛtātmā ca nṛśaṃsaḥ kitavas tathā
     mitrair arthakṛtī nityam icchaty arthaparaś ca yaḥ
vahataś ca yathāśakti yo na tuṣyati mandadhīḥ
     amitram iva yo bhuṅkte sadā mitraṃ nararṣabha
asthāna krodhano yaś ca akasmāc ca virajyate
     suhṛdaś caiva kalyāṇān āśu tyajati kilbiṣī
alpe 'py apakṛte mūḍhas tathājñānāt kṛte 'pi ca
     kāryopasevī mitreṣu mitra dveṣī narādhipa
śatrur mitra mukho yaś ca jihmaprekṣī vilobhanaḥ
     na rajyati ca kalyāṇe yas tyajet tādṛśaṃ naram
pānapo dveṣaṇaḥ krūro nirghṛṇaḥ paruṣas tathā
     paropatāpī mitradhruk tathā prāṇivadhe rataḥ
kṛtaghnaś cādhamo loke na saṃdheyaḥ kathaṃ cana
     chidrānveṣī na saṃdheyaḥ saṃdheyān api me śṛṇu
kulīnā vākyasaṃpannā jñānavijñānakovidāḥ
     mitrajñāś ca kṛtajñāś ca sarvajñāḥ śokavarjitāḥ
mādhuryaguṇasaṃpannāḥ satyasaṃdhā jitendriyāḥ
     vyāyāmaśīlāḥ satataṃ bhṛtaputrāḥ kulodgatāḥ
rūpavanto guṇopetās tathālubdhā jitaśramāḥ
     doṣair viyuktāḥ prathitais te grāhyāḥ pārthivena ha
yathāśakti samācārāḥ santas tuṣyanti hi prabho
     nāsthāne krodhavantaś ca na cākasmād virāgiṇaḥ
viraktāś ca na ruṣyanti manasāpy arthakovidāḥ
     ātmānaṃ pīḍayitvāpi suhṛt kāryaparāyaṇāḥ
     na virajyanti mitrebhyo vāso raktam ivāvikam
doṣāṃś ca lobhamohādīn artheṣu yuvatiṣv atha
     na darśayanti suhṛdāṃ viśvastā bandhuvatsalāḥ
loṣṭa kāñcanatulyārthāḥ suhṛtsv aśaṭha buddhayaḥ
     ye caranty anabhīmānā nisṛṣṭārtha vibhūṣaṇāḥ
     saṃgṛhṇantaḥ parijanaṃ svāmy arthaparamāḥ sadā
īdṛśaiḥ puruṣaśreṣṭhaiḥ saṃdhiṃ yaḥ kurute nṛpaḥ
     tasya vistīryate rāṣṭraṃ jyotsnā grahapater iva
śāstranityā jitakrodhā balavanto raṇapriyāḥ
     kṣāntāḥ śīlaguṇopetāḥ saṃdheyāḥ puruṣottamāḥ
ye ca doṣasamāyuktā narāḥ proktā mayānagha
     teṣām apy adhamo rājan kṛtaghno mitra ghātakaḥ
     tyaktavyaḥ sa durācāraḥ sarveṣām iti niścayaḥ
[y]
     vistareṇārtha saṃbandhaṃ śrotum icchāmi pārthiva
     mitradrohī kṛtaghnaś ca yaḥ proktas taṃ ca me vada
[bh]
     hanta te vartayiṣye 'ham itihāsaṃ purātanam
     udīcyāṃ diśi yadvṛttaṃ mleccheṣu manujādhipa
brāhmaṇo madhyadeśīyaḥ kṛṣṇāṅgo brahma varjitaḥ
     grāmaṃ prekṣya janākīrṇaṃ prāviśad bhaikṣa kāṅkṣayā
tatra dasyur dhanayutaḥ sarvavarṇaviśeṣavit
     brahmaṇyaḥ satyasaṃdhaś ca dāne ca nirato 'bhavat
tasya kṣayam upāgamya tato bhikṣām ayācata
     pratiśrayaṃ ca vāsārthaṃ bhikṣāṃ caivātha vārṣikīm
prādāt tasmai sa viprāya vastraṃ ca sadṛśaṃ navam
     nārīṃ cāpi vayo petāṃ bhartrā virahitāṃ tadā
etat saṃprāpya hṛṣṭātmā dasyoḥ sarvaṃ dvijas tadā
     tasmin gṛhavare rājaṃs tayā reme sa gautamaḥ
kuṭumbārtheṣu dasyoḥ sa sāhāyyaṃ cāpy athākarot
     tatrāvasat so 'tha varṣāḥ samṛddhe śabarālaye
     bāṇavedhye paraṃ yatnam akaroc caiva gautamaḥ
vakrāṅgāṃs tu sa nityaṃ vai sarvato bāṇagocare
     jaghāna gautamo rājan yathā dasyu gaṇas tathā
hiṃsā paro ghṛṇā hīnaḥ sadā prāṇivadhe rataḥ
     gautamaḥ saṃnikarṣeṇa dasyubhiḥ samatām iyāt
tathā tu vasatas tasya dasyu grāme sukhaṃ tadā
     agacchan bahavo māsā nighnataḥ pakṣiṇo bahūn
tataḥ kadā cid aparo dvijas taṃ deśam āgamat
     jaṭī cīrājinadharaḥ svādhyāyaparamaḥ śuciḥ
vinīto niyatāhāro brahmaṇyo vedapāragaḥ
     sa brahma cārī tad deśyaḥ sakhā tasyaiva supriyam
     taṃ dasyu grāmam agamad yatrāsau gautamo 'bhavat
sa tu vipra gṛhānveṣī śūdrānna parivarjakaḥ
     grāme dasyu janākīrṇe vyacarat sarvatodiśam
tataḥ sa gautama gṛhaṃ praviveśa dvijottamaḥ
     gautamaś cāpi saṃprāptas tāv anyonyena saṃgatau
vakrāṅgabhārahastaṃ taṃ dhanuṣpāṇiṃ kṛtāgasam
     rudhireṇāvasiktāṅgaṃ gṛhadvāram upāgatam
taṃ dṛṣṭvā puruṣādābham apadhvastaṃ kṣayāgatam
     abhijñāya dvijo vrīḍām agamad vākyam āha ca
kim idaṃ kuruṣe mauḍhyād vipras tvaṃ hi kulodgataḥ
     madhyadeśaparijñāto dasyu bhāvaṃ gataḥ katham
pūrvān smara dvijāgryāṃs tān prakhyātān vedapāragān
     yeṣāṃ vaṃśe 'bhijātas tvam īdṛśaḥ kulapāṃsanaḥ
avabudhyātmanātmānaṃ satyaṃ śīlaṃ śrutaṃ damam
     anukrośaṃ ca saṃsmṛtya tyaja vāsam imaṃ dvija
evam uktaḥ sasuhṛdā tadā tena hitaiṣiṇā
     pratyuvāca tato rājan viniścitya tadārtavat
adhano 'smi dvijaśreṣṭha na ca vedavid apy aham
     vṛttyartham iha saṃprāptaṃ viddhi māṃ dvijasattama
tvaddarśanāt tu viprarṣe kṛtārthaṃ vedmy ahaṃ dvija
     ātmānaṃ saha yāsyāvaḥ śvo vasādyeha śarvarīm
