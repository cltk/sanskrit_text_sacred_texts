śrutvā senāpatiṃ prāptaṃ bharataṃ kekayādhipaḥ
 yudhājid gārgyasahitaṃ parāṃ prītim upāgamat
sa niryayau janaughena mahatā kekayādhipaḥ
 tvaramāṇo 'bhicakrāma gandharvān devarūpiṇaḥ
bharataś ca yudhājic ca sametau laghuvikramau
 gandharvanagaraṃ prāptau sabalau sapadānugau
śrutvā tu bharataṃ prāptaṃ gandharvās te samāgatāḥ
 yoddhukāmā mahāvīryā vinadantaḥ samantataḥ
tataḥ samabhavad yuddhaṃ tumulaṃ lomaharṣaṇam
 saptarātraṃ mahābhīmaṃ na cānyatarayor jayaḥ
tato rāmānujaḥ kruddhaḥ kālasyāstraṃ sudāruṇam
 saṃvartaṃ nāma bharato gandharveṣv abhyayojayat
te baddhāḥ kālapāśena saṃvartena vidāritāḥ
 kṣaṇenābhihatās tisras tatra koṭyo mahātmanā
taṃ ghātaṃ ghorasaṃkāśaṃ na smaranti divaukasaḥ
 nimeṣāntaramātreṇa tādṛśānāṃ mahātmanām
hateṣu teṣu vīreṣu bharataḥ kaikayīsutaḥ
 niveśayām āsa tadā samṛddhe dve purottame
 takṣaṃ takṣaśilāyāṃ tu puṣkaraṃ puṣkarāvatau
gandharvadeśo ruciro gāndhāraviṣayaś ca saḥ
 varṣaiḥ pañcabhir ākīrṇo viṣayair nāgarais tathā
dhanaratnaughasaṃpūrṇo kānanair upaśobhite
 anyonyasaṃgharṣakṛte spardhayā guṇavistare
ubhe suruciraprakhye vyavahārair akalmaṣaiḥ
 udyānayānaughavṛte suvibhaktāntarāpaṇe
ubhe puravare ramye vistarair upaśobhite
 gṛhamukhyaiḥ surucirair vimānaiḥ samavarṇibhiḥ
śobhite śobhanīyaiś ca devāyatanavistaraiḥ
 niveśya pañcabhir varṣair bharato rāghavānujaḥ
 punar āyān mahābāhur ayodhyāṃ kaikayīsutaḥ
so 'bhivādya mahātmānaṃ sākṣād dharmam ivāparam
 rāghavaṃ bharataḥ śrīmān brahmāṇam iva vāsavaḥ
śaśaṃsa ca yathāvṛttaṃ gandharvavadham uttamam
 niveśanaṃ ca deśasya śrutvā prīto 'sya rāghavaḥ
