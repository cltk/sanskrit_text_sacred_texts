[v]
      jarāṃ prāpya yayātis tu svapuraṃ prāpya caiva ha
      putraṃ jyeṣṭhaṃ variṣṭhaṃ ca yadum ity abravīd vacaḥ
jarā valī ca māṃ tāta palitāni ca paryaguḥ
      kāvyasyośanasaḥ śāpān na ca tṛpto 'smi yauvane
tvaṃ yado pratipadyasva pāpmānaṃ jarayā saha
      yauvanena tvadīyena careyaṃ viṣayān aham
pūrṇe varṣasahasre tu punas te yauvanaṃ tv aham
      dattvā svaṃ pratipatsyāmi pāpmānaṃ jarayā saha
[yadu]
      sitaśmaśruśirā dīno jarayā śithilī kṛtaḥ
      valī saṃtatagātraś ca durdarśo durbalaḥ kṛśaḥ
aśaktaḥ kāryakaraṇe paribhūtaḥ sa yauvanaiḥ
      sahopajīvibhiś caiva tāṃ jarāṃ nābhikāmaye
[y]
      yat tvaṃ me hṛdayāj jāto vayaḥ svaṃ na prayacchasi
      tasmād arājyabhāk tāta prajā te vai bhaviṣyati
turvaso pratipadyasva pāpmānaṃ jarayā saha
      yauvanena careyaṃ vai viṣayāṃs tava putraka
pūrṇe varṣasahasre tu punar dāsyāmi yauvanam
      svaṃ caiva pratipatsyāmi pāpmānaṃ jarayā saha
[tu]
     na kāmaye jarāṃ tāta kāmabhoga praṇāśinīm
     balarūpānta karaṇīṃ buddhiprāṇavināśinīm
[y]
     yat tvaṃ me hṛdayāj jāto vayaḥ svaṃ na prayacchasi
     tasmāt prajā samucchedaṃ turvaso tava yāsyati
saṃkīrṇācāra dharmeṣu pratiloma careṣu ca
     piśitāśiṣu cāntyeṣu mūḍha rājā bhaviṣyasi
guru dāraprasakteṣu tiryagyonigateṣu ca
     paśudharmiṣu pāpeṣu mleccheṣu prabhaviṣyasi
[v]
     evaṃ sa turvasaṃ śaptvā yayātiḥ sutam ātmanaḥ
     śarmiṣṭhāyāḥ sutaṃ druhyum idaṃ vacanam abravīt
druhyo tvaṃ pratipadyasva varṇarūpavināśinīm
     jarāṃ varṣasahasraṃ me yauvanaṃ svaṃ dadasva ca
pūrṇe varṣasahasre tu pratidāsyāmi yauvanam
     svaṃ cādāsyāmi bhūyo 'haṃ pāpmānaṃ jarayā saha
[dru]
     na gajaṃ na rathaṃ nāśvaṃ jīrṇo bhuṅkte na ca striyam
     vāg bhaṅgaś cāsya bhavati taj jarāṃ nābhikāmaye
[y]
     yat tvaṃ me hṛdayāj jāto vayaḥ svaṃ na prayacchasi
     tasmād druhyo priyaḥ kāmo na te saṃpatsyate kva cit
uḍupa plava saṃtāro yatra nityaṃ bhaviṣyati
     arājā bhojaśambdaṃ tvaṃ tatrāvāpsyasi sānvayaḥ
ano tvaṃ pratipadyasva pāpmānaṃ jarayā saha
     ekaṃ varṣasahasraṃ tu careyaṃ yauvanena te
[ānu]
     jīrṇaḥ śiśuvad ādatte 'kāle 'nnam aśucir yathā
     na juhoti ca kāle 'gniṃ tāṃ jarāṃ nābhikāmaye
[y]
     yat tvaṃ me hṛdayāj jāto vayaḥ svaṃ na prayacchasi
     jarā doṣas tvayokto 'yaṃ tasmāt tvaṃ pratipatsyase
prajāś ca yauvanaprāptā vinaśiṣyanty ano tava
     agnipraskandana paras tvaṃ cāpy evaṃ bhaviṣyasi
puro tvaṃ me priyaḥ putras tvaṃ varīyān bhaviṣyasi
     jarā valī ca me tāta palitāni ca paryaguḥ
     kāvyasyośanasaḥ śāpān na ca tṛpto 'smi yauvane
puro tvaṃ pratipadyasva pāpmānaṃ jarayā saha
     kaṃ cit kālaṃ careyaṃ vai viṣayān vayasā tava
pūrṇe varṣasahasre tu pratidāsyāmi yauvanam
     svaṃ caiva pratipatsyāmi pāpmānaṃ jarayā saha
[v]
     evam uktaḥ pratyuvāca pūruḥ pitaram añjasā
     yathāttha māṃ mahārāja tat kariṣyāmi te vacaḥ
pratipatsyāmi te rājan pāpmānaṃ jarayā saha
     gṛhāṇa yauvanaṃ mattaś cara kāmān yathepsitān
jarayāhaṃ praticchanno vayo rūpadharas tava
     yauvanaṃ bhavate dattvā cariṣyāmi yathāttha mām
[y]
     pūro prīto 'smi te vatsa prītaś cedaṃ dadāmi te
     sarvakāmasamṛddhā te prajā rājye bhaviṣyati
