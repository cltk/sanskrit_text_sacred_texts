[muni]
      atha cet pauruṣaṃ kiṃ cit kṣatriyātmani paśyasi
      bravīmi hanta te nītiṃ rājyasya pratipattaye
tāṃ cec chakṣyasy anuṣṭhātuṃ karma caiva kariṣyasi
      śṛṇu sarvam aśeṣeṇa yat tvāṃ vakṣyāmi tattvataḥ
ācariṣyasi cet karma mahato 'rthān avāpsyasi
      rājyaṃ rājyasya mantraṃ vā mahatī vā punaḥ śriyam
      yady etad rocate rājan punar brūhi bravīmi te
[rājaputra]
      bravītu bhagavān nītim upapanno 'smy ahaṃ prabho
      amogham idam adyāstu tvayā saha samāgatam
[muni]
      hitvā stambhaṃ ca mānaṃ ca krodhaharṣau bhayaṃ tathā
      praty amitraṃ niṣevasva praṇipatya kṛtāñjaliḥ
tam uttamena śaucena karmaṇā cābhirādhaya
      dātum arhati te vṛttiṃ vaidehaḥ satyasaṃgaraḥ
pramāṇaṃ sarvabhūteṣu pragrahaṃ ca gamiṣyasi
      tataḥ sahāyān sotsāhāṁl lapsyase 'vyasanāñ śucīn
vartamānaḥ svaśāstre vai saṃyatātmā jitendriyaḥ
      abhyuddharati cātmānaṃ prasādayati ca prajāḥ
tenaiva tvaṃ dhṛtimatā śrīmatā cābhisatkṛtaḥ
      pramāṇaṃ sarvabhūteṣu gatvā pragrahaṇaṃ mahat
tataḥ suhṛd balaṃ labdhvā mantrayitvā sumantritam
     antarair bhedayitvārīn bilvaṃ bilvena śātaya
     parair vā saṃvidaṃ kṛtvā balam apy asya ghātaya
alabhyā ye śubhā bhāvāḥ striyaś cācchādanāni ca
     śayyāsanāni yānāni mahārhāṇi gṛhāṇi ca
pakṣiṇo mṛgajātāni rasā gandhāḥ phalāni ca
     teṣv eva sajjayethās tvaṃ yathā naśyet svayaṃ paraḥ
yady eva pratiṣeddhavyo yady upekṣaṇam arhati
     na jātu vivṛtaḥ kāryaḥ śatrur vinayam icchatā
vasasva paramāmitra viṣaye prājñasaṃmate
     bhajasva śvetakākīyair mitrādhamam anarthakaiḥ
ārambhāṃś cāsya mahato duṣkarāṃs tvaṃ prayojaya
     nadī bandhavirodhāṃś ca balavadbhir virudhyatām
udyānāni mahārhāṇi śayanāny āsanāni ca
     pratibhoga sukhenaiva kośam asya virecaya
yajñadānapraśaṃsāsmai brāhmaṇeṣv anuvarṇyatām
     te tvat priyaṃ kariṣyanti taṃ ceṣyanti vṛkā iva
asaṃśayaṃ puṇyaśīlaḥ prāpnoti paramāṃ gatim
     triviṣṭape puṇyatamaṃ sthānaṃ prāpnoti pārthivaḥ
     kośakṣaye tv amitrāṇāṃ vaśaṃ kausalya gacchati
ubhayatra prasaktasya dharme cādharma eva ca
     balārtha mūlaṃ vyucchidyet tena nandanti śatravaḥ
nindyāsya mānuṣaṃ karma daivam asyopavarṇaya
     asaṃśayaṃ daivaparaḥ kṣipram eva vinaśyati
yājayainaṃ viśvajitā sarvasvena viyujyatām
     tato gacchatv asiddhārthaḥ pīḍyamāno mahājanam
tyāgadharmavidaṃ muṇḍaṃ kaṃ cid asyopavarṇaya
     api tyāgaṃ bubhūṣeta kac cid gacched anāmayam
siddhenauṣadha yogena sarvaśatruvināśinā
     nāgān aśvān manuṣyāṃś ca kṛtakair upaghātaya
ete cānye ca bahavo dambhayogāḥ suniścitāḥ
     śakyā viṣahatā kartuṃ na klībena nṛpātmaja
