[y]
      karmaṇāṃ me samastānāṃ śubhānāṃ bharatarṣabha
      phalāni mahatāṃ śreṣṭha prabrūhi paripṛcchataḥ
[bh]
      rahasyaṃ yad ṛṣīṇāṃ tu tac chṛṇuṣva yudhiṣṭhira
      yā gatiḥ prāpyate yena pretya bhāve cirepsitā
yena yena śarīreṇa yad yat karma karoti yaḥ
      tena tena śarīreṇa tat tat phalam upāśnute
yasyāṃ yasyām avasthāyāṃ yat karoti śubhāśubham
      tasyāṃ tasyām avasthāyāṃ bhuṅkte janmani janmani
na naśyati kṛtaṃ karma sadā pañcendriyair iha
      te hy asya sākṣiṇo nityaṃ ṣaṣṭha ātmā tathaiva ca
cakṣur dadyān mano dadyād vācaṃ dadyāc ca sūnṛtām
      anuvrajed upāsīta sa yajñaḥ pañca dakṣiṇaḥ
yo dadyād aparikliṣṭam annam adhvani vartate
      śrāntāyādṛṣṭa pūrvāya tasya puṇyaphalaṃ mahat
sthaṇḍile śayamānānāṃ gṛhāṇi śayanāni ca
      cīravalkala saṃvīte vāsāṃsy ābharaṇāni ca
vāhanāsana yānāni yogātmani tapodhane
      agnīn upaśayānasya rājapauruṣam ucyate
rasānāṃ pratisaṃhāre saubhāgyam anugacchati
     āmiṣa pratisaṃhāre paśūn putrāṃś ca vindati
avākśirās tu yo lambed udavāsaṃ ca yo vaset
     satataṃ caikaśāyī yaḥ sa labhetepsitāṃ gatim
pādyam āsanam evātha dīpam annaṃ pratiśrayam
     dadyād atithipūjārthaṃ sa yajñaḥ pañca dakṣiṇaḥ
vīrāsanaṃ vīraśayyāṃ vīra sthānam upāsataḥ
     akṣayās tasya vai lokāḥ sarvakāmagamās tathā
dhanaṃ labheta dānena maunenājñāṃ viśāṃ pate
     upabhogāṃś ca tapasā brahmacaryeṇa jīvitam
rūpam aiśvaryam ārogyam ahiṃsā phalam aśnute
     phalamūlāśināṃ rājyaṃ svargaḥ parṇāśināṃ tathā
prāyopaveśanād rājyaṃ sarvatra sukham ucyate
     svargaṃ satyena labhate dīkṣayā kulam uttamam
gavāḍhyaḥ śākadīkṣāyāṃ svargagāmī tṛṇāśanaḥ
     striyas triṣavaṇaṃ snātvā vāyuṃ pītvā kratuṃ labhet
salilāśī bhaved yaś ca sadāgniḥ saṃskṛto dvijaḥ
     maruṃ sādhayato rājyaṃ nākapṛṣṭham anāśake
upavāsaṃ ca dīkṣāṃ ca abhiṣekaṃ ca pārthiva
     kṛtvā dvādaśa varṣāṇi vīra sthānād viśiṣyate
adhītya sarvavedān vai sadyo duḥkhāt pramucyate
     mānasaṃ hi caran dharmaṃ svargalokam avāpnuyāt
yā dustyajā durmatibhir yānajīryati jīryataḥ
     yo 'sau prāṇāntiko rogas tāṃ tṛṣṇāṃ tyajataḥ sukham
yathā dhenu sahasreṣu vatso vindati mātaram
     evaṃ pūrvakṛtaṃ karma kartāram anugacchati
acodyamānāni yathā puṣpāṇi ca phalāni ca
     svakālaṃ nātivartante tathā karma purā kṛtam
jīryanti jīryataḥ keśā dantā jīryanti jīryataḥ
     cakṣuḥ śrotre ca jīryete tṛṣṇaikā tu na jīryate
yena prīṇāti pitaraṃ tena prītaḥ prajāpatiḥ
     prīṇāti mātaraṃ yena pṛthivī tena pūjitā
     yena prīṇāty upādhyāyaṃ tena syād brahma pūjitam
sarve tasyādṛtā dharmā yasyaite traya ādṛtāḥ
     anādṛtās tu yasyaite sarvās tasyāphalāḥ kriyāḥ
[v]
     bhīṣmasya tad vacaḥ śrutvā vismitāḥ kurupuṃgavāḥ
     āsan prahṛṣṭamanasaḥ prītimanto 'bhavaṃs tadā
yan mantre bhavati vṛthā prayujyamāne; yat some bhavati vṛthābhiṣūyamāṇe
     yac cāgnau bhavati vṛthābhihūyamāne; tat sarvaṃ bhavati vṛthābhidhīyamāne
ity etad ṛṣiṇā proktam uktavān asmi yad vibho
     śubhāśubhaphalaprāptau kim ataḥ śrotum icchasi
