[v]
      tataḥ prāyād viduro 'śvair udārair; mahājavair balibhiḥ sādhu dāntaiḥ
      balān niyukto dhṛtarāṣṭreṇa rājñā; manīṣiṇāṃ pāṇḍavānāṃ sakāśam
so 'bhipatya tad adhvānam āsādya nṛpateḥ puram
      praviveśa mahābuddhiḥ pūjyamāno dvijātibhiḥ
sa rājagṛham āsādya kuvera bhavanopamam
      abhyagacchata dharmātmā dharmaputraṃ yudhiṣṭhiram
taṃ vai rājā satyadhṛtir mahātmā; ajātaśatrur viduraṃ yathāvat
      pūjā pūrvaṃ pratigṛhyājamīḍhas; tato 'pṛcchad dhṛtarāṣṭraṃ saputram
[y]
      vijñāyate te manaso na praharṣaḥ; kac cit kṣattaḥ kuśalenāgato 'si
      kac cit putrāḥ sthavirasyānulomā; vaśānugāś cāpi viśo 'pi kac cit
[vi]
      rājā mahātmā kuśalī saputra; āste vṛto jñātibhir indrakalpaiḥ
      prīto rājan putra gaṇair vinītair; viśoka evātma ratir dṛḍhātmā
idaṃ tu tvāṃ kururājo 'bhyuvāca; pūrvāṃ pṛṣṭvā kuśalaṃ cāvyayaṃ ca
      iyaṃ sabhā tvat sabhā tulyarūpā; bhrātṝṇāṃ te paśyatām etya putra
samāgamya bhrātṛbhiḥ pārtha tasyāṃ; suhṛd dyūtaṃ kriyatāṃ ramyatāṃ ca
      prīyāmahe bhavataḥ saṃgamena; samāgatāḥ kuravaś caiva sarve
durodarā vihitā ye tu tatra; mahātmanā dhṛtarāṣṭreṇa rājñā
      tān drakṣyase kitavān saṃniviṣṭān; ity āgato 'haṃ nṛpate taj juṣasva
[y]
     dyūte kṣattaḥ kalaho vidyate; naḥ kaś vai dyūtaṃ rocayed yudhyamānaḥ
     kiṃ vā bhavān manyate yuktarūpaṃ; bhavadvākye sarva eva sthitāḥ sma
[vi]
     jānāmy ahaṃ dyūtam anarthamūlaṃ; kṛtaś ca yatno 'sya mayā nivāraṇe
     rājā tu māṃ prāhinot tvatsakāśaṃ; śrutvā vidvañ śreya ihācarasva
[y]
     ke tatrānye kitavā dīvyamānā; vinā rājño dhṛtarāṣṭrasya putraiḥ
     pṛcchāmi tvāṃ vidura brūhi nas tān; yair dīvyāmaḥ śataśaḥ saṃnipatya
[vi]
     gāndhārarājaḥ śakunir viśāṃ pate; rājātidevī kṛtahasto matākṣaḥ
     viviṃśatiś citrasenaś ca rājā; satyavrataḥ purumitro jayaś ca
[y]
     mahābhayāḥ kitavāḥ saṃniviṣṭā; māyopadhā devitāro 'tra santi
     dhātrā tu diṣṭasya vaśe kiledaṃ; nādevanaṃ kitavair adya tair me
nāhaṃ rājño dhṛtarāṣṭrasya śāsanān; na gantum icchāmi kave durodaram
     iṣṭo hi putrasya pitā sadaiva; tad asmi kartā vidurāttha māṃ yathā
na cākāmaḥ śakuninā devitāhaṃ; na cen māṃ dhṛṣṇur āhvayitā sabhāyām
     āhūto 'haṃ na nivarte kadā cit; tad āhitaṃ śāśvataṃ vai vrataṃ me
[v]
     evam uktvā viduraṃ dharmarājaḥ; prāyātrikaṃ sarvam ājñāpya tūrṇam
     prāyāc chvo bhūte sagaṇaḥ sānuyātraḥ; saha strībhir draupadīm ādi kṛtvā
daivaṃ prajñāṃ tu muṣṇāti tejaś cakṣur ivāpatat
     dhātuś ca vaśam anveti pāśair iva naraḥ sitaḥ
ity uktvā prayayau rājā saha kṣattrā yudhiṣṭhiraḥ
     amṛṣyamāṇas tat pārthaḥ samāhvānam ariṃdamaḥ
bāhlikena rathaṃ dattam āsthāya paravīrahā
     paricchanno yayau pārtho bhrātṛbhiḥ saha pāṇḍavaḥ
rājaśriyā dīpyamāno yayau brahma puraḥsaraḥ
     dhṛtarāṣṭreṇa cāhūtaḥ kālasya samayena ca
sa hāstinapuraṃ gatvā dhṛtarāṣṭra gṛhaṃ yayau
     samiyāya ca dharmātmā dhṛtarāṣṭreṇa pāṇḍavaḥ
tathā droṇena bhīṣmeṇa karṇena ca kṛpeṇa ca
     samiyāya yathānyāyaṃ drauṇinā ca vibhuḥ saha
sametya ca mahābāhuḥ somadattena caiva ha
     duryodhanena śalyena saubalena ca vīryavān
ye cānye tatra rājānaḥ pūrvam eva samāgatāḥ
     jayadrathena ca tathā kurubhiś cāpi sarvaśaḥ
tataḥ sarvair mahābāhur bhrātṛbhiḥ parivāritaḥ
     praviveśa gṛhaṃ rājño dhṛtarāṣṭrasya dhīmataḥ
dadarśa tatra gāndhārīṃ devīṃ patim anuvratām
     snuṣābhiḥ saṃvṛtāṃ śaśvat tārābhir iva rohiṇīm
abhivādya sa gāndhārīṃ tayā ca pratinanditaḥ
     dadarśa pitaraṃ vṛddhaṃ prajñā cakṣuṣam īśvaram
rājñā mūrdhany upāghrātās te ca kauravanandanāḥ
     catvāraḥ pāṇḍavā rājan bhīmasenapurogamāḥ
tato harṣaḥ samabhavat kauravāṇāṃ viśāṃ pate
     tān dṛṣṭvā puruṣavyāghrān pāṇḍavān priyadarśanān
viviśus te 'bhyanujñātā ratnavanti gṛhāṇy atha
     dadṛśuś copayātās tān draupadī pramukhāḥ striyaḥ
yājñasenyāḥ parām ṛddhiṃ dṛṣṭvā prajvalitām iva
     snuṣās tā dhṛtarāṣṭrasya nātipramanaso 'bhavan
tatas te puruṣavyāghrā gatvā strībhis tu saṃvidam
     kṛtvā vyāyāmapūrvāṇi kṛtyāni pratikarma ca
tataḥ kṛtāhnikāḥ sarve divyacandana rūṣitāḥ
     kalyāṇa manasaś caiva brāhmaṇān svasti vācya ca
manojñam aśanaṃ bhuktvā viviśuḥ śaraṇāny atha
     upagīyamānā nārībhir asvapan kurunandanāḥ
jagāma teṣāṃ sā rātriḥ puṇyā rativihāriṇām
     stūyamānāś ca viśrāntāḥ kāle nidrām athātyajan
sukhoṣitās tāṃ rajanīṃ prātaḥ sarve kṛtāhnikāḥ
     sabhāṃ ramyāṃ praviviśuḥ kitavair abhisaṃvṛtām
