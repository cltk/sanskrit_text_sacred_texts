[s]
      hanta te varṇayiṣyāmi sarvaṃ pratyakṣadarśivān
      yathā sa nyapatad droṇaḥ sāditaḥ pāṇḍusṛñjayaiḥ
senāpatitvaṃ saṃprāpya bhāradvājo mahārathaḥ
      madhye sarvasya sainyasya putraṃ te vākyam abravīt
yat kauravāṇām ṛṣabhād āpageyād anantaram
      senāpatyena māṃ rājann adya satkṛtavān asi
sadṛśaṃ karmaṇas tasya phalaṃ prāpnuhi pārthiva
      karomi kāmaṃ kaṃ te 'dya pravṛṇīṣva yam icchasi
tato duryodhanaś cintya karṇa duḥśāsanādibhiḥ
      tam athovāca durdharṣam ācāryaṃ jayatāṃ varam
dadāsi ced varaṃ mahyaṃ jīvagrāhaṃ yudhiṣṭhiram
      gṛhītvā rathināṃ śreṣṭhaṃ matsamīpam ihānaya
tataḥ kurūṇām ācāryaḥ śrutvā putrasya te vacaḥ
      senāṃ praharṣayan sarvām idaṃ vacanam abravīt
dhanyaḥ kuntīsuto rājā yasya grahaṇam icchasi
      na vadhārthaṃ sudurdharṣa varam adya prayācasi
kimarthaṃ ca naravyāghra na vadhaṃ tasya kāṅkṣasi
      nāśaṃsasi kriyām etāṃ matto duryodhana dhruvam
āho svid dharmaputrasya dveṣṭā tasya na vidyate
     yad icchasi tvaṃ jīvantaṃ kulaṃ rakṣasi cātmani
atha vā bharataśreṣṭha nirjitya yudhi pāṇḍavān
     rājyāṃśaṃ pratidattvā ca saubhrātraṃ kartum icchasi
dhanyaḥ kuntīsuto rājā sujātā cāsya dhīmataḥ
     ajātaśatrutā satyā tasya yat snihyate bhavān
droṇena tv evam uktasya tava putrasya bhārata
     sahasā niḥsṛto bhāvo yo 'sya nityaṃ pravartate
nākāro gūhitaṃ śakyo bṛhaspatisamair api
     tasmāt tava suto rājan prahṛṣṭo vākyam abravīt
vadhe kuntīsutasyājau nācārya vijayo mama
     hate yudhiṣṭhire pārtho hanyāt sarvān hi no dhruvam
na ca śakyo raṇe sarvair nihantum amarair api
     ya eva caiṣāṃ śeṣaḥ syāt sa evāsmān na śeṣayet
satyapratijñe tv ānīte punardyūtena nirjite
     punar yāsyanty araṇyāya kaunteyās tam anuvratāḥ
so 'yaṃ mama jayo vyaktaṃ dīrghakālaṃ bhaviṣyati
     ato na vadham icchāmi dharmarājasya karhi cit
tasya jihmam abhiprāyaṃ jñātvā droṇo 'rthatattvavit
     taṃ varaṃ sāntaraṃ tasmai dadau saṃcintya buddhimān
[drn]
     na ced yudhiṣṭhiraṃ vīra pālayed arjuno yudhi
     manyasva pāṇḍavaṃ jyeṣṭham ānītaṃ vaśam ātmanaḥ
na hi pārtho raṇe śakyaḥ sendrair devāsurair api
     pratyudyātum atas tāta naitad āmarṣayāmy aham
asaṃśayaṃ sa śiṣyo me mat pūrvaś cāstrakarmaṇi
     taruṇaḥ kīrtiyuktaś ca ekāyanagataś ca saḥ
astrāṇīndrāc ca rudrāc ca bhūyāṃsi samavāptavān
     amarṣitaś ca te rājaṃs tena nāmarṣayāmy aham
sa cāpakramyatāṃ yuddhād yenopāyena śakyate
     apanīte tataḥ pārthe dharmarājo jitas tvayā
grahaṇaṃ cej jayaṃ tasya manyase puruṣarṣabha
     etena cābhyupāyena dhruvaṃ grahaṇam eṣyati
ahaṃ gṛhītvā rājānaṃ satyadharmaparāyaṇam
     ānayiṣyāmi te rājan vaśam adya na saṃśayaḥ
yadi sthāsyati saṃgrāme muhūrtam api me 'grataḥ
     apanīte naravyāghre kuntīputre dhanaṃjaye
phalgunasya samakṣaṃ tu na hi pārtho yudhiṣṭhiraḥ
     grahītuṃ samare śakyaḥ sendrair api surāsuraiḥ
[s]
     sāntaraṃ tu pratijñāte rājño droṇena nigrahe
     gṛhītaṃ tam amanyanta tava putrāḥ subāliśāḥ
pāṇḍaveṣu hi sāpekṣaṃ droṇaṃ jānāti te sutaḥ
     tataḥ pratijñā sthairyārthaṃ sa mantro bahulīkṛtaḥ
tato duryodhanenāpi grahaṇaṃ pāṇḍavasya tat
     sainyasthāneṣu sarveṣu vyāghoṣitam ariṃdama
