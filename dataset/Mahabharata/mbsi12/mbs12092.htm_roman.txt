kālavarṣī ca parjanyo dharmacārī ca pārthivaḥ
      saṃpad yadaiṣā bhavati sā bibharti sukhaṃ prajāḥ
yo na jānāti nirhantuṃ vastrāṇāṃ rajako malam
      raktāni vā śodhayituṃ yathā nāsti tathaiva saḥ
evam eva dvijendrāṇāṃ kṣatriyāṇāṃ viśām api
      śūdrāś caturṇāṃ varṇānāṃ nānā karmasv avasthitāḥ
karma śūdre kṛṣir vaiśye daṇḍanītiś ca rājani
      brahmacaryaṃ tapo mantrāḥ satyaṃ cāpi dvijātiṣu
teṣāṃ yaḥ kṣatriyo veda vastrāṇām iva śodhanam
      śīladoṣān vinirhantuṃ sa pitā sa prajāpatiḥ
kṛtaṃ tretā dvāparaś ca kaliś ca bharatarṣabha
      rājavṛttāni sarvāṇi rājaiva yugam ucyate
cāturvarṇyaṃ tathā vedāś cāturāśramyam eva ca
      sarvaṃ pramuhyate hy etad yadā rājā pramādyati
rājaiva kartā bhūtānāṃ rājaiva ca vināśakaḥ
      dharmātmā yaḥ sa kartā syād adharmātmā vināśakaḥ
rājño bhāryāś ca putrāś ca bāndhavāḥ suhṛdas tathā
      sametya sarve śocanti yadā rājā pramādyati
hastino 'śvāś ca gāvaś cāpy uṣṭrāśvatara gardabhāḥ
     adharmavṛtte nṛpatau sarve sīdanti pārthiva
dur balārthaṃ balaṃ sṛṣṭaṃ dhātrā māndhātar ucyate
     abalaṃ tan mahad bhūtaṃ yasmin sarvaṃ pratiṣṭhitam
yac ca bhūtaṃ sa bhajate bhūtā ye ca tad anvayāḥ
     adharmasthe hi nṛpatau sarve sīdanti pārthiva
dur balasya hi yac cakṣur muner āśīviṣasya ca
     aviṣahya tamaṃ manye mā sma dur balam āsadaḥ
dur balāṃs tāta budhyethā nityam evāvimānitān
     mā tvāṃ dur balacakṣūṃṣi pradaheyuḥ sa bāndhavam
na hi dur baladagdhasya kule kiṃ cit prarohati
     āmūlaṃ nirdahaty eva mā sma dur balam āsadaḥ
abalaṃ vai balāc chreyo yac cāti balavad balam
     balasyābala dagdhasya na kiṃ cid avaśiṣyate
vimānito hatotkruṣṭas trātāraṃ cen na vindati
     amānuṣa kṛtas tatra daṇḍo hanti narādhipam
mā sma tāta bale stheyā bādhiṣṭhā māpi dur balam
     mā tvā dur balacakṣūṃṣi dhakṣyanty agnir ivāśrayam
yāni mithyābhiśastānāṃ patanty aśrūṇi rodatām
     tāni putrān paśūn ghnanti teṣāṃ mithyābhiśāsatām
yadi nātmani putreṣu na cet pautreṣu naptṛṣu
     na hi pāpaṃ kṛtaṃ karma sadyaḥ phalati gaur iva
yatrābalo vadhyamānas trātāraṃ nādhigacchati
     mahān daivakṛtas tatra daṇḍaḥ patati dāruṇaḥ
yuktā yadā jānapadā bhikṣante brāhmaṇā iva
     abhīkṣṇaṃ bhikṣudoṣeṇa rājānaṃ ghnanti tādṛśāḥ
rājño yadā janapade bahavo rājapūruṣāḥ
     anayenopavartante tad rājñaḥ kilbiṣaṃ mahat
yadā yuktā nayanty arthān kāmād arthavaśena vā
     kṛpaṇaṃ yācamānānāṃ tad rājño vaiśasaṃ mahat
mahāvṛkṣo jāyate vardhate ca; taṃ caiva bhūtāni samāśrayanti
     yadā vṛkṣaś chidyate dahyate vā; tadāśrayā aniketā bhavanti
yadā rāṣṭre dharmam agryaṃ caranti; saṃskāraṃ vā rājaguṇaṃ bruvāṇāḥ
     tair evādharmaś carito dharmamohāt; tūrṇaṃ jahyāt sukṛtaṃ duṣkṛtaṃ ca
yatra pāpā jyāyamānāś caranti; satāṃ kalir vindati tatra rājñaḥ
     yadā rājā śāsti narān naśiṣyān; na tad rājñya vardhate bhūmipāla
yaś cāmātyaṃ mānayitvā yathārhaṃ; mantre ca yuddhe ca nṛpo niyujñyāt
     pravardhate tasya rāṣṭraṃ nṛpasya; bhuṅkte mahīṃ cāpy akhilāṃ cirāya
atrāpi sukṛtaṃ karma vācaṃ caiva subhāṣitām
     samīkṣya pūjayan rājā dharmaṃ prāpnoty anuttamam
saṃvibhajya yadā bhuṅkte na cānyān avamanyate
     nihanti balinaṃ dṛptaṃ sa rājño dharma ucyate
trāyate hi yadā sarvaṃ vācā kāyena karmaṇā
     putrasyāpi na mṛṣyec ca sa rājño dharma ucyate
yadā śāraṇikān rājā putra vat parirakṣati
     bhinatti na ca maryādāṃ sa rājño dharma ucyate
yadāpta dakṣiṇair yajñair yajate śraddhayānvitaḥ
     kāmadveṣāv anādṛtya sa rājño dharma ucyate
kṛpaṇānātha vṛddhānāṃ yadāśru vyapamārṣṭi vai
     harṣaṃ saṃjanayan nṝṇāṃ sa rājño dharma ucyate
vivardhayati mitrāṇi tathārīṃś cāpakarṣati
     saṃpūjayati sādhūṃś ca sa rājño dharma ucyate
satyaṃ pālayati prāptyā nityaṃ bhūmiṃ prayacchati
     pūjayaty atithīn bhṛtyān sa rājño dharma ucyate
nigrahānugrahau cobhau yatra syātāṃ pratiṣṭhitau
     asmiṁl loke pare caiva rājā tat prāpnute phalam
yamo rājā dhārmikāṇāṃ māndhātaḥ parameśvaraḥ
     saṃyacchan bhavati prāṇān na saṃyacchaṃs tu pāpakaḥ
ṛtvik purohitācāryān satkṛtyānavamanya ca
     yadā samyak pragṛhṇāti sa rājño dharma ucyate
yamo yacchati bhūtāni sarvāṇy evāviśeṣataḥ
     tasya rājñānukartavyaṃ yantavyā vidhivat prajāḥ
sahasrākṣeṇa rājā hi sarva evopamīyate
     sa paśyati hi yaṃ dharmaṃ sa dharmaḥ puruṣarṣabha
apramādena śikṣethāḥ kṣamāṃ buddhiṃ dhṛtiṃ matim
     bhūtānāṃ sattvajijñāsāṃ sādhv asādhu ca sarvadā
saṃgrahaḥ sarvabhūtānāṃ dānaṃ ca madhurā ca vāk
     paurajānapadāś caiva goptavyāḥ svā yathā prajāḥ
na jātv adakṣo nṛpatiḥ prajāḥ śaknoti rakṣitum
     bharo hi sumahāṃs tāta rājyaṃ nāma suduṣkaram
tad daṇḍavin nṛpaḥ prājñaḥ śūraḥ śaknoti rakṣitum
     na hi śakyam adaṇḍena klībenābuddhināpi vā
abhirūpaiḥ kule jātair dakṣair bhaktair bahuśrutaiḥ
     sarvā buddhīḥ parīkṣethās tāpasāśramiṇām api
tatas tvaṃ sarvabhūtānāṃ dharmaṃ vetsyasi vai param
     svadeśe paradeśe vā na te dharmo vinaśyati
dharmaś cārthaś ca kāmaś ca dharma evottaro bhavet
     asmiṁl loke pare caiva dharmavit sukham edhate
tyajanti dārān prāṇāṃś ca manuṣyāḥ pratipūjitāḥ
     saṃgrahaś caiva bhūtānāṃ dānaṃ ca madhurā ca vāk
apramādaś ca śaucaṃ ca tāta bhūtikaraṃ mahat
     etebhyaś caiva māndhātaḥ satataṃ mā pramādithāḥ
apramatto bhaved rājā chidradarśī parātmanoḥ
     nāsya chidraṃ paraḥ paśyec chidreṣu param anviyāt
etad vṛttaṃ vāsavasya yamasya varuṇasya ca
     rājarṣīṇāṃ ca sarveṣāṃ tat tvam apy anupālaya
tat kuruṣva mahārāja vṛttaṃ rājarṣisevitam
     ātiṣṭha divyaṃ panthānam ahnāya bharatarṣabha
dharmavṛttaṃ hi rājānaṃ pretya ceha ca bhārata
     devarṣipitṛgandharvāḥ kīrtayanty amitaujasaḥ
sa evam ukto māndhātā tenotathyena bhārata
     kṛtavān aviśaṅkas tad ekaḥ prāpa ca medinīm
bhavān api tathā samyaṅ māndhāteva mahīpatiḥ
     dharmaṃ kṛtvā mahīṃ rakṣan svarge sthānam avāpsyasi
