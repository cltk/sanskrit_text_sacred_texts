tato rajanyāṃ vyuṣṭāyāṃ lakṣmaṇo dīnacetanaḥ
 sumantram abravīd vākyaṃ mukhena pariśuṣyatā
sārathe turagāñ śīghraṃ yojayasva rathottame
 svāstīrṇaṃ rājabhavanāt sītāyāś cāsanaṃ śubham
sītā hi rājabhavanād āśramaṃ puṇyakarmaṇām
 mayā netā maharṣīṇāṃ śīghram ānīyatāṃ rathaḥ
sumantras tu tathety uktvā yuktaṃ paramavājibhiḥ
 rathaṃ suruciraprakhyaṃ svāstīrṇaṃ sukhaśayyayā
ādāyovāca saumitriṃ mitrāṇāṃ harṣavardhanam
 ratho 'yaṃ samanuprāpto yat kāryaṃ kriyatāṃ prabho
evam uktaḥ sumantreṇa rājaveśma sa lakṣmaṇaḥ
 praviśya sītām āsādya vyājahāra nararṣabhaḥ
gaṅgātīre mayā devi munīnām āśrame śubhe
 śīghraṃ gatvopaneyāsi śāsanāt pārthivasya naḥ
evam uktā tu vaidehī lakṣmaṇena mahātmanā
 praharṣam atulaṃ lebhe gamanaṃ cābhyarocayat
vāsāṃsi ca mahārhāṇi ratnāni vividhāni ca
 gṛhītvā tāni vaidehī gamanāyopacakrame
imāni munipatnīnāṃ dāsyāmy ābharaṇāny aham
 saumitris tu tathety uktvā ratham āropya maithilīm
 prayayau śīghraturago rāmasyājñām anusmaran
abravīc ca tadā sītā lakṣmaṇaṃ lakṣmivardhanam
 aśubhāni bahūny adya paśyāmi raghunandana
nayanaṃ me sphuraty adya gātrotkampaś ca jāyate
 hṛdayaṃ caiva saumitre asvastham iva lakṣaye
autsukyaṃ paramaṃ cāpi adhṛtiś ca parā mama
 śūnyām iva ca paśyāmi pṛthivīṃ pṛthulocana
api svasti bhavet tasya bhrātus te bhrātṛbhiḥ saha
 śvaśrūṇāṃ caiva me vīra sarvāsām aviśeṣataḥ
pure janapade caiva kuśalaṃ prāṇinām api
 ity añjalikṛtā sītā devatā abhyayācata
lakṣmaṇo 'rthaṃ tu taṃ śrutvā śirasā vandya maithilīm
 śivam ity abravīd dhṛṣṭo hṛdayena viśuṣyatā
tato vāsam upāgamya gomatītīra āśrame
 prabhāte punar utthāya saumitriḥ sūtam abravīt
yojayasva rathaṃ śīghram adya bhāgīrathī jalam
 śirasā dhārayiṣyāmi tryambakaḥ parvate yathā
so 'śvān vicārayitvāśu rathe yuktvā manojavān
 ārohasveti vaidehīṃ sūtaḥ prāñjalir abravīt
sā tu sūtasya vacanād āruroha rathottamam
 sītā saumitriṇā sārdhaṃ sumitreṇa ca dhīmatā
athārdhadivasaṃ gatvā bhāgīrathyā jalāśayam
 nirīkṣya lakṣmaṇo dīnaḥ praruroda mahāsvanam
sītā tu paramāyattā dṛṣṭvā lakṣmaṇam āturam
 uvāca vākyaṃ dharmajña kim idaṃ rudyate tvayā
jāhvanī tīram āsādya cirābhilaṣitaṃ mama
 harṣakāle kim arthaṃ māṃ viṣādayasi lakṣmaṇa
nityaṃ tvaṃ rāmapādeṣu vartase puruṣarṣabha
 kac cid vinā kṛtas tena dvirātre śokam āgataḥ
mamāpi dayito rāmo jīvitenāpi lakṣmaṇa
 na cāham evaṃ śocāmi maivaṃ tvaṃ bāliśo bhava
tārayasva ca māṃ gaṅgāṃ darśayasva ca tāpasān
 tato dhanāni vāsāṃsi dāsyāmy ābharaṇāni ca
tataḥ kṛtvā maharṣīṇāṃ yathārham abhivādanam
 tatra caikāṃ niśām uṣya yāsyāmas tāṃ purīṃ punaḥ
tasyās tad vacanaṃ śrutvā pramṛjya nayane śubhe
 titīrṣur lakṣmaṇo gaṅgāṃ śubhāṃ nāvam upāharat
