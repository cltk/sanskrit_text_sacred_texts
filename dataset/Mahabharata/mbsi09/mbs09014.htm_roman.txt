[s]
      duryodhano mahārāja dhṛṣṭadyumnaś ca parṣataḥ
      cakratuḥ sumahad yuddhāṃ śaraśaktisamākulam
tayor āsan mahārāja śaradhārāḥ sahasraśaḥ
      ambudānāṃ yathākāle jaladhārāḥ samantataḥ
rājā tu pārṣataṃ viddhvā śaraiḥ pañcabhir āyasaiḥ
      droṇa hantāram ugreṣuḥ punar vivyādha saptabhiḥ
dhṛṣṭadyumnas tu samare balavān dṛḍhavikramaḥ
      saptatyā viśikhānāṃ vai duryodhanam apīḍayat
pīḍitaṃ prekṣya rājānaṃ sodaryā bharatarṣabha
      mahatyā senayā sārdhaṃ parivavruḥ sma pārṣatam
sa taiḥ parivṛto śūraiḥ sarvato 'tirathair bhṛśam
      vyacarat samare rājan darśayan hastalāghavam
śikhaṇḍī kṛtavarmāṇaṃ gautamaṃ ca mahāratham
      prabhadrakaiḥ samāyukto yodhayām āsa dhanvinau
tatrāpi sumahad yuddhaṃ ghorarūpaṃ viśāṃ pate
      prāṇān saṃtyajatāṃ yuddhe prāṇadyūtābhidevane
śalyas tu śaravarṣāṇi vimuñcan sarvatodiśam
      pāṇḍavān pīḍayām āsa sasātyaki vṛkodarān
tathobhau ca yamau yuddhe yama tulyaparākramau
     yodhayām āsa rājendra vīryeṇa ca balena ca
śalya sāyakanunnānāṃ pāṇḍavānāṃ mahāmṛdhe
     trātāraṃ nādhyagacchanta kec cit tatra mahārathāḥ
tatas tu nakulaḥ śūro dharmarāje prapīḍite
     abhidudrāva vegena mātulaṃ mādrinandanaḥ
saṃchādya samare śalyaṃ nakulaḥ paravīrahā
     vivyādha cainaṃ daśabhiḥ smayamānaḥ stanāntare
sarvapāraśavair bāṇaiḥ karmāra parimārjitaiḥ
     svarṇapuṅkhaiḥ śilā dhautair dhanur yantrapracoditaiḥ
śalyas tu pīḍitas tena svastrīyeṇa mahātmanā
     nakulaṃ pīḍayām āsa svasrīyeṇa mahātmanā
tato yudhiṣṭhiro rājā bhīmaseno 'tha sātyakiḥ
     sahadevaś ca mādreyo madrarājam upādravan
tān āpatata evāśu pūrayānān rataḥ svanaiḥ
     diśaś ca pradiśaś caiva kampayānāṃś ca medinīm
     pratijagrāha samare senāpatir amitrajit
yudhiṣṭhiraṃ tribhir viddhvā bhīmasenaṃ ca saptabhiḥ
     sātyakiṃ ca śatenājau sahadevaṃ tribhiḥ śaraiḥ
tatas tu saśaraṃ cāpaṃ nakulasya mahātmanaḥ
     madreśvaraḥ kṣurapreṇa tadā ciccheda māriṣa
     tad aśīryata vicchinnaṃ dhanuḥ śalyasya sāyakaiḥ
athānyad dhanur ādāya mādrīputro mahārathaḥ
     madrarājarathaṃ tūrṇaṃ pūrayām āsa patribhiḥ
yudhiṣṭhiras tu madreśaṃ sahadevaś ca māriṣa
     daśabhir daśabhir bāṇair urasy enam avidhyatām
bhīmasenas tataḥ ṣaṣṭyā sātyakir navabhiḥ śaraiḥ
     madrarājam abhidrutya jaghnatuḥ kaṅkapatribhiḥ
madrarājas tataḥ kruddhaḥ sātyakiṃ navabhiḥ śaraiḥ
     vivyādha bhūyaḥ saptatyā śarāṇāṃ nataparvaṇām
athāsya saśaraṃ cāpaṃ muṣṭau ciccheda māriṣa
     hayāṃś ca caturaḥ saṃkhye preṣayām āsa mṛtyave
virathaṃ sātyakiṃ kṛtvā madrarājo mahābalaḥ
     viśikhānāṃ śatenainam ājaghāna samantataḥ
mādrīputrau tu saṃrabdhau bhīmasenaṃ ca pāṇḍavam
     yudhiṣṭhiraṃ ca kauravya vivyādha daśabhiḥ śaraiḥ
tatrādbhutam apaśyāma madrarājasya pauruṣam
     yad enaṃ sahitāḥ pārthā nābhyavartanta saṃyuge
athānyaṃ ratham āsthāya sātyakiḥ satyavikramaḥ
     pīḍitān pāṇḍavān dṛṣṭvā madrarājavaśaṃ gatān
     abhidudrāva vegena madrāṇām adhipaṃ balī
āpatantaṃ rathaṃ tasya śalyaḥ samitiśobhanaḥ
     pratyudyatau rathenaiva matto mattam iva dvipam
sa saṃnipātas tumulo babhūvādbhutadarśanaḥ
     sātyakeś caiva śūrasya madrāṇām adhipasya ca
     yādṛśo vai purāvṛttaḥ śambarāmara rājayoḥ
sātyakiḥ prekṣya samare madrarājaṃ vyavasthitam
     vivyādha daśabhir bāṇais tiṣṭha tiṣṭheti cābravīt
madrarājas tu subhṛśaṃ viddhas tena mahātmanā
     sātyakimṃ prativivyādha citrapuṅkhaiḥ śitaiḥ śaraiḥ
tataḥ pārthā maheṣvāsāḥ sātvatābhisṛtaṃ nṛpam
     abhyadravan rathais tūrṇaṃ mātulaṃ vadhakāmyayā
tata āsīt parāmardas tumulaḥ śoṇitodakaḥ
     śūrāṇāṃ yudhyamānānāṃ siṃhānām iva nardatām
teṣām āsīn mahārāja vyatikṣepaḥ parasparam
     siṃhānām āmiṣepsūnāṃ kūjatām iva saṃyuge
teṣāṃ bāṇasahasraughair ākīrṇā vasudhābhavat
     antarikṣaṃ ca sahasā bāṇabhūtam abhūt tadā
śarāndhakāraṃ bahudhā kṛtaṃ tatra samantataḥ
     abbhrac chāyeva saṃjajñe śarair muktair mahātmabhiḥ
tatra rājañ śarair muktair nirmuktair iva pannagaiḥ
     svarṇapuṅkhaiḥ prakāśadbhir vyarocanta diśas tathā
tatrādbhutaṃ paraṃ cakre śalyaḥ śatrunibarhaṇaḥ
     yad ekaḥ samare śūro yodhayām āsa vai bahūn
madrarājabhujotsṛṣṭaiḥ kaṅkabarhiṇa vājitaiḥ
     saṃpatadbhiḥ śarair ghorair avākīryata medinī
tatra śalya rathaṃ rājan vicarantaṃ mahāhave
     apaśyāma yathāpūrvaṃ śakrasyāsurasaṃkṣaye
