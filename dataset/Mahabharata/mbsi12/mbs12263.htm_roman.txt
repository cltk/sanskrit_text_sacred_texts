[y]
      dharmam arthaṃ ca kāmaṃ ca vedāḥ śaṃsanti bhārata
      kasya lābho viśiṣṭo 'tra tan me brūhi pitāmaha
[bhī]
      atra te vartayiṣyāmi itihāsaṃ purātanam
      kuṇḍa dhāreṇa yat prītyā bhaktāyopakṛtaṃ purā
adhano brāhmaṇaḥ kaś cit kāmād dharmam avaikṣata
      yajñārthaṃ sa tato 'rthārthī tapo 'tapyata dāruṇam
sa niścayam atho kṛtvā pūjayām āsa devatāḥ
      bhaktyā na caivādhyagacchad dhanaṃ saṃpūjya devatāḥ
tataś cintāṃ punaḥ prāptaḥ katamad daivataṃ nu tat
      yan me drutaṃ prasīdeta mānuṣair ajadī kṛtam
atha saumyena vapuṣā devānucaram antike
      pratyapaśyaj jaladharaṃ kundadhāram avasthitam
dṛṣṭvaiva taṃ mahātmānaṃ tasya bhaktir ajāyata
      ayaṃ me dhāsyati śreyo vapur etad dhi tādṛśam
saṃnikṛṣṭaś ca devasya na cānyair mānuṣair vṛtaḥ
      eṣa me dāsyati dhanaṃ prabhūtaṃ śīghram eva ca
tato dhūpaiś ca gandhaiś ca mālyair uccāvacair api
      balibhir vividhaiś cāpi pūjayām āsa taṃ dvijaḥ
tataḥ svalpena kālena tuṣṭo jaladharas tadā
     tasyopakāre niyatām imāṃ vācam uvāca ha
brahmaghne ca surāpe ca core bhagnavrate tathā
     niṣkṛtir vihitā sad bhiḥ kṛtaghne nāsti niṣkṛtiḥ
āśāyās tanayo 'dharmaḥ krodho 'sūyā sutaḥ smṛtaḥ
     putro lobho nikṛtyās tu kṛtaghno nārhati prajām
tataḥ sa brāhmaṇaḥ svapne kundadhārasya tejasā
     apaśyat sarvabhūtāni kuśeṣu śayitas tadā
śamena tapasā caiva bhaktyā ca nirupaskṛtaḥ
     śuddhātmā brāhmaṇo rātrau nidarśanam apaśyata
manibhadraṃ sa tatrasthaṃ devatānāṃ mahādyutim
     apaśyata mahātmānaṃ vyādiśantaṃ yudhiṣṭhira
tatra devāḥ prayacchanti rājyāni ca dhanāni ca
     śubhaiḥ karmabhir ārabdhāḥ pracchidanty aśubheṣu ca
paśyatām atha yakṣāṇāṃ kundadhāro mahādyutiḥ
     niṣpatya patito bhūmau devānāṃ bharatarṣabha
tatas tu devavacanān manibhadro mahāyaśaḥ
     uvāca patitaṃ bhūmau kundadhāra kim iṣyate
[kundadhara]
     yadi prasannā devā me bhakto 'yaṃ brāhmaṇo mama
     asyānugraham icchāmi kṛtaṃ kiṃ cit sukhodayam
[bhī]
     tatas taṃ manibhadras tu punar vacanam abravīt
     devānām eva vacanāt kundadhāraṃ mahādyutim
uttiṣṭhottiṣṭha bhadraṃ te kṛtakāryaḥ sukhī bhava
     yāvad dhanaṃ prārthayate brāhmaṇo 'yaṃ sakhā tava
     devānāṃ śāsanāt tāvad asaṃkhyeyaṃ dadāmy aham
vicārya kundadhāras tu mānuṣyaṃ calam adhruvam
     tapase matim ādhatta brāhmaṇasya yaśasvinaḥ
[ku]
     nāhaṃ dhanāni yācāmi brāhmaṇāya dhanaprada
     anyam evāham icchāmi bhaktāyānugrahaṃ kṛtam
pṛthivīṃ ratra pūrṇāṃ vā mahad vā dhanasaṃcayam
     bhaktāya nāham icchāmi bhaved eṣa tu dhārmikaḥ
dharme 'sya ramatāṃ buddhir dharmaṃ caivopajīvatu
     dharmapradhāno bhavatu mamaiṣo 'nugraho mataḥ
[maṇibhadra]
     yadā dharmaphalaṃ rājyaṃ sukhāni vividhāni ca
     phalāny evāyam aśnātu kāyakleśavivarjitaḥ
[bhī]
     tatas tad eva bahuśaḥ kundadhāro mahāyaśaḥ
     abhyāsam akarod dharme tatas tuṣṭāsya devatāḥ
[maṇi]
     prītās te devatāḥ sarvā dvijasyāsya tathaiva ca
     bhaviṣyaty eṣa dharmātmā dharme cādhāsyate matiḥ
[bhī]
     tataḥ prīto jaladharaḥ kṛtakāryo yudhiṣṭhira
     īpsitaṃ manaso labdhvā varam anyaiḥ sudurlabham
tato 'paśyata cīrāṇi sūkṣmāṇi dvijasattamaḥ
     pārśvato 'bhyāgato nyastāny atha nirvedam āgataḥ
[brā]
     ayaṃ na sukṛtaṃ vetti ko nv anyo vetsyate kṛtam
     gacchāmi vanam evāhaṃ varaṃ dharmeṇa jīvitum
[bhī]
     nirvedād devatānāṃ ca prasādāt sa dvijottamaḥ
     vanaṃ praviśya sumahat tapa ārabdhavāṃs tadā
devatātithiśeṣeṇa phalamūlāśano dvijaḥ
     dharme cāpi mahārāja ratir asyābhyajāyata
tyaktvā mūlaphalaṃ sarvaṃ parṇāhāro 'bhavad dvijaḥ
     parṇaṃ tyaktvā jalāhāras tadāsīd dvijasattamaḥ
vāyubhakṣas tataḥ paścād bahūn varṣagaṇān abhūt
     na cāsya kṣīyate prāṇas tad adbhutam ivābhavat
dharme ca śraddadhānasya tapasy ugre ca vartataḥ
     kālena mahatā tasya divyā dṛṣṭir ajāyata
tasya buddhiḥ prādurāsīd yadi dadyāṃ mahad dhanam
     tuṣṭaḥ kasmai cid evāhaṃ na mithyā vāg bhaven mama
tataḥ prahṛṣṭavadano bhūya ārabdhavāṃs tapaḥ
     bhūyaś cācintayat siddho yat paraṃ so 'bhyapadyata
yadi dadyām ahaṃ rājyaṃ tuṣṭo vai yasya kasya cit
     sa bhaved acirād rājā na mityā vāg bhaven mama
tasya sākṣāt kundadhāro darśayām āsa bhārata
     brāhmaṇasya tapoyogāt sauhṛdenābhicoditaḥ
samāgamya sa tenātha pūjāṃ cakre yathāvidhi
     brāhmaṇaḥ kundadhārasya vismitaś cābhavan nṛpa
tato 'bravīt kundadhāro divyaṃ te cakṣur uttamam
     paśya rājñāṃ gatiṃ vipra lokāṃś cāvekṣa cakṣuṣā
tato rājñāṃ sahasrāṇi magnāni niraye tadā
     dūrād apaśyad vipraḥ sa divyayuktena cakṣuṣā
[ku]
     māṃ pūjayitvā bhāvena yadi tvaṃ duḥkham āpnuyāḥ
     kṛtaṃ mayā bhavet kiṃ te kaś ca te 'nugraho bhavet
paśya paśya ca bhūyas tvaṃ kāmān icchet kathaṃ naraḥ
     svargadvāraṃ hi saṃruddhaṃ mānuṣeṣu viśeṣataḥ
[bhī]
     tato 'paśyat sa kāmaṃ ca krodhaṃ lobhaṃ bhayaṃ madam
     nidrāṃ tandrīṃ tathālasyam āvṛtya puruṣān sthitān
[ku]
     etair lokāḥ susaṃruddhā devānāṃ mānuṣād bhayam
     tathaiva devavacanād vighnaṃ kurvanti sarvaśaḥ
na devair ananujñātaḥ kaś cid bhavati dhārmikaḥ
     eṣa śakto 'si tapasā rājyaṃ dātuṃ dhanāni ca
[bhī]
     tataḥ papāta śirasā brāhmaṇas toyadhāriṇe
     uvāca cainaṃ dharmātmā māhān me 'nugrahaḥ kṛtaḥ
kāmalobhānubandhena purā te yad asūyitam
     mayā sneham avijñāya tatra me kṣantum arhasi
kṣāntam eva mayety uktvā kundadhāro dvijarṣabham
     saṃpariṣvajya bāhubhyāṃ tatraivāntaradhīyata
tataḥ sarvān imāṁl lokān brāhmaṇo 'nucacāra ha
     kundadhāra prasādena tapasā yojitaḥ purā
vihāyasā ca gamanaṃ tathā saṃkalpitārthatā
     dharmāc chaktyā tathā yogād yā caiva paramā gatiḥ
devatā brāhmaṇāḥ santo yakṣā mānuṣacāraṇāḥ
     dhārmikān pūjayantīha na dhanādhyān na kāminaḥ
suprasannā hi te devā yat te dharme ratā matiḥ
     dhane sukhakalā kā cid dharme tu paramaṃ sukham
