[v]
      tato 'bhiṣecanīye 'hni brāhmaṇā rājabhiḥ saha
      antar vedīṃ praviviśuḥ satkārārthaṃ maharṣayaḥ
nāradapramukhās tasyām antar vedyāṃ mahātmanaḥ
      samāsīnāḥ śuśubhire saha rājarṣibhis tadā
sametā brahmabhavane devā devarṣayo yathā
      karmāntaram upāsanto jajalpur amitaujasaḥ
idam evaṃ na cāpy evam evam etan na cānyathā
      ity ūcur bahavas tatra vitaṇḍānāḥ parasparam
kṛśān arthāṃs tathā ke cid akṛśāṃs tatra kurvate
      akṛśāṃś ca kṛśāṃś cakrur hetubhiḥ śāstraniścitaiḥ
tatra medhāvinaḥ ke cid artham anyaiḥ prapūritam
      vicikṣipur yathā śyenā nabhogatam ivāmiṣam
ke cid dharmārthasaṃyuktāḥ kathās tatra mahāvratāḥ
      remire kathayantaś ca sarvavedavidāṃ varāḥ
sā vedir vedasaṃpannair devadvija maharṣibhiḥ
      ābabhāse samākīrṇā nakṣatrair dyaur ivāmalā
na tasyāṃ samidhau śūdraḥ kaś cid āsīn na cāvrataḥ
      antar vedyāṃ tadā rājan yudhiṣṭhira niveśane
tāṃ tu lakṣmīvato lakṣmīṃ tadā yajñavidhānajām
     tutoṣa nāradaḥ paśyan dharmarājasya dhīmataḥ
atha cintāṃ samāpede sa munir manujādhipa
     nāradas taṃ tadā paśyan sarvakṣatrasamāgamam
sasmāra ca purāvṛttāṃ kathāṃ tāṃ bharatarṣabha
     aṃśāvataraṇe yāsau brahmaṇo bhavane 'bhavat
devānāṃ saṃgamaṃ taṃ tu vijñāya kurunandana
     nāradaḥ puṇḍarīkākṣaṃ sasmāra manasā harim
sākṣāt sa vibudhārighnaḥ kṣatre nārāyaṇo vibhuḥ
     pratijñāṃ pālayan dhīmāñ jātaḥ parapuraṃjayaḥ
saṃdideśa purā yo 'sau vibudhān bhūtakṛt svayam
     anyonyam abhinighnantaḥ punar lokān avāpsyatha
iti nārāyaṇaḥ śambhur bhagavāñ jagataḥ prabhuḥ
     ādiśya vibudhān sarvān ajāyata yadukṣaye
kṣitāv andhakavṛṣṇīṇāṃ vaṃśe vaṃśabhṛtāṃ varaḥ
     parayā śuśubhe lakṣmyā nakṣatrāṇām ivoḍurāṭ
yasya bāhubalaṃ sendrāḥ surāḥ sarva upāsate
     so 'yaṃ mānuṣavan nāma harir āste 'rimardanaḥ
aho bata mahad bhūtaṃ svayambhūr yad idaṃ svayam
     ādāsyati punaḥ kṣatram evaṃ balasamanvitam
ity etāṃ nāradaś cintāṃ cintayām āsa dharmavit
     hariṃ nārāyaṇaṃ jñātvā yajñair īḍyaṃ tam īśvaram
tasmin dharmavidāṃ śreṣṭho dharmarājasya dhīmataḥ
     mahādhvare mahābuddhis tasthau sa bahumānataḥ
tato bhīṣmo 'bravīd rājan dharmarājaṃ yudhiṣṭhiram
     kriyatām arhaṇaṃ rājñāṃ yathārham iti bhārata
ācāryam ṛtvijaṃ caiva saṃyuktaṃ ca yudhiṣṭhira
     snātakaṃ ca priyaṃ cāhuḥ ṣaḍ arghyārhān nṛpaṃ tathā
etān arhān abhigatān āhuḥ saṃvatsaroṣitān
     ta ime kālapūgasya mahato 'smān upāgatāḥ
eṣām ekaikaśo rājann arghyam ānīyatām iti
     atha caiṣāṃ variṣṭhāya samarthāyopanīyatām
[y]
     kasmai bhavān manyate 'rgham ekasmai kurunandana
     upanīyamānaṃ yuktaṃ ca tan me brūhi pitāmaha
[v]
     tato bhīṣmaḥ śāṃtanavo buddhyā niścitya bhārata
     vārṣṇeyaṃ manyate kṛṣṇam arhaṇīyatamaṃ bhuvi
eṣa hy eṣāṃ sametānāṃ tejobalaparākramaiḥ
     madhye tapann ivābhāti jyotiṣām iva bhāskaraḥ
asūryam iva sūryeṇa nivātam iva vāyunā
     bhāsitaṃ hlāditaṃ caiva kṛṣṇenedaṃ sado hi naḥ
tasmai bhīṣmābhyanujñātaḥ sahadevaḥ pratāpavān
     upajahre 'tha vidhivad vārṣṇeyāyārghyam uttamam
pratijagrāha tat kṛṣṇaḥ śāsra dṛṣṭena karmaṇā
     śiśupālas tu tāṃ pūjāṃ vāsudeve na cakṣame
sa upālabhya bhīmaṃ ca dharmarājaṃ ca saṃsadi
     apākṣipad vāsudevaṃ cedirājo mahābalaḥ
