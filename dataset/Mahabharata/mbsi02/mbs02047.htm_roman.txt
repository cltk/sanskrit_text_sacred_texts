[d]
      yan mayā pāṇḍavānāṃ tu dṛṣṭaṃ tac chṛṇu bhārata
      āhṛtaṃ bhūmipālair hi vasu mukhyaṃ tatas tataḥ
na vinde dṛḍham ātmāmaṃ dṛṣṭvāhaṃ tad arer dhanam
      phalato bhūmito vāpi pratipadyasva bhārata
aiḍāṃś cailān vārṣadaṃśāñ jātarūpapariṣkṛtām
      prāvārājina mukhyāṃś ca kambojaḥ pradadau vasu
aśvāṃs tittiri kalmāṣāṃs triśataṃ śukanāsikān
      uṣṭravāmīs triśataṃ ca puṣṭāḥ pīlu śamīṅgudaiḥ
govāsanā brāhmaṇāś ca dāsamīyāś ca sarvaśaḥ
      prītyarthaṃ te mahābhāgā dharmarājño mahātmanaḥ
      trikharvaṃ balim ādāya dvāri tiṣṭhanti vāritāḥ
kamaṇḍalūn upādāya jātarūpamayāñ śubhān
      evaṃ baliṃ pradāyātha praveśaṃ lebhire tataḥ
śataṃ dāsī sahasrāṇāṃ kārpāsika nivāsinām
      śyāmās tanvyo dīrghakeśyo hemābharaṇa bhūṣitāḥ
      śūdrā viprottamārhāṇi rāṅkavāny ajināni ca
baliṃ ca kṛtsnam ādāya bharu kaccha nivāsinaḥ
      upaninyur mahārāja hayān gāndhāradeśajān
indra kṛṣṭair vartayanti dhānyair nadī mukhaiś ca ye
      samudraniṣkuṭe jātāḥ parisindu ca mānavāḥ
te vairāmāḥ pāradāś ca vaṅgāś ca kitavaiḥ saha
     vividhaṃ balim ādāya ratnāni vividhāni ca
ajāvikaṃ gohiraṇyaṃ kharoṣṭraṃ phalajaṃ madhu
     kambalān vividhāṃś caiva dvāri tiṣṭhanti vāritāḥ
prāgjyotiṣādhipaḥ śūro mlecchānām adhipo balī
     yanavaiḥ sahito rājā bhagadatto mahārathaḥ
ājāneyān hayāñ śīghrān ādāyānila raṃhasaḥ
     baliṃ ca kṛtsnam ādāya dvāri tiṣṭhati vāritaḥ
aśmasāramayaṃ bhāṇḍaṃ śuddhadantatsarūn asīn
     prāgjyotiṣo 'tha tad dattvā bhagadatto 'vrajat tadā
dvyakṣāṃs tryakṣāṁl lalāṭākṣān nānādigbhyaḥ samāgatān
     auṣṇīṣān anivāsāṃś ca bāhukān puruṣādakān
ekapādāṃś ca tatrāham apaśyaṃ dvāri vāritān
     balyarthaṃ dadatas tasmai hiraṇyaṃ rajataṃ bahu
indra gopa kavarṇābhāñ śukavarṇān manojavān
     tathaivendrāyudha nibhān saṃdhyābhrasadṛśān api
anekavarṇān āraṇyān gṛhītvāśvān manojavān
     jātarūpam anarghyaṃ ca dadus tasyaika pādakāḥ
cīnān hūnāñ śakān oḍūn parvatāntaravāsinaḥ
     vārṣṇeyān hārahūṇāṃś ca kṛṣṇān haimavatāṃs tathā
na pārayāmy abhigatān vividhān dvāri vāritān
     balyarthaṃ dadatas tasya nānārūpān anekaśaḥ
kṛṣṇa grīvān mahākāyān rāsabhāñ śatapātinaḥ
     āhārṣur daśasāhasrān vinītān dikṣu viśrutān
pramāṇa rāgasparśāḍhyaṃ bāhlī cīna samudbhavam
     aurṇaṃ ca rāṅkavaṃ caiva kīṭajaṃ paṭṭajaṃ tathā
kuṭṭī kṛtaṃ tathaivānyat kamalābhaṃ sahasraśaḥ
     ślakṣṇaṃ vastram akārpāsam āvikaṃ mṛdu cājinam
niśitāṃś caiva dīrghāsīn ṛṣṭiśaktiparaśvadhān
     aparānta samudbhūtāṃs tathaiva paraśūñ śitān
rasān gandhāṃś ca vividhān ratnāni ca sahasraśaḥ
     baliṃ ca kṛtsnam ādāya dvāri tiṣṭhanti vāritāḥ
śakās tukhārāḥ kaṅkāś ca romaśāḥ śṛṅgiṇo narāḥ
     mahāgamān dūragamān gaṇitān arbudaṃ hayān
koṭiśaś caiva bahuśaḥ suvarṇaṃ padmasaṃmitam
     balim ādāya vividhaṃ dvāri tiṣṭhanti vāritāḥ
āsanāni mahārhāṇi yānāni śayanāni ca
     maṇikāñcanacitrāṇi gajadanta mayāni ca
rathāṃś ca vividhākārāñ jātarūpapariṣkṛtān
     hayair vinītaiḥ saṃpannān vaiyāghraparivāraṇān
vicitrāṃś ca paristomān ratnāni ca sahasraśaḥ
     nārācān ardhanārācāñ śastrāṇi vividhāni ca
etad dattvā mahad dravyaṃ pūrvadeśādhipo nṛpaḥ
     praviṣṭo yajñasadanaṃ pāṇḍavasya mahātmanaḥ
