atha pañcavaṭīṃ gacchann antarā raghunandanaḥ
 āsasāda mahākāyaṃ gṛdhraṃ bhīmaparākramam
taṃ dṛṣṭvā tau mahābhāgau vanasthaṃ rāmalakṣmaṇau
 menāte rākṣasaṃ pakṣiṃ bruvāṇau ko bhavān iti
sa tau madhurayā vācā saumyayā prīṇayann iva
 uvāca vatsa māṃ viddhi vayasyaṃ pitur ātmanaḥ
sa taṃ pitṛsakhaṃ buddhvā pūjayām āsa rāghavaḥ
 sa tasya kulam avyagram atha papraccha nāma ca
rāmasya vacanaṃ śrutvā kulam ātmānam eva ca
 ācacakṣe dvijas tasmai sarvabhūtasamudbhavam
pūrvakāle mahābāho ye prajāpatayo 'bhavan
 tān me nigadataḥ sarvān āditaḥ śṛṇu rāghava
kardamaḥ prathamas teṣāṃ vikṛtas tadanantaram
 śeṣaś ca saṃśrayaś caiva bahuputraś ca vīryavān
sthāṇur marīcir atriś ca kratuś caiva mahābalaḥ
 pulastyaś cāṅgirāś caiva pracetāḥ pulahas tathā
dakṣo vivasvān aparo 'riṣṭanemiś ca rāghava
 kaśyapaś ca mahātejās teṣām āsīc ca paścimaḥ
prajāpates tu dakṣasya babhūvur iti naḥ śrutam
 ṣaṣṭir duhitaro rāma yaśasvinyo mahāyaśaḥ
kaśyapaḥ pratijagrāha tāsām aṣṭau sumadhyamāḥ
 aditiṃ ca ditiṃ caiva danūm api ca kālakām
tāmrāṃ krodhavaśāṃ caiva manuṃ cāpy analām api
 tās tu kanyās tataḥ prītaḥ kaśyapaḥ punar abravīt
putrāṃs trailokyabhartṝn vai janayiṣyatha mat samān
 aditis tan manā rāma ditiś ca danur eva ca
kālakā ca mahābāho śeṣās tv amanaso 'bhavan
 adityāṃ jajñire devās trayastriṃśad ariṃdama
ādityā vasavo rudrā aśvinau ca paraṃtapa
 ditis tv ajanayat putrān daityāṃs tāta yaśasvinaḥ
teṣām iyaṃ vasumatī purāsīt savanārṇavā
 danus tv ajanayat putram aśvagrīvam ariṃdama
narakaṃ kālakaṃ caiva kālakāpi vyajāyata
 krauñcīṃ bhāsīṃ tathā śyenīṃ dhṛtarāṣṭrīṃ tathā śukīm
tāmrāpi suṣuve kanyāḥ pañcaitā lokaviśrutāḥ
 ulūkāñ janayat krauñcī bhāsī bhāsān vyajāyata
śyenī śyenāṃś ca gṛdhrāṃś ca vyajāyata sutejasaḥ
 dhṛtarāṣṭrī tu haṃsāṃś ca kalahaṃsāṃś ca sarvaśaḥ
cakravākāṃś ca bhadraṃ te vijajñe sāpi bhāminī
 śukī natāṃ vijajñe tu natāyā vinatā sutā
daśakrodhavaśā rāma vijajñe 'py ātmasaṃbhavāḥ
 mṛgīṃ ca mṛgamandāṃ ca harīṃ bhadramadām api
mātaṅgīm atha śārdūlīṃ śvetāṃ ca surabhīṃ tathā
 sarvalakṣaṇasaṃpannāṃ surasāṃ kadrukām api
apatyaṃ tu mṛgāḥ sarve mṛgyā naravarottama
 ṛṣkāś ca mṛgamandāyāḥ sṛmarāś camarās tathā
tatas tv irāvatīṃ nāma jajñe bhadramadā sutām
 tasyās tv airāvataḥ putro lokanātho mahāgajaḥ
haryāś ca harayo 'patyaṃ vānarāś ca tapasvinaḥ
 golāṅgūlāṃś ca śārdūlī vyāghrāṃś cājanayat sutān
mātaṅgyās tv atha mātaṅgā apatyaṃ manujarṣabha
 diśāgajaṃ tu śvetākṣaṃ śvetā vyajanayat sutam
tato duhitarau rāma surabhir devy ajāyata
 rohiṇīṃ nāma bhadraṃ te gandharvīṃ ca yaśasvinīm
rohiṇy ajanayad gā vai gandharvī vājinaḥ sutān
 surasājanayan nāgān rāma kadrūś ca pannagān
manur manuṣyāñ janayat kaśyapasya mahātmanaḥ
 brāhmaṇān kṣatriyān vaiśyāñ śūdrāṃś ca manujarṣabha
mukhato brāhmaṇā jātā urasaḥ kṣatriyās tathā
 ūrubhyāṃ jajñire vaiśyāḥ padbhyāṃ śūdrā iti śrutiḥ
sarvān puṇyaphalān vṛkṣān analāpi vyajāyata
 vinatā ca śukī pautrī kadrūś ca surasā svasā
kadrūr nāgasahaskraṃ tu vijajñe dharaṇīdharam
 dvau putrau vinatāyās tu garuḍo 'ruṇa eva ca
tasmāj jāto 'ham aruṇāt saṃpātiś ca mamāgrajaḥ
 jaṭāyur iti māṃ viddhi śyenīputram ariṃdama
so 'haṃ vāsasahāyas te bhaviṣyāmi yadīcchasi
 sītāṃ ca tāta rakṣiṣye tvayi yāte salakṣmaṇe
jaṭāyuṣaṃ tu pratipūjya rāghavo; mudā pariṣvajya ca saṃnato 'bhavat
 pitur hi śuśrāva sakhitvam ātmavāñ; jaṭāyuṣā saṃkathitaṃ punaḥ punaḥ
sa tatra sītāṃ paridāya maithilīṃ; sahaiva tenātibalena pakṣiṇā
 jagāma tāṃ pañcavaṭīṃ salakṣmaṇo; ripūn didhakṣañ śalabhān ivānalaḥ
