sā taṃ saṃprekṣya suśroṇī kusumāni vicinvatī
 hemarājata varṇābhyāṃ pārśvābhyām upaśobhitam
prahṛṣṭā cānavadyāṅgī mṛṣṭahāṭakavarṇinī
 bhartāram api cākrandal lakṣmaṇaṃ caiva sāyudham
tayāhūtau naravyāghrau vaidehyā rāmalakṣmaṇau
 vīkṣamāṇau tu taṃ deśaṃ tadā dadṛśatur mṛgam
śaṅkamānas tu taṃ dṛṣṭvā lakṣmaṇo rāmam abravīt
 tam evainam ahaṃ manye mārīcaṃ rākṣasaṃ mṛgam
caranto mṛgayāṃ hṛṣṭāḥ pāpenopādhinā vane
 anena nihatā rāma rājānaḥ kāmarūpiṇā
asya māyāvido māyā mṛgarūpam idaṃ kṛtam
 bhānumatpuruṣavyāghra gandharvapurasaṃnibham
mṛgo hy evaṃvidho ratnavicitro nāsti rāghava
 jagatyāṃ jagatīnātha māyaiṣā hi na saṃśayaḥ
evaṃ bruvāṇaṃ kākutsthaṃ prativārya śucismitā
 uvāca sītā saṃhṛṣṭā chadmanā hṛtacetanā
āryaputrābhirāmo 'sau mṛgo harati me manaḥ
 ānayainaṃ mahābāho krīḍārthaṃ no bhaviṣyati
ihāśramapade 'smākaṃ bahavaḥ puṇyadarśanāḥ
 mṛgāś caranti sahitāś camarāḥ sṛmarās tathā
ṛkṣāḥ pṛṣatasaṃghāś ca vānarāḥ kinarās tathā
 vicaranti mahābāho rūpaśreṣṭhā mahābalāḥ
na cāsya sadṛśo rājan dṛṣṭapūrvo mṛgaḥ purā
 tejasā kṣamayā dīptyā yathāyaṃ mṛgasattamaḥ
nānāvarṇavicitrāṅgo ratnabindusamācitaḥ
 dyotayan vanam avyagraṃ śobhate śaśisaṃnibhaḥ
aho rūpam aho lakṣmīḥ svarasaṃpac ca śobhanā
 mṛgo 'dbhuto vicitro 'sau hṛdayaṃ haratīva me
yadi grahaṇam abhyeti jīvann eva mṛgas tava
 āścaryabhūtaṃ bhavati vismayaṃ janayiṣyati
samāptavanavāsānāṃ rājyasthānāṃ ca naḥ punaḥ
 antaḥpuravibhūṣārtho mṛga eṣa bhaviṣyati
bharatasyāryaputrasya śvaśrūṇāṃ mama ca prabho
 mṛgarūpam idaṃ divyaṃ vismayaṃ janayiṣyati
jīvan na yadi te 'bhyeti grahaṇaṃ mṛgasattamaḥ
 ajinaṃ naraśārdūla ruciraṃ me bhaviṣyati
nihatasyāsya sattvasya jāmbūnadamayatvaci
 śaṣpabṛsyāṃ vinītāyām icchāmy aham upāsitum
kāmavṛttam idaṃ raudraṃ strīṇām asadṛśaṃ matam
 vapuṣā tv asya sattvasya vismayo janito mama
tena kāñcanaroṃṇā tu maṇipravaraśṛṅgiṇā
 taruṇādityavarṇena nakṣatrapathavarcasā
 babhūva rāghavasyāpi mano vismayam āgatam
evaṃ sītāvacaḥ śrutvā dṛṣṭvā ca mṛgam adbhutam
 uvāca rāghavo hṛṣṭo bhrātaraṃ lakṣmaṇaṃ vacaḥ
paśya lakṣmaṇa vaidehyāḥ spṛhāṃ mṛgagatām imām
 rūpaśreṣṭhatayā hy eṣa mṛgo 'dya na bhaviṣyati
na vane nandanoddeśe na caitrarathasaṃśraye
 kutaḥ pṛthivyāṃ saumitre yo 'sya kaś cit samo mṛgaḥ
pratilomānulomāś ca rucirā romarājayaḥ
 śobhante mṛgam āśritya citrāḥ kanakabindubhiḥ
paśyāsya jṛmbhamāṇasya dīptām agniśikhopamām
 jihvāṃ mukhān niḥsarantīṃ meghād iva śatahradām
masāragalvarkamukhaḥ śaṅkhamuktānibhodaraḥ
 kasya nāmānirūpyo 'sau na mano lobhayen mṛgaḥ
kasya rūpam idaṃ dṛṣṭvā jāmbūnadamaya prabham
 nānāratnamayaṃ divyaṃ na mano vismayaṃ vrajet
māṃsahetor api mṛgān vihārārthaṃ ca dhanvinaḥ
 ghnanti lakṣmaṇa rājāno mṛgayāyāṃ mahāvane
dhanāni vyavasāyena vicīyante mahāvane
 dhātavo vividhāś cāpi maṇiratnasuvarṇinaḥ
tat sāram akhilaṃ nṝṇāṃ dhanaṃ nicayavardhanam
 manasā cintitaṃ sarvaṃ yathā śukrasya lakṣmaṇa
arthī yenārthakṛtyena saṃvrajaty avicārayan
 tam artham arthaśāstrajñaḥ prāhur arthyāś ca lakṣmaṇa
etasya mṛgaratnasya parārdhye kāñcanatvaci
 upavekṣyati vaidehī mayā saha sumadhyamā
na kādalī na priyakī na praveṇī na cāvikī
 bhaved etasya sadṛśī sparśaneneti me matiḥ
eṣa caiva mṛgaḥ śrīmān yaś ca divyo nabhaścaraḥ
 ubhāv etau mṛgau divyau tārāmṛgamahīmṛgau
yadi vāyaṃ tathā yan māṃ bhaved vadasi lakṣmaṇa
 māyaiṣā rākṣasasyeti kartavyo 'sya vadho mayā
etena hi nṛśaṃsena mārīcenākṛtātmanā
 vane vicaratā pūrvaṃ hiṃsitā munipuṃgavāḥ
utthāya bahavo yena mṛgayāyāṃ janādhipāḥ
 nihatāḥ parameṣvāsās tasmād vadhyas tv ayaṃ mṛgaḥ
purastād iha vātāpiḥ paribhūya tapasvinaḥ
 udarastho dvijān hanti svagarbho 'śvatarīm iva
sa kadā cic cirāl loke āsasāda mahāmunim
 agastyaṃ tejasā yuktaṃ bhakṣyas tasya babhūva ha
samutthāne ca tad rūpaṃ kartukāmaṃ samīkṣya tam
 utsmayitvā tu bhagavān vātāpim idam abravīt
tvayāvigaṇya vātāpe paribhūtāś ca tejasā
 jīvaloke dvijaśreṣṭhās tasmād asi jarāṃ gataḥ
evaṃ tan na bhaved rakṣo vātāpir iva lakṣmaṇa
 madvidhaṃ yo 'timanyeta dharmanityaṃ jitendriyam
bhaved dhato 'yaṃ vātāpir agastyeneva mā gatiḥ
 iha tvaṃ bhava saṃnaddho yantrito rakṣa maithilīm
asyām āyattam asmākaṃ yat kṛtyaṃ raghunandana
 aham enaṃ vadhiṣyāmi grahīṣyāmy atha vā mṛgam
yāvad gacchāmi saumitre mṛgam ānayituṃ drutam
 paśya lakṣmaṇa vaidehīṃ mṛgatvaci gataspṛhām
tvacā pradhānayā hy eṣa mṛgo 'dya na bhaviṣyati
 apramattena te bhāvyam āśramasthena sītayā
yāvat pṛṣatam ekena sāyakena nihanmy aham
 hatvaitac carma ādāya śīghram eṣyāmi lakṣmaṇa
pradakṣiṇenātibalena pakṣiṇā; jaṭāyuṣā buddhimatā ca lakṣmaṇa
 bhavāpramattaḥ pratigṛhya maithilīṃ; pratikṣaṇaṃ sarvata eva śaṅkitaḥ
