[br]
      yo 'yaṃ praśnas tvayā pṛṣṭo gopradānādhikāravān
      nāsya praṣṭāsti loke 'smiṃs tvatto 'nyo hi śatakrato
santi nānāvidhā lokā yāṃs tvaṃ śakra na paśyasi
      paśyāmi yān ahaṃ lokān ekapatnyaś ca yāḥ striyaḥ
karmabhiś cāpi suśubhaiḥ suvratā ṛṣayas tathā
      sa śarīrā hi tān yānti brāhmaṇāḥ śubhavṛttayaḥ
śarīranyāsa mokṣeṇa manasā nirmalena ca
      svapnabhūtāṃś ca tāṁl lokān paśyantīhāpi suvrataḥ
te tu lokāḥ sahasrākṣa śṛṇu yādṛg guṇānvitāḥ
      na tatra kramate kālo na jarā na ca pāpakam
      tathānyan nāśubhaṃ kiṃ cin na vyādhis tatra na klamaḥ
yad yac ca gāvo manasā tasmin vāñchanti vāsava
      tat sarvaṃ prāpayanti sma mama pratyakṣadarśanāt
      kāmagāḥ kāmacāriṇyaḥ kāmāt kāmāṃś ca bhuñjate
vāpyaḥ sarāṃsi sarito vividhāni vanāni ca
      gṛhāṇi parvatāś caiva yāvad dravyaṃ ca kiṃ cana
manojñaṃ sarvabhūtebhyaḥ sarvaṃ tatra pradṛśyate
      īdṛśān viddhi tāṁl lokān nāsti lokas tato 'dhikaḥ
tatra sarvasahāḥ kṣāntā vatsalā guruvartinaḥ
      ahaṃkārair virahitā yānti śakra narottamāḥ
yaḥ sarvamāṃsāni na bhakṣayīta; pumān sadā yāvad anyāya yuktaḥ
     mātāpitror arcitā satyayuktaḥ; śuśrūṣitā brāhmaṇānām anindyaḥ
akrodhano goṣu tathā dvijeṣu; dharme rato guruśuśrūṣakaś ca
     yāvaj jīvaṃ satyavṛtte rataś ca; dāne rato yaḥ kṣamī cāparādhe
mṛdur dānto devaparāyaṇaś ca; sarvātithiś cāpi tathā dayāvān
     īdṛg guṇo mānavaḥ saṃprayāti; lokaṃ gavāṃ śāśvataṃ cāvyayaṃ ca
na pāradārī paśyati lokam enaṃ; na vai gurughno na mṛṣā pralāpī
     sadāpavādī brāhmaṇaḥ śāntavedo; doṣair anyair yaś ca yukto durātmā
na mitra dhrun naikṛtikaḥ kṛtaghnaḥ; śaṭho 'nṛjur dharmavidveṣakaś ca
     na brahmahā manasāpi prapaśyed; gavāṃ lokaṃ puṇyakṛtāṃ nivāsam
etat te sarvam ākhyātaṃ naipuṇena sureśvara
     gopradāna ratānāṃ tu phalaṃ śṛṇu śatakrato
dāyādya labdhair arthair yo gāḥ krītvā saṃprayacchati
     dharmārjita dhanakrītān sa lokān aśnute 'kṣayān
yo vai dyūte dhanaṃ jitvā gāḥ krītvā saṃprayacchati
     sa divyam ayutaṃ śakra varṣāṇāṃ phalam aśnute
dāyādyā yasya vai gāvo nyāyapūrvair upārjitāḥ
     pradatās tāḥ pradātṝṇāṃ saṃbhavanty akṣayā dhruvāḥ
pratigṛhya ca yo dadyād gāḥ suśuddhena cetasā
     tasyāpīhākṣayāṁl lokān dhruvān viddhi śacīpate
janmaprabhṛti satyaṃ ca yo brūyān niyatendriyaḥ
     rugu dvija sahaḥ kṣāntas tasya gobhiḥ samā gatiḥ
na jātu brāhmaṇo vācyo yad avācyaṃ śacīpate
     manasā goṣu na druhyed govṛttir go'nukampakaḥ
satye dharme ca niratas tasya śakra phalaṃ śṛṇu
     gosahasreṇa samitā tasya dhenur bhavaty uta
kṣatriyasya guṇair ebhir anvitasya phalaṃ śṛṇu
     tasyāpi śatatulyā gaur bhavatīti viniścayaḥ
vaiśyasyaite yadi guṇās tasya pañcāśataṃ bhavet
     śūdrasyāpi vinītasya caturbhāgaphalaṃ smṛtam
etac caivaṃ yo 'nutiṣṭheta yuktaḥ; satyena yukto guruśuśrūṣayā ca
     dāntaḥ kṣānto devatārcī praśāntaḥ; śucir buddho dharmaśīlo 'nahaṃvāk
mahat phalaṃ prāpnute sa dvijāya; dattvā dogdhrīṃ vidhinānena dhenum
     nityaṃ dadyād ekabhaktaḥ sadā ca; satye sthiro guruśuśrūṣitā ca
veda dhyāyī goṣu yo bhaktimāṃś ca; nityaṃ dṛṣṭvā yo 'bhinandeta gāś ca
     ā jātito yaś ca gavāṃ nameta; idaṃ phalaṃ śakra nibodha tasya
yat syād iṣṭvā rājasūye phalaṃ tu; yat syād iṣṭvā bahunā kāñcanena
     etat tulyaṃ phalam asyāhur agryaṃ; sarve santas tv ṛṣayo ye ca siddhāḥ
yo 'graṃ bhaktān kiṃ cid aprāśya dadyād; gobhyo nityaṃ govratī satyavādī
     śānto buddho gosahasrasya puṇyaṃ; saṃvatsareṇāpnuyāt puṇyaśīlaḥ
ya ekaṃ bhaktam aśnīyād dadyād ekaṃ gavāṃ ca yat
     daśavarṣāṇy anantāni govratī go'nukampakaḥ
ekenaiva ca bhaktena yaḥ krītvā gāṃ prayacchati
     yāvanti tasya proktāni divasāni śatakrato
     tāvac chatānāṃ sa gavāṃ phalam āpnoti śāśvatam
brāhmaṇasya phalaṃ hīdaṃ kṣatriye 'bhihitaṃ śṛṇu
     pañca vārṣikam etat tu kṣatriyasya phalaṃ smṛtam
     tato 'rdhena tu vaiśyasya śūdro vaiśyārdhataḥ smṛtaḥ
yaś cātmavikrayaṃ kṛtvā gāḥ krītvā saṃprayacchati
     yāvatīḥ sparśayed gā vai tāvat tu phalam aśnute
     lomni lomni mahābhāga lokāś cāsyākṣayāḥ smṛtāḥ
saṃgrāmeṣv arjayitvā tu yo vai gāḥ saṃprayacchati
     ātmavikraya tulyās tāḥ śāśvatā viddhi kauśika
alābhe yo gavāṃ dadyāt tiladhenuṃ yatavrataḥ
     durgāt sa tārito dhenvā kṣīranadyāṃ pramodate
na tv evāsāṃ dānamātraṃ praśastaṃ; pātraṃ kālo goviśeṣo vidhiś ca
     kālajñānaṃ vipra gavāntaraṃ hi; duḥkhaṃ jñātuṃ pāvakādityabhūtam
svādhyāyāḍhyaṃ śuddhayoniṃ praśāntaṃ; vaitānasthaṃ pāpabhīruṃ kṛtajñam
     goṣu kṣāntaṃ nātitīkṣṇaṃ śaraṇyaṃ vṛtti; glānaṃ tādṛśaṃ pātram āhuḥ
vṛtti glāne sīdati cāti mātraṃ; kṛṣyarthaṃ vā homahetoḥ prasūtyām
     gurvarthaṃ vā bāla saṃvṛddhaye vā; dhenuṃ dadyād deśakāle viśiṣṭe
antarjātāḥ sukraya jñānalabdhāḥ; prāṇakrītā nirjitāś caukajāś ca
     kṛcchrotsṛṣṭāḥ poṣaṇābhyāgatāś ca; dvārair etair goviśeṣāḥ praśastāḥ
balānvitāḥ śīlavayopapannāḥ; sarvāḥ praśaṃsanti sugandhavatyaḥ
     yathā hi gaṅgā saritāṃ variṣṭhā; tathārjunīnāṃ kapilā variṣṭhā
tisro rātrīs tv adbhir upoṣya bhūmau; tṛptā gāvas tarpitebhyaḥ pradeyāḥ
     vatsaiḥ puṣṭaiḥ kṣīrapaiḥ supracārās; tyahaṃ dattvā gorasair vartitavyam
dattvā dhenuṃ suvratāṃ sādhu vatsāṃ; kalyāṇa vṛttām apalāyinīṃ ca
     yāvanti lomāni bhavanti tasyās; tāvanti varṣāṇi vasaty amutra
tathānaḍvāhaṃ brāhmaṇāyātha dhuryaṃ; dattvā yuvānaṃ balinaṃ vinītam
     halasya boḍhāram anantavīryaṃ; prāpnoti lokān daśa dhenudasya
kāntāre brāhmaṇān gāś ca yaḥ paritrāti kauśika
     kṣemeṇa ca vimucyeta tasya puṇyaphalaṃ śṛṇu
     aśvamedha kratos tulyaṃ phalaṃ bhavati śāśvatam
mṛtyukāle sahasrākṣa yāṃ vṛttim anukāṅkṣate
     lokān bahuvidhān divyān yad vāsya hṛdi vartate
tat sarvaṃ samavāpnoti karmaṇā tena mānavaḥ
     gobhiś ca samanujñātaḥ sarvatra sa mahīyate
yas tv etenaiva vidhinā gāṃ vaneṣv anugacchati
     tṛṇagomaya parṇāśī niḥspṛho niyataḥ śuciḥ
akāmaṃ tena vastavyaṃ muditena śatakrato
     mama loke suraiḥ sārdhaṃ loke yatrāpi cecchati
