svakarmaṇy apare yuktās tathaivānye vi karmaṇi
      teṣāṃ viśeṣam ācakṣva brāhmaṇānāṃ pitā maha
vidyā lakṣaṇasaṃpannāḥ sarvatrāmnāya darśinaḥ
      ete brahma samā rājan brāhmaṇāḥ parikīrtitāḥ
ṛtvig ācārya saṃpannāḥ sveṣu karmasv avasthitāḥ
      ete devasamā rājan brāhmaṇānāṃ bhavanty uta
ṛtvik purohito mantrī dūto 'thārthānuśāsakaḥ
      ete kṣatrasamā rājan brāhmaṇānāṃ bhavanty uta
aśvārohā gajārohā rathino 'tha padātayaḥ
      ete vaiśya samā rājan brāhmaṇānāṃ bhavanty uta
janma karma vihīnā ye kadaryā brahma bandhavaḥ
      ete śūdra samā rājan brāhmaṇānāṃ bhavanty uta
aśrotriyāḥ sarva eva sarve cānāhitāgnayaḥ
      tān sarvān dhārmiko rājā baliṃ viṣṭiṃ ca kārayet
āhvāyakā devalakā nakṣatragrāma yājakāḥ
      ete brāhmaṇa caṇḍālā mahāpathika pañcamāḥ
etebhyo balim ādadyād dhīnakośo mahīpatiḥ
      ṛte brahma samebhyaś ca devakalpebhya eva ca
abrāhmaṇānāṃ vittasya svāmī rājeti vaidikam
     brāhmaṇānāṃ ca ye ke cid vi karma sthā bhavanty uta
vi karma sthās tu nopekṣyā jātu rājñā kathaṃ cana
     niyamyāḥ saṃvibhajyāś ca dharmānugraha kāmyayā
yasya sma viṣaye rājñaḥ steno bhavati vai dvihaḥ
     rājña evāparādhaṃ taṃ manyante tadvido janāḥ
avṛttyā yo bhavet steno veda vit snātakas tathā
     rājan sa rājñā bhartavya iti dharmavido viduḥ
sa cen no parivarteta kṛtavṛttiḥ paraṃtapa
     tato nivāsanīyaḥ syāt tasmād deśāt sa bāndhavaḥ
