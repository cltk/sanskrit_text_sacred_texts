te nivṛttā mahākāyāḥ śrutvāṅgadavacas tadā
 naiṣṭhikīṃ buddhim āsthāya sarve saṃgrāmakāṅkṣiṇaḥ
samudīritavīryās te samāropitavikramāḥ
 paryavasthāpitā vākyair aṅgadena valīmukhāḥ
prayātāś ca gatā harṣaṃ maraṇe kṛtaniścayāḥ
 cakruḥ sutumulaṃ yuddhaṃ vānarās tyaktajīvitāḥ
atha vṛkṣān mahākāyāḥ sānūni sumahānti ca
 vānarās tūrṇam udyamya kumbhakarṇam abhidravan
sa kumbhakarṇaḥ saṃkruddho gadām udyamya vīryavān
 ardayan sumahākāyaḥ samantād vyākṣipad ripūn
śatāni sapta cāṣṭau ca sahasrāṇi ca vānarāḥ
 prakīrṇāḥ śerate bhūmau kumbhakarṇena pothitāḥ
ṣoḍaśāṣṭau ca daśa ca viṃśat triṃśat tathaiva ca
 parikṣipya ca bāhubhyāṃ khādan viparidhāvati
 bhakṣayan bhṛśasaṃkruddho garuḍaḥ pannagān iva
hanūmāñ śailaśṛṅgāṇi vṛkṣāṃś ca vividhān bahūn
 vavarṣa kumbhakarṇasya śirasy ambaram āsthitaḥ
tāni parvataśṛṅgāṇi śūlena tu bibheda ha
 babhañja vṛkṣavarṣaṃ ca kumbhakarṇo mahābalaḥ
tato harīṇāṃ tad anīkam ugraṃ; dudrāva śūlaṃ niśitaṃ pragṛhya
 tasthau tato 'syāpatataḥ purastān; mahīdharāgraṃ hanumān pragṛhya
sa kumbhakarṇaṃ kupito jaghāna; vegena śailottamabhīmakāyam
 sa cukṣubhe tena tadābhibūto; medārdragātro rudhirāvasiktaḥ
sa śūlam āvidhya taḍitprakāśaṃ; giriṃ yathā prajvalitāgraśṛṅgam
 bāhvantare mārutim ājaghāna; guho 'calaṃ krauñcam ivograśaktyā
sa śūlanirbhinna mahābhujāntaraḥ; pravihvalaḥ śoṇitam udvaman mukhāt
 nanāda bhīmaṃ hanumān mahāhave; yugāntameghastanitasvanopamam
tato vineduḥ sahasā prahṛṣṭā; rakṣogaṇās taṃ vyathitaṃ samīkṣya
 plavaṃgamās tu vyathitā bhayārtāḥ; pradudruvuḥ saṃyati kumbhakarṇāt
nīlaś cikṣepa śailāgraṃ kumbhakarṇāya dhīmate
 tam āpatantaṃ saṃprekṣya muṣṭinābhijaghāna ha
muṣṭiprahārābhihataṃ tac chailāgraṃ vyaśīryata
 savisphuliṅgaṃ sajvālaṃ nipapāta mahītale
ṛṣabhaḥ śarabho nīlo gavākṣo gandhamādanaḥ
 pañcavānaraśārdūlāḥ kumbhakarṇam upādravan
śailair vṛkṣais talaiḥ pādair muṣṭibhiś ca mahābalāḥ
 kumbhakarṇaṃ mahākāyaṃ sarvato 'bhinijaghnire
sparśān iva prahārāṃs tān vedayāno na vivyathe
 ṛṣabhaṃ tu mahāvegaṃ bāhubhyāṃ pariṣasvaje
kumbhakarṇabhujābhyāṃ tu pīḍito vānararṣabhaḥ
 nipapātarṣabho bhīmaḥ pramukhāgataśoṇitaḥ
muṣṭinā śarabhaṃ hatvā jānunā nīlam āhave
 ājaghāna gavākṣaṃ ca talenendraripus tadā
dattapraharavyathitā mumuhuḥ śoṇitokṣitāḥ
 nipetus te tu medinyāṃ nikṛttā iva kiṃśukāḥ
teṣu vānaramukhyeṣu patiteṣu mahātmasu
 vānarāṇāṃ sahasrāṇi kumbhakarṇaṃ pradudruvuḥ
taṃ śailam iva śailābhāḥ sarve tu plavagarṣabhāḥ
 samāruhya samutpatya dadaṃśuś ca mahābalāḥ
taṃ nakhair daśanaiś cāpi muṣṭibhir jānubhis tathā
 kumbhakarṇaṃ mahākāyaṃ te jaghnuḥ plavagarṣabhāḥ
sa vānarasahasrais tair ācitaḥ parvatopamaḥ
 rarāja rākṣasavyāghro girir ātmaruhair iva
bāhubhyāṃ vānarān sarvān pragṛhya sa mahābalaḥ
 bhakṣayām āsa saṃkruddho garuḍaḥ pannagān iva
prakṣiptāḥ kumbhakarṇena vaktre pātālasaṃnibhe
 nāsā puṭābhyāṃ nirjagmuḥ karṇābhyāṃ caiva vānarāḥ
bhakṣayan bhṛśasaṃkruddho harīn parvatasaṃnibhaḥ
 babhañja vānarān sarvān saṃkruddho rākṣasottamaḥ
māṃsaśoṇitasaṃkledāṃ bhūmiṃ kurvan sa rākṣasaḥ
 cacāra harisainyeṣu kālāgnir iva mūrchitaḥ
vajrahasto yathā śakraḥ pāśahasta ivāntakaḥ
 śūlahasto babhau tasmin kumbhakarṇo mahābalaḥ
yathā śuṣkāṇy araṇyāni grīṣme dahati pāvakaḥ
 tathā vānarasainyāni kumbhakarṇo vinirdahat
tatas te vadhyamānās tu hatayūthā vināyakāḥ
 vānarā bhayasaṃvignā vinedur visvaraṃ bhṛśam
anekaśo vadhyamānāḥ kumbhakarṇena vānarāḥ
 rāghavaṃ śaraṇaṃ jagmur vyathitāḥ khinnacetasaḥ
tam āpatantaṃ saṃprekṣya kumbhakarṇaṃ mahābalam
 utpapāta tadā vīraḥ sugrīvo vānarādhipaḥ
sa parvatāgram utkṣipya samāvidhya mahākapiḥ
 abhidudrāva vegena kumbhakarṇaṃ mahābalam
tam āpatantaṃ saṃprekṣya kumbhakarṇaḥ plavaṃgamam
 tasthau vivṛtasarvāṅgo vānarendrasya saṃmukhaḥ
kapiśoṇitadigdhāṅgaṃ bhakṣayantaṃ mahākapīn
 kumbhakarṇaṃ sthitaṃ dṛṣṭvā sugrīvo vākyam abravīt
pātitāś ca tvayā vīrāḥ kṛtaṃ karma suduṣkaram
 bhakṣitāni ca sainyāni prāptaṃ te paramaṃ yaśaḥ
tyaja tad vānarānīkaṃ prākṛtaiḥ kiṃ kariṣyasi
 sahasvaikaṃ nipātaṃ me parvatasyāsya rākṣasa
tad vākyaṃ harirājasya sattvadhairyasamanvitam
 śrutvā rākṣasaśārdūlaḥ kumbhakarṇo 'bravīd vacaḥ
prajāpates tu pautras tvaṃ tathaivarkṣarajaḥsutaḥ
 śrutapauruṣasaṃpannas tasmād garjasi vānara
sa kumbhakarṇasya vaco niśamya; vyāvidhya śailaṃ sahasā mumoca
 tenājaghānorasi kumbhakarṇaṃ; śailena vajrāśanisaṃnibhena
tac chailaśṛṅgaṃ sahasā vikīrṇaṃ; bhujāntare tasya tadā viśāle
 tato viṣeduḥ sahasā plavaṃgamā; rakṣogaṇāś cāpi mudā vineduḥ
sa śailaśṛṅgābhihataś cukopa; nanāda kopāc ca vivṛtya vaktram
 vyāvidhya śūlaṃ ca taḍitprakāśaṃ; cikṣepa haryṛkṣapater vadhāya
tat kumbhakarṇasya bhujapraviddhaṃ; śūlaṃ śitaṃ kāñcanadāmajuṣṭam
 kṣipraṃ samutpatya nigṛhya dorbhyāṃ; babhañja vegena suto 'nilasya
kṛtaṃ bhārasahasrasya śūlaṃ kālāyasaṃ mahat
 babhañja janaum āropya prahṛṣṭaḥ plavagarṣabhaḥ
sa tat tadā bhagnam avekṣya śūlaṃ; cukopa rakṣo'dhipatir mahātmā
 utpāṭya laṅkāmalayāt sa śṛṅgaṃ; jaghāna sugrīvam upetya tena
sa śailaśṛṅgābhihato visaṃjñaḥ; papāta bhūmau yudhi vānarendraḥ
 taṃ prekṣya bhūmau patitaṃ visaṃjñaṃ; neduḥ prahṛṣṭā yudhi yātudhānāḥ
tam abhyupetyādbhutaghoravīryaṃ; sa kumbhakarṇo yudhi vānarendram
 jahāra sugrīvam abhipragṛhya; yathānilo megham atipracaṇḍaḥ
sa taṃ mahāmeghanikāśarūpam; utpāṭya gacchan yudhi kumbhakarṇaḥ
 rarāja merupratimānarūpo; merur yathātyucchritaghoraśṛṅgaḥ
tataḥ samutpāṭya jagāma vīraḥ; saṃstūyamāno yudhi rākṣasendraiḥ
 śṛṇvan ninādaṃ tridaśālayānāṃ; plavaṃgarājagrahavismitānām
tatas tam ādāya tadā sa mene; harīndram indropamam indravīryaḥ
 asmin hṛte sarvam idaṃ hṛtaṃ syāt; sarāghavaṃ sainyam itīndraśatruḥ
vidrutāṃ vāhinīṃ dṛṣṭvā vānarāṇāṃ tatas tataḥ
 kumbhakarṇena sugrīvaṃ gṛhītaṃ cāpi vānaram
hanūmāṃś cintayām āsa matimān mārutātmajaḥ
 evaṃ gṛhīte sugrīve kiṃ kartavyaṃ mayā bhavet
yad vai nyāyyaṃ mayā kartuṃ tat kariṣyāmi sarvathā
 bhūtvā parvatasaṃkāśo nāśayiṣyāmi rākṣasaṃ
mayā hate saṃyati kumbhakarṇe; mahābale muṣṭiviśīrṇadehe
 vimocite vānarapārthive ca; bhavantu hṛṣṭāḥ pravagāḥ samagrāḥ
atha vā svayam apy eṣa mokṣaṃ prāpsyati pārthivaḥ
 gṛhīto 'yaṃ yadi bhavet tridaśaiḥ sāsuroragaiḥ
manye na tāvad ātmānaṃ budhyate vānarādhipaḥ
 śailaprahārābhihataḥ kumbhakarṇena saṃyuge
ayaṃ muhūrtāt sugrīvo labdhasaṃjño mahāhave
 ātmano vānarāṇāṃ ca yat pathyaṃ tat kariṣyati
mayā tu mokṣitasyāsya sugrīvasya mahātmanaḥ
 aprītaś ca bhavet kaṣṭā kīrtināśaś ca śāśvataḥ
tasmān muhūrtaṃ kāṅkṣiṣye vikramaṃ pārthivasya naḥ
 bhinnaṃ ca vānarānīkaṃ tāvad āśvāsayāmy aham
ity evaṃ cintayitvā tu hanūmān mārutātmajaḥ
 bhūyaḥ saṃstambhayām āsa vānarāṇāṃ mahācamūm
sa kumbhakarṇo 'tha viveśa laṅkāṃ; sphurantam ādāya mahāhariṃ tam
 vimānacaryāgṛhagopurasthaiḥ; puṣpāgryavarṣair avakīryamāṇaḥ
tataḥ sa saṃjñām upalabhya kṛcchrād; balīyasas tasya bhujāntarasthaḥ
 avekṣamāṇaḥ purarājamārgaṃ; vicintayām āsa muhur mahātmā
evaṃ gṛhītena kathaṃ nu nāma; śakyaṃ mayā saṃprati kartum adya
 tathā kariṣyāmi yathā harīṇāṃ; bhaviṣyatīṣṭaṃ ca hitaṃ ca kāryam
tataḥ karāgraiḥ sahasā sametya; rājā harīṇām amarendraśatroḥ
 nakhaiś ca karṇau daśanaiś ca nāsāṃ; dadaṃśa pārśveṣu ca kumbhakarṇam
sa kumbhakarṇau hṛtakarṇanāso; vidāritas tena vimarditaś ca
 roṣābhibhūtaḥ kṣatajārdragātraḥ; sugrīvam āvidhya pipeṣa bhūmau
sa bhūtale bhīmabalābhipiṣṭaḥ; surāribhis tair abhihanyamānaḥ
 jagāma khaṃ vegavad abhyupetya; punaś ca rāmeṇa samājagāma
karṇanāsā vihīnasya kumbhakarṇo mahābalaḥ
 rarāja śoṇitotsikto giriḥ prasravaṇair iva
tataḥ sa puryāḥ sahasā mahātmā; niṣkramya tad vānarasainyam ugram
 babhakṣa rakṣo yudhi kumbhakarṇaḥ; prajā yugāntāgnir iva pradīptaḥ
bubhukṣitaḥ śoṇitamāṃsagṛdhnuḥ; praviśya tad vānarasainyam ugram
 cakhāda rakṣāṃsi harīn piśācān; ṛkṣāṃś ca mohād yudhi kumbhakarṇaḥ
ekaṃ dvau trīn bahūn kruddho vānarān saha rākṣasaiḥ
 samādāyaikahastena pracikṣepa tvaran mukhe
saṃprasravaṃs tadā medaḥ śoṇitaṃ ca mahābalaḥ
 vadhyamāno nagendrāgrair bhakṣayām āsa vānarān
 te bhakṣyamāṇā harayo rāmaṃ jagmus tadā gatim
tasmin kāle sumitrāyāḥ putraḥ parabalārdanaḥ
 cakāra lakṣmaṇaḥ kruddho yuddhaṃ parapuraṃjayaḥ
sa kumbhakarṇasya śarāñ śarīre sapta vīryavān
 nicakhānādade cānyān visasarja ca lakṣmaṇaḥ
atikramya ca saumitriṃ kumbhakarṇo mahābalaḥ
 rāmam evābhidudrāva dārayann iva medinīm
atha dāśarathī rāmo raudram astraṃ prayojayan
 kumbhakarṇasya hṛdaye sasarja niśitāñ śarān
tasya rāmeṇa viddhasya sahasābhipradhāvataḥ
 aṅgāramiśrāḥ kruddhasya mukhān niścerur arciṣaḥ
tasyorasi nimagnāś ca śarā barhiṇavāsasaḥ
 hastāc cāsya paribhraṣṭā papātorvyāṃ mahāgadā
sa nirāyudham ātmānaṃ yadā mene mahābalaḥ
 muṣṭibhyāṃ cāraṇābhyāṃ ca cakāra kadanaṃ mahat
sa bāṇair atividdhāṅgaḥ kṣatajena samukṣitaḥ
 rudhiraṃ parisusrāva giriḥ prasravaṇān iva
sa tīvreṇa ca kopena rudhireṇa ca mūrchitaḥ
 vānarān rākṣasān ṛkṣān khādan viparidhāvati
tasmin kāle sa dharmātmā lakṣmaṇo rāmam abravīt
 kumbhakarṇavadhe yukto yogān parimṛśan bahūn
naivāyaṃ vānarān rājan na vijānāti rākṣasān
 mattaḥ śoṇitagandhena svān parāṃś caiva khādati
sādhv enam adhirohantu sarvato vānararṣabhāḥ
 yūthapāś ca yathāmukhyās tiṣṭhantv asya samantataḥ
apy ayaṃ durmatiḥ kāle gurubhāraprapīḍitaḥ
 prapatan rākṣaso bhūmau nānyān hanyāt plavaṃgamān
tasya tadvacanaṃ śrutvā rājaputrasya dhīmataḥ
 te samāruruhur hṛṣṭāḥ kumbhakarṇaṃ plavaṃgamāḥ
kumbhakarṇas tu saṃkruddhaḥ samārūḍhaḥ plavaṃgamaiḥ
 vyadhūnayat tān vegena duṣṭahastīva hastipān
tān dṛṣṭvā nirdhūtān rāmo ruṣṭo 'yam iti rākṣasaḥ
 samutpapāta vegena dhanur uttamam ādade
sa cāpam ādāya bhujaṃgakalpaṃ; dṛḍhajyam ugraṃ tapanīyacitram
 harīn samāśvāsya samutpapāta; rāmo nibaddhottamatūṇabāṇaḥ
sa vānaragaṇais tais tu vṛtaḥ paramadurjayaḥ
 lakṣmaṇānucaro rāmaḥ saṃpratasthe mahābalaḥ
sa dadarśa mahātmānaṃ kirīṭinam ariṃdamam
 śoṇitāplutasarvāṅgaṃ kumbhakarṇaṃ mahābalam
sarvān samabhidhāvantaṃ yathāruṣṭaṃ diśā gajam
 mārgamāṇaṃ harīn kruddhaṃ rākṣasaiḥ parivāritam
vindhyamandarasaṃkāśaṃ kāñcanāṅgadabhūṣaṇam
 sravantaṃ rudhiraṃ vaktrād varṣamegham ivotthitam
jihvayā parilihyantaṃ śoṇitaṃ śoṇitokṣitam
 mṛdnantaṃ vānarānīkaṃ kālāntakayamopamam
taṃ dṛṣṭvā rākṣasaśreṣṭhaṃ pradīptānalavarcasaṃ
 visphārayām āsa tadā kārmukaṃ puruṣarṣabhaḥ
sa tasya cāpanirghoṣāt kupito nairṛtarṣabhaḥ
 amṛṣyamāṇas taṃ ghoṣam abhidudrāva rāghavam
tatas tu vātoddhatameghakalpaṃ; bhujaṃgarājottamabhogabāhum
 tam āpatantaṃ dharaṇīdharābham; uvāca rāmo yudhi kumbhakarṇam
āgaccha rakṣo'dhipamā viṣādam; avasthito 'haṃ pragṛhītacāpaḥ
 avehi māṃ śakrasapatna rāmam; ayaṃ muhūrtād bhavitā vicetāḥ
rāmo 'yam iti vijñāya jahāsa vikṛtasvanam
 pātayann iva sarveṣāṃ hṛdayāni vanaukasām
prahasya vikṛtaṃ bhīmaṃ sa meghasvanitopamam
 kumbhakarṇo mahātejā rāghavaṃ vākyam abravīt
nāhaṃ virādho vijñeyo na kabandhaḥ kharo na ca
 na vālī na ca mārīcaḥ kumbhakarṇo 'ham āgataḥ
paśya me mudgaraṃ ghoraṃ sarvakālāyasaṃ mahat
 anena nirjitā devā dānavāś ca mayā purā
vikarṇanāsa iti māṃ nāvajñātuṃ tvam arhasi
 svalpāpi hi na me pīḍā karṇanāsāvināśanāt
darśayekṣvākuśārdūla vīryaṃ gātreṣu me laghu
 tatas tvāṃ bhakṣayiṣyāmi dṛṣṭapauruṣavikramam
sa kumbhakarṇasya vaco niśamya; rāmaḥ supuṅkhān visasarja bāṇān
 tair āhato vajrasamapravegair; na cukṣubhe na vyathate surāriḥ
yaiḥ sāyakaiḥ sālavarā nikṛttā; vālī hato vānarapuṃgavaś ca
 te kumbhakarṇasya tadā śarīraṃ; vajropamā na vyathayāṃ pracakruḥ
sa vāridhārā iva sāyakāṃs tān; pibañ śarīreṇa mahendraśatruḥ
 jaghāna rāmasya śarapravegaṃ; vyāvidhya taṃ mudgaram ugravegam
tatas tu rakṣaḥ kṣatajānuliptaṃ; vitrāsanaṃ devamahācamūnām
 vyāvidhya taṃ mudgaram ugravegaṃ; vidrāvayām āsa camūṃ harīṇām
vāyavyam ādāya tato varāstraṃ; rāmaḥ pracikṣepa niśācarāya
 samudgaraṃ tena jahāra bāhuṃ; sa kṛttabāhus tumulaṃ nanāda
sa tasya bāhur giriśṛṅgakalpaḥ; samudgaro rāghavabāṇakṛttaḥ
 papāta tasmin harirājasainye; jaghāna tāṃ vānaravāhinīṃ ca
te vānarā bhagnahatāvaśeṣāḥ; paryantam āśritya tadā viṣaṇṇāḥ
 pravepitāṅgā dadṛśuḥ sughoraṃ; narendrarakṣo'dhipasaṃnipātam
sa kumbhakarṇo 'stranikṛttabāhur; mahān nikṛttāgra ivācalendraḥ
 utpāṭayām āsa kareṇa vṛkṣaṃ; tato 'bhidudrāva raṇe narendram
taṃ tasya bāhuṃ saha sālavṛkṣaṃ; samudyataṃ pannagabhogakalpam
 aindrāstrayuktena jahāra rāmo; bāṇena jāmbūnadacitritena
sa kumbhakarṇasya bhujo nikṛttaḥ; papāta bhūmau girisaṃnikāśaḥ
 viveṣṭamāno nijaghāna vṛkṣāñ; śailāñ śilāvānararākṣasāṃś ca
taṃ chinnabāhuṃ samavekṣya rāmaḥ; samāpatantaṃ sahasā nadantam
 dvāv ardhacandrau niśitau pragṛhya; ciccheda pādau yudhi rākṣasasya
nikṛttabāhur vinikṛttapādo; vidārya vaktraṃ vaḍavāmukhābham
 dudrāva rāmaṃ sahasābhigarjan; rāhur yathā candram ivāntarikṣe
apūrayat tasya mukhaṃ śitāgrai; rāmaḥ śarair hemapinaddhapuṅkhaiḥ
 sa pūrṇavaktro na śaśāka vaktuṃ; cukūja kṛcchreṇa mumoha cāpi
athādade sūryamarīcikalpaṃ; sa brahmadaṇḍāntakakālakalpam
 ariṣṭam aindraṃ niśitaṃ supuṅkhaṃ; rāmaḥ śaraṃ mārutatulyavegam
taṃ vajrajāmbūnadacārupuṅkhaṃ; pradīptasūryajvalanaprakāśam
 mahendravajrāśanitulyavegaṃ; rāmaḥ pracikṣepa niśācarāya
sa sāyako rāghavabāhucodito; diśaḥ svabhāsā daśa saṃprakāśayan
 vidhūmavaiśvānaradīptadarśano; jagāma śakrāśanitulyavikramaḥ
sa tan mahāparvatakūṭasaṃnibhaṃ; vivṛttadaṃṣṭraṃ calacārukuṇḍalam
 cakarta rakṣo'dhipateḥ śiras tadā; yathaiva vṛtrasya purā puraṃdaraḥ
tad rāmabāṇābhihataṃ papāta; rakṣaḥśiraḥ parvatasaṃnikāśam
 babhañja caryāgṛhagopurāṇi; prākāram uccaṃ tam apātayac ca
tac cātikāyaṃ himavatprakāśaṃ; rakṣas tadā toyanidhau papāta
 grāhān mahāmīnacayān bhujaṃgamān; mamarda bhūmiṃ ca tathā viveśa
tasmir hate brāhmaṇadevaśatrau; mahābale saṃyati kumbhakarṇe
 cacāla bhūr bhūmidharāś ca sarve; harṣāc ca devās tumulaṃ praṇeduḥ
tatas tu devarṣimaharṣipannagāḥ; surāś ca bhūtāni suparṇaguhyakāḥ
 sayakṣagandharvagaṇā nabhogatāḥ; praharṣitā rāma parākrameṇa
praharṣam īyur bahavas tu vānarāḥ; prabuddhapadmapratimair ivānanaiḥ
 apūjayan rāghavam iṣṭabhāginaṃ; hate ripau bhīmabale durāsade
sa kumbhakarṇaṃ surasainyamardanaṃ; mahatsu yuddheṣv aparājitaśramam
 nananda hatvā bharatāgrajo raṇe; mahāsuraṃ vṛtram ivāmarādhipaḥ
