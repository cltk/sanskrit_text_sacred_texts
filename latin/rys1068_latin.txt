tato rātryāṃ vyatītāyāṃ sopādhyāyaḥ sabāndhavaḥ
 rājā daśaratho hṛṣṭaḥ sumantram idam abravīt
adya sarve dhanādhyakṣā dhanam ādāya puṣkalam
 vrajantv agre suvihitā nānāratnasamanvitāḥ
caturaṅgabalaṃ cāpi śīghraṃ niryātu sarvaśaḥ
 mamājñāsamakālaṃ ca yānayugyam anuttamam
vasiṣṭho vāmadevaś ca jābālir atha kāśyapaḥ
 mārkaṇḍeyaś ca dīrghāyur ṛṣiḥ kātyāyanas tathā
ete dvijāḥ prayāntv agre syandanaṃ yojayasva me
 yathā kālātyayo na syād dūtā hi tvarayanti mām
vacanāc ca narendrasya sā senā caturaṅgiṇī
 rājānam ṛṣibhiḥ sārdhaṃ vrajantaṃ pṛṣṭhato 'nvagāt
gatvā caturahaṃ mārgaṃ videhān abhyupeyivān
 rājā tu janakaḥ śrīmāñ śrutvā pūjām akalpayat
tato rājānam āsādya vṛddhaṃ daśarathaṃ nṛpam
 janako mudito rājā harṣaṃ ca paramaṃ yayau
 uvāca na naraśreṣṭho naraśreṣṭhaṃ mudānvitam
svāgataṃ te mahārāja diṣṭyā prāpto 'si rāghava
 putrayor ubhayoḥ prītiṃ lapsyase vīryanirjitām
diṣṭyā prāpto mahātejā vasiṣṭho bhagavān ṛṣiḥ
 saha sarvair dvijaśreṣṭhair devair iva śatakratuḥ
diṣṭyā me nirjitā vighnā diṣṭyā me pūjitaṃ kulam
 rāghavaiḥ saha saṃbandhād vīryaśreṣṭhair mahātmabhiḥ
śvaḥ prabhāte narendrendra nirvartayitum arhasi
 yajñasyānte naraśreṣṭha vivāham ṛṣisaṃmatam
tasya tadvacanaṃ śrutvā ṛṣimadhye narādhipaḥ
 vākyaṃ vākyavidāṃ śreṣṭhaḥ pratyuvāca mahīpatim
pratigraho dātṛvaśaḥ śrutam etan mayā purā
 yathā vakṣyasi dharmajña tat kariṣyāmahe vayam
tad dharmiṣṭhaṃ yaśasyaṃ ca vacanaṃ satyavādinaḥ
 śrutvā videhādhipatiḥ paraṃ vismayam āgataḥ
tataḥ sarve munigaṇāḥ parasparasamāgame
 harṣeṇa mahatā yuktās tāṃ niśām avasan sukham
rājā ca rāghavau putrau niśāmya pariharṣitaḥ
 uvāsa paramaprīto janakena supūjitaḥ
janako 'pi mahātejāḥ kriyā dharmeṇa tattvavit
 yajñasya ca sutābhyāṃ ca kṛtvā rātrim uvāsa ha
