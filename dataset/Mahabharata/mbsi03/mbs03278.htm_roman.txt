[mārk]
      atha madrādhipo rājā nāradena samāgataḥ
      upaviṣṭaḥ sabhāmadhye kathā yogena bhārata
tato 'bhigamya tīrthāni sarvāṇy evāśramāṃs tathā
      ājagāma pitur veśma sāvitrī saha mantribhiḥ
nāradena sahāsīnaṃ dṛṣṭvā sā pitaraṃ śubhā
      ubhayor eva śirasa cakre pādābhivandanam
[nārada]
      kva gatābhūt suteyaṃ te kutaś caivāgatā nṛpa
      kimarthaṃ yuvatīṃ bhartre na caināṃ saṃprayacchasi
[aṣvapati]
      kāryeṇa khalv anenaiva preṣitādyaiva cāgatā
      tad asyāḥ śṛṇu devarṣe bhartāraṃ yo 'nayā vṛtaḥ
[mārk]
      sā brūhi vistareṇeti pitrā saṃcoditā śubhā
      daivatasyeva vacanaṃ pratigṛhyedam abravīt
āsīc chālveṣu dharmātmā kṣatriyaḥ pṛthivīpatiḥ
      dyumatsena iti khyātaḥ paścād andho babhūva ha
vinaṣṭa cakṣur as tasya bāla putrasya dhīmataḥ
      sāmīpyena hṛtaṃ rājyaṃ chidre 'smin pūrvavairiṇā
sa bālavatsayā sārdhaṃ bhāryayā prasthito vanam
      mahāraṇyagataś cāpi tapas tepe mahāvrataḥ
tasya putraḥ pure jātaḥ saṃvṛddhaś ca tapovane
     satyavān anurūpo me bharteti manasā vṛtaḥ
[nārada]
     aho bata mahat pāpaṃ sāvitryā nṛpate kṛtam
     ajānantyā yad anayā guṇavān satyavān vṛtaḥ
satyaṃ vadaty asya pitā satyaṃ mātā prabhāṣate
     tato 'sya brāhmaṇāś cakrur nāmaitat satyavān iti
bālasyāvāḥ priyāś cāsya karoty aśvāṃś ca mṛn mayān
     citre 'pi ca likhaty aśvāṃś citrāśva iti cocyate
[rājā]
     apīdānīṃ sa tejasvī buddhimān vā nṛpātmajaḥ
     kṣamāvān api vā śūraḥ satyavān pitṛnandanaḥ
[nārada]
     vivasvān iva tejasvī bṛhaspatisamo matau
     mahendra iva śūraś ca vasudheva kṣamānvitaḥ
[aṣvapati]
     api rājātmajo dātā brahmaṇyo vāpi satyavān
     rūpavān apy udāro vāpy atha vā priyadarśanaḥ
[nārada]
     sāṅkṛte rantidevasya sa śaktyā dānataḥ samaḥ
     brahmaṇyaḥ satyavādī ca śibir auśīnaro yathā
yayātir iva codāraḥ somavat priyadarśanaḥ
     rūpeṇānyatamo 'śvibhyāṃ dyumatsenasuto balī
sa dāntaḥ sa mṛduḥ śūraḥ sa satyaḥ sa jitendriyaḥ
     sa maitraḥ so 'nasūyaś ca sa hrīmān dhṛtimāṃś ca saḥ
nityaśaś cārjavaṃ tasmin sthitis tasyaiva ca dhruvā
     saṃpṣepatas tapovṛddhaiḥ śīlavṛddhaiś ca kathyate
[aṣvapati]
     guṇair upetaṃ sarvais taṃ bhagavan prabravīṣi me
     doṣān apy asya me brūhi yadi santīha ke cana
[nārada]
     eko doṣo 'sya nānyo 'sti so 'dya prabhṛti satyavān
     saṃvatsareṇa kṣīṇāyur dehanyāsaṃ kariṣyati
[rājā]
     ehi sāvitri gaccha tvam anyaṃ varaya śobhane
     tasya doṣo mahān eko guṇān ākramya tiṣṭhati
yathā me bhagavān āha nārado devasatkṛtaḥ
     saṃvatsareṇa so 'lpāyur dehanyāsaṃ kariṣyati
[sāvitrī]
     sakṛd aṃśo nipatati sakṛt kanyā pradīyate
     sakṛd āha dadānīti trīṇy etāni sakṛt sakṛt
dīrghāyur atha vālpāyuḥ saguṇo nirguṇo 'pi vā
     sakṛd vṛto mayā bhartā na dvitīyaṃ vṛṇomy aham
manasā niścayaṃ kṛtvā tato vācābhidhīyate
     kriyate karmaṇā paścāt pramāṇaṃ me manas tataḥ
[nārada]
     sthirā buddhir naraśreṣṭha sāvitryā duhitus tava
     naiṣā cālayituṃ śakyā dharmād asmāt kathaṃcanan
nānyasmin puruṣe santi ye satyavati vai guṇāḥ
     pradānam eva tasmān me rocate duhitus tava
[rājā]
     avicāryam etad uktaṃ hi tathyaṃ bhagavatā vacaḥ
     kariṣyāmy etad evaṃ ca gurur hi bhagavān mama
[nārada]
     avighnam astu sāvitryāḥ pradāne duhitus tava
     sādhayiṣyāmahe tāvat sarveṣāṃ bhadram astu vaḥ
[mārk]
     evam uktvā kham utpatya nāradas tridivaṃ gataḥ
     rājāpi duhituḥ sarvaṃ vaivāhikam akārayat
