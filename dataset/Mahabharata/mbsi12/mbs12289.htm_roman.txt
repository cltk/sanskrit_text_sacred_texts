[y]
      sāṃkhye yoge ca me tāta viśeṣaṃ vaktum arhasi
      tava sarvajña sarvaṃ hi viditaṃ kurusattama
[bhī]
      sāṃkhyāḥ sāṃkhyaṃ praśaṃsanti yogā yogaṃ dvijātayaḥ
      vadanti kāraṇaiḥ śraiṣṭhyaṃ svapakṣodbhāvanāya vai
anīśvaraḥ kathaṃ mucyed ity evaṃ śatrukarśana
      vadanti karaṇaiḥ śraiṣṭhyaṃ yogāḥ samyaṅ manīṣiṇaḥ
vadanti kāraṇaṃ cedaṃ sāṃkhyāḥ samyag dvijātayaḥ
      vijñāyeha gatīḥ sarvā virakto viṣayeṣu yaḥ
ūrdhvaṃ sa dehāt suvyaktaṃ vimucyed iti nānyathā
      etad āhur mahāprājñāḥ sāṃkhyaṃ vai mokṣadarśanam
svapakṣe kāraṇaṃ grāhyaṃ samarthaṃ vacanaṃ hitam
      śiṣṭānāṃ hi mataṃ grāhyaṃ tvadvidhaiḥ śiṣṭasaṃmataiḥ
pratyakṣahetavo yogāḥ sāṃkhyāḥ śāstraviniścayāḥ
      ubhe caite mate tattve mama tāta yudhiṣṭhira
ubhe caite mate jñāne nṛpate śiṣṭasaṃmate
      anuṣṭhite yathāśāstraṃ nayetāṃ paramāṃ gatim
tulyaṃ śaucaṃ tayor yuktaṃ dayā bhūteṣu cānagha
      vratānāṃ dhāraṇaṃ tulyaṃ darśanaṃ na samaṃ tayoḥ
[y]
     yadi tulyaṃ vrataṃ śaucaṃ dayā cātra pitāmaha
     tulyaṃ na darśanaṃ kasmāt tan me brūhi pitāmaha
[bhī]
     rāgaṃ mohaṃ tathā snehaṃ kāmakrodhaṃ ca kevalam
     yogāc chittvādito doṣān pañcaitān prāpnuvanti tat
yathā cānimiṣāḥ sthūlā jālaṃ chittvā punar jalam
     prāpnuvanti tathā yogās tat padaṃ vītakalmasāḥ
tathaiva vāgurāṃ chittvā balavanto yathā mṛgāḥ
     prāpnuyur vimalaṃ mārgaṃ vimuktāḥ sarvabandhanaiḥ
lobhajāni tathā rājan bandhanāni balānvitāḥ
     chittvā yogāḥ paraṃ mārgaṃ gacchanti vimalāḥ śivam
abalāś ca mṛgā rājan vāgurāsu tathāpare
     vinaśyati na saṃdehas tadvad yogabalād ṛte
balahīnāś ca kaunteya yathā jālagatā jhaṣāḥ
     antaṃ gacchanti rājendra tathā yogāḥ sudurbalāḥ
yathā ca śakunāḥ sūkṣmaṃ prāpya jālam ariṃdama
     tatra saktā vipadyante mucyante ca balānvitāḥ
karmajair bandhanair baddhās tadvad yogāḥ paraṃtapa
     abalā vai vinaśyanti mucyante ca balānvitāḥ
alpakaś ca yathā rājan vahniḥ śāmyati durbalaḥ
     ākrānta indhanaiḥ sthūlais tadvad yogo 'balaḥ prabho
sa eva ca yadā rājan vahnir jātabalaḥ punaḥ
     samīraṇa yutaḥ kṛtsnāṃ dahet kṣipraṃ mahīm api
tadvaj jātabalo yonī dīptatejā mahābalaḥ
     antakāla ivādityaḥ kṛtsnaṃ saṃśoṣayej jagat
durbalaś ca yathā rājan srotasā hriyate naraḥ
     balahīnas tathā yogo viṣayair hriyate 'vaśaḥ
tad eva ca yathā sroto viṣṭambhayati vāruṇaḥ
     tadvad yogabalaṃ labdhvā vyūhate viṣayān bahūn
viśanti cāvaśāḥ pārtha yogā yogabalānvitāḥ
     prajāpatīn ṛṣīn devān mahābhūtāni ceśvarāḥ
na yamo nāntakaḥ kruddho na mṛtyur bhīmavikramaḥ
     īśate nṛpate sarve yogasyāmita tejasaḥ
ātmanāṃ ca sahasrāṇi bahūni bharatarṣabha
     yogaḥ kuryād balaṃ prāpya taiś ca sarvair mahīṃ caret
prāpnuyād viṣayāṃś caiva punaś cograṃ tapaś caret
     saṃkṣipec ca punaḥ pārtha sūryas tejo guṇān iva
balasthasya hi yogasya bandhaneśasya pārthiva
     vimokṣaprabhaviṣṇutvam upapannam asaṃśayam
balāni yoge proktāni mayaitāni viśāṃ pate
     nidarśanārthaṃ sūkṣmāṇi vakṣyāmi ca punas tava
ātmanaś ca samādhāne dhāraṇāṃ prati cābhibho
     nidarśanāni sūkṣmāṇi śṛṇu me bharatarṣabha
apramatto yathā dhanvī lakṣyaṃ hanti samāhitaḥ
     yuktaḥ samyak tathā yogī mokṣaṃ prāpnoty asaṃśayam
snehapūrṇe yathā pātre mana ādhāya niścalam
     puruṣo yatta ārohet sopānaṃ yuktamānasaḥ
yuktvā tathāyam ātmānaṃ yogaḥ pārthiva niścalam
     karoty amalam ātmānaṃ bhāskaropama darśanam
yathā ca nāvaṃ kaunteya karṇadhāraḥ samāhitaḥ
     mahārṇava gatāṃ śīghraṃ nayet pārthiva pattanam
tadvad ātmasamādhānaṃ yuktvā yogena tattvavit
     durgamaṃ sthānam āpnoti hitvā deham imaṃ nṛpa
sārathiś ca yathā yuktvā sadaśvān susamāhitaḥ
     deśam iṣṭaṃ nayaty āśu dhanvinaṃ puruṣarṣabha
tathaiva nṛpate yogī dhāraṇāsu samāhitaḥ
     prāpnoty āśu paraṃ sthānaṃ lakṣaṃ mukta ivāśugaḥ
āveśyātmani cātmānaṃ yogī tiṣṭhati yo 'calaḥ
     pāpaṃ hanteva mīnānāṃ padam āpnoti so 'jaram
nābhyāṃ kanthe ca śīrṣe ca hṛdi vakṣasi pārśvayoḥ
     darśane sparśane cāpi ghrāṇe cāmitavikrama
sthāneṣv eteṣu yo yogī mahāvratasamāhitaḥ
     ātmanā sūkṣmam ātmānaṃ yuṅkte samyag viśāṃ patau
sa śīghram amalaprajñaḥ karma dagdhvā śubhāśubham
     uttamaṃ yogam āsthāya yadīcchati vimucyate
[y]
     āhārān kīdṛśān kṛtvā kāni jitvā ca bhārata
     yogī balam avāpnoti tad bhavān vaktum arhati
[bhī]
     kanānāṃ bhakṣaṇe yuktaḥ pinyākasya ca bhakṣaṇe
     snehānāṃ varjane yukto yogī balam avāpnuyāt
bhujñāno yāvakaṃ rūkṣaṃ dīrghakālam ariṃdama
     ekārāmo viśuddhātmā yogī balam avāpnuyāt
pakṣān māsān ṛtūṃś citrān saṃcaraṃś ca guhās tathā
     apaḥ pītvā payo miśrā yogī balam avāpnuyāt
akhandam api vā māsaṃ satataṃ manujeśvara
     upoṣya samyak śuddhātmā yogī balam avāpnuyāt
kāmaṃ jitvā tathā krodhaṃ śītoṣṇe varṣam eva ca
     bhayaṃ nidrāṃ tathā śvāsaṃ pauruṣaṃ viṣayāṃs tathā
aratiṃ durjayāṃ caiva ghorāṃ tṛṣṇāṃ ca pārthiva
     sparśān sarvāṃs tathā tandrīṃ durjayāṃ nṛpasattama
dīpayanti mahātmānaḥ sūkṣmam ātmānam ātmanā
     vītarāgā mahāprājñā dhyānādhyayana saṃpadā
durgas tv eṣa mataḥ panthā brāhmaṇānāṃ vipaścitām
     na kaś cid vrajati hy asmin kṣemeṇa bharatarṣabha
yathā kaś cid vanaṃ ghoraṃ bahu sarpasarīsṛpam
     śvabhravat toyahīnaṃ ca durgamaṃ bahu kantakam
abhaktam atavī prāyaṃ dāvadagdhamahīruham
     panthānaṃ taskarākīrṇaṃ kṣemeṇābhipated yuvā
yogamārgaṃ tathāsādya yaḥ kaś cid bhajate dvijaḥ
     kṣemeṇoparamen mārgād bahudoṣo hi sa smṛtaḥ
suṣṭheyaṃ kṣura dhārāsu niśitāsu mahīpate
     dhāraṇāsu tu yogasya duḥstheyam akṛtātmabhiḥ
vipannā dhāraṇās tāta nayanti na śubhāṃ gatim
     netṛhīnā yathā nāvaḥ puruṣān arṇave nṛpa
yas tu tiṣṭhati kaunteya dhāraṇāsu yathāvidhi
     maraṇaṃ janma duḥkhaṃ ca sukhaṃ ca sa vimuñcati
nānā śāstreṣu niṣpannaṃ yogeṣv idam udāhṛtam
     paraṃ yogaṃ tu yatkṛtsnaṃ niścitaṃ tad dvijātiṣu
paraṃ hi tad brahma mahan mahātman; brahmāṇam īśaṃ varadaṃ ca viṣṇum
     bhavaṃ ca dharmaṃ ca ṣaḍānanaṃ ca; so brahmaputrāṃś ca mahānubhāvān
tamaś ca kastaṃ sumahad rajaś ca; sattvaṃ ca śuddhaṃ prakṛtiṃ parāṃ ca
     siddhiṃ ca devīṃ varuṇasya patnīṃ; tejaś ca kṛtsnaṃ sumahac ca dhairyam
narādhipaṃ vai vimalaṃ satāraṃ; viśvāṃś ca devān uragān pitṝṃś ca
     śailāṃś ca kṛtsnān udadhīṃś ca ghorān; nadīś ca sarvāḥ savanan ghanāṃś ca
nāgān nagān yakṣagaṇān diśaś; ca gandharvasaṃghān puruṣān striyaś ca
     parasparaṃ prāpya mahān mahātmā; viśeta yogī nacirād vimuktaḥ
kathā ca yeyaṃ nṛpate prasaktā; deve mahāvīryamatau subhā yam
     yogān sa sarvān abhibhūya martyān; nārāyaṇātmā kurute mahātmā
