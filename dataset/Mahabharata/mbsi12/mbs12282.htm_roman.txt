[parāṣara]
      vṛttiḥ sakāśād varṇebhyas tribhyo hīnasya śobhanā
      prītyopanītā nirdiṣṭā dharmiṣṭhān kurute sadā
vṛttiś cen nāsti śūdrasya pitṛpaitāmahī dhruvā
      na vṛttiṃ parato mārgec chuśrūsāṃ tu prayojayet
sadbhis tu saha saṃsargaḥ śobhate dharmadarśibhiḥ
      nityaṃ sarvāsv avasthāsu nāsadbhir iti me matiḥ
yathodaya girau dravyaṃ saṃnikarṣeṇa dīpyate
      tathā sat saṃnikarṣeṇa hīnavarṇo 'pi dīpyate
yādṛśena hi varṇena bhāvyate śuklam ambaram
      tādṛśaṃ kurute rūpam etad evam avaihi me
tasmād guṇeṣu rajyethā mā doṣeṣu kadā cana
      anityam iha martyānāṃ jīvitaṃ hi calācalam
sukhe vā yadi vā duḥkhe vartamāno vicakṣaṇaḥ
      yaś cinoti śubhāny eva sa bhadrāṇīha paśyati
dharmād apetaṃ yat karma yady api syān mahāphalam
      na tat seveta medhāvī na tad dhitam ihocyate
yo hṛtvā gosahasrāṇi nṛpo dadyād arakṣitā
      sa śabdamātraphalabhāg rājā bhavati taskaraḥ
svayambhūr asṛjac cāgre dhātāraṃ lokapūjitam
     dhātāsṛjat putram ekaṃ prajānāṃ dhāraṇe ratam
tam arcayitvā vaiśyas tu kuryād atyartham ṛddhimat
     rakṣitavyaṃ tu rājanyair upayojyaṃ dvijātibhiḥ
ajihmair aśatha krodhair havyakavya prayoktṛbhiḥ
     śūdrair nirmārjanaṃ kāryam evaṃ dharmo na naśyati
apranaste tato dharme bhavanti sukhitāḥ prajāḥ
     sukhena tāsāṃ rājendra modante divi devatāḥ
tasmād yo rakṣati nṛpaḥ sa dharmeṇābhipūjyate
     adhīte cāpi yo vipro vaiśyo yaś cārjane rataḥ
yaś ca śuśrūsate śūdraḥ satataṃ niyatendriyaḥ
     ato 'nyathā manuṣyendra svadharmāt parihīyate
prāṇa saṃtāpanirdiṣṭāḥ kākinyo 'pi mahāphalāḥ
     nyāyenopārjitā dattāḥ kim utānyāḥ sahasraśaḥ
satkṛtya tu dvijātibhyo yo dadāti narādhipa
     yādṛśaṃ tādṛśaṃ nityam aśnāti phalam ūrjitam
abhigamya dattaṃ tuṣṭyā yad dhanyam āhur abhiṣṭutam
     yācitena tu yad dattaṃ tad āhurmadhyamaṃ budhāḥ
avajñayā dīyate yat tathaivāśraddhayāpi ca
     tad āhur adhamaṃ dānaṃ munayaḥ satyavādinaḥ
atikrame majjamāno vividhena naraḥ sadā
     tathā prayatnaṃ kurvīta yathā mucyeta saṃśayāt
damena śobhate vipraḥ kṣatriyo vijayena tu
     dhanena vaiśyaḥ śūdras tu nityaṃ dākṣyeṇa śobhate
