[y]
      bahūnāṃ yajñatapasām ekārthānāṃ pitāmaha
      dharmārthaṃ na sukhārthārthaṃ kathaṃ yajñaḥ samāhitaḥ
[bhī]
      atra te vartayiṣyāmi nāradenānukīrtitam
      uñchavṛtteḥ purāvṛttaṃ yajñārthe brāhmaṇasya ha
rāstre dharmottare śreṣṭhe vidarbheṣv abhavad dvijaḥ
      uñchavṛttir ṛṣiḥ kaś cid yajñe yajñaṃ samādadhe
śyāmākam aśanaṃ tatra sūryapatnī suvarcalā
      tiktaṃ ca virasaṃ śākaṃ tapasā svādutāṃ gatam
upagamya vane pṛthvīṃ sarvabhūtavihiṃsayā
      api mūlaphalair ijyo yajñaḥ svargyaḥ paraṃtapa
tasya bhāryā vratakṛśā śuciḥ puṣkara cāriṇī
      yajñapatnītvam ānītā satyenānuvidhīyate
      sā tu śāpaparitrastā na svabhāvānuvartinī
mayūrajīrṇa parṇānāṃ vastraṃ tasyāś ca parṇinām
      akāmāyāḥ kṛtaṃ tatra yajñe hotrānumārgataḥ
śukrasya punar ājātir apadhyānād adharmavit
      tasmin vane samīpastho mṛgo 'bhūt sahacārikaḥ
      vaco bhir abravīt satyaṃ tvayā duṣkṛtakaṃ kṛtam
yadi mantrāṅgahīno 'yaṃ yajño bhavati vaikṛtaḥ
      māṃ bhoḥ prakṣipa hotre tvaṃ gaccha svargam atandritaḥ
tatas tu yajñe sāvitrī sākṣāt taṃ saṃnyamantrayat
     nimantrayantī pratyuktā na hanyāṃ sahavāsinam
evam uktā nivṛttā sā praviṣṭā yajñapāvakam
     kiṃ nu duścaritaṃ yajñe didṛkṣuḥ sā rasātalam
sā tu baddhāñjaliṃ satyam ayācad dhariṇaṃ punaḥ
     satyena saṃpariṣvajya saṃdiṣṭo gamyatām iti
tataḥ sa hariṇo gatvā padāny astau nyavartata
     sādhu hiṃsaya māṃ satyahato yāsyāmi sad gatim
paśya hy apsaraso divyā mayā dattena cakṣuṣā
     vimānāni vicitrāṇi gandharvāṇāṃ mahātmanām
tataḥ suruciraṃ dṛṣṭvā spṛhā lagnena cakṣuṣā
     mṛgam ālokya hiṃsāyāṃ svargavāsaṃ samarthayat
sa tu dharmo mṛgo bhūtvā bahuvarṣoṣito vane
     tasya niṣkṛtim ādhatta na hy asau yajñasaṃvidhiḥ
tasya tena tu bhāvena mṛgahiṃsātmanas tadā
     tapo mahat samucchinnaṃ tasmād dhiṃsā na yajñiyā
tatas taṃ bhagavān dharmo yajñaṃ yājayata svayam
     samādhānaṃ ca bhāryāyā lebhe sa tapasā param
ahiṃsā sakalo dharmo hiṃsā yajñe 'samāhitā
     satyaṃ te 'haṃ pravakṣyāmi yo dharmaḥ satyavādinām
