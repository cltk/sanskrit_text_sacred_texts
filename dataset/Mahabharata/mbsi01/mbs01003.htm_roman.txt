[sūta]
      janamejayaḥ pārikṣitaḥ saha bhrātṛbhiḥ kurukṣetre dīrghasattram upāste
      tasya bhrātaras trayaḥ śrutasenograseno bhīmasena iti
teṣu tat satram upāsīneṣu tatra śvābhyāgacchat sārameyaḥ
      sajanamejayasya bhrātṛbhir abhihato rorūyamāṇo mātuḥ samīpam upāgacchat
taṃ mātā rorūyamāṇam uvāca
      kiṃ rodiṣi
      kenāsy abhihata iti
sa evam ukto mātaraṃ pratyuvāca
      janamejayasya bhrātṛbhir abhihato 'smīti
taṃ mātā pratyuvāca
      vyaktaṃ tvayā tatrāparāddhaṃ yenāsy abhihata iti
sa tāṃ punar uvāca
      nāparādhyāmi kiṃ cit
      nāvekṣe havīṃṣi nāvaliha iti
tac chrutvā tasya mātā saramā putraśokārtā tat satram upāgacchad yatra sajanamejayaḥ saha bhrātṛbhir dīrghasatram upāste
sa tayā kruddhayā tatroktaḥ
      ayaṃ me putro na kiṃ cid aparādhyati
      kimartham abhihata iti
      yasmāc cāyam abhihato 'napakārī tasmād adṛṣṭaṃ tvāṃ bhayam āgamiṣyatīti
sajanamejaya evam ukto deva śunyā saramayā dṛḍhaṃ saṃbhrānto viṣaṇṇaś cāsīt
sa tasmin satre samāpte hāstinapuraṃ pratyetya purohitam anurūpam anvicchamānaḥ paraṃ yatnam akarod yo me pāpakṛtyāṃ śamayed iti
sa kadā cin mṛgayāṃ yātaḥ pārikṣito janamejayaḥ kasmiṃś cit svaviṣayoddeśe āśramam apaśyat
tatra kaś cid ṛṣir āsāṃ cakre śrutaśravā nāma
     tasyābhimataḥ putra āste somaśravā nāma
tasya taṃ putram abhigamya janamejayaḥ pārikṣitaḥ paurohityāya vavre
sa namaskṛtya tam ṛṣim uvāca
     bhagavann ayaṃ tava putro mama purohito 'stv iti
sa evam uktaḥ pratyuvāca
     bho janamejaya putro 'yaṃ mama sarpyāṃ jātaḥ
     mahātapasvī svādhyāyasaṃpanno mat tapo vīryasaṃbhṛto mac chukraṃ pītavatyās tasyāḥ kukṣau saṃvṛddhaḥ
     samartho 'yaṃ bhavataḥ sarvāḥ pāpakṛtyāḥ śamayitum antareṇa mahādeva kṛtyām
     asya tv ekam upāṃśu vratam
     yad enaṃ kaś cid brāhmaṇaḥ kaṃ cid artham abhiyācet taṃ tasmai dadyād ayam
     yady etad utsahase tato nayasvainam iti
tenaivam utko janamejayas taṃ pratyuvāca
     bhagavaṃs tathā bhaviṣyatīti
sa taṃ purohitam upādāyopāvṛtto bhrātṝn uvāca
     mayāyaṃ vṛta upādhyāyaḥ
     yad ayaṃ brūyāt tat kāryam avicārayadbhir iti
tenaivam uktā bhrātaras tasya tathā cakruḥ
     sa tathā bhrātṝn saṃdiśya takṣaśilāṃ pratyabhipratasthe
     taṃ ca deśaṃ vaśe sthāpayām āsa
etasminn antare kaś cid ṛṣir dhaumyo nāmāyodaḥ
sa ekaṃ śiṣyam āruṇiṃ pāñcālyaṃ preṣayām āsa
     gaccha kedārakhaṇḍaṃ badhāneti
sa upādhyāyena saṃdiṣṭa āruṇiḥ pāñcālyas tatra gatvā tat kedārakhaṇḍaṃ baddhuṃ nāśaknot
sa kliśyamāno 'paśyad upāyam
     bhavatv evaṃ kariṣyāmīti
sa tatra saṃviveśa kedārakhaṇḍe
     śayāne tasmiṃs tad udakaṃ tasthau
tataḥ kadā cid upādhyāya āyodo dhaumyaḥ śiṣyān apṛcchat
     kva āruṇiḥ pāñcālyo gata iti
te pratyūcuḥ
     bhagavataiva preṣito gaccha kedārakhaṇḍaṃ badhāneti
sa evam uktas tāñ śiṣyān pratyuvāca
     tasmāt sarve tatra gacchāmo yatra sa iti
sa tatra gatvā tasyāhvānāya śabdaṃ cakāra
     bho āruṇe pāñcālya kvāsi
     vatsaihīti
sa tac chrutvā āruṇir upādhyāya vākyaṃ tasmāt kedārakhaṇḍāt sahasotthāya tam upādhyāyam upatasthe
     provāca cainam
     ayam asmy atra kedārakhaṇḍe niḥsaramāṇam udakam avāraṇīyaṃ saṃroddhuṃ saṃviṣṭo bhagavac chabdaṃ śrutvaiva sahasā vidārya kedārakhaṇḍaṃ bhagavantam upasthitaḥ
     tad abhivādaye bhagavantam
     ājñāpayatu bhavān
     kiṃ karavāṇīti
tam upādhyāyo 'bravīt
     yasmād bhavān kedārakhaṇḍam avadāryotthitas tasmād bhavān uddālaka eva nāmnā bhaviṣyatīti
sa upādhyāyenānugṛhītaḥ
     yasmāt tvayā madvaco 'nuṣṭhitaṃ tasmāc chreyo 'vāpsyasīti
     sarve ca te vedāḥ pratibhāsyanti sarvāṇi ca dharmaśāstrāṇīti
sa evam ukta upādhyāyeneṣṭaṃ deśaṃ jagāma
athāparaḥ śiṣyas tasyaivāyodasya daumyasyopamanyur nāma
tam upādhyāyaḥ preṣayām āsa
     vatsopamanyo gā rakṣasveti
sa upādhyāya vacanād arakṣad gāḥ
     sa cāhani gā rakṣitvā divasakṣaye 'bhyāgamyopādhyāyasyāgrataḥ sthitvā namaś cakre
tam upādhyāyaḥ pīvānam apaśyat
     uvāca cainam
     vatsopamanyo kena vṛttiṃ kalpayasi
     pīvān asi dṛḍham iti
sa upādhyāyaṃ pratyuvāca
     bhaikṣeṇa vṛttiṃ kalpayāmīti
tam upādhyāyaḥ pratyuvāca
     mamānivedya bhaikṣaṃ nopayoktavyam iti
sa tathety uktvā punar arakṣad gāḥ
     rakṣitvā cāgamya tathaivopādhyāyasyāgrataḥ sthitvā namaś cakre
tam upādhyāyas tathāpi pīvānam eva dṛṣṭvovāca
     vatsopamanyo sarvam aśeṣatas te bhaikṣaṃ gṛhṇāmi
     kenedānīṃ vṛttiṃ kalpayasīti
sa evam ukta upādhyāyena pratyuvāca
     bhagavate nivedya pūrvam aparaṃ carāmi
     tena vṛttiṃ kalpayāmīti
tam upādhyāyaḥ pratyuvāca
     naiṣā nyāyyā guruvṛttiḥ
     anyeṣām api vṛttyuparodhaṃ karoṣy evaṃ vartamānaḥ
     lubdho 'sīti
sa tathety uktvā gā arakṣat
     rakṣitvā ca punar upādhyāya gṛham āgamyopādhyāyasyāgrataḥ sthitvā namaś cakre
tam upādhyāyas tathāpi pīvānam eva dṛṣṭvā punar uvāca
     ahaṃ te sarvaṃ bhaikṣaṃ gṛhṇāmi na cānyac carasi
     pīvān asi
     kena vṛttiṃ kalpayasīti
sa upādhyāyaṃ pratyuvāca
     bho etāsāṃ gavāṃ payasā vṛttiṃ kalpayāmīti
tam upādhyāyaḥ pratyuvāca
     naitan nyāyyaṃ paya upayoktuṃ bhavato mayānanujñātam iti
sa tatheti pratijñāya gā rakṣitvā punar upādhyāya gṛhān etya puror agrataḥ sthitvā namaś cakre
tam upādhyāyaḥ pīvānam evāpaśyat
     uvāca cainam
     bhaikṣaṃ nāśnāsi na cānyac carasi
     payo na pibasi
     pīvān asi
     kena vṛttiṃ kalpayasīti
sa evam ukta upādhyāyaṃ pratyuvāca
     bhoḥ phenaṃ pibāmi yam ime vatsā mātṝṇāṃ stanaṃ pibanta udgirantīti
tam upādhyāyaḥ pratyuvāca
     ete tvad anukampayā guṇavanto vatsāḥ prabhūtataraṃ phenam udgiranti
     tad evam api vatsānāṃ vṛttyuparodhaṃ karoṣy evaṃ vartamānaḥ
     phenam api bhavān na pātum arhatīti
sa tatheti pratijñāya nirāhāras tā gā arakṣat
     tathā pratiṣiddho bhaikṣaṃ nāśnāti na cānyac carati
     payo na pibati
     phenaṃ nopayuṅkte
sa kadā cid araṇye kṣudhārto 'rkapatrāṇy abhakṣayat
sa tair arkapatrair bhakṣitaiḥ kṣāra kaṭūṣṇa vipākibhiś cakṣuṣy upahato 'ndho 'bhavat
     so 'ndho 'pi caṅkramyamāṇaḥ kūpe 'patat
atha tasminn anāgacchaty upādhyāyaḥ śiṣyān avocat
     mayopamanyuḥ sarvataḥ pratiṣiddhaḥ
     sa niyataṃ kupitaḥ
     tato nāgacchati ciragataś ceti
sa evam uktvā gatvāraṇyam upamanyor āhvānaṃ cakre
     bho upamanyo kvāsi
     vatsaihīti
sa tadāhvānam upādhyāyāc chrutvā pratyuvācoccaiḥ
     ayam asmi bho upādhyāya kūpe patita iti
tam upādhyāyaḥ pratyuvāca
     katham asi kūpe patita iti
sa taṃ pratyuvāca
     arkapatrāṇi bhakṣayitvāndhī bhūto 'smi
     ataḥ kūpe patita iti
tam upādhyāyaḥ pratyuvāca
     aśvinau stuhi
     tau tvāṃ cakṣuṣmantaṃ kariṣyato deva bhiṣajāv iti
sa evam ukta upādhyāyena stotuṃ pracakrame devāv aśvinau vāgbhir ṛgbhiḥ
prapūrvagau pūrvajau citrabhānū; girā vā śaṃsāmi tapanāv anantau
     divyau suparṇau virajau vimānāv; adhikṣiyantau bhuvanāni viśvā
hiraṇmayau śakunī sāmparāyau; nāsatya dasrau sunasau vaijayantau
     śukraṃ vayantau tarasā suvemāv; abhi vyayantāv asitaṃ vivasvat
grastāṃ suparṇasya balena vartikām; amuñcatām aśvinau saubhagāya
     tāvat suvṛttāv anamanta māyayā; sattamā gā aruṇā udāvahan
ṣaṣṭiś ca gāvas triśatāś ca dhenava; ekaṃ vatsaṃ suvate taṃ duhanti
     nānā goṣṭhā vihitā ekadohanās; tāv aśvinau duhato gharmam ukthyam
ekāṃ nābhiṃ saptaśatā arāḥ śritāḥ; pradhiṣv anyā viṃśatir arpitā arāḥ
     anemi cakraṃ parivartate 'jaraṃ; māyāśvinau samanakti carṣaṇī
ekaṃ cakraṃ vartate dvādaśāraṃ; pradhi ṣaṇ ṇābhim ekākṣam amṛtasya dhāraṇam
     yasmin devā adhi viśve viṣaktās; tāv aśvinau muñcato mā viṣīdatam
aśvināv indram amṛtaṃ vṛttabhūyau; tirodhattām aśvinau dāsapatnī
     bhittvā girim aśvinau gām udācarantau; tad vṛṣṭam ahnā prathitā valasya
yuvāṃ diśo janayatho daśāgre; samānaṃ mūrdhni rathayā viyanti
     tāsāṃ yātam ṛṣayo 'nuprayānti; devā manuṣyāḥ kṣitim ācaranti
yuvāṃ varṇān vikurutho viśvarūpāṃs; te 'dhikṣiyanti bhuvanāni viśvā
     te bhānavo 'py anusṛtāś caranti; devā manuṣyāḥ kṣitim ācaranti
tau nāsatyāv aśvināv āmahe vāṃ; srajaṃ ca yāṃ bibhṛthaḥ puṣkarasya
     tau nāsatyāv amṛtāvṛtāvṛdhāv; ṛte devās tat prapadena sūte
mukhena garbhaṃ labhatāṃ yuvānau; gatāsur etat prapadena sūte
     sadyo jāto mātaram atti garbhas tāv; aśvinau muñcatho jīvase gāḥ
evaṃ tenābhiṣṭutāv aśvināv ājagmatuḥ
     āhatuś cainam
     prītau svaḥ
     eṣa te 'pūpaḥ
     aśānainam iti
sa evam utaḥ pratyuvāca
     nānṛtam ūcatur bhavantau
     na tv aham etam apūpam upayoktum utsahe anivedya gurava iti
tatas tam aśvināv ūcatuḥ
     āvābhyāṃ purastād bhavata upādhyāyenaivam evābhiṣṭutābhyām apūpaḥ prītābhyāṃ dattaḥ
     upayuktaś ca sa tenānivedya gurave
     tvam api tathaiva kuruṣva yathā kṛtam upādhyāyeneti
sa evam uktaḥ punar eva pratyuvācaitau
     pratyanunaye bhavantāv aśvinau
     notsahe 'ham anivedyopādhyāyāyopayoktum iti
tam aśvināv āhatuḥ
     prītau svas tavānayā guruvṛttyā
     upādhyāyasya te kārṣṇāyasā dantāḥ
     bhavato hiraṇmayā bhaviṣyanti
     cakṣuṣmāṃś ca bhaviṣyasi
     śreyaś cāvāpsyasīti
sa evam ukto 'śvibhyāṃ labdhacakṣur upādhyāya sakāśam āgamyopādhyāyam abhivādyācacakṣe
     sa cāsya prītimān abhūt
āha cainam
     yathāśvināv āhatus tathā tvaṃ śreyo 'vāpsyasīti
     sarve ca te vedāḥ pratibhāsyantīti
eṣā tasyāpi parīkṣopamanyoḥ
athāparaḥ śiṣyas tasyaivāyodasya dhaumyasya vedo nāma
tam upādhyāyaḥ saṃdideśa
     vatsa veda ihāsyatām
     bhavatā madgṛhe kaṃ cit kālaṃ śuśrūṣamāṇena bhavitavyam
     śreyas te bhaviṣyatīti
sa tathety uktvā guru kule dīrghakālaṃ guruśuśrūṣaṇaparo 'vasat
     gaur iva nityaṃ guruṣu dhūrṣu niyujyamānaḥ śītoṣṇakṣut tṛṣṇā duḥkhasahaḥ sarvatrāpratikūlaḥ
tasya mahatā kālena guruḥ paritoṣaṃ jagāma
     tatparitoṣāc ca śreyaḥ sarvajñatāṃ cāvāpa
     eṣā tasyāpi parīkṣā vedasya
sa upādhyāyenānujñātaḥ samāvṛttas tasmād guru kulavāsād gṛhāśramaṃ pratyapadyata
     tasyāpi svagṛhe vasatas trayaḥ śiṣyā babhūvuḥ
sa śiṣyān na kiṃ cid uvāca
     karma vā kriyatāṃ guruśuśrūṣā veti
     duḥkhābhijño hi guru kulavāsasya śiṣyān parikleśena yojayituṃ neyeṣa
atha kasya cit kālasya vedaṃ brāhmaṇaṃ janamejayaḥ pauṣyaś ca kṣatriyāv upetyopādhyāyaṃ varayāṃ cakratuḥ
sa kadā cid yājya kāryeṇābhiprasthita uttaṅkaṃ nāma śiṣyaṃ niyojayām āsa
     bho uttaṅka yat kiṃ cid asmad gṛhe parihīyate yad icchāmy aham aparihīṇaṃ bhavatā kriyamāṇam iti
sa evaṃ pratisamādiśyottaṅkaṃ vedaḥ pravāsaṃ jagāma
athottaṅko guruśuśrūṣur guru niyogam anutiṣṭhamānas tatra guru kule vasati sma
sa vasaṃs tatropādhyāya strībhiḥ sahitābhir āhūyoktaḥ
     upādhyāyinī te ṛtumatī
     upādhyāyaś ca proṣitaḥ
     asyā yathāyam ṛtur vandhyo na bhavati tathā kriyatām
     etad viṣīdatīti
sa evam uktas tāḥ striyaḥ pratyuvāca
     na mayā strīṇāṃ vacanād idam akāryaṃ kāryam
     na hy aham upādhyāyena saṃdiṣṭaḥ
     akāryam api tvayā kāryam iti
tasya punar upādhyāyaḥ kālāntareṇa gṛhān upajagāma tasmāt pravāsāt
     sa tadvṛttaṃ tasyāśeṣam upalabhya prītimān abhūt
uvāca cainam
     vatsottaṅka kiṃ te priyaṃ karavāṇīti
     dharmato hi śuśrūṣito 'smi bhavatā
     tena prītiḥ paraspareṇa nau saṃvṛddhā
     tad anujāne bhavantam
     sarvām eva siddhiṃ prāpsyasi
     gamyatām iti
sa evam uktaḥ pratyuvāca
     kiṃ te priyaṃ karavāṇīti
     evaṃ hy āhuḥ
yaś cādharmeṇa vibrūyād yaś cādharmeṇa pṛcchati
tayor anyataraḥ praiti vidveṣaṃ cādhigacchati
     so 'ham anujñāto bhavatā icchāmīṣṭaṃ te gurvartham upahartum iti
tenaivam ukta upādhyāyaḥ pratyuvāca
     vatsottaṅka uṣyatāṃ tāvad iti
sa kadā cit tam upādhyāyam āhottaṅkaḥ
     ājñāpayatu bhavān
     kiṃ te priyam upaharāmi gurvartham iti
tam upādhyāyaḥ pratyuvāca
     vatsottaṅka bahuśo māṃ codayasi gurvartham upahareyam iti
     tad gaccha
     enāṃ praviśyopādhyāyanīṃ pṛccha kim upaharāmīti
     eṣā yad bravīti tad upaharasveti
sa evam uktopādhyāyenopādhyāyinīm apṛcchat
     bhavaty upādhyāyenāsmy anujñāto gṛhaṃ gantum
     tad icchāmīṣṭaṃ te gurvartham upahṛtyānṛṇo gantum
     tad ājñāpayatu bhavatī
     kim upaharāmi gurvartham iti
saivam uktopādhyāyiny uttaṅkaṃ pratyuvāca
    gaccha pauṣyaṃ rājānam
    bhikṣasva tasya kṣatriyayā pinaddhe kuṇḍale
    te ānayasva
    itaś caturthe 'hani puṇyakaṃ bhavitā
    tābhyām ābaddhābhyāṃ brāhmaṇān pariveṣṭum icchāmi
    śobhamānā yathā tābhyāṃ kuṇḍalābhyāṃ tasminn ahani saṃpādayasva
    śreyo hi te syāt kṣaṇaṃ kurvata iti
sa evam ukta upādhyāyinyā prātiṣṭhatottaṅkaḥ
    sa pathi gacchann apaśyad ṛṣabham atipramāṇaṃ tam adhirūḍhaṃ ca puruṣam atipramāṇam eva
sa puruṣa uttaṅkam abhyabhāṣata
    uttaṅkaitat purīṣam asya ṛṣabhasya bhakṣasveti
sa evam ukto naicchati
tam āha puruṣo bhūyaḥ
    bhakṣayasvottaṅka
    mā vicāraya
    upādhyāyenāpi te bhakṣitaṃ pūrvam iti
sa evam ukto bāḍham ity uktvā tadā tad ṛṣabhasya purīṣaṃ mūtraṃ ca bhakṣayitvottaṅkaḥ pratasthe yatra sa kṣatriyaḥ pauṣyaḥ
tam upetyāpaśyad uttaṅka āsīnam
    sa tam upetyāśīrbhir abhinandyovāca
    arthī bhavantam upagato 'smīti
sa enam abhivādyovāca
    bhagavan pauṣyaḥ khalv aham
    kiṃ karavāṇīti
tam uvācottaṅkaḥ
    gurvarthe kuṇḍalābhyām arthy āgato 'smīti ye te kṣatriyayā pinaddhe kuṇḍale te bhavān dātum arhatīti
taṃ pauṣyaḥ pratyuvāca
    praviśyāntaḥpuraṃ kṣatriyā yācyatām iti
sa tenaivam uktaḥ praviśyāntaḥpuraṃ kṣatriyāṃ nāpaśyat
sa pauṣyaṃ punar uvāca
    na yuktaṃ bhavatā vayam anṛtenopacaritum
    na hi te kṣatriyāntaḥpure saṃnihitā
    naināṃ paśyāmīti
sa evam uktaḥ pauṣyas taṃ pratyuvāca
    saṃprati bhavān ucchiṣṭaḥ
    smara tāvat
    na hi sā kṣatriyā ucchiṣṭenāśucinā vā śakyā draṣṭum
    pativratātvād eṣā nāśucer darśanam upaitīti
athaivam ukta uttaṅkaḥ smṛtvovāca
    asti khalu mayocchiṣṭenopaspṛṣṭaṃ śīghraṃ gacchatā ceti
taṃ pauṣyaḥ pratyuvāca
    etat tad evaṃ hi
    na gacchatopaspṛṣṭaṃ bhavati na sthiteneti
athottaṅkas tathety uktvā prāṅmukha upaviśya suprakṣālita pāṇipādavadano 'śabdābhir hṛdayaṃgamābhir adbhir upaspṛśya triḥ pītvā dviḥ pramṛjya khāny adbhir upaspṛśyāntaḥpuraṃ praviśya tāṃ kṣatriyām apaśyat
sā ca dṛṣṭvaivottaṅkam abhyutthāyābhivādyovāca
    svāgataṃ te bhagavan
    ājñāpaya kiṃ karavāṇīti
sa tām uvāca
    ete kuṇḍale gurvarthaṃ me bhikṣite dātum arhasīti
sā prītā tena tasya sadbhāvena pātram ayam anatikramaṇīyaś ceti matvā te kuṇḍale avamucyāsmai prāyacchat
āha cainam
    ete kuṇḍale takṣako nāgarājaḥ prārthayati
    apramatto netum arhasīti
sa evam uktas tāṃ kṣatriyāṃ pratyuvāca
    bhavati sunirvṛttā bhava
    na māṃ śaktas takṣako nāgarājo dharṣayitum iti
sa evam uktvā tāṃ kṣatriyām āmantrya pauṣya sakāśam āgacchat
sa taṃ dṛṣṭvovāca
    bhoḥ pauṣya prīto 'smīti
taṃ pauṣyaḥ pratyuvāca
    bhagavaṃś cirasya pātram āsādyate
    bhavāṃś ca guṇavān atithiḥ
    tat kariye śrāddham
    kṣaṇaḥ kriyatām iti
tam uttaṅkaḥ pratyuvāca
    kṛtakṣaṇa evāsmi
    śīghram icchāmi yathopapannam annam upahṛtaṃ bhavateti
sa tathety uktvā yathopapannenānnenainaṃ bhojayām āsa
athottaṅkaḥ śītam annaṃ sakeśaṃ dṛṣṭvāśucy etad iti matvā pauṣyam uvāca
    yasmān me aśucy annaṃ dadāsi tasmad andho bhaviṣyasīti
taṃ pauṣyaḥ pratyuvāca
    yasmāt tvam apy aduṣṭam annaṃ dūṣayasi tasmād anapatyo bhaviṣyasīti
so 'tha pauṣyas tasyāśuci bhāvam annasyāgamayām āsa
atha tadannaṃ muktakeśyā striyopahṛtaṃ sakeśam aśuci matvottaṅkaṃ prasādayām āsa
    bhagavann ajñānād etad annaṃ sakeśam upahṛtaṃ śītaṃ ca
    tat kṣāmaye bhavantam
    na bhaveyam andha iti
tam uttaṅkaḥ pratyuvāca
    na mṛṣā bravīmi
    bhūtvā tvam andho nacirād anandho bhaviṣyasīti
    mamāpi śāpo na bhaved bhavatā datta iti
taṃ pauṣyaḥ pratyuvāca
    nāhaṃ śaktaḥ śāpaṃ pratyādātum
    na hi me manyur adyāpy upaśamaṃ gacchati
    kiṃ caitad bhavatā na jñāyate yathā
nāvanītaṃ hṛdayaṃ brāhmaṇasya; vāci kṣuro nihitas tīkṣṇadhāraḥ
    viparītam etad ubhayaṃ kṣatriyasya; vān nāvanītī hṛdayaṃ tīkṣṇadhāram
iti
    tad evaṃgate na śakto 'haṃ tīkṣṇahṛdayatvāt taṃ śāpam anyathā kartum
    gamyatām iti
tam uttaṅkaḥ pratyuvāca
    bhavatāham annasyāśuci bhāvam āgamayya pratyanunītaḥ
    prāk ca te 'bhihitam
    yasmād aduṣṭam annaṃ dūṣayasi tasmād anapatyo bhaviṣyasīti
    duṣṭe cānne naiṣa mama śāpo bhaviṣyatīti
sādhayāmas tāvad ity uktvā prātiṣṭhatottaṅkas te kuṇḍale gṛhītvā
so 'paśyat pathi nagnaṃ śramaṇam āgacchantaṃ muhur muhur dṛśyamānam adṛśyamānaṃ ca
    athottaṅkas te kuṇḍale bhūmau nikṣipyodakārthaṃ pracakrame
etasminn antare sa śramaṇas tvaramāṇa upasṛtya te kuṇḍale gṛhītvā prādravat
    tam uttaṅko 'bhisṛtya jagrāha
    sa tad rūpaṃ vihāya takṣaka rūpaṃ kṛtvā sahasā dharaṇyāṃ vivṛtaṃ mahābilaṃ viveśa
praviśya ca nāgalokaṃ svabhavanam agacchat
    tam uttaṅko 'nvāviveśa tenaiva bilena
    praviśya ca nāgān astuvad ebhiḥ ślokaiḥ
ya airāvata rājānaḥ sarpāḥ samitiśobhanāḥ
    varṣanta iva jīmūtāḥ savidyutpavaneritāḥ
surūpāś ca virūpāś ca tathā kalmāṣakuṇḍalāḥ
    ādityavan nākapṛṣṭhe rejur airāvatodbhavāḥ
bahūni nāgavartmāni gaṅgāyās tīra uttare
    icchet ko 'rkāṃśu senāyāṃ cartum airāvataṃ vinā
śatāny aśītir aṣṭau ca sahasrāṇi ca viṃśatiḥ
    sarpāṇāṃ pragrahā yānti dhṛtarāṣṭro yad ejati
ye cainam upasarpanti ye ca dūraṃ paraṃ gatāḥ
    aham airāvata jyeṣṭhabhrātṛbhyo 'karavaṃ namaḥ
yasya vāsaḥ kurukṣetre khāṇḍave cābhavat sadā
    taṃ kādraveyam astauṣaṃ kuṇḍalārthāya takṣakam
takṣakaś cāśvasenaś ca nityaṃ sahacarāv ubhau
    kurukṣetre nivasatāṃ nadīm ikṣumatīm anu
jaghanyajas takṣakasya śrutaseneti yaḥ śrutaḥ
    avasadyo mahad dyumni prārthayan nāgamukhyatām
    karavāṇi sadā cāhaṃ namas tasmai mahātmane
evaṃ stuvann api nāgān yadā te kuṇḍale nālabhad athāpaśyat striyau tantre adhiropya paṭaṃ vayantyau
tasmiṃś ca tantre kṛṣṇāḥ sitāś ca tantavaḥ
    cakraṃ cāpaśyat ṣaḍbhiḥ kumāraiḥ parivartyamānam
    puruṣaṃ cāpaśyad darśanīyam
sa tān sarvās tuṣṭāvaibhir mantravādaślokaiḥ
trīṇy arpitāny atra śatāni madhye; ṣaṣṭiś ca nityaṃ carati dhruve 'smin
    cakre caturviṃśatiparva yoge ṣaḍ; yat kumārāḥ parivartayanti
tantraṃ cedaṃ viśvarūpaṃ yuvatyau; vayatas tantūn satataṃ vartayantyau
    kṛṣṇān sitāṃś caiva vivartayantyau; bhūtāny ajasraṃ bhuvanāni caiva
vajrasya bhartā bhuvanasya goptā; vṛtrasya hantā namucer nihantā
    kṛṣṇe vasāno vasane mahātmā; satyānṛte yo vivinakti loke
yo vājinaṃ garbham apāṃ purāṇaṃ; vaiśvānaraṃ vāhanam abhyupetaḥ
    namaḥ sadāsmai jagad īśvarāya; lokatrayeśāya puraṃdarāya
tataḥ sa enaṃ puruṣaḥ prāha
    prīto 'smi te 'ham anena stotreṇa
    kiṃ te priyaṃ karavāṇīti
sa tam uvāca
    nāgā me vaśam īyur iti
sa enaṃ puruṣaḥ punar uvāca
    etam aśvam apāne dhamasveti
sa tam aśvam apāne 'dhamat
    athāśvād dhamyamānāt sarvasrotobhyaḥ sadhūmā arciṣo 'gner niṣpetuḥ
tābhir nāgaloko dhūpitaḥ
atha sasaṃbhramas takṣako 'gnitejo bhayaviṣaṇṇas te kuṇḍale gṛhītvā sahasā svabhavanān niṣkramyottaṅkam uvāca
    ete kuṇḍale pratigṛhṇātu bhavān iti
sa te pratijagrāhottaṅkaḥ
    kuṇḍale pratigṛhyācintayat
    adya tat puṇyakam upādhyāyinyāḥ
    dūraṃ cāham abhyāgataḥ
    kathaṃ nu khalu saṃbhāvayeyam iti
tata enaṃ cintayānam eva sa puruṣa uvāca
    uttaṅka enam aśvam adhiroha
    eṣa tvāṃ kṣaṇād evopādhyāya kulaṃ prāpayiṣyatīti
sa tathety uktvā tam aśvam adhiruhya pratyājagāmopādhyāya kulam
    upādhyāyinī ca snātā keśān āvapayanty upaviṣṭottaṅko nāgacchatīti śāpāyāsya mano dadhe
athottaṅkaḥ praviśyopādhyāyinīm abhyavādayat
    te cāsyai kuṇḍale prāyacchat
sā cainaṃ pratyuvāca
    uttaṅka deśe kāle 'bhyāgataḥ
    svāgataṃ te vatsa
    manāg asi mayā na śaptaḥ
    śreyas tavopasthitam
    siddham āpnuhīti
athottaṅka upādhyāyam abhyavādayat
    tam upādhyāyaḥ pratyuvāca
    vatsottaṅka svāgataṃ te
    kiṃ ciraṃ kṛtam iti
tam uttaṅka upādhyāyaṃ pratyuvāca
    bhos takṣakeṇa nāgarājena vighnaḥ kṛto 'smin karmaṇi
    tenāsmi nāgalokaṃ nītaḥ
tatra ca mayā dṛṣṭe striyau tantre 'dhiropya paṭaṃ vayantyau
    tasmiṃś ca tantre kṛṣṇāḥ sitāś ca tantavaḥ
    kiṃ tat
tatra ca mayā cakraṃ dṛṣṭaṃ dvādaśāram
    ṣaṭ cainaṃ kumārāḥ parivartayanti
    tad api kim
puruṣaś cāpi mayā dṛṣṭaḥ
    sa punaḥ kaḥ
aśvaś cātipramāṇa yuktaḥ
    sa cāpi kaḥ
pathi gacchatā mayarṣabho dṛṣṭaḥ
    taṃ ca puruṣo 'dhirūḍhaḥ
    tenāsmi sopacāram uktaḥ
    uttaṅkāsyarṣabhasya purīṣaṃ bhakṣaya
    upādhyāyenāpi te bhakṣitam iti
    tatas tad vacanān mayā tad ṛṣabhasya purīṣam upayuktam
    tad icchāmi bhavatopadiṣṭaṃ kiṃ tad iti
tenaivam ukta upādhyāyaḥ pratyuvāca
    ye te striyau dhātā vidhātā ca
    ye ca te kṛṣṇāḥ sitāś ca tantavas te rātryahanī
yad api tac cakraṃ dvādaśāraṃ ṣaṭ kumārāḥ parivartayanti te ṛtavaḥ ṣaṭ saṃvatsaraś cakram
    yaḥ puruṣaḥ sa parjanyaḥ
    yo 'śvaḥ so 'gniḥ
ya ṛṣabhas tvayā pathi gacchatā dṛṣṭaḥ sa airāvato nāgarājaḥ
    yaś cainam adhirūḍhaḥ sendraḥ
    yad api te purīṣaṃ bhakṣitaṃ tasya ṛṣabhasya tad amṛtam
tena khalv asi na vyāpannas tasmin nāgabhavane
    sa cāpi mama sakhā indraḥ
tad anugrahāt kuṇḍale gṛhītvā punar abhyāgato 'si
    tat saumya gamyatām
    anujāne bhavantam
    śreyo 'vāpsyasīti
sa upādhyāyenānujñāta uttaṅkaḥ kruddhas takṣakasya praticikīrṣamāṇo hāstinapuraṃ pratasthe
sa hāstinapuraṃ prāpya nacirād dvijasattamaḥ
    samāgacchata rājānam uttaṅko janamejayam
purā takṣaśilātas taṃ nivṛttam aparājitam
    samyag vijayinaṃ dṛṣṭvā samantān mantribhir vṛtam
tasmai jayāśiṣaḥ pūrvaṃ yathānyāyaṃ prayujya saḥ
    uvācainaṃ vacaḥ kāle śabdasaṃpannayā girā
anyasmin karaṇīye tvaṃ kārye pārthiva sattama
    bālyād ivānyad eva tvaṃ kuruṣe nṛpasattama
evam uktas tu vipreṇa sa rājā pratyuvāca ha
    janamejayaḥ prasannātmā samyak saṃpūjya taṃ munim
āsāṃ prajānāṃ paripālanena; svaṃ kṣatradharmaṃ paripālayāmi
    prabrūhi vā kiṃ kriyatāṃ dvijendra; śuśrūṣur asmy adya vacas tvadīyam
sa evam uktas tu nṛpottamena; dvijottamaḥ puṇyakṛtāṃ variṣṭhaḥ
    uvāca rājānam adīnasattvaṃ; svam eva kāryaṃ nṛpateś ca yat tat
takṣakeṇa narendrendra yena te hiṃsitaḥ pitā
    tasmai pratikuruṣva tvaṃ pannagāya durātmane
kāryakālaṃ ca manye 'haṃ vidhidṛṣṭasya karmaṇaḥ
    tad gacchāpacitiṃ rājan pitus tasya mahātmanaḥ
tena hy anaparādhī sa daṣṭo duṣṭāntar ātmanā
    pañcatvam agamad rājā varjāhata iva drumaḥ
baladarpa samutsiktas takṣakaḥ pannagādhamaḥ
    akāryaṃ kṛtavān pāpo yo 'daśat pitaraṃ tava
rājarṣir vaṃśagoptāram amara pratimaṃ nṛpam
    jaghāna kāśyapaṃ caiva nyavartayata pāpakṛt
dagdhum arhasi taṃ pāpaṃ jvalite havyavāhane
    sarvasatre mahārāja tvayi tad dhi vidhīyate
evaṃ pituś cāpacitiṃ gatavāṃs tvaṃ bhaviṣyasi
    mama priyaṃ ca sumahat kṛtaṃ rājan bhaviṣyati
karmaṇaḥ pṛthivīpāla mama yena durātmanā
    vighnaḥ kṛto mahārāja gurvarthaṃ carato 'nagha
etac chrutvā tu nṛpatis takṣakasya cukopa ha
    uttaṅka vākyahaviṣā dīpto 'gnir haviṣā yathā
apṛcchac ca tadā rājā mantriṇaḥ svān suduḥkhitaḥ
    uttaṅkasyaiva sāṃnidhye pituḥ svargagatiṃ prati
tadaiva hi sa rājendro duḥkhaśokāpluto 'bhavat
    yadaiva pitaraṃ vṛttam uttaṅkād aśṛṇot tadā
