[lomaṣa]
      samudraṃ sa samāsādya vāruṇir bhagavān ṛṣiḥ
      uvāca sahitān devān ṛṣīṃś caiva samāgatān
eṣa lokahitārthaṃ vai pibāmi varuṇālayam
      bhavadbhir yad anuṣṭheyaṃ tac chīghraṃ saṃvidhīyatām
etāvad uktvā vacanaṃ maitrāvaruṇir acyuta
      samudram apibat kruddhaḥ sarvalokasya paśyataḥ
pīyamānaṃ samudraṃ tu dṛṣṭvā devāḥ savāsavāḥ
      vismayaṃ paramaṃ jagmuḥ stutibhiś cāpy apūjayan
tvaṃ nas trātā vidhātā ca lokānāṃ lokabhāvanaḥ
      tvatprasādāt samucchedaṃ na gacchet sāmaraṃ jagat
saṃpūjyamānas tridaśair mahātmā; gandharvatūryeṣu nadatsu sarvaśaḥ
      divyaiś ca puṣpair avakīryamāṇo; mahārṇavaṃ niḥsalilaṃ cakāra
dṛṣṭvā kṛtaṃ niḥsalilaṃ mahārṇavaṃ; surāḥ samastāḥ paramaprahṛṣṭāḥ
      pragṛhya divyāni varāyudhāni; tān dānavāñ jaghnur adīnasattvāḥ
te vadhyamānās tridaśair mahātmabhir; mahābalair vegibhir unnadadbhiḥ
      na sehire vegavatāṃ mahātmanāṃ; vegaṃ tadā dhārayituṃ divaukasām
te vadhyamānās tridaśair dānavā bhīmanisvanāḥ
      cakruḥ sutumulaṃ yuddhaṃ muhūrtam iva bhārata
te pūrvaṃ tapasā dagdhā munibhir bhāvitātmabhiḥ
     yatamānāḥ paraṃ śaktyā tridaśair viniṣūditāḥ
te hemaniṣkābharaṇāḥ kuṇḍalāṅgada dhāriṇaḥ
     nihatya bahv aśobhanta puṣpitā iva kiṃśukāḥ
hataśeṣās tataḥ ke cit kāleyā manujottama
     vidārya vasudhāṃ devīṃ pātālatalam āśritāḥ
nihatān dānavān dṛṣṭvā tridaśā munipuṃgavam
     tuṣṭuvur vividhair vākyair idaṃ caivābruvan vacaḥ
tvatprasādān mahābhāga lokaiḥ prāptaṃ mahat sukham
     tvat tejasā ca nihatāḥ kāleyāḥ krūra vikramāḥ
pūrayasva mahābāho samudraṃ lokabhāvana
     yat tvayā salilaṃ pītaṃ tad asmin punar utsṛja
evam uktaḥ pratyuvāca bhagavān munipuṃgavaḥ
     jīrṇaṃ tad dhi mayā toyam upāyo 'nyaḥ pracintyatām
     pūraṇārthaṃ samudrasya bhavadbhir yatnam āsthitaiḥ
etac chrutvā tu vacanaṃ maharṣe bhāvitātmanaḥ
     vismitāś ca viṣaṇṇāś ca babhūvuḥ sahitāḥ surāḥ
parasparam anujñāpya pranamya munipuṃgavam
     prajāḥ sarvā mahārāja viprajagmur yathāgatam
tridaśā viṣṇunā sārdham upajagmuḥ pitāmaham
     pūraṇārthaṃ samudrasya mantrayitvā punaḥ punaḥ
     ūcuḥ prāñjalayaḥ sarve sāgarasyābhipūraṇam
