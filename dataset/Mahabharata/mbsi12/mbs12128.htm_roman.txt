[y]
      mitraiḥ prahīyamāṇasya bahv amitrasya kā gatiḥ
      rājñaḥ saṃkṣīṇa kośasya balahīnasya bhārata
duṣṭāmatya sahāyasya sruta mantrasya sarvataḥ
      rājyāt pracyavamānasya gatim anyām apaśyataḥ
paracakrābhiyātasya durlabhasya balīyasā
      asaṃvihita rāṣṭrasya deśakālāvajānataḥ
aprāpyaṃ ca bhavet sāntvaṃ bhedo vāpy atipīḍanāt
      jīvitaṃ cārthahetor vā tatra kiṃ sukṛtaṃ bhavet
[bh]
      guhyaṃ mā dharmam aprākṣīr atīva bharatarṣabha
      apṛṣṭo notsahe vaktuṃ dharmam enaṃ yudhiṣṭhira
dharmo hy aṇīyān vacanād buddheś ca bharatarṣabha
      śrutvopāsya sad ācāraiḥ sādhur bhavati sa kva cit
karmaṇā buddhipūrveṇa bhavaty āḍhyo na vā punaḥ
      tādṛśo 'yam anupraśnaḥ sa vyavasyas tvayā dhiyā
upāyaṃ dharmabahulaṃ yātrārthaṃ śṛṇu bhārata
      nāham etādṛśaṃ dharmaṃ bubhūṣe dharmakāraṇāt
      duḥkhādāna ihāḍhyeṣu syāt tu paścāt kṣamo mataḥ
anugamya gatīnāṃ ca sarvāsām eva niścayam
      yathā yathā hi puruṣo nityaṃ śāstram avekṣate
      tathā tathā vijānāti vijñānaṃ cāsya rocate
avijñānād ayogaś ca puruṣasyopajāyate
     avijñānād ayogo hi yogo bhūtikaraḥ punaḥ
aśaṅkamāno vacanam anasūyur idaṃ śṛṇu
     rājñaḥ kośakṣayād eva jāyate balasaṃkṣayaḥ
kośaṃ saṃjanayed rājā nirjalebhyo yathā jalam
     kālaṃ prāpyānugṛhṇīyād eṣa dharmo 'tra sāṃpratam
upāyadharmaṃ prāpyainaṃ pūrvair ācaritaṃ janaiḥ
     anyo dharmaḥ samarthānām āpatsv anyaś ca bhārata
prāk kośaḥ procyate dharmo buddhir dharmād garīyasī
     dharmaṃ prāpya nyāyavṛttim abalīyān na vindati
yasmād dhanasyopapattir ekāntena na vidyate
     tasmād āpady adharmo 'pi śrūyate dharmalakṣaṇaḥ
adharmo jāyate yasminn iti vai kavayo viduḥ
     anantaraḥ kṣatriyasya iti vai vicikitsase
yathāsya dharmo na glāyen neyāc chatruvaśaṃ yathā
     tat kartavyam ihety āhur nātmānam avasādayet
sann ātmā naiva dharmasya na parasya na cātmanaḥ
     sarvopāyair ujjihīrṣed ātmānam iti niścayaḥ
tatra dharmavidāṃ tāta niścayo dharmanaupuṇe
     udyamo jīvanaṃ kṣatre bāhuvīryād iti śrutiḥ
kṣatriyo vṛtti saṃrodhe kasya nādātum arhati
     anyatra tāpasa svāc ca brāhmaṇa svāc ca bhārata
yathā vai brāhmaṇaḥ sīdann ayājyam api yājayet
     abhojyānnāni cāśnīyāt tathedaṃ nātra saṃśayaḥ
pīḍitasya kim advāram utpatho nidhṛtasya vā
     advārataḥ pradravati yadā bhavati pīḍitaḥ
tasya kośabalajyānyā sarvalokaparābhavaḥ
     bhaikṣa caryā na vihitā na ca viṭ śūdra jīvikā
svadharmānantarā vṛttir yānyān anupajīvataḥ
     vahataḥ prathamaṃ kalpam anukalpena jīvanam
āpad gatena dharmāṇām anyāyenopajīvanam
     api hy etad brāhmaṇeṣu dṛṣṭaṃ vṛtti parikṣaye
kṣatriye saṃśayaḥ kaḥ syād ity etan niścitaṃ sadā
     ādadīta viśiṣṭebhyo nāvasīdet kathaṃ cana
hantāraṃ rakṣitāraṃ ca prajānāṃ kṣatriyaṃ viduḥ
     tasmāt saṃrakṣatā kāryam ādānaṃ kṣatrabandhunā
anyatra rājan hiṃsāyā vṛttir nehāsti kasya cit
     apy araṇyasamutthasya ekasya carato muneḥ
na śaṅkhalikhitāṃ vṛttiṃ śakyam āsthāya jīvitum
     viśeṣataḥ kuruśreṣṭha prajāpālanam īpsatā
parasparābhisaṃrakṣā rājñā rāṣṭreṇa cāpadi
     nityam eveha kartavyā eṣa dharmaḥ sanātanaḥ
rājā rāṣṭraṃ yathāpatsu dravyaughaiḥ parirakṣati
     rāṣṭreṇa rājā vyasane parirakṣyas tathā bhavet
kośaṃ daṇḍaṃ balaṃ mitraṃ yad anyad api saṃcitam
     na kurvītāntaraṃ rāṣṭre rājā parigate kṣudhā
bījaṃ bhaktena saṃpādyam iti dharmavido viduḥ
     atraitac chambarasyāhur mahāmāyasya darśanam
dhik tasya jīvitaṃ rājño rāṣṭre yasyāvasīdati
     avṛttyāntya manuṣyo 'pi yo vai veda śiber vacaḥ
rājñaḥ kośabalaṃ mūlaṃ kośamūlaṃ punar balam
     tan mūlaṃ sarvadharmāṇāṃ dharmamūlāḥ punaḥ prajāḥ
nānyān apīḍayitveha kośaḥ śakyaḥ kuto balam
     tadarthaṃ pīḍayitvā ca doṣaṃ na prāptum arhati
akāryam api yajñārthaṃ kriyate yajñakarmasu
     etasmāt kāraṇād rājā na doṣaṃ prāptum arhati
arthārtham anyad bhavati viparītam athāparam
     anarthārtham athāpy anyat tat sarvaṃ hy arthalakṣaṇam
     evaṃ buddhyā saṃprapaśyen medhāvī kāryaniścayam
yajñārtham anyad bhavati yajñe nārthas tathāparaḥ
     yajñasyārthārtham evānyat tat sarvaṃ yajñasādhanam
upamām atra vakṣyāmi dharmatattvaprakāśinīm
     yūpaṃ chindanti yajñārthaṃ tatra ye paripanthinaḥ
drumāḥ ke cana sāmantā dhruvaṃ chindanti tān api
     te cāpi nipatanto 'nyān nighnanti ca vanaspatīn
evaṃ kośasya mahato ye narāḥ paripanthinaḥ
     tān ahatvā na paśyāmi siddhim atra paraṃtapa
dhanena jayate lokāv ubhau param imaṃ tathā
     satyaṃ ca dharmavacanaṃ yathā nāsty adhanas tathā
sarvopāyair ādadīta dhanaṃ yajñaprayojanam
     na tulyadoṣaḥ syād evaṃ kāryākāryeṣu bhārata
naitau saṃbhavato rājan kathaṃ cid api bhārata
     na hy araṇyeṣu paśyāmi dhanavṛddhān ahaṃ kva cit
yad idaṃ dṛśyate vittaṃ pṛthivyām iha kiṃ cana
     mamedaṃ syān mamedaṃ syād ity ayaṃ kāṅkṣate janaḥ
na ca rājyasamo dharmaḥ kaś cid asti paraṃtapa
     dharmaṃ śaṃsanti te rājñām āpad artham ito 'nyathā
dānena karmaṇā cānye tapasānye tapasvinaḥ
     buddhyā dākṣyeṇa cāpy anye cinvanti dhanasaṃcayān
adhanaṃ durbalaṃ prāhur dhanena balavān bhavet
     sarvaṃ dhanavataḥ prāpyaṃ sarvaṃ tarati kośavān
     kośād dharmaś ca kāmaś ca paro lokas tathāpy ayam
