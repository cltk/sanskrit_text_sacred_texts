sugrīvasya vacaḥ śrutvā hetumat paramārthavit
 pratijagrāha kākutstho hanūmantam athābravīt
tarasā setubandhena sāgarocchoṣaṇena vā
 sarvathā susamartho 'smi sāgarasyāsya laṅghane
kati durgāṇi durgāyā laṅkāyās tad bravīhi me
 jñātum icchāmi tat sarvaṃ darśanād iva vānara
balasya parimāṇaṃ ca dvāradurgakriyām api
 gupti karma ca laṅkāyā rakṣasāṃ sadanāni ca
yathāsukhaṃ yathāvac ca laṅkāyām asi dṛṣṭavān
 saram ācakṣva tattvena sarvathā kuśalo hy asi
śrutvā rāmasya vacanaṃ hanūmān mārutātmajaḥ
 vākyaṃ vākyavidāṃ śreṣṭho rāmaṃ punar athābravīt
śrūyatāṃ sarvam ākhyāsye durgakarmavidhānataḥ
 guptā purī yathā laṅkā rakṣitā ca yathā balaiḥ
parāṃ samṛddhiṃ laṅkāyāḥ sāgarasya ca bhīmatām
 vibhāgaṃ ca balaughasya nirdeśaṃ vāhanasya ca
prahṛṣṭā muditā laṅkā mattadvipasamākulā
 mahatī rathasaṃpūrṇā rakṣogaṇasamākulā
dṛḍhabaddhakavāṭāni mahāparighavanti ca
 dvārāṇi vipulāny asyāś catvāri sumahānti ca
vapreṣūpalayantrāṇi balavanti mahānti ca
 āgataṃ parasainyaṃ tais tatra pratinivāryate
dvāreṣu saṃskṛtā bhīmāḥ kālāyasamayāḥ śitāḥ
 śataśo rocitā vīraiḥ śataghnyo rakṣasāṃ gaṇaiḥ
sauvarṇaś ca mahāṃs tasyāḥ prākāro duṣpradharṣaṇaḥ
 maṇividrumavaidūryamuktāvicaritāntaraḥ
sarvataś ca mahābhīmāḥ śītatoyā mahāśubhāḥ
 agādhā grāhavatyaś ca parikhā mīnasevitāḥ
dvāreṣu tāsāṃ catvāraḥ saṃkramāḥ paramāyatāḥ
 yantrair upetā bahubhir mahadbhir dṛḍhasaṃdhibhiḥ
trāyante saṃkramās tatra parasainyāgame sati
 yantrais tair avakīryante parikhāsu samantataḥ
ekas tv akampyo balavān saṃkramaḥ sumahādṛḍhaḥ
 kāñcanair bahubhiḥ stambhair vedikābhiś ca śobhitaḥ
svayaṃ prakṛtisaṃpanno yuyutsū rāma rāvaṇaḥ
 utthitaś cāpramattaś ca balānām anudarśane
laṅkā purī nirālambā devadurgā bhayāvahā
 nādeyaṃ pārvataṃ vanyaṃ kṛtrimaṃ ca caturvidham
sthitā pāre samudrasya dūrapārasya rāghava
 naupathaś cāpi nāsty atra nirādeśaś ca sarvataḥ
śailāgre racitā durgā sā pūr devapuropamā
 vājivāraṇasaṃpūrṇā laṅkā paramadurjayā
parighāś ca śataghnyaś ca yantrāṇi vividhāni ca
 śobhayanti purīṃ laṅkāṃ rāvaṇasya durātmanaḥ
ayutaṃ rakṣasām atra paścimadvāram āśritam
 śūlahastā durādharṣāḥ sarve khaḍgāgrayodhinaḥ
niyutaṃ rakṣasām atra dakṣiṇadvāram āśritam
 caturaṅgeṇa sainyena yodhās tatrāpy anuttamāḥ
prayutaṃ rakṣasām atra pūrvadvāraṃ samāśritam
 carmakhaḍgadharāḥ sarve tathā sarvāstrakovidāḥ
arbudaṃ rakṣasām atra uttaradvāram āśritam
 rathinaś cāśvavāhāś ca kulaputrāḥ supūjitāḥ
śataṃ śatasahasrāṇāṃ madhyamaṃ gulmam āśritam
 yātudhānā durādharṣāḥ sāgrakoṭiś ca rakṣasām
te mayā saṃkramā bhagnāḥ parikhāś cāvapūritāḥ
 dagdhā ca nagarī laṅkā prākārāś cāvasāditāḥ
yena kena tu mārgeṇa tarāma varuṇālayam
 hateti nagarī laṅkāṃ vānarair avadhāryatām
aṅgado dvivido maindo jāmbavān panaso nalaḥ
 nīlaḥ senāpatiś caiva balaśeṣeṇa kiṃ tava
plavamānā hi gatvā tāṃ rāvaṇasya mahāpurīm
 saprakārāṃ sabhavanām ānayiṣyanti maithilīm
evam ājñāpaya kṣipraṃ balānāṃ sarvasaṃgraham
 muhūrtena tu yuktena prasthānam abhirocaya
