[bhī]
      punar eva tu papraccha janako mithilādhipaḥ
      parāśaraṃ mahātmānaṃ dharme paramaniścayam
kiṃ śreyaḥ kā gatir brahman kiṃ kṛtaṃ na vinaśyati
      kva gato na nivarteta tan me brūhi mahāmune
[parā]
      asaṅgaḥ śreyaso mūlaṃ jñānaṃ jñānagatiḥ parā
      cīrṇaṃ tapo na pranaśyed vāpaḥ kṣetre na naśyati
chittvādharmamayaṃ pāśaṃ yadā dharme 'bhirajyate
      dattvābhaya kṛtaṃ dānaṃ tadā siddhim avāpnuyāt
yo dadāti sahasrāṇi gavām aśvaśatāni ca
      abhayaṃ sarvabhūtebhyas tad dānam ativartate
vasan viṣayamadhye 'pi na vasaty eva buddhimān
      saṃvasaty eva durbuddhir asatsu viṣayeṣv api
nādharmaḥ śliṣyate prājñam āpaḥ puṣkara parṇavat
      aprājñam adhikaṃ pāpaṃ śliṣyate jatu kāṣṭhavat
nādharmaḥ kāraṇāpekṣī kartāram abhimuñcati
      kartā khalu yathākālaṃ tat sarvam abhipadyate
      na bhidyante kṛtātmāna ātmapratyaya darśinaḥ
buddhikarmendriyāṇāṃ hi pramatto yo na budhyate
      śubhāśubheṣu saktātmā prāpnoti sumahad bhayam
vītarāgo jitakrodhaḥ samyag bhavati yaḥ sadā
     viṣaye vartamāno 'pi na sa pāpena yujyate
maryādāyāṃ dharmasetur nibaddho naiva sīdati
     puṣṭasrota ivāyattaḥ sphīto bhavati saṃcayaḥ
yathā bhānugataṃ tejo maniḥ śuddhaḥ samādhinā
     ādatte rājaśārdūla tathā yogaḥ pravartate
yathā tilānām iha puṣpasaṃśrayāt; pṛthakpṛthag yāni guṇo 'tisaumyatām
     tathā narāṇāṃ bhuvi bhāvitātmanāṃ; yathāśrayaṃ sattvaguṇaḥ pravartate
jahāti dārān ihate na saṃpadaḥ; sadaśvayānaṃ vividhāś ca yāḥ kriyāḥ
     triviṣṭape jātamatir yadā naras; tadāsya buddhir viṣayeṣu bhidyate
prasaktabuddhir viṣayeṣu yo naro; yo budhyate hy ātmahitaṃ kadā cana
     sa sarvabhāvānugatena cetasā; nṛpāmiṣeṇeva jhaṣo vikṛṣyate
saṃghātavān martyalokaḥ parasparam apāśritaḥ
     kadalī garbhaniḥsāro naur ivāpsu nimajjati
na dharmakālaḥ puruṣasya niścito; nāpi mṛtyuḥ puruṣaṃ pratīkṣate
     kriyā hi dharmasya sadaiva śobhanā; yadā naro mṛtyumukhe 'bhivartate
yathāndhaḥ svagṛhe yukto hy abhyāsād eva gacchati
     tathāyuktena manasā prājño gacchati tāṃ gatim
maraṇaṃ janmani proktaṃ janma vai maraṇāśritam
     avidvān mokṣadharmeṣu baddhobhramati cakravat
yathā mṛṇālo 'nugatam āśu muñcati kardamam
     tathātmā puruṣasyeha manasā parimucyate
     manaḥ pranayate ''tmānaṃ sa enam abhiyuñjati
parārthe vartamānas tu svakāryaṃ yo 'bhimanyate
     indriyārtheṣu saktaḥ san svakāryāt parihīyate
adhas tiryaggatiṃ caiva svarge caiva parāṃ gatim
     prāpnoti svakṛtair ātmā prājñasyehetarasya ca
mṛn maye bhājane pakve yathā vai nyasyate dravaḥ
     tathā śarīraṃ tapasā taptaṃ viṣayam aśnute
viṣayān aśnute yas tu na sa bhokṣyaty asaṃśayam
     yas tu bhogāṃs tyajed ātmā sa vai bhoktuṃ vyavasyati
nīhāreṇa hi saṃvītaḥ śiśnodara parāyanaḥ
     jātyandha iva panthānam āvṛtātmā na budhyate
vaṇig yathā samudrād vai yathārthaṃ labhate dhanam
     tathā martyārṇave jantoḥ karma vijñānato gatiḥ
ahorātra maye loke jarā rūpeṇa saṃcaran
     mṛtyur grasati bhūtāni pavanaṃ pannago yathā
svayaṃ kṛtāni karmāṇi jāto jantuḥ prapadyate
     nākṛtaṃ labhate kaś cit kiṃ cid atra priyāpriyam
śayānaṃ yāntam āsīnaṃ pravṛttaṃ viṣayeṣu ca
     śubhāśubhāni karmāṇi prapadyante naraṃ sadā
na hy anyat tīram āsādya punas tartuṃ vyavasyati
     durlabho dṛśyate hy asya vinipāto mahārṇave
yathā bhārāvasaktā hi naur mahāmbhasi tantunā
     tathā mano 'bhiyogād vai śarīraṃ pratikarṣati
yathā samudram abhitaḥ saṃsyūtāḥ sarito 'parāḥ
     tathādyā prakṛtir yogād abhisaṃsyūyate sadā
snehapāśair bahuvibhair āsaktamanaso narāḥ
     prakṛtiṣṭhā viṣīdanti jale saikata veśmavat
śarīragṛha saṃsthasya śaucatīrthasya dehinaḥ
     buddhimārga prayātasya sukhaṃ tv iha paratra ca
vistarāḥ kleśasaṃyuktāḥ saṃkṣepās tu sukhāvahāḥ
     parārthaṃ vistarāḥ sarve tyāgam ātmahitaṃ viduḥ
saṃkalpajo mitravargo jñātayaḥ kāraṇātmakāḥ
     bhāryā dāsāś ca putrāś ca svam artham anuyuñjate
na mātā na pitā kiṃ cit kasya cit pratipadyate
     dānapathyodano jantuḥ svakarmaphalam aśnute
mātāputraḥ pitā bhrātā bhāryā mitra janas tathā
     aṣṭāpada padasthāne tv akṣamudreva nyasyate
sarvāṇi karmāṇi purā kṛtāni; śubhāśubhāny ātmano yānti jantor
     upasthitaṃ karmaphalaṃ viditvā; buddhiṃ tathā codayate 'ntarātmā
vyavasāyaṃ samāśritya sahāyān yo 'dhigacchati
     na tasya kaś cid ārambhaḥ kadā cid avasīdati
advaidha manasaṃ yuktaṃ śūraṃ dhīraṃ vipaścitam
     na śrīḥ saṃtyajate nityam ādityam iva raśmayaḥ
āstikya vyavasāyābhyām upāyād vismayād dhiyā
     yam ārabhaty anindyātmā na so 'rthaḥ pariṣīdati
sarvaiḥ svāni śubhāśubhāni niyataṃ karmāṇi jantuḥ svayaṃ; garbhāt saṃppratipadyate tad ubhayaṃ yat tena pūrvaṃ kṛtam
     mṛtyuś cāparihāravān samagatiḥ kālena viccheditā; dāroś cūrṇam ivāśmasāravihitaṃ karmāntikaṃ prāpayet
svarūpatām ātmakṛtaṃ ca vistaraṃ; kulānvayaṃ dravyasamṛddhi saṃcayam
     naro hi sarvo labhate yathākṛtaṃ; śubhaśubhenātma kṛtena karmaṇā
[bhī]
     ity ukto janako rājan yathātathyaṃ manīsinā
     śrutvā dharmavidāṃ śreṣṭhaḥ parāṃ mudam avāpa ha
