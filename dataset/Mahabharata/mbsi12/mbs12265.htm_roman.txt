[y]
      kathaṃ bhavati pāpātmā kathaṃ dharmaṃ karoti vā
      kena nirvedam ādatte mokṣaṃ vā kena gacchati
[bhī]
      viditāḥ sarvadharmās te sthity artham anupṛcchasi
      śṛṇu mokṣaṃ sanirvedaṃ pāpaṃ dharmaṃ ca mūlataḥ
vijñānārthaṃ hi pañcānām icchā pūrvaṃ pravartate
      prāpya tāñ jāyate kāmo dveṣo vā bharatarṣabha
tatas tadarthaṃ yatate karma cārabhate punaḥ
      iṣṭānāṃ rūpagandhānām abhyāsaṃ ca cikīrṣati
tato rāgaḥ prabhavati dveṣaś ca tadanantaram
      tato lobhaḥ prabhavati mohaś ca tadanantaram
lobhamohābhibhūtasya rāgadveṣānvitasya ca
      na dharme jāyate buddhir vyājād dharmaṃ karoti ca
vyājena carato dharmam arthavyājo 'pi rocate
      vyājena sidhyamāneṣu dhaneṣu kurunandana
tatraiva kurute buddhiṃ tataḥ pāpaṃ cikīrṣati
      suhṛdbhir vāryamāṇo 'pi paṇḍitaiś cāpi bhārata
uttaraṃ nyāyasaṃbaddhaṃ bravīti vidhiyojitam
      adharmas trividhas tasya vardhate rāgamohajaḥ
pāpaṃ cintayate caiva prabravīti karoti ca
     tasyādharmapravṛttasya doṣān paśyanti sādhavaḥ
ekaśīlāś ca mitratvaṃ bhajante pāpakarmiṇaḥ
     sa neha sukham āpnoti kuta eva paratra vai
evaṃ bhavati pāpātmā dharmātmānaṃ tu me śṛṇu
     yathā kuśaladharmā sa kuśalaṃ pratipadyate
ya etān prajñayā doṣān pūrvam evānupaśyati
     kuśalaḥ sukhaduḥkhānāṃ sādhūṃś cāpy upasevate
tasya sādhu samācārād abhyāsāc caiva vardhate
     prajñā dharme ca ramate dharmaṃ caivopajīvati
so 'tha dharmād avāpteṣu dhaneṣu kurute manaḥ
     tasyaiva siñcate mūlaṃ guṇān paśyati yatra vai
dharmātmā bhavati hy evaṃ mitraṃ ca labhate śubham
     sa mitra dhanalābhāt tu pretya ceha ca nandati
śabde sparśe tathārūpe rase gandhe ca bhārata
     prabhutvaṃ labhate jantur dharmasyaitat phalaṃ viduḥ
sa dharmasya phalaṃ labdhvā na tṛpyati yudhiṣṭhira
     atṛpyamāṇo nirvedam ādatte jñānacakṣuṣā
prajñā cakṣur yadā kāme doṣam evānupaśyati
     virajyate tadā kāmān na ca dharmaṃ vimuñcati
sarvatyāge ca yatate dṛṣṭvā lokaṃ kṣayātmakam
     tato mokṣāya yatate nānupāyād upāyataḥ
śanair nirvedam ādatte pāpaṃ karma jahāti ca
     dharmātmā caiva bhavati mokṣaṃ ca labhate param
etat te kathitaṃ tāta yan māṃ tvaṃ paripṛcchasi
     pāpaṃ dharmaṃ tathā mokṣaṃ nirvedaṃ caiva bhārata
tasmād dharme pravartethāḥ sarvāvasthaṃ yudhiṣṭhira
     dharme sthitānāṃ kaunteya siddhir bhavati śāśvatī
