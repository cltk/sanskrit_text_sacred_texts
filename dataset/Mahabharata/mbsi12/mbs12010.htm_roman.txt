[bhīma]
      śrotriyasyeva te rājan mandakasyāvipaścitaḥ
      anuvāka hatā buddhir naiṣā tattvārtha darśinī
ālasye kṛtacittasya rājadharmānasūyataḥ
      vināśe dhārtarāṣṭrāṇāṃ kiṃ phalaṃ bharatarṣabha
kṣamānukampā kāruṇyam ānṛśaṃsyaṃ na vidyate
      kṣātram ācarato mārgam api bandhos tvad antare
yadīmāṃ bhavato buddhiṃ vidyāma vayam īdṛśīm
      śastraṃ naiva grahīṣyāmo na vadhiṣyāma kaṃ cana
bhaikṣyam evācariṣyāma śarīrasyā vimokṣaṇāt
      na cedaṃ dāruṇaṃ yuddham abhaviṣyan mahīkṣitām
prāṇasyānnam idaṃ sarvam iti vai kavayo viduḥ
      sthāvaraṃ jaṅgamaṃ caiva sarvaṃ prāṇasya bhojanam
ādadānasya ced rājyaṃ ye ke cit paripanthinaḥ
      hantavyās ta iti prājñāḥ kṣatradharmavido viduḥ
te sa doṣā hatāsmābhī rājyasya paripanthinaḥ
      tān hatvā bhuṅkṣva dharmeṇa yudhiṣṭhira mahīm imām
yathā hi puruṣaḥ khātvā kūpam aprāpya codakam
      paṅkadigdho nivarteta karmedaṃ nas tathopamam
yathāruhya mahāvṛkṣam apahṛtya tato madhu
     aprāśya nidhanaṃ gacchet karmedaṃ nas tathopamam
yathā mahāntam adhvānam āśayā puruṣaḥ patan
     sa nirāśo nivarteta karmedaṃ nas tathopamam
yathā śatrūn ghātayitvā puruṣaḥ kurusattama
     ātmānaṃ ghātayet paścāt karmedaṃ nas tathāvidham
yathānnaṃ kṣudhito labdhvā na bhuñjīta yadṛcchayā
     kāmī ca kāminīṃ labdhvā karmedaṃ nas tathāvidham
vayam evātra garhyā hi ye vayaṃ mandacetasaḥ
     tvāṃ rājann anugacchāmo jyeṣṭho 'yam iti bhārata
vayaṃ hi bāhubalinaḥ kṛtavidyā manasvinaḥ
     klībasya vākye tiṣṭhāmo yathaivāśaktayas tathā
agatīn kāgatīn asmān naṣṭārthān arthasiddhaye
     kathaṃ vai nānupaśyeyur janāḥ paśyanti yādṛśam
āpatkāle hi saṃnyāsaḥ kartavya iti śiṣyate
     jarayābhiparītena śatrubhir vyaṃsitena ca
tasmād iha kṛtaprajñās tyāgaṃ na paricakṣate
     dharmavyatikramaṃ cedaṃ manyante sūkṣmadarśinaḥ
kathaṃ tasmāt samutpannas tanniṣṭhas tad upāśrayaḥ
     tad eva nindann āsīta śraddhā vānyatra gṛhyate
śriyā vihīnair adhanair nāstikaiḥ saṃpravartitam
     vedavādasya vijñānaṃ satyābhāsam ivānṛtam
śakyaṃ tu mauṇḍyam āsthāya bibhratātmānam ātmanā
     dharmac chadma samāsthāya āsituṃ na tu jīvitum
śakyaṃ punar araṇyeṣu sukham ekena jīvitum
     abibhratā putrapautrān devarṣīn atithīn pitṝn
neme mṛgāḥ svargajito na varāhā na pakṣiṇaḥ
     athaitena prakāreṇa puṇyam āhur na tāñ janāḥ
yadi saṃnyāsataḥ siddhiṃ rājan kaś cid avāpnuyāt
     parvatāś ca drumāś caiva kṣipraṃ siddhim avāpnuyuḥ
ete hi nityasaṃnyāsā dṛśyante nirupadravāḥ
     aparigrahavantaś ca satataṃ cātmacāriṇaḥ
atha ced ātmabhāgyeṣu nānyeṣāṃ siddhim aśnute
     tasmāt karmaiva kartavyaṃ nāsti siddhir akarmaṇaḥ
audakāḥ sṛṣṭayaś caiva jantavaḥ siddhim āpnuyuḥ
     yeṣām ātmaiva bhartavyo nānyaḥ kaś cana vidyate
avekṣasva yathā svaiḥ svaiḥ karmabhir vyāpṛtaṃ jagat
     tasmāt karmaiva kartavyaṃ nāsti siddhir akarmaṇaḥ
