[v]
      atrāpy udāharantīmam itihāsaṃ purātanam
      bṛhaspateś ca saṃvādaṃ maruttasya ca bhārata
devarājasya samayaṃ kṛtam āṅgirasena ha
      śrutvā marutto nṛpatir manyum āhārayat tadā
saṃkalpya manasā yajñaṃ karaṃdhama sutātmajaḥ
      bṛhaspatim upāgamya vāgmī vacanam abravīt
bhagavan yan mayā pūrvam abhigamya tapodhana
      kṛto 'bhisaṃdhir yajñāya bhavato vacanād guro
tam ahaṃ yaṣṭum icchāmi saṃbhārāḥ saṃbhṛtāś ca me
      yājyo 'smi bhavataḥ sādho tat prāpnuhi vidhatsva ca
[b]
      na kāmaye yājayituṃ tvām ahaṃ pṛthivīpate
      vṛto 'smi devarājena pratijñātaṃ ca tasya me
[m]
      pitryam asmi tava kṣetraṃ bahu manye ca te bhṛśam
      na cāsmy ayājyatāṃ prāpto bhajamānaṃ bhajasva mām
[b]
      amartyaṃ yājayitvāhaṃ yājayiṣye na mānuṣam
      marutta gaccha vā mā vā nivṛtto 'smy adya yājanāt
na tvāṃ yājayitāsmy adya vṛṇu tvaṃ yam ihecchasi
      upādhyāyaṃ mahābāho yas te yajñaṃ kariṣyati
[v]
     evam uktas tu nṛpatir marutto vrīḍito 'bhavat
     pratyāgacchac ca saṃvigno dadarśa pathi nāradam
devarṣiṇā samāgamya nāradena sa pārthivaḥ
     vidhivat prāñjalis tasthāv athainaṃ nārado 'bravīt
rājarṣe nātihṛṣṭo 'si kac cit kṣemaṃ tavānagha
     kva gato 'si kuto vedam aprīti sthānam āgatam
śrotavyaṃ cen mayā rājan brūhi me pārthivarṣabha
     vyapaneṣyāmi te manyuṃ sarvayatnair narādhipa
evam ukto maruttas tu nāradena maharṣiṇā
     vipralambham upādhyāyāt sarvam eva nyavedayat
gato 'smy aṅgirasaḥ putraṃ devācāryaṃ bṛhaspatim
     yajñārtham ṛtvijaṃ draṣṭuṃ sa ca māṃ nābhyanandata
pratyākhyātaś ca tenāhaṃ jīvituṃ nādya kāmaye
     parityaktaś ca guruṇā dūṣitaś cāsmi nārada
evam uktas tu rājñā sa nāradaḥ pratyuvāca ha
     āvikṣitaṃ mahārāja vācā saṃjīvayann iva
rājann aṅgirasaḥ putraḥ saṃvarto nāma dhārmikaḥ
     caṅkramīti diśaḥ sarvā dig vāsā mohayan prajāḥ
taṃ gaccha yadi yājyaṃ tvāṃ na vāñchati bṛhaspatiḥ
     prasannas tvāṃ mahārāja saṃvarto yājayiṣyati
[m]
     saṃjīvito 'haṃ bhavatā vākyenānena nārada
     paśyeyaṃ kva nu saṃvartaṃ śaṃsa me vadatāṃ vara
kathaṃ ca tasmai varteyaṃ kathaṃ māṃ na parityajet
     pratyākhyātaś ca tenāpi nāhaṃ jīvitum utsahe
[n]
     unmattaveṣaṃ bibhrat sa caṅkramīti yathāsukham
     vārāṇasīṃ tu nagarīm abhīkṣṇam upasevate
tasyā dvāraṃ samāsādya nyasethāḥ kuṇapaṃ kva cit
     taṃ dṛṣṭvā yo nivarteta sa saṃvarto mahīpate
taṃ pṛṣṭhato 'nugacchethā yatra gacchet sa vīryavān
     tam ekānte samāsādya prāñjaliḥ śaraṇaṃ vrajeḥ
pṛcchet tvāṃ yadi kenāhaṃ tavākhyāta iti sma ha
     brūyās tvaṃ nāradeneti saṃtapta iva śatruhan
sa cet tvām anuyuñjīta mamābhigamanepsayā
     śaṃsethā vahnim ārūḍhaṃ mām api tvam aśaṅkayā
[v]
     sa tatheti pratiśrutya pūjayitvā ca nāradam
     abhyanujñāya rājarṣir yayau vārāṇasīṃ purīm
tatra gatvā yathoktaṃ sa puryā dvāre mahāyaśāḥ
     kuṇapaṃ sthāpayām āsa nāradasya vacaḥ smaran
yaugapadyena vipraś ca sa purī dvāram āviśat
     tataḥ sa kuṇapaṃ dṛṣṭvā sahasā sa nyavartata
sa taṃ nivṛttam ālakṣya prāñjaliḥ pṛṣṭhato 'nvagāt
     āvikṣito mahīpālaḥ saṃvartam upaśikṣitum
sa enaṃ vijane dṛṣṭvā pāṃsubhiḥ kardamena ca
     śleṣmaṇā cāpi rājānaṃ ṣṭhīvanaiś ca samākirat
sa tathā bādhyamāno 'pi saṃvartena mahīpatiḥ
     anvagād eva tam ṛṣiṃ prāñjaliḥ saṃprasādayan
tato nivṛtya saṃvartaḥ pariśrānta upāviśat
     śītalac chāyam āsādya nyagrodhaṃ bahuśākhinam
