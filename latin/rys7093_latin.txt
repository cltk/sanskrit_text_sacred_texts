kasya cit tv atha kālasya rāme dharmapathe sthite
 kālas tāpasarūpeṇa rājadvāram upāgamat
so 'bravīl lakṣmaṇaṃ vākyaṃ dhṛtimantaṃ yaśasvinam
 māṃ nivedaya rāmāya saṃprāptaṃ kāryagauravāt
dūto hy atibalasyāhaṃ maharṣer amitaujasaḥ
 rāmaṃ didṛkṣur āyātaḥ kāryeṇa hi mahābala
tasya tadvacanaṃ śrutvā saumitris tvarayānvitaḥ
 nyavedayata rāmāya tāpasasya vivakṣitam
jayasva rājan dharmeṇa ubhau lokau mahādyute
 dūtas tvāṃ draṣṭum āyātas tapasvī bhāskaraprabhaḥ
tad vākyaṃ lakṣmaṇenoktaṃ śrutvā rāma uvāca ha
 praveśyatāṃ munis tāta mahaujās tasya vākyadhṛk
saumitris tu tathety uktvā prāveśayata taṃ munim
 jvalantam iva tejobhiḥ pradahantam ivāṃśubhiḥ
so 'bhigamya raghuśreṣṭhaṃ dīpyamānaṃ svatejasā
 ṛṣir madhurayā vācā vardhasvety āha rāghavam
tasmai rāmo mahātejāḥ pūjām arghya purogamām
 dadau kuśalam avyagraṃ praṣṭuṃ caivopacakrame
pṛṣṭhaś ca kuśalaṃ tena rāmeṇa vadatāṃ varaḥ
 āsane kāñcane divye niṣasāda mahāyaśāḥ
tam uvāca tato rāmaḥ svāgataṃ te mahāmune
 prāpayasva ca vākyāni yato dūtas tvam āgataḥ
codito rājasiṃhena munir vākyam udīrayat
 dvandvam etat pravaktavyaṃ na ca cakṣur hataṃ vacaḥ
yaḥ śṛṇoti nirīkṣed vā sa vadhyas tava rāghava
 bhaved vai munimukhyasya vacanaṃ yady avekṣase
tatheti ca pratijñāya rāmo lakṣmaṇam abravīt
 dvāri tiṣṭha mahābāho pratihāraṃ visarjaya
sa me vadhyaḥ khalu bhavet kathāṃ dvandvasamīritām
 ṛṣer mama ca saumitre paśyed vā śṛṇuyā ca yaḥ
tato nikṣipya kākutstho lakṣmaṇaṃ dvārasaṃgrahe
 tam uvāca muniṃ vākyaṃ kathayasveti rāghavaḥ
yat te manīṣitaṃ vākyaṃ yena vāsi samāhitaḥ
 kathayasva viśaṅkas tvaṃ mamāpi hṛdi vartate
