[v]
      evam uktvā tato bhīṣmo virarāma mahāyaśāḥ
      vyājahārottaraṃ tatra sahadevo 'rthavad vacaḥ
keśavaṃ keśi hantāram aprameyaparākramam
      pūjyamānaṃ mayā yo vaḥ kṛṣṇaṃ na sahate nṛpāḥ
sarveṣāṃ balināṃ mūrdhni mayedaṃ nihitaṃ padam
      evam ukte mayā samyag uttaraṃ prabravītu saḥ
matimantas tu ye ke cid ācāryaṃ pitaraṃ gurum
      arcyam arcitam arcārham anujānantu te nṛpāḥ
tato na vyājahāraiṣāṃ kaś cid buddhimatāṃ satām
      mānināṃ balināṃ rājñāṃ madhye saṃdarśite pade
tato 'patat puṣpavṛṣṭiḥ sahadevasya mūrdhani
      adṛśya rūpā vācaś cāpy abruvan sādhu sādhv iti
āvidhyad ajinaṃ kṛṣṇaṃ bhaviṣyad bhūtajalpakaḥ
      sarvasaṃśaya nirmoktā nāradaḥ sarvalokavit
tatrāhūtāgatāḥ sarve sunītha pramukhā gaṇāḥ
      saṃprādṛśyanta saṃkruddhā vivarṇavadanās tathā
yudhiṣṭhirābhiṣekaṃ ca vāsudevasya cārhaṇam
      abruvaṃs tatra rājāno nirvedād ātmaniścayāt
suhṛdbhir vāryamāṇānāṃ teṣāṃ hi vapur ābabhau
     āmiṣād apakṛṣṭānāṃ siṃhānām iva garjatām
taṃ balaugham aparyantaṃ rājasāgaram akṣayam
     kurvāṇaṃ samayaṃ kṛṣṇo yuddhāya bubudhe tadā
pūjayitvā tu pūjārhaṃ brahmakṣatraṃ viśeṣataḥ
     sahadevo nṛṇāṃ devaḥ samāpayata karma tat
tasminn abhyarcite kṛṣṇe sunīthaḥ śatrukarṣaṇaḥ
     atitāmrekṣaṇaḥ kopād uvāca manujādhipān
sthitaḥ senāpatir vo 'haṃ manyadhvaṃ kiṃ nu sāṃpratam
     yudhi tiṣṭhāma saṃnahya sametān vṛṣṇipāṇḍavān
iti sarvān samutsāhya rājñas tāṃś cedipuṃgavaḥ
     yajñopaghātāya tataḥ so 'mantrayata rājabhiḥ
