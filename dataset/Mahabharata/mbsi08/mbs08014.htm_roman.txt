[s]
      pratyāgatya punar jiṣṇur ahan saṃśaptakān bahūn
      vakrānuvakra gamanād aṅgāraka iva grahaḥ
pārtha bāṇahatā rājan narāśvarathakuñjarāḥ
      vicelur babhramur neduḥ petur mamluś ca māriṣa
dhuryaṃ dhuryatarān sūtān rathāṃś ca parisaṃkṣipan
      pāṇīn pāṇigataṃ śastraṃ bāhūn api śirāṃsi ca
bhallaiḥ kṣurair ardhacandrair vatsadantaiś ca pāṇḍavaḥ
      cicchedāmitra vīrāṇāṃ samare pratiyudhyatām
vāśitārthe yuyutsanto vṛṣabhā vṛṣabhaṃ yathā
      āpatanty arjunaṃ śūrāḥ śataśo 'tha sahasraśaḥ
teṣāṃ tasya ca tad yuddham abhaval lomaharṣaṇam
      trailokyavijaye yādṛg daityānāṃ saha vajriṇā
tam avidhyat tribhir bāṇair danda śūkair ivāhibhiḥ
      ugrāyudhas tatas tasya śiraḥ kāyād apāharat
te 'rjunaṃ sarvataḥ kruddhā nānāśastrair avīvṛṣan
      marudbhiḥ preṣitā meghā himavantam ivoṣṇage
astrair astrāṇi saṃvārya dviṣatāṃ sarvato 'rjunaḥ
      samyag astaiḥ śaraiḥ sarvān sahitān ahanad bahūn
chinnatriveṇujaṅgheṣān nihatapārṣṇi sārathīn
     saṃchinnaraśmi yoktrākṣān vyanukarṣa yugān rathān
     vidhvastasarvasaṃnāhān bāṇaiś cakre 'rjunas tvaran
te rathās tatra vidhvastāḥ parārdhyā bhānty anekaśaḥ
     dhaninām iva veśmāni hatāny agnyanilāmbubhiḥ
dvipāḥ saṃbhinnamarmāṇo vajrāśanisamaiḥ śaraiḥ
     petur giryagraveśmāni vajravātāgnibhir yathā
sārohās turagāḥ petur bahavo 'rjuna tāḍitāḥ
     nirjihvāntrāḥ kṣitau kṣīṇā rudhirārdrāḥ sudurdṛśaḥ
narāśvanāgā nārācaiḥ saṃsyūtāḥ savyasācinā
     babhramuś caskhaluḥ petur nedur mamluś ca māriṣa
aṇakaiś ca śilā dhātair vajrāśaniviṣopamaiḥ
     śarair nijaghnivān pārtho mahendra iva dānavān
mahārhavarmābharaṇā nānārūpāmbarāyudhāḥ
     sa rathāḥ sa dhvajā vīrā hatāḥ pārthena śerate
vijitāḥ puṇyakarmāṇo viśiṣṭābhijana śrutāḥ
     gatāḥ śarīrair vasudhām ūrjitaiḥ karmabhir divam
athārjuna rathaṃ vīrās tvadīyāḥ samupādravan
     nānājanapadādhyakṣāḥ sagaṇā jātamanyavaḥ
uhyamānā rathāśvais te pattayaś ca jighāṃsavaḥ
     samabhyadhāvann asyanto vividhaṃ kṣipram āyudham
tadāyudha mahāvarṣaṃ kṣiptaṃ yodhamahāmbudaiḥ
     vyadhaman niśitair bāṇaiḥ kṣipram arjuna mārutaḥ
sāśvapattidviparathaṃ mahāśastraugham aplavam
     sahasā saṃtitīrṣantaṃ pārthaṃ śastrāstrasetunā
athābravīd vāsudevaḥ pārthaṃ kiṃ krīḍase 'nagha
     saṃśaptakān pramathyaitāṃs tataḥ karṇavadhe tvara
tathety uktvārjunaḥ kṣipraṃ śiṣṭān saṃśaptakāṃs tadā
     ākṣipya śastreṇa balād daityān indra ivāvadhīt
ādadhat saṃdadhan nāṣūn dṛṣṭaḥ kaiś cid raṇe 'rjunaḥ
     vimuñcan vā śarāñ śīghraṃ dṛśyate sma hi kair api
āścaryam iti govindo bruvann aśvān acodayat
     haṃsāṃsa gaurās te senāṃ haṃsāḥ sara ivāviśan
tataḥ saṃgrāmabhūmiṃ tāṃ vartamāne janakṣaye
     avekṣamāṇo govindaḥ savyasācinam abravīt
eṣa pārtha mahāraudro vartate bharatakṣayaḥ
     pṛthivyāṃ pārthivānāṃ vai duryodhanakṛte mahān
paśya bhārata cāpāni rukmapṛṣṭhāni dhanvinām
     mahatām apaviddhāni kalāpān iṣudhīs tathā
jātarūpamayaiḥ puṅkhaiḥ śarāṃś ca nataparvaṇaḥ
     tailadhautāṃś ca nārācān nirmuktān iva pannagān
hastidanta tsarūn khaḍgāñ jātarūpapariṣkṛtān
     ākīrṇāṃs tomarāṃś cāpāṃś citrān hemavibhūṣitān
varmāṇi cāpaviddhāni rukmapṛṣṭhāni bhārata
     suvarṇavikṛtān prāsāñ śaktīḥ kanakabhūṣitāḥ
jāmbūnadamayaiḥ paṭṭair baddhāś ca vipulā gadāḥ
     jātarūpamayīś carṣṭīḥ paṭṭiśān hemabhūṣitān
daṇḍaiḥ kanakacitraiś ca vipraviddhān paraśvadhān
     ayaḥ kuśāntān patitān musalāni gurūṇi ca
śataghnīḥ paśya citrāś ca vipulān parighāṃs tathā
     cakrāṇi cāpaviddhāni mudgarāṃś ca bahūn raṇe
nānāvidhāni śastrāṇi pragṛhya jaya gṛddhinaḥ
     jīvanta iva lakṣyante gatasattvās tarasvinaḥ
gadā vimathitair gātrair musalair bhinnamastakān
     gajavājirathakṣuṇṇān paśya yodhān sahasraśaḥ
manuṣyagajavājīnāṃ śaraśaktyṛṣṭitomaraiḥ
     nistriṃśaiḥ paṭṭiśaiḥ prāsair nakharair laguḍair api
śarīrair bahudhā bhinnaiḥ śoṇitaughapariplutaiḥ
     gatāsubhir amitraghna saṃvṛtā raṇabhūmayaḥ
bāhubhiś candanādigdhaiḥ sāṅgadaiḥ śubhabhūṣaṇaiḥ
     sa talatraiḥ sa keyūrair bhāti bhārata medinī
sāṅgulitrair bhujāgraiś ca vipraviddhair alaṃkṛtaiḥ
     hastihastopamaiś chinnair ūrubhiś ca tarasvinām
baddhacūḍā maṇivaraiḥ śirobhiś ca sakuṇḍalaiḥ
     nikṛttair vṛṣabhākṣāṇāṃ virājati vasuṃdharā
kabandhaiḥ śoṇitādigdhaiś chinnagātraśiro dharaiḥ
     bhūr bhāti bharataśreṣṭha śāntārcirbhir ivāgnibhiḥ
rathān bahuvidhān bhagnān hemakiṅkiṇinaḥ śubhān
     aśvāṃś ca bahudhā paśya śoṇitena pariplutān
yodhānāṃ ca mahāśaṅkhān pāṇḍurāṃś ca prakīrṇakān
     nirastajihvān mātaṅgāñ śayānān parvatopamān
vaijayantī vicitrāṃś ca hatāṃś ca gajayodhinaḥ
     vāraṇānāṃ paristomān suyuktāmbara kambalān
vipāṭinā vicitrāś ca rūpacitrāḥ kuthās tathā
     bhinnāś ca bahudhā ghaṇṭāḥ patadbhiś cūrṇitā gajaiḥ
vaiḍūrya maṇidaṇḍāṃś ca patitān aṅkuśān bhuvi
     baddhāḥ sādidhvajāgreṣu suvarṇavikṛtāḥ kaśāḥ
vicitrān maṇicitrāṃś ca jātarūpapariṣkṛtān
     aśvāstara paristomān rāṅkavānpatitān bhuvi
cūḍāmaṇīn narendrāṇāṃ vicitrāḥ kāñcanasrajaḥ
     chatrāṇi cāpaviddhāni cāmāra vyajanāni ca
candra nakṣatrabhāsaiś ca vadanaiś cārukuṇḍalaiḥ
     kḷpta śmaśrubhir atyarthaṃ vīrāṇāṃ samalaṃkṛtaiḥ
     vadanaiḥ paśya saṃchannāṃ mahīṃ śoṇitakardamām
sa jīvāṃś ca narān paśya kūjamānān samantataḥ
     upāsyamānān bahubhir nyastaśastrair viśāṃ pate
jñātibhiḥ sahitais tatra rodamānair muhur muhuḥ
     vyutkrāntān aparān yodhāṃś chādayitvā tarasvinaḥ
     punar yuddhāya gacchanti jaya gṛddhāḥ pramanyavaḥ
apare tatra tatraiva paridhāvanti māninaḥ
     jñātibhiḥ patitaiḥ śūrair yācyamānās tathodakam
jalārthaṃ ca gatāḥ ke cin niṣprāṇā bahavo 'rjuna
     saṃnivṛttāś ca te śūrās tān dṛṣṭvaiva vicetasaḥ
jalaṃ dṛṣṭvā pradhāvanti krośamānāḥ parasparam
     jalaṃ pītvā mṛtān paśya pibato 'nyāṃś ca bhārata
parityajya priyān anye bāndhavān bāndhavapriya
     vyutkrāntāḥ samadṛśyanta tatra tatra mahāraṇe
paśyāparān naraśreṣṭha saṃdaṣṭauṣṭha puṭān punaḥ
     bhrukuṭī kuṭilair vaktraiḥ prekṣamāṇān samantataḥ
etat tavaivānurūpaṃ karmārjuna mahāhave
     divi vā devarājasya tvayā yatkṛtam āhave
evaṃ tāṃ darśayan kṛṣṇo yuddhabhūmiṃ kirīṭine
     gacchann evāśṛṇoc chabdaṃ duryodhana bale mahat
śaṅkhadundubhinirghoṣān bherī paṇavamiśritān
     rathāśvagajanādāṃś ca śasttra śabdāṃś ca dāruṇān
praviśya tad balaṃ kṛṣṇas turagair vātavegibhiḥ
     pāṇḍyenābhyarditāṃ senāṃ tvadīyāṃ vīkṣya dhiṣṭhitaḥ
sahi nānāvidhair bāṇair iṣvāsa pravaro yudhi
     nyahanad dviṣatāṃ vrātān gatāsūn antako yathā
gajavājimanuṣyāṇāṃ śarīrāṇi śitaiḥ śaraiḥ
     bhittvā praharatāṃ śreṣṭho videhāsūṃś cakāra saḥ
śatrupravīrair astāni nānāśastrāṇi sāyakaiḥ
     bhittvā tān ahanat pāṇḍyaḥ śatrūñ śakra ivāsurān
