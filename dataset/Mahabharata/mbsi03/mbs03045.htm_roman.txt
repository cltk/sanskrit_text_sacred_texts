[vai]
      tato devāḥ sagandharvāḥ samādāyārghyam uttamam
      śakrasya matam ājñāya pārtham ānarcur añjasā
pādyam ācamanīyaṃ ca pratigṛhya nṛpātmajam
      praveśayā māsur atho puraṃdara niveśanam
evaṃ saṃpūjito jiṣṇur uvāsa bhavane pituḥ
      upaśikṣan mahāstrāṇi sasaṃhārāṇi pāṇḍavaḥ
śakrasya hastād dayitaṃ vajram astraṃ durutsaham
      aśanīś ca mahānādā meghabarhiṇa lakṣaṇāḥ
gṛhītāstras tu kaunteyo bhrātṝn sasmāra pāṇḍavaḥ
      puraṃdara niyogāc ca pañcābdam avasat sukhī
tataḥ śakro 'bravīt pārthaṃ kṛtāstraṃ kāla āgate
      nṛttaṃ gītaṃ ca kaunteya citrasenād avāpnuhi
vāditraṃ deva vihitaṃ nṛloke yan na vidyate
      tad arjayasva kaunteya śreyo vai te bhaviṣyati
sakhāyaṃ pradadau cāsya citrasenaṃ puraṃdaraḥ
      sa tena saha saṃgamya reme pārtho nirāmayaḥ
kadā cid aṭamānas tu maharṣir uta lomaśaḥ
      jagāma śakra bhavanaṃ puraṃdara didṛkṣayā
sa sametya namaskṛtya devarājaṃ mahāmuniḥ
     dadarśārdhāsana gataṃ pāṇḍavaṃ vāsavasya ha
tataḥ śakrābhyanujñāta āsane viṣṭarottare
     niṣasāda dvijaśreṣṭhaḥ pūjyamāno maharṣibhiḥ
tasya dṛṣṭvābhavad buddhiḥ pārtham indrāsane sthitam
     kathaṃ nu kṣatriyaḥ pārthaḥ śakrāsanam avāptavān
kiṃ tv asya sukṛtaṃ karma lokā vā ke vinirjitāḥ
     ya evam upasaṃprāptaḥ sthānaṃ devanamaskṛtam
tasya vijñāya saṃkalpaṃ śakro vṛtraniṣūdanaḥ
     lomaśaṃ prahasan vākyam idam āha śacīpatiḥ
brahmarṣe śrūyatāṃ yat te manasaitad vivakṣitam
     nāyaṃ kevalamartyo vai kṣatriyatvam upāgataḥ
maharṣe mama putro 'yaṃ kuntyāṃ jāto mahābhujaḥ
     astrahetor iha prāptaḥ kasmāc cit kāraṇāntarāt
aho nainaṃ bhavān vetti purāṇam ṛṣisattamam
     śṛṇu me vadato brahman yo 'yaṃ yac cāsya kāraṇam
naranārāyaṇau yau tau purāṇāv ṛṣisattamau
     tāv imāv abhijānīhi hṛṣīkeśadhanaṃjayau
yan na śakyaṃ surair draṣṭum ṛṣibhir vā mahātmabhiḥ
     tad āśramapadaṃ puṇyaṃ badarī nāma viśrutam
sa nivāso 'bhavad vipra viṣṇor jiṣṇos tathaiva ca
     yataḥ pravavṛte gaṅgā siddhacāraṇasevitā
tau manniyogād brahmarṣe kṣitau jātau mahādyutī
     bhūmer bhārāvataraṇaṃ mahāvīryau kariṣyataḥ
udvṛttā hy asurāḥ ke cin nivātakavacā iti
     vipriyeṣu sthitāsmākaṃ varadānena mohitāḥ
tarkayante surān hantuṃ baladarpa samanvitāḥ
     devān na gaṇayante ca tathā dattavarā hi te
pātālavāsino raudrā danoḥ putrā mahābalāḥ
     sarve deva nikāyā hi nālaṃ yodhayituṃ sma tān
yo 'sau bhūmigataḥ śrīmān viṣṇur madhu niṣūdanaḥ
     kapilo nāma devo 'sau bhagavān ajito hariḥ
yena pūrvaṃ mahātmānaḥ khanamānā rasātalam
     darśanād eva nihatāḥ sagarasyātmajā vibho
tena kāryaṃ mahat kāryam asmākaṃ dvijasattama
     pārthena ca mahāyuddhe sametābhyām asaṃśayam
ayaṃ teṣāṃ samastānāṃ śaktaḥ pratisamāsane
     tān nihatya raṇe śūraḥ punar yāsyati mānuṣān
bhavāṃś cāsman niyogena yātu tāvan mahītalam
     kāmyake drakṣyase vīraṃ nivasantaṃ yudhiṣṭhiram
sa vācyo mama saṃdeśād dharmātmā satyasaṃgaraḥ
     notkaṇṭhā phalgune kāryā kṛtāstraḥ śīghram eṣyati
nāśuddha bāhuvīryeṇa nākṛtāstreṇa vā raṇe
     bhīṣmadroṇādayo yuddhe śaktyāḥ pratisamāsitum
gṛhītāstro guḍā keśo mahābāhur mahāmanāḥ
     nṛttavāditragītānāṃ divyānāṃ pāram eyivān
bhavān api viviktāni tīrthāni manujeśvara
     bhrātṛbhiḥ sahitaḥ sarvair draṣṭum arhaty ariṃdama
tīrtheṣv āplutya puṇyeṣu vipāpmā vigatajvaraḥ
     rājyaṃ bhokṣyasi rājendra sukhī vigatakalmaṣaḥ
bhavāṃś cainaṃ dvijaśreṣṭha paryaṭantaṃ mahītale
     trātum arhati viprāgrya tapobalasamanvitaḥ
giridurgeṣu hi sadā deśeṣu viṣameṣu ca
     vasanti rākṣasā raudrās tebhyo rakṣet sadā bhavān
sa tatheti pratijñāya lomaśaḥ sumahātapāḥ
     kāmyakaṃ vanam uddiśya samupāyān mahītalam
dadarśa tatra kaunteyaṃ dharmarājam ariṃdamam
     tāpasair bhrātṛbhiś caiva sarvataḥ parivāritam
