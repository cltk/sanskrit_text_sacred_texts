[bhīsma]
      sa evam ukto dvipadāṃ variṣṭho; nārāyaṇenottama pūruṣena
      jagāda vākyaṃ dvipadāṃ variṣṭhaṃ; nārāyaṇaṃ lokahitādhivāsam
yadartham ātmaprabhaveha janma; tavottamaṃ dharmagṛhe caturdhā
      tat sādhyatāṃ lokahitārtham adya; gacchāmi draṣṭuṃ prakṛtiṃ tavādyām
vedāḥ svadhītā mama lokanātha; taptaṃ tapo nānṛtam uktapūrvam
      pūjāṃ gurūṇāṃ satataṃ karomi; parasya guhyaṃ na ca bhinnapūrvam
guptāni catvāri yathāgamaṃ me; śatrau ca mitre ca samo 'smi nityam
      taṃ cādi devaṃ satataṃ prapanna; ekāntabhāvena vṛṇomy ajasram
      ebhir viśeṣaiḥ pariśuddhasattvaḥ; kasmān na paśyeyam anantam īśam
tat pārameṣṭhyasya vaco niśamya; nārāyaṇaḥ sātvata dharmagoptā
      gaccheti taṃ nāradam uktavān sa; saṃpūjayitvātma vidhikriyābhiḥ
tato visṛṣṭaḥ parameṣṭhiputraḥ; so 'bhyarcayitvā tam ṛṣiṃ purāṇam
      kham utpapātottama vegayuktas; tato 'dhi merau sahasā nililye
tatrāvatasthe ca munir muhūrtam; ekāntam āsādya gireḥ sa śṛṅge
      ālokayan uttarapaścimena; dadarśa cāty adbhutarūpayuktam
kṣīrodadher uttarato hi dvīpaḥ; śvetaḥ sa nāmnā prathito viśālaḥ
      meroḥ sahasraiḥ sa hi yojanānāṃ; dvātriṃśatordhvaṃ kavibhir niruktaḥ
atīndriyāś cānaśanāś ca tatra; niṣpanda hīnāḥ susugandhinaś ca
      śvetāḥ pumāṃso gatasarvapāpāś; cakṣur muṣaḥ pāpakṛtāṃ narāṇām
vajrāsthi kāyāḥ samamānonmānā; divyānvaya rūpāḥ śubhasāropetāḥ
     chattrākṛti śīrṣā meghaughaninādāḥ; sat puṣkara catuṣkā rājīvaśatapādāḥ
sastyā dantair yuktāḥ śuklair astābhir daṃstrābhir ye
     jihvābhir ye viṣvag vaktraṃ lelihyante sūryaprakhyam
bhaktyā devaṃ viśvotpannaṃ; yasmāt sarve lokāḥ sūtāḥ
     vedā dharmā munayaḥ śāntā; devāḥ sarve tasya visargāḥ
[y]
     atīndriyā nirāhārā aniṣpandāḥ sugandhinaḥ
     kathaṃ te puruṣā jātāḥ kā teṣāṃ gatir uttamā
ye vimuktā bhavantīha narā bharatasattama
     teṣāṃ lakṣaṇam etad dhi yac chvetadvīpavāsinām
tasmān me saṃśayaṃ chindhi paraṃ kautūhalaṃ hi me
     tvaṃ hi sarvakathārāmas tvāṃ caivopaśritā vayam
[bhīsma]
     vistīrṇaiṣā kathā rājañ śrutā me pitṛsaṃnidhau
     saiṣā tava hi vaktavyā kathā sāro hi sa smṛtaḥ
rājoparicaro nāma babhūvādhipatir bhuvaḥ
     ākhandala sakhaḥ khyāto bhakto nārāyaṇaṃ harim
dhārmiko nityabhaktaś ca pitṝn nityam atandritaḥ
     sāmrājyaṃ tena saṃprāptaṃ nārāyaṇa varāt purā
sātvataṃ vidhim āsthāya prāk sūryamukha niḥsṛtam
     pūjayām āsa deveśaṃ tac cheṣeṇa pitāmahān
pitṛśeṣeṇa viprāṃś ca saṃvibhajyāśritāṃś ca saḥ
     śeṣānna bhuk satyaparaḥ sarvabhūteṣv ahiṃsakaḥ
     sarvabhāvena bhaktaḥ sa devadevaṃ janārdanam
tasya nārāyaṇe bhaktiṃ vahato 'mitrakarśana
     ekaśayyāsanaṃ śakro dattavān devarāt svayam
ātmā rājyaṃ dhanaṃ caiva kalatraṃ vāhanāni ca
     etad bhagavate sarvam iti tat prekṣitaṃ sadā
kāmyanaimittikājasraṃ yajñiyāḥ paramakriyāḥ
     sarvāḥ sātvatam āsthāya vidhiṃ cakre samāhitaḥ
pañcarātra vido mukhyās tasya gehe mahātmanaḥ
     prāyanaṃ bhagavat proktaṃ bhuñjate cāgra bhojanam
tasya praśāsato rājyaṃ dharmeṇāmitra ghātinaḥ
     nānṛtā vāk samabhavan mano duṣṭaṃ na cābhavat
     na ca kāyena kṛtavān sa pāpaṃ param anv api
ye hi te munayo khyātāḥ sapta citraśikhandinaḥ
     tair ekamatibhir bhūtvā yat proktaṃ śāstram uttamam
marīcir atryaṅgirasau pulastyaḥ pulahaḥ kratuḥ
     vasiṣṭhaś ca mahātejā ete citraśikhandinaḥ
sapta prakṛtayo hy etās tathā svāyambhuvo 'stamaḥ
     etābhir dhāryate lokas tābhyaḥ śāstraṃ viniḥsṛtam
ekāgramanaso dāntā munayaḥ saṃyame ratāḥ
     idaṃ śreya idaṃ brahma idaṃ hitam anuttamam
     lokān saṃcintya manasā tataḥ śāstraṃ pracakrire
tatra dharmārthakāmā hi mokṣaḥ paścāc ca kīrtitaḥ
     maryādā vividhāś caiva divi bhūmau ca saṃsthitāḥ
ārādhya tapasā devaṃ hariṃ nārāyaṇaṃ prabhum
     divyaṃ varṣasahasraṃ vai sarve te ṛṣibhiḥ saha
nārāyaṇānuśāstā hi tadā devī sarasvatī
     viveśa tān ṛṣīn sarvāṁl lokānāṃ hitakāmyayā
tataḥ pravartitā samyak tapasvidbhir dvijātibhiḥ
     śabde cārthe ca hetau ca eṣā prathamasargajā
ādāv eva hi tac chāstram oṃkāra svarabhūṣitam
     ṛṣibhir bhāvitaṃ tatra yatra kāruṇiko hy asau
tataḥ prasanno bhagavān anirdiṣṭa śarīragaḥ
     ṛṣīn uvāca tān sarvān adṛśyaḥ puruṣottamaḥ
kṛtaṃ śatasahasraṃ hi ślokānām idam uttamam
     lokatantrasya kṛtsnasya yasmād dharmaḥ pravartate
pravṛttau ca nivṛttau ca yonir etad bhaviṣyati
     ṛg yajuḥ sāmabhir juṣṭam atharvāṅgirasais tathā
tathā pramāṇaṃ hi mayā kṛto brahmā prasādajaḥ
     rudraś ca krodhajo viprā yūyaṃ prakṛtayas tathā
sūryā candramasau vāyur bhūmir āpo 'gnir eva ca
     sarve ca nakṣatragaṇā yac ca bhūtābhiśabditam
adhikāreṣu vartante yathā svaṃ brahmavādinaḥ
     sarve pramāṇaṃ hi yathātathaitac chāstram uttamam
bhaviṣyati pramāṇaṃ vay etan mad anuśāsanam
     asmāt pravakṣyate dharmān manuḥ svāyambhuvaḥ svayam
uśanā bṛhaspatiś caiva yadotpannau bhaviṣyataḥ
     tadā pravakṣyataḥ śāstraṃ yuṣman matibhir uddhṛtam
svāyambhuveṣu dharmeṣu śāstre cośanasā kṛte
     bṛhaspatimate caiva lokeṣu pravicārite
yuṣmat kṛtam idaṃ śāstraṃ prajā pālo vasus tataḥ
     bṛhaspatisakāśād vai prāpsyate dvijasattamāḥ
sa hi madbhāvito rājā madbhaktaś ca bhaviṣyati
     tena śāstreṇa lokeṣu kriyā sarvā kariṣyati
etad dhi sarvaśāstrāṇāṃ śāstram uttamasaṃjñitam
     etadarthyaṃ ca dharmyaṃ ca yaśasyaṃ caitad uttamam
asya pravartanāc caiva prajāvanto bhaviṣyatha
     sa ca rājā śriyā yukto bhaviṣyati mahān vasuḥ
saṃsthite ca nṛpe tasmiñ śāstram etat sanātanam
     antar dhāsyati tat satyam etad vaḥ kathitaṃ mayā
etāvad uktvā vacanam adṛśyaḥ puruṣottamaḥ
     visṛjya tān ṛṣīn sarvān kām api prasthito diśam
tatas te lokapitaraḥ sarvalokārtha cintakāḥ
     prāvartayanta tac chāstraṃ dharmayoniṃ sanātanam
utpanne 'ṅgirase caiva yuge prathamakalpite
     sāṅgopaniṣadaṃ śāstraṃ sthāpayitvā bṛhaspatau
jagmur yathepsitaṃ deśaṃ tapase kṛtaniścayāḥ
     dhāraṇāt sarvalokānāṃ sarvadharmapravartakāḥ
