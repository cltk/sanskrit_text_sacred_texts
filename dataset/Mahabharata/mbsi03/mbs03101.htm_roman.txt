[devā]
      itaḥ pradānād vartante prajāḥ sarvāś caturvidhāḥ
      tā bhāvitā bhāvayanti havyakavyair divaukasaḥ
lokā hy evaṃ vartayanti anyonyaṃ samupāśritāḥ
      tvatprasādān nirudvignās tvayaiva parirakṣitāḥ
idaṃ ca samanuprāptaṃ lokānāṃ bhayam uttamam
      na ca jānīma keneme rātrau vadhyanti brāhmaṇāḥ
kṣīṇeṣu ca brāhmaṇeṣu pṛthivī kṣayam eṣyati
      tataḥ pṛthivyāṃ kṣīṇāyāṃ tridivaṃ kṣayam eṣyati
tvatprasādān mahābāho lokāḥ sarve jagatpate
      vināśaṃ nādhigaccheyus tvayā vai parirakṣitāḥ
[visnur]
      viditaṃ me surāḥ sarvaṃ prajānāṃ kṣayakāraṇam
      bhavatāṃ cāpi vakṣyāmi śṛṇudhvaṃ vigatajvarāḥ
kāleya iti vikhyāto gaṇaḥ paramadāruṇaḥ
      taiś ca vṛtraṃ samāśritya jagat sarvaṃ prabādhitam
te vṛtraṃ nihataṃ dṛṣṭvā sahasrākṣeṇa dhīmatā
      jīvitaṃ parirakṣantaḥ praviṣṭā varuṇālayam
te praviśyodadhiṃ ghoraṃ nakragrāhasamākulam
      utsādanārthaṃ lokānāṃ rātrau ghnanti munīn iha
na tu śakyāḥ kṣayaṃ netuṃ samudrāśrayagā hi te
     samudrasya kṣaye buddhir bhavadbhiḥ saṃpradhāryatām
     agastyena vinā ko hi śakto 'nyo 'rṇava śoṣaṇe
etac chrutvā vaco devā viṣṇunā samudāhṛtam
     parameṣṭhinam ājñāpya agastyasyāśramaṃ yayuḥ
tatrāpaśyan mahātmānaṃ vāruṇiṃ dīptatejasam
     upāsyamānam ṛṣibhir devair iva pitāmaham
te 'bhigamya mahātmānaṃ maitrāvaruṇim acyutam
     āśramasthaṃ tapo rāśiṃ karmabhiḥ svair abhiṣṭuvan
[devā]
     nahuṣeṇābhitaptānāṃ tvaṃ lokānāṃ gatiḥ purā
     bhraṃśitaś ca suraiśvaryāl lokārthaṃ lokakaṇṭhakaḥ
krodhāt pravṛddhaḥ sahasā bhāskarasya nagottamaḥ
     vacas tavānatikrāman vindhyaḥ śailo na vardhate
tamasā cāvṛte loke mṛtyunābhyarditāḥ prajāḥ
     tvām eva nātham āsādya nirvṛtiṃ paramāṃ gatāḥ
asmākaṃ bhayabhītānāṃ nityaśo bhagavān gatiḥ
     tatas tv ārtāḥ prayācāmas tvāṃ varaṃ vadaro hy asi
