[dhṛ]
      bahūnīha vicitrāṇi dvairathāni sma saṃjaya
      pāṇḍūnāṃ māmakaiḥ sārdham aśrauṣaṃ tava jalpataḥ
na caiva māmakaṃ kaṃ cid dhṛṣṭaṃ śaṃsasi saṃjaya
      nityaṃ pāṇḍusutān hṛṣṭān abhagnāṃś caiva śaṃsasi
jīyamānān vimanaso māmakān vigataujasaḥ
      vadase saṃyuge sūta diṣṭam etad asaṃśayam
[s]
      yathāśakti yathotsāhaṃ yuddhe ceṣṭanti tāvakāḥ
      darśayānāḥ paraṃ śaktyā pauruṣaṃ puruṣarṣabha
gaṅgāyāḥ suranadyā vai svādu bhūtaṃ yathodakam
      mahodadhi guṇābhyāsāl lavaṇatvaṃ nigacchati
tathā tat pauruṣaṃ rājaṃs tāvakānāṃ mahātmanām
      prāpya pāṇḍusutān vīrān vyarthaṃ bhavati saṃyuge
ghaṭamānān yathāśakti kurvāṇān karma duṣkaram
      na doṣeṇa kuruśreṣṭha kauravān gantum arhasi
tavāparādhāt sumahān saputrasya viśāṃ pate
      pṛthivyāḥ prakṣayo ghoro yama rāṣṭravivardhanaḥ
ātmadoṣāt samutpannaṃ śocituṃ nārhase nṛpa
      na hi rakṣanti rājānaḥ sarvārthān nāpi jīvitam
yuddhe sukṛtināṃ lokān icchanto vasudhādhipāḥ
     camūṃ vigāhya yudhyante nityaṃ svargaparāyaṇāḥ
pūrvāhṇe tu mahārāja prāvartata janakṣayaḥ
     tan mamaikamanā bhūtvā śṛṇu devāsuropamam
āvantyau tu maheṣvāsau mahātmānau mahābalau
     irāvantam abhiprekṣya sameyātāṃ raṇotkaṭau
     teṣāṃ pravavṛte yuddhaṃ tumulaṃ lomaharṣaṇam
irāvāṃs tu susaṃkruddho bhrātarau devarūpiṇau
     vivyādha niśitais tūrṇaṃ śaraiḥ saṃnataparvabhiḥ
     tāv enaṃ pratyavidhyetāṃ samare citrayodhinau
yudhyatāṃ hi tathā rājan viśeṣo na vyadṛśyata
     yatatāṃ śatrunāśāya kṛtapratikṛtaiṣiṇām
irāvāṃs tu tato rājann anuvindasya sāyakaiḥ
     caturbhiś caturo vāhān anayad yamasādanam
bhallābhyāṃ ca sutīkṣṇābhyāṃ dhanuḥ ketuṃ ca māriṣa
     ciccheda samare rājaṃs tad adbhutam ivābhavat
tyaktvānuvindo 'tha rathaṃ vindasya ratham āsthitaḥ
     dhanur gṛhītvā navamaṃ bhārasādhanam uttamam
tāv ekasthau raṇe vīrāv āvantyau rathināṃ varau
     śarān mumucatus tūrṇam irāvati mahātmani
tābhyāṃ muktā mahāvegāḥ śarāḥ kāñcanabhūṣaṇāḥ
     divākarapathaṃ prāpya chādayām āsur ambaram
irāvāṃs tu tataḥ kruddho bhrātarau tau mahārathau
     vavarṣa śaravarṣeṇa sārathiṃ cāpy apātayat
tasmin nipatite bhūmau gatasattve 'tha sārathau
     rathaḥ pradudrāva diśaḥ samudbhrānta hayas tataḥ
tau sa jitvā mahārāja nāgarājasutā sutaḥ
     pauruṣaṃ khyāpayaṃs tūrṇaṃ vyadhamat tava vāhinīm
sā vadhyamānā samare dhārtarāṣṭrī mahācamūḥ
     vegān bahuvidhāṃś cakre viṣaṃ pītveva mānavaḥ
haiḍimbo rākṣasendras tu bhagadattaṃ samādravat
     rathenādityavarṇena sa dhvajena mahābalaḥ
tataḥ prāgjyotiṣo rājā nāgarājaṃ samāsthitaḥ
     yathā vajradharaḥ pūrvaṃ saṃgrame tārakāmaye
tatar devāḥ sa gandharvā ṛṣayaś ca samāgatāḥ
     viśeṣaṃ na sma vividur haiḍimba bhagadattayoḥ
yathā surapatiḥ śakras trāsayām āsa dānavān
     tathaiva samare rājaṃs trāsayām āsa pāṇḍavān
tena vidrāvyamāṇās te pāṇḍavāḥ sarvatodiśam
     trātāraṃ nābhyavindanta sveṣv anīkeṣu bhārata
bhaimaseniṃ rathasthaṃ tu tatrāpaśyāma bhārata
     śeṣā vimanaso bhūtvā prādravanta mahārathāḥ
nivṛtteṣu tu pāṇḍūnāṃ punaḥ sainyeṣu bhārata
     āsīn niṣṭānako ghoras tava sainyeṣu saṃyuge
ghaṭotkacas tato rājan bhagadattaṃ mahāraṇe
     śaraiḥ pracchādayām āsa meruṃ girim ivāmbudaḥ
nihatya tāñ śarān rājā rākṣasasya dhanuścyutān
     bhaimaseniṃ raṇe tūrṇaṃ sarvamarmasv atāḍayat
sa tāḍyamāno bahubhiḥ śaraiḥ saṃnataparvabhiḥ
     na vivyathe rākṣasendro bhidyamāna ivācalaḥ
tasya prāgjyotiṣaḥ kruddhas tomarān sa caturdaśa
     preṣayām āsa samare tāṃś ca ciccheda rākṣasaḥ
sa tāṃś chittvā mahābāhus tomarān niśitaiḥ śaraiḥ
     bhagadattaṃ ca vivyādha saptatyā kaṅkapatribhiḥ
tataḥ prāgjyotiṣo rājan prahasann iva bhārata
     tasyāśvāṃś caturaḥ saṃkhye pātayām āsa sāyakaiḥ
sa hatāśve rathe tiṣṭhan rākṣasendraḥ pratāpavān
     śaktiṃ cikṣepa vegena prāgjyotiṣa gajaṃ prati
tām āpatantīṃ sahasā hemadaṇḍāṃ suveginām
     tridhā ciccheda nṛpatiḥ sā vyakīryata medinīm
śaktiṃ vinihatāṃ dṛṣṭvā haiḍimbaḥ prādravad bhayāt
     yathendrasya raṇāt pūrvaṃ namucir daitya sattamaḥ
taṃ vijitya raṇe śūraṃ vikrāntaṃ khyātapauruṣam
     ajeyaṃ samare rājan yamena varuṇena ca
pāṇḍavīṃ samare senāṃ saṃmamarda sa kuñjaraḥ
     yathā vanagajo rājan mṛdgaṃś carati padminīm
madreśvaras tu samare yamābhyāṃ saha saṃgataḥ
     svasrīyau chādayāṃ cakre śaraughaiḥ pāṇḍunandanau
sahadevas tu samare mātulaṃ vīkṣya saṃgatam
     avārayac charaugheṇa megho yadvad divākaram
chādyamānaḥ śaraugheṇa hṛṣṭarūpataro 'bhavat
     tayoś cāpy abhavat prītir atulā mātṛkāraṇāt
tataḥ prahasya samare nakulasya mahārathaḥ
     aśvān vai caturo rājaṃś caturbhiḥ sāyakottamaiḥ
     preṣayām āsa samare yamasya sadanaṃ prati
hayāśvāt tu rathāt tūrṇam avaplutya mahārathaḥ
     āruroha tato hānaṃ bhrātur eva yaśasvinaḥ
ekasthau tu raṇe śūrau dṛḍhe vikṣipya kārmuke
     madrarājarathaṃ kruddhau chādayām āsatuḥ kṣaṇāt
sa cchādyamāno bahubhiḥ śaraiḥ saṃnataparvabhiḥ
     svasrīyābhyāṃ naravyāghro nākampata yathācalaḥ
     prahasann iva tāṃ cāpi śaravṛṣṭiṃ jaghāna ha
sahadevas tataḥ kruddhaḥ śaram udyamya vīryavān
     madrarājam abhiprekṣya preṣayām āsa bhārata
sa śaraḥ preṣitas tena garutmān iva vegavān
     madrarājaṃ vinirbhidya nipapāta mahītale
sa gāḍhaviddho vyathito rathopasthe mahārathaḥ
     niṣasāda mahārāja kaśmalaṃ ca jagāma ha
taṃ visaṃjñaṃ nipatitaṃ sūtaḥ saṃprekṣya saṃyuge
     apovāha rathenājau yamābhyām abhipīḍitam
dṛṭṣvā madreśvara rathaṃ dhārtarāṣṭrāḥ parāṅmukham
     sarve vimanaso bhūtvā nedam astīty acintayan
nirjitya mātulaṃ saṃkhye mādrīputrau mahārathau
     dadhmatur muditau śaṅkhau siṃhanādaṃ vinedatuḥ
abhidudruvatur hṛṣṭau tava sainyaṃ viśāṃ pate
     yathā daitya camūṃ rājann indropendrāv ivāmarau
