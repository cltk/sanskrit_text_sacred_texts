[dhṛ]
      yasmiñ jayāśā satataṃ putrāṇāṃ mama saṃjaya
      taṃ dṛṣṭvā vimukhaṃ saṃkhye kiṃ nu duryodhano 'bravīt
      karṇo vā samare tāta kim akārṣīd ataḥ param
[s]
      bhīmasenaṃ raṇe dṛṣṭvā jvalantam iva pāvakam
      ratham anyaṃ samāsthāya vidhivat kalpitaṃ punaḥ
      abhyayāt pāṇḍavaṃ karṇo vātoddhūta ivārṇavaḥ
kruddham ādhirathiṃ dṛṣṭvā putrās tava viśāṃ pate
      bhīmasenam amanyanta vaivasvatamukhe hutam
cāpaśabdaṃ mahat kṛtvā talaśabdaṃ ca bhairavam
      abhyavartata rādheyo bhīmasenarathaṃ prati
punar eva tato rājan mahān āsīt sudāruṇaḥ
      vimardaḥ sūtaputrasya bhīmasya ca viśāṃ pate
saṃrabdhau hi mahābāhū parasparavadhaiṣiṇau
      anyonyam īkṣāṃ cakrāte dahantāv iva locanaiḥ
krodharaktekṣaṇau kruddhau niḥśvasantau mahārathau
      yuddhe 'nyonyaṃ samāsādya tatakṣatur ariṃdamau
vyāghrāv iva susaṃrabdhau śyenāv iva ca śīghragau
      śarabhāv iva saṃkruddhau yuyudhāte parasparam
tato bhīmaḥ smaran kleśān akṣadyūte vane 'pi ca
      virāṭanagare caiva prāptaṃ duḥkham ariṃdamaḥ
rāṣṭrāṇāṃ sphītaratnānāṃ haraṇaṃ ca tavātmajaiḥ
     satataṃ ca parikleśān saputreṇa tvayā kṛtān
dagdhum aicchaś ca yat kuntīṃ saputrāṃ tvam anāgasam
     kṛṣṇāyāś ca parikleśaṃ sabhāmadhye durātmabhiḥ
patim anyaṃ parīpsasva na santi patayas tava
     nakaraṃ patitāḥ pārthāḥ sarve ṣaṇḍhatilopamāḥ
samakṣaṃ tava kauravya yad ūcuḥ kuravas tadā
     dāsī bhogena kṛṣṇāṃ ca bhoktukāmāḥ sutās tava
yac cāpi tān pravrajataḥ kṛṣṇājinanivāsinaḥ
     paruṣāṇy uktavān karṇaḥ sabhāyāṃ saṃnidhau tava
tṛṇī kṛtyaca yat pārthāṃs tava putro vavalga ha
     viṣamasthān samastho hi saṃrambhād gatacetasaḥ
bālyāt prabhṛti cārighnas tāni duḥkhāni cintayan
     niravidyata dharmātmā jīvitena vṛkodaraḥ
tato visphārya sumahad dhemapṛṣṭhaṃ durāsadam
     cāpaṃ bharataśārdūlas tyaktātmā karṇam abhyayāt
sa sāyakamayair jālair bhīmaḥ karṇa rathaṃ prathi
     bhānumadbhiḥ śilā dhautair bhānoḥ pracchādayat prabhām
tataḥ prahasyādhirathis tūrṇam asyañ śitāñ śarān
     vyadhamad bhīmasenasya śarajālāni patribhiḥ
mahāratho mahābāhur mahāvegair mahābalaḥ
     vivyādhādhirathir bhīmaṃ navabhir niśitaiḥ śaraiḥ
sa tottrair iva mātaṅgo vāryamāṇaḥ patatribhiḥ
     abhyadhāvad asaṃbhrāntaḥ sūtaputraṃ vṛkodaraḥ
tam āpatantaṃ vegena rabhasaṃ pāṇḍavarṣabham
     karṇaḥ prayudyayau yoddhuṃ matto mattam iva dvipam
tataḥ pradhmāpya jalajaṃ bherī śatanināditam
     akṣubhyata balaṃ harṣād dudhūta iva sāgaraḥ
tad uddhūtaṃ balaṃ dṛṣṭva rathanāgāśvapattimat
     bhīmaḥ karṇaṃ samāsādya chādayām āsa sāyakaiḥ
aśvān ṛśya savarṇāṃs tu haṃsavarṇair hayottamaiḥ
     vyāmiśrayad raṇe karṇaḥ pāṇḍavaṃ chādayañ śaraiḥ
ṛśya varṇān hayān karkair miśrān mārutaraṃhasaḥ
     nirīkṣya tava putrāṇāṃ hāhākṛtam abhūd balam
te hayā bahv aśobhanta miśritā vātaraṃhasaḥ
     sitāsitā mahārāja yathā vyomni balāhakāḥ
saṃrabdhau krodhatāmrākṣau prekṣya karṇa vṛkodarau
     saṃtrastāḥ samakampanta tvadīyānāṃ mahārathāḥ
yama rāṣṭhopamaṃ ghoram āsīd āyodhanaṃ tayoḥ
     durdarśaṃ bharataśreṣṭha pretarājapuraṃ yathā
samājam iva tac citraṃ prekṣamāṇā mahārathāḥ
     nālakṣayaj jayaṃ vyaktam ekaikasya nivāraṇe
tayoḥ praikṣanta saṃmardaṃ saṃnikṛṣṭamahāstrayoḥ
     tava durmantrite rājan saputrasya viśāṃ pate
chādayantau hi śatrughnāv anyonyaṃ sāyakaiḥ śitaiḥ
     śarajālāvṛtaṃ vyoma cakrāte śaravṛṣṭibhiḥ
tāv anyonyaṃ jighāṃsantau śarais tīṣṇair mahārathau
     prekṣaṇīyatarāv āstāṃ vṛṣṭimantāv ivāmbudau
suvarṇavikṛtān bāṇān pramuñcantāv ariṃdamau
     bhāsvaraṃ vyoma cakrāte vahny ulkābhir iva prabho
tābhyāṃ muktā vyakāśanta kaṅkabarhiṇa vāsasaḥ
     paṅktyaḥ śaradi mattānāṃ sārasānām ivāmbare
saṃsaktaṃ sūtaputreṇa dṛṣṭvā bhīmam ariṃdamam
     atibhāram amanyetāṃ bhīme kṛṣṇa dhanaṃjayau
tatrādhirathi bhīmābhyāṃ śarair muktair dṛḍhāhatāḥ
     iṣupātam atikramya petur aśvanaradvipāḥ
patadbhiḥ patitaiś cānyair gatāsubhir anekaśaḥ
     kṛto mahān mahārāja putrāṇāṃ te janakṣayaḥ
manuṣyāśvagajānāṃ ca śarīrair gatajīvitaiḥ
     kṣaṇena bhūmiḥ saṃjajñe saṃvṛtā bharatarṣabha
