[bh]
      atha sā strī tam uktvā tu vipram evaṃ bhavatv iti
      tailaṃ divyam upādāya snānaśāṭīm upānayat
anujñātā ca muninā sā strī tena mahātmanā
      athāsya tailenāṅgāni sarvāṇy evābhyamṛkṣayat
śanaiś cotsāditas tatra snānaśālām upāgamat
      bhadrāsanaṃ tataś citram ṛṣir anvāviśan navam
athopaviṣṭaś ca yadā tasmin bhadrāsane tadā
      snāpayām āsa śanakais tam ṛṣiṃ sukhahastavat
      divyaṃ ca vidhivac cakre sopacāraṃ munes tadā
sa tena susukhoṣṇena tasyā hastasukhena ca
      vyatītāṃ rajanīṃ kṛtsnāṃ nājānāt sa mahāvrataḥ
tata utthāya sa munis tadā paramavismitaḥ
      pūrvasyāṃ diśi sūryaṃ ca so 'paśyad uditaṃ divi
tasya buddhir iyaṃ kiṃ nu mohas tattvam idaṃ bhavet
      athopāsya sahasrāṃśuṃ kiṃ karomīty uvāca tām
sā cāmṛtarasaprakhyam ṛṣer annam upāharat
      tasya svādutayānnasya na prabhūtaṃ cakāra saḥ
      vyagamac cāpy ahaḥ śeṣaṃ tataḥ saṃdhyāgamat punaḥ
atha strī bhagavantaṃ sā supyatām ity acodayat
      tatrai vai śayane divye tasya tasyāś ca kalpite
[a]
     na bhadre paradāreṣu mano me saṃprasajjati
     uttiṣṭha bhadre bhadraṃ te svapa vai viramasva ca
[bh]
     sā tadā tena vipreṇa tathā dhṛtyā nivartitā
     svatantrāsmīty uvācainaṃ na dharmac chalam asti te
[a]
     nāsti svatantratā strīṇām asvatantrā hi yoṣitaḥ
     prajāpatimataṃ hy etan na strī svātantryam arhati
[strī]
     bādhate maithunaṃ vipra mama bhaktiṃ ca paśya vai
     adharmaṃ prāpsyase vipra yan māṃ tvaṃ nābhinandasi
[a]
     haranti doṣajātāni naraṃ jātaṃ yathecchakam
     prabhavāmi sadā dhṛtyā bhadre svaṃ śayanaṃ vraja
[strī]
     śirasā praṇame vipra prasādaṃ kartum arhasi
     bhūmau nipatamānāyāḥ śaraṇaṃ bhava me 'nagha
yadi vā doṣajātaṃ tvaṃ paradāreṣu paśyasi
     ātmānaṃ sparśayāmy adya pāṇiṃ gṛhṇīṣva me dvija
na doṣo bhavitā caiva satyenaitad bravīmy aham
     svatantrāṃ māṃ vijānīhi yo 'dharmaḥ so 'stu vai mayi
[a]
     svatantrā tvaṃ kathaṃ bhadre brūhi kāraṇam atra vai
     nāsti loke hi kā cit strī yā vai svātantryam arhati
pitā rakṣati kaumāre bhartā rakṣati yauvane
     putrāś ca sthavirī bhāve na strī svātantryam arhati
[strī]
     kaumāraṃ brahmacaryaṃ me kanyaivāsmi na saṃśayaḥ
     kuru mā vimatiṃ vipra śraddhāṃ vijahi mā mama
[a]
     yathā mama tathā tubhyaṃ yathā tava tathā mama
     jijñāseyam ṛṣes tasya vighnaḥ satyaṃ nu kiṃ bhavet
āścaryaṃ paramaṃ hīdaṃ kiṃ nu śreyo hi me bhavet
     divyābharaṇavastrā hi kanyeyaṃ mām upasthitā
kiṃ tv asyāḥ paramaṃ rūpaṃ jīrṇam āsīt kathaṃ punaḥ
     kanyā rūpam ihādyaiva kim ihātrottaraṃ bhavet
yathā praraṃ śaktidhṛter na vyutthāsye kathaṃ cana
     na rocaye hi vyutthānaṃ dhṛtyaivaṃ sādhayāmy aham
