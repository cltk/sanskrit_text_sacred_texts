bṛhadaśva uvāca
      sa nadīḥ parvatāṃś caiva vanāni ca sarāṃsi ca
      acireṇāticakrāma khecaraḥ khe carann iva
tathā prayāte tu rathe tadā bhāṅgasvarir nṛpaḥ
      uttarīyam athāpaśyad bhraṣṭaṃ parapuraṃjayaḥ
tataḥ sa tvaramāṇas tu paṭe nipatite tadā
      grahīṣyāmīti taṃ rājā nalam āha mahāmanāḥ
nigṛhṇīṣva mahābuddhe hayān etān mahājavān
      vārṣṇeyo yāvad etaṃ me paṭam ānayatām iti
nalas taṃ pratyuvācātha dūre bhraṣṭaḥ paṭas tava
      yojanaṃ samatikrānto na sa śakyas tvayā punaḥ
evam ukte nalenātha tadā bhāṅgasvarir nṛpaḥ
      āsasāda vane rājan phalavantaṃ bibhītakam
taṃ dṛṣṭvā bāhukaṃ rājā tvaramāṇo 'bhyabhāṣata
      mamāpi sūta paśya tvaṃ saṃkhyāne paramaṃ balam
sarvaḥ sarvaṃ na jānāti sarvajño nāsti kaś cana
      naikatra pariniṣṭhāsti jñānasya puruṣe kva cit
vṛkṣe 'smin yāni parṇāni phalāny api ca bāhuka
      patitāni ca yāny atra tatraikam adhikaṃ śatam
      ekapatrādhikaṃ patraṃ phalam ekaṃ ca bāhuka
pañca koṭyo 'tha patrāṇāṃ dvayor api ca śākhayoḥ
     pracinuhy asya śākhe dve yāś cāpy anyāḥ praśākhikāḥ
     ābhyāṃ phalasahasre dve pañconaṃ śatam eva ca
tato rathād avaplutya rājānaṃ bāhuko 'bravīt
     parokṣam iva me rājan katthase śatrukarśana
atha te gaṇite rājan vidyate na parokṣatā
     pratyakṣaṃ te mahārāja gaṇayiṣye bibhītakam
ahaṃ hi nābhijānāmi bhaved evaṃ na veti ca
     saṃkhyāsyāmi phalāny asya paśyatas te narādhipa
     muhūrtam iva vārṣṇeyo raśmīn yacchatu vājinām
tam abravīn nṛpaḥ sūtaṃ nāyaṃ kālo vilambitum
     bāhukas tv abravīd enaṃ paraṃ yatnaṃ samāsthitaḥ
pratīkṣasva muhūrtaṃ tvam atha vā tvarate bhavān
     eṣa yāti śivaḥ panthā yāhi vārṣṇeyasārathiḥ
abravīd ṛtuparṇas taṃ sāntvayan kurunandana
     tvam eva yantā nānyo 'sti pṛthivyām api bāhuka
tvatkṛte yātum icchāmi vidarbhān hayakovida
     śaraṇaṃ tvāṃ prapanno 'smi na vighnaṃ kartum arhasi
kāmaṃ ca te kariṣyāmi yan māṃ vakṣyasi bāhuka
     vidarbhān yadi yātvādya sūryaṃ darśayitāsi me
athābravīd bāhukas taṃ saṃkhyāyemaṃ bibhītakam
     tato vidarbhān yāsyāmi kuruṣvedaṃ vaco mama
akāma iva taṃ rājā gaṇayasvety uvāca ha
     so 'vatīrya rathāt tūrṇaṃ śātayām āsa taṃ drumam
tataḥ sa vismayāviṣṭo rājānam idam abravīt
     gaṇayitvā yathoktāni tāvanty eva phalāni ca
atyadbhutam idaṃ rājan dṛṣṭavān asmi te balam
     śrotum icchāmi tāṃ vidyāṃ yathaitaj jñāyate nṛpa
tam uvāca tato rājā tvarito gamane tadā
     viddhy akṣahṛdayajñaṃ māṃ saṃkhyāne ca viśāradam
bāhukas tam uvācātha dehi vidyām imāṃ mama
     matto 'pi cāśvahṛdayaṃ gṛhāṇa puruṣarṣabha
ṛtuparṇas tato rājā bāhukaṃ kāryagauravāt
     hayajñānasya lobhāc ca tathety evābravīd vacaḥ
yatheṣṭaṃ tvaṃ gṛhāṇedam akṣāṇāṃ hṛdayaṃ param
     nikṣepo me 'śvahṛdayaṃ tvayi tiṣṭhatu bāhuka
     evam uktvā dadau vidyām ṛtuparṇo nalāya vai
tasyākṣahṛdayajñasya śarīrān niḥsṛtaḥ kaliḥ
     karkoṭakaviṣaṃ tīkṣṇaṃ mukhāt satatam udvaman
kales tasya tadārtasya śāpāgniḥ sa viniḥsṛtaḥ
     sa tena karśito rājā dīrghakālam anātmavān
tato viṣavimuktātmā svarūpam akarot kaliḥ
     taṃ śaptum aicchat kupito niṣadhādhipatir nalaḥ
tam uvāca kalir bhīto vepamānaḥ kṛtāñjaliḥ
     kopaṃ saṃyaccha nṛpate kīrtiṃ dāsyāmi te parām
indrasenasya jananī kupitā māśapat purā
     yadā tvayā parityaktā tato 'haṃ bhṛśapīḍitaḥ
avasaṃ tvayi rājendra suduḥkham aparājita
     viṣeṇa nāgarājasya dahyamāno divāniśam
ye ca tvāṃ manujā loke kīrtayiṣyanty atandritāḥ
     matprasūtaṃ bhayaṃ teṣāṃ na kadā cid bhaviṣyati
evam ukto nalo rājā nyayacchat kopam ātmanaḥ
     tato bhītaḥ kaliḥ kṣipraṃ praviveśa bibhītakam
     kalis tv anyena nādṛśyat kathayan naiṣadhena vai
tato gatajvaro rājā naiṣadhaḥ paravīrahā
     saṃpranaṣṭe kalau rājan saṃkhyāyātha phalāny uta
mudā paramayā yuktas tejasā ca pareṇa ha
     ratham āruhya tejasvī prayayau javanair hayaiḥ
     bibhītakaś cāpraśaṣṭaḥ saṃvṛttaḥ kalisaṃśrayāt
hayottamān utpatato dvijān iva punaḥ punaḥ
     nalaḥ saṃcodayām āsa prahṛṣṭenāntarātmanā
vidarbhābhimukho rājā prayayau sa mahāmanāḥ
     nale tu samatikrānte kalir apy agamad gṛhān
tato gatajvaro rājā nalo 'bhūt pṛthivīpate
     vimuktaḥ kalinā rājan rūpamātraviyojitaḥ
