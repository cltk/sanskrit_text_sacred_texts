[v]
      ṛṣes tad vacanaṃ śrutvā niśaśvāsa yudhiṣṭhiraḥ
      cintayan rājasūyāptiṃ na lebhe śarma bhārata
rājarṣīṇāṃ hi taṃ śrutvā mahimānaṃ mahātmanām
      yajvanāṃ karmabhiḥ puṇyair lokaprāptiṃ samīkṣya ca
hariś candraṃ ca rājarṣiṃ rocamānaṃ viśeṣataḥ
      yajvānaṃ yajñam āhartuṃ rājasūyam iyeṣa saḥ
yudhiṣṭhiras tataḥ sarvān arcayitvā sabhā sadaḥ
      pratyarcitaś ca taiḥ sarvair yajñāyaiva mano dadhe
sa rājasūyaṃ rājendra kurūṇām ṛṣabhaḥ kratum
      āhartuṃ pravaṇaṃ cakre mano saṃcintya so 'sakṛt
bhūyo cādbhutavīryaujā dharmam evānupālayan
      kiṃ hitaṃ sarvalokānāṃ bhaved iti mano dadhe
anugṛhṇan prajāḥ sarvāḥ sarvadharmavidāṃ varaḥ
      aviśeṣeṇa sarveṣāṃ hitaṃ cakre yudhiṣṭhiraḥ
evaṃgate tatas tasmin pitarīvāśvasañ janāḥ
      na tasya vidyate dveṣṭā tato 'syājāta śatrutā
sa mantriṇaḥ samānāyya bhrātṝṃś ca vadatāṃ varaḥ
      rājasūyaṃ prati tadā punaḥ punar apṛcchata
te pṛcchyamānāḥ sahitā vaco 'rthyaṃ mantriṇas tadā
     yudhiṣṭhiraṃ mahāprājñaṃ yiyakṣum idam abruvan
yenābhiṣikto nṛpatir vāruṇaṃ guṇam ṛcchati
     tena rājāpi san kṛtsnaṃ samrāḍ guṇam abhīpsati
tasya samrāḍ guṇārhasya bhavataḥ kurunandana
     rājasūyasya samayaṃ manyante suhṛdas tava
tasya yajñasya samayaḥ svādhīnaḥ kṣatrasaṃpadā
     sāmnā ṣaḍ agnayo yasmiṃś cīyante saṃśitavrataiḥ
darvī homān upādāya sarvān yaḥ prāpnute kratūn
     abhiṣekaṃ ca yajñānte sarvajit tena cocyate
samartho 'si mahābāho sarve te vaśagā vayam
     avicārya mahārāja rājasūye mano kuru
ity evaṃ suhṛdaḥ sarve pṛthak ca saha cābruvan
     sa dharmyaṃ pāṇḍavas teṣāṃ vaco śrutvā viśāṃ pate
     dhṛṣṭam iṣṭaṃ variṣṭhaṃ ca jagrāha manasārihā
śrutvā suhṛd vacas tac ca jānaṃś cāpy ātmanaḥ kṣamam
     punaḥ punar mano dadhre rājasūyāya bhārata
sa bhrātṛbhiḥ punar dhīmān ṛtvigbhiś ca mahātmabhiḥ
     dhaumya dvaipāyanādyaiś ca mantrayām āsa mantribhiḥ
[y]
     iyaṃ yā rājasūyasya samrāḍ arhasya sukratoḥ
     śraddadhānasya vadataḥ spṛhā me sā kathaṃ bhavet
[v]
     evam uktās tu te tena rājñā rājīvalocana
     idam ūcur vaco kāle dharmātmānaṃ yudhiṣṭhiram
     arhas tvam asi dharmajña rājasūyaṃ mahākratum
athaivam ukte nṛpatāv ṛtvigbhir ṛṣibhis tathā
     mantriṇo bhrātaraś cāsya tad vaco pratyapūjayan
sa tu rājā mahāprājñaḥ punar evātmanātmavān
     bhūyo vimamṛśe pārtho lokānāṃ hitakāmyayā
sāmarthya yogaṃ saṃprekṣya deśakālau vyayāgamau
     vimṛśya samyak ca dhiyā kurvan prājño na sīdati
na hi yajñasamārambhaḥ kevalātma vipattaye
     bhavatīti samājñāya yatnataḥ kāryam udvahan
sa niścayārthaṃ kāryasya kṛṣṇam eva janārdanam
     sarvalokāt paraṃ matvā jagāma manasā harim
aprameyaṃ mahābāhuṃ kāmāj jātam ajaṃ nṛṣu
     pāṇḍavas tarkayām āsa karmabhir deva saṃmitaiḥ
nāsya kiṃ cid avijñātaṃ nāsya kiṃ cid akarmajam
     na sa kiṃ cin na viṣahed iti kṛṣṇam amanyata
sa tu tāṃ naiṣṭhikīṃ buddhiṃ kṛtvā pārtho yudhiṣṭhiraḥ
     guruvad bhūtagurave prāhiṇod dūtam añjasā
śīghragena rathenāśu sa dūtaḥ prāpya yādavān
     dvārakāvāsinaṃ kṛṣṇaṃ dvāravatyāṃ samāsadat
darśanākāṅkṣiṇaṃ pārthaṃ darśanākāṃkṣayācyutaḥ
     indrasenena sahita indraprasthaṃ yayau tadā
vyatītya vividhān deśāṃs tvarāvān kṣipravāhanaḥ
     indraprasthagataṃ pārtham abhyagacchaj janārdanaḥ
sa gṛhe bhrātṛvad bhrātrā dharmarājena pūjitaḥ
     bhīmena ca tato 'paśyat svasāraṃ prītimān pituḥ
prītaḥ priyeṇa suhṛdā reme sa sahitas tadā
     arjunena yamābhyāṃ ca guruvat paryupasthitaḥ
taṃ viśrāntaṃ śubhe deśe kṣaṇinaṃ kalyam acyutam
     dharmarājaḥ samāgamya jñāpayat svaṃ prayojanam
[y]
     prārthito rājasūyo me na cāsau kevalepsayā
     prāpyate yena tat te ha viditaṃ kṛṣṇa sarvaśaḥ
yasmin sarvaṃ saṃbhavati yaś ca sarvatra pūjyate
     yaś ca sarveśvaro rājā rājasūyaṃ sa vindati
taṃ rājasūyaṃ suhṛdaḥ kāryam āhuḥ sametya me
     tatra me niścitatamaṃ tava kṛṣṇagirā bhavet
kecid dhi sauhṛdād eva doṣaṃ na paricakṣate
     arthahetos tathaivānye priyam eva vadanty uta
priyam eva parīpsante ke cid ātmaṇi yad dhitam
     evaṃ prāyāś ca dṛśyante janavādāḥ prayojane
tvaṃ tu hetūn atītyaitān kāmakrodhau vyatītya ca
     paramaṃ naḥ kṣamaṃ loke yathāvad vaktum arhasi
