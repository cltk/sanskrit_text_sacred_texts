[janaka]
      varṇo viśeṣavarṇānāṃ maharṣe kena jāyate
      etad icchāmy ahaṃ śrotuṃ tad brūhi vadatāṃ vara
yad etaj jāyate 'patyaṃ sa evāyam iti śrutiḥ
      kathaṃ brāhmaṇato jāto viśeṣagrahaṇaṃ gataḥ
[parāṣara]
      evam etan mahārāja yena jātaḥ sa eva saḥ
      tapasas tv apakarṣeṇa jātigrahaṇatāṃ gataḥ
sukṣetrāc ca subījāc ca puṇyo bhavati saṃbhavaḥ
      ato 'nyatarato hīnād avaro nāma jāyate
vakrād bhujābhyām ūrubhyāṃ padbhyāṃ caivātha jajñire
      sṛjataḥ prajāpater lokān iti dharmavido viduḥ
mukhajā brāhmaṇās tāta bāhujāḥ kṣatrabandhavaḥ
      ūrujā dhanino rājan pādajāḥ paricārakāḥ
caturṇām eva varṇānām āgamaḥ puruṣarṣabha
      ato 'nye tv atiriktā ye te vai saṃkarajāḥ smṛtāḥ
kṣatrajātir athāmbasthā ugrā vaidehakās tathā
      śvapākāḥ pulkasāḥ stenā niṣādāḥ sūtamāgadhāḥ
āyogāḥ karaṇā vrātyāś candālāś ca narādhipa
      ete caturbhyo varṇebhyo jāyante vai parasparam
[janaka]
     brahmaṇaikena jātānāṃ nānātvaṃ gotrataḥ katham
     bahūnīha hi loke vai gotrāṇi munisattama
yatra tatra kathaṃ jātāḥ svayoniṃ munayo gatāḥ
     śūdrayonau samutpannā viyonau ca tathāpare
[parāṣara]
     rājann etad bhaved grāhyam apakṛṣṭena janmanā
     mahātmānaṃ samutpattis tapasā bhāvitātmanām
utpādya putrān munayo nṛpatau yatra tatra ha
     svenaiva tapasā teṣām ṛṣitvaṃ vidadhuḥ punaḥ
pitāmahaś ca me pūrvam ṛśyaśṛṅgaś ca kāśyapaḥ
     vatas tāndyaḥ kṛpaś caiva kakṣīvān kamathādayaḥ
yavakrītaś ca nṛpate droṇaś ca vadatāṃ varaḥ
     āyur mataṅgo dattaś ca drupado matsya eva ca
ete svāṃ prakṛtiṃ prāptā vaideha tapaso ''śrayāt
     pratiṣṭhitā vedavido dame tapasi caiva hi
mūlagotrāṇi catvāri samutpannāni pārthiva
     aṅgirāḥ kaśyapaś caiva vasiṣṭho bhṛgur eva ca
karmato 'nyāni gotrāṇi samutpannāni pārthiva
     nāmadheyāni tapasā tāni ca grahaṇaṃ satām
[janaka]
     viśeṣadharmān varṇānāṃ prabrūhi bhagavan mama
     tathā sāmānya dharmāṃś ca sarvatra kuśalo hy asi
[parā]
     pratigraho yājanaṃ ca tathaivādhyāpanaṃ nṛpa
     viśeṣadharmo viprāṇāṃ rakṣā kṣatrasya śobhanā
kṛṣiś ca pāśupālyaṃ ca vānijyaṃ ca viśām api
     dvijānāṃ paricaryā ca śūtra karma narādhipa
viśeṣadharmā nṛpate varṇānāṃ parikīrtitāḥ
     dharmān sādhāraṇāṃs tāta vistareṇa śṛṇuṣva me
ānṛśaṃsyam ahiṃsā cāpramādaḥ saṃvibhāgitā
     śrāddhakarmātitheyaṃ ca satyam akrodha eva ca
sveṣu dāreṣu saṃtoṣaḥ śaucaṃ nityānasūyatā
     ātmajñānaṃ titikṣā ca dharmāḥ sādhāraṇā nṛpa
brāhmaṇāḥ kṣatriyā vaiśyās trayo varṇā dvijātayaḥ
     atra teṣām adhīkāro dharmeṣu dvipadāṃ vara
vikarmāvasthitā varṇāḥ patanti nṛpate trayaḥ
     unnamanti yathā santam āśrityeha svakarmasu
na cāpi śūdraḥ patatīti niścayo; na cāpi saṃskāram ihārhatīti vā
     śrutipravṛttaṃ na ca dharmam āpnute; na cāsya dharme pratiṣedhanaṃ kṛtam
vaidehakaṃ śūdram udāharanti; dvijā mahārāja śrutopapannāḥ
     ahaṃ hi paśyāmi narendra devaṃ; viśvasya viṣṇuṃ jagataḥ pradhānam
satāṃ vṛttam anuṣṭhāya nihīnā ujjihīrṣavaḥ
     mantravarjaṃ na duṣyanti kurvāṇāḥ pauṣṭikīḥ kriyāḥ
yathā yathā hi sadvṛttam ālambantītare janāḥ
     tathā tathā sukhaṃ prāpya pretya ceha ca śerate
[ja]
     kiṃ karma dūsayaty enam atha jātir mahāmune
     saṃdeho me samutpannas tan me vyākhyātum arhasi
[parā]
     asaṃśayaṃ mahārāja ubhayaṃ doṣakārakam
     karma caiva hi jātiś ca viśeṣaṃ tu niśāmaya
jātyā ca karmaṇā caiva duṣṭaṃ karma niṣevate
     jātyā duṣṭaś ca yaḥ pāpaṃ na karoti sa pūruṣaḥ
jātyā pradhānaṃ puruṣaṃ kurvāṇaṃ karma dhikkṛtam
     karma tad dūsayaty enaṃ tasmāt karma na śobhanam
[ja]
     kāni karmāṇi dharmyāṇi loke 'smin dvijasattama
     na hiṃsantīha bhūtāni kriyamāṇāni sarvadā
[parā]
     śṛṇu me 'tra mahārāja yan māṃ tvaṃ paripṛcchasi
     yāni karmāṇy ahiṃsrāṇi naraṃ trāyanti sarvadā
saṃnyasyāgnīn upāsīnāḥ paśyanti vigatajvarāḥ
     naiḥśreyasaṃ dharmapathaṃ samāruhya yathākramam
praśritā vinayopetā damanityāḥ susaṃśitāḥ
     prayānti sthānam ajaraṃ sarvakarma vivarjitāḥ
sarve varṇā dharmakāryāṇi samyak; kṛtvā rājan satyavākyāni coktvā
     tyaktvādharmaṃ dāruṇaṃ jīvaloke; yānti svargaṃ nātra kāryo vicāraḥ
