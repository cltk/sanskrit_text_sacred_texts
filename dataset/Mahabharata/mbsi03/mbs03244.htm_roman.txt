[janam]
      duryodhanaṃ mocayitvā pāṇḍuputrā mahābalāḥ
      kim akārṣur vane tasmiṃs tan mamākhyātum arhasi
[vai]
      tataḥ śayānaṃ kaunteyaṃ rātrau dvaitavane mṛgāḥ
      svapnānte darśayām āsur bāṣpakaṇṭhā yudhiṣṭhiram
tān abravīt sa rājendro vepamānān kṛtāñjalīn
      brūta yad vaktukāmāḥ stha ke bhavantaḥ kim iṣyate
evam uktāḥ pāṇḍavena kaunteyena yaśasvinā
      pratyabruvan mṛgās tatra hataśeṣā yudhiṣṭhiram
vayaṃ mṛgā dvaitavane hataśiṣṭāḥ sma bhārata
      notsīdema mahārāja kriyatāṃ vāsaparyayaḥ
bhavanto bhrātaraḥ śūrāḥ sarva evāstra kovidāḥ
      kulāny alpāvaśiṣṭāni kṛtavanto vanaukasām
bījabhūtā vayaṃ ke cid avaśiṣṭā mahāmate
      vivardhemahi rājendra prasādāt te yudhiṣṭhira
tān vepamānān vitrastān bījamātrāvaśeṣitān
      mṛgān dṛṣṭvā suduḥkhārto dharmarājo yudhiṣṭhiraḥ
tāṃs tathety abravīd rājā sarvabhūtahite rataḥ
      tathyaṃ bhavanto bruvate kariṣyāmi ca tat tathā
ity evaṃ pratibuddhaḥ sa rātryante rājasattamaḥ
     abravīt sahitān bhrātṝn dayāpanno mṛgān prati
ukto rātrau mṛgair asmi svapnānte hataśeṣitaiḥ
     tanu bhūtāḥ sma bhadraṃ te dayā naḥ kriyatām iti
te satyam āhuḥ kartavyā dayāsmābhir vanaukasām
     sāṣṭa māsaṃ hi no varṣaṃ yad enān upayuñjmahe
punar bahumṛgaṃ ramyaṃ kāmyakaṃ kānanottamam
     maru bhūmeḥ śiro khyātaṃ tṛṇabindu saro prati
     tatremā vasatīḥ śiṣṭā viharanto ramemahi
tatas te pāṇḍavāḥ śīghraṃ prayayur dharmakovidāḥ
     brāhmaṇaiḥ sahitā rājan ye ca tatra sahoṣitāḥ
     indrasenādibhiś caiva preṣyair anugatās tadā
te yātvānusṛtair mārgaiḥ svannaiḥ śuci jalānvitaiḥ
     dadṛśuḥ kāmyakaṃ puṇyam āśramaṃ tāpasāyutam
viviśus te sma kauravyā vṛtā viprarṣabhair tadā
     tad vanaṃ bharataśreṣṭhāḥ svargaṃ sukṛtino yathā
