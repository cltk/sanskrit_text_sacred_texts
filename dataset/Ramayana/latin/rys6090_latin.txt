lakṣmaṇena tu tad vākyam uktaṃ śrutvā sa rāghavaḥ
 rāvaṇāya śarān ghorān visasarja camūmukhe
daśagrīvo rathasthas tu rāmaṃ vajropamaiḥ śaraiḥ
 ājaghāna mahāghorair dhārābhir iva toyadaḥ
dīptapāvakasaṃkāśaiḥ śaraiḥ kāñcanabhūṣaṇaiḥ
 nirbibheda raṇe rāmo daśagrīvaṃ samāhitaḥ
bhūmisthitasya rāmasya rathasthasya ca rakṣasaḥ
 na samaṃ yuddham ity āhur devagandharvadānavāḥ
tataḥ kāñcanacitrāṅgaḥ kiṃkiṇīśatabhūṣitaḥ
 taruṇādityasaṃkāśo vaidūryamayakūbaraḥ
sadaśvaiḥ kāñcanāpīḍair yuktaḥ śvetaprakīrṇakaiḥ
 haribhiḥ sūryasaṃkāśair hemajālavibhūṣitaiḥ
rukmaveṇudhvajaḥ śrīmān devarājaratho varaḥ
 abhyavartata kākutstham avatīrya triviṣṭapāt
abravīc ca tadā rāmaṃ sapratodo rathe sthitaḥ
 prāñjalir mātalir vākyaṃ sahasrākṣasya sārathiḥ
sahasrākṣeṇa kākutstha ratho 'yaṃ vijayāya te
 dattas tava mahāsattva śrīmāñ śatrunibarhaṇaḥ
idam aindraṃ mahaccāpaṃ kavacaṃ cāgnisaṃnibham
 śarāś cādityasaṃkāśāḥ śaktiś ca vimalā śitāḥ
āruhyemaṃ rathaṃ vīra rākṣasaṃ jahi rāvaṇam
 mayā sārathinā rāma mahendra iva dānavān
ity uktaḥ sa parikramya rathaṃ tam abhivādya ca
 āruroha tadā rāmo lokāṁl lakṣmyā virājayan
tad babhūvādbhutaṃ yuddhaṃ dvairathaṃ lomaharṣaṇam
 rāmasya ca mahābāho rāvaṇasya ca rakṣasaḥ
sa gāndharveṇa gāndharvaṃ daivaṃ daivena rāghavaḥ
 astraṃ rākṣasarājasya jaghāna paramāstravit
astraṃ tu paramaṃ ghoraṃ rākṣasaṃ rākasādhipa
 sasarja paramakruddhaḥ punar eva niśācaraḥ
te rāvaṇadhanurmuktāḥ śarāḥ kāñcanabhūṣaṇāḥ
 abhyavartanta kākutsthaṃ sarpā bhūtvā mahāviṣāḥ
te dīptavadanā dīptaṃ vamanto jvalanaṃ mukhaiḥ
 rāmam evābhyavartanta vyāditāsyā bhayānakāḥ
tair vāsukisamasparśair dīptabhogair mahāviṣaiḥ
 diśaś ca saṃtatāḥ sarvāḥ pradiśaś ca samāvṛtāḥ
tān dṛṣṭvā pannagān rāmaḥ samāpatata āhave
 astraṃ gārutmataṃ ghoraṃ prāduścakre bhayāvaham
te rāghavadhanurmuktā rukmapuṅkhāḥ śikhiprabhāḥ
 suparṇāḥ kāñcanā bhūtvā viceruḥ sarpaśatravaḥ
te tān sarvāñ śarāñ jaghnuḥ sarparūpān mahājavān
 suparṇarūpā rāmasya viśikhāḥ kāmarūpiṇaḥ
astre pratihate kruddho rāvaṇo rākṣasādhipaḥ
 abhyavarṣat tadā rāmaṃ ghorābhiḥ śaravṛṣṭibhiḥ
tataḥ śarasahasreṇa rāmam akliṣṭakāriṇam
 ardayitvā śaraugheṇa mātaliṃ pratyavidhyata
pātayitvā rathopasthe rathāt ketuṃ ca kāñcanam
 aindrān abhijaghānāśvāñ śarajālena rāvaṇaḥ
viṣedur devagandharvā dānavāś cāraṇaiḥ saha
 rāmam ārtaṃ tadā dṛṣṭvā siddhāś ca paramarṣayaḥ
vyathitā vānarendrāś ca babhūvuḥ savibhīṣaṇāḥ
 rāmacandramasaṃ dṛṣṭvā grastaṃ rāvaṇarāhuṇā
prājāpatyaṃ ca nakṣatraṃ rohiṇīṃ śaśinaḥ priyām
 samākramya budhas tasthau prajānām aśubhāvahaḥ
sadhūmaparivṛttormiḥ prajvalann iva sāgaraḥ
 utpapāta tadā kruddhaḥ spṛśann iva divākaram
śastravarṇaḥ suparuṣo mandaraśmir divākaraḥ
 adṛśyata kabandhāṅgaḥ saṃsakto dhūmaketunā
kosalānāṃ ca nakṣatraṃ vyaktam indrāgnidaivatam
 ākramyāṅgārakas tasthau viśākhām api cāmbare
daśāsyo viṃśatibhujaḥ pragṛhītaśarāsanaḥ
 adṛśyata daśagrīvo maināka iva parvataḥ
nirasyamāno rāmas tu daśagrīveṇa rakṣasā
 nāśakad abhisaṃdhātuṃ sāyakān raṇamūrdhani
sa kṛtvā bhrukuṭīṃ kruddhaḥ kiṃ cit saṃraktalocanaḥ
 jagāma sumahākrodhaṃ nirdahann iva cakṣuṣā
