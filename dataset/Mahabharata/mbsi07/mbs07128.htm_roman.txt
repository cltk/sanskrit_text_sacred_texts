[s]
      tad udīrṇagajāśvaughaṃ balaṃ tava janādhipa
      pāṇḍusenām abhidrutya yodhayām āsa sarvataḥ
pāñcālāḥ kuravaś caiva yodhayantaḥ parasparam
      yama rāṣṭrāya mahate paralokāya dīkṣitāḥ
śūrāḥ śūraiḥ samāgamya śaratomara śaktibhiḥ
      vivyadhuḥ samare tūrṇaṃ ninyuś caiva yamakṣayam
rathināṃ rathibhiḥ sārdhaṃ rudhirasrāvi dāruṇam
      prāvartata mahad yuddhaṃ nighnatām itaretaram
vāraṇāś ca mahārāja samāsādya parasparam
      viṣāṇair dārayām āsuḥ saṃkruddhāś ca mahotkaṭāḥ
hayārohān harārohāḥ prāsaśaktiparaśvadhaiḥ
      bibhidus tumule yuddhe prārthayanto mayad yaśaḥ
pattayaś ca mahābāho śataśaḥ śastrapāṇayaḥ
      anyonyam ārdayan rājan nityayattāḥ parākrame
gotrāṇāṃ nāmadheyānāṃ kulānāṃ caiva māriṣa
      śravaṇād dhi vijānīmaḥ pāñcālān kurubhiḥ saha
anyonyaṃ samare yodhāḥ śaraśaktiparaśvadhaiḥ
      preṣayan paralokāya vicaranto hy abhītavat
śarair daśa diśo rājaṃs teṣāṃ muktaiḥ sahasraśaḥ
     na bhrājanta yathāpūrvaṃ bhāskare 'staṃ gate 'pi ca
tathā prayudhyamāneṣu pāṇaveyeṣu nirbhayaḥ
     duryodhano mahārāja vyavagāhata tad balam
saindhavasya vadhenaiva bhṛśaṃ duḥkhasamanvitaḥ
     martavyam iti saṃcintya prāviśat tu dviṣad balam
nādayan rathaghoṣeṇa kampayann iva medinīm
     abhyavartata putras te pāṇḍavānām anīkinīm
sa saṃnipātas tumulas tasya teṣāṃ ca bhārata
     abhavat sarvasainyānām abhāva karaṇo mahān
maṃdhyaṃ dinagataṃ sūryaṃ pratapantaṃ gabhastibhiḥ
     tathā tava sutaṃ madhye pratapantaṃ śarormibhiḥ
na śekur bhārataṃ yuddhe pāṇḍavāḥ samavekṣitum
     palāyane kṛtotsāhā nirtusāhā dviṣaj jaye
paryadhāvanta pāñcālā vadhyamānā mahātmanā
     rukmapuṅkhaiḥ prasannāgrais tava putreṇa dhanvinā
     ardyamānāḥ śarais tūrṇaṃ nyapatan pāṇḍusainikāḥ
na tādṛśaṃ raṇe karmakṛtavantas tu tāvakāḥ
     yādṛśaṃ kṛtavān rājā putras tava viśāṃ pate
putreṇa tava sā senā pāṇḍavī mathitā raṇe
     nalinī dviradeneva samantāt phullapaṅkajā
kṣīṇatoyānilārkābhyāṃ hatatviḍ iva padminī
     babhūva pāṇḍavī senā tava putrasya tejasā
pāṇḍusenāṃ hatāṃ dṛṣṭvā tava putreṇa bhārata
     bhīmasenapurogās tu pāñcālāḥ samupādravan
sa bhīmasenaṃ daśabhir madrī putrau tribhis tribhiḥ
     virāṭadrupadau ṣaḍbhiḥ śatena ca śikhaṇḍinam
dhṛṣṭadyumnaṃ ca saptatyā dharmaputraṃ ca saptabhiḥ
     kekayāṃś caiva cedīṃś ca bahubhir niśitaiḥ śaraiḥ
sātvataṃ pañcabhir viddhvā draupadeyāṃs tribhis tribhiḥ
     ghaṭotkacaṃ ca samare viddhvā siṃha ivānadat
śataśaś cāparān yodhān sa dvipāśvarathān raṇe
     śarair avacakartograiḥ kruddho 'ntaka iva prajāḥ
tasya tān nighnataḥ śatrūn rukmapṛṣṭhaṃ mahad dhanuḥ
     bhallābhyāṃ pāṇḍavo jyeṣṭhas tridhā ciccheda māriṣa
vivyādha cainaṃ daśabhiḥ samyag astaiḥ śitaiḥ śaraiḥ
     marmāṇi bhittvā te sarve saṃbhagnāḥ kṣitim āviśat
tataḥ pramuditā yodhāḥ parivavrur yudhiṣṭhiram
     vṛtra hatyai yathā devāḥ parivavruḥ puraṃdaram
tato yudhiṣṭhiro rājā tava putrasya māriṣa
     śaraṃ paramadurvāraṃ preṣayām āsa saṃyuge
     sa tena bhṛśasaṃviddho niṣasāda rathottame
tataḥ pāñcāla sainyānāṃ bhṛśam āsīd ravo mahān
     hato rājeti rājendra muditānāṃ samantataḥ
bāṇaśabdaravaś cograḥ śuśruve tatra māriṣa
     atha droṇo drutaṃ tatra pratyadṛśyata saṃyuge
hṛṣṭo duryodhanaś cāpi dṛḍham ādāya kārmukam
     tiṣṭha tiṣṭheti rājānaṃ bruvan pāṇḍavam abhyayāt
pratyudyayus taṃ tvaritāḥ pāñcālā rājagṛddhinaḥ
     tān droṇaḥ pratijagrāha parīpsan kurusattamam
     caṇḍavātoddhatān meghān nighnan raśmimuco yathā
tato rājan mahān āsīt saṃgrāmo bhūrivardhanaḥ
     tāvakānāṃ pareṣāṃ ca sametānāṃ yuyutsayā
