[bh]
      evam uktaḥ pratyuvāca taṃ muniṃ janamejayaḥ
      garhyaṃ bhavān garhayati nindyaṃ nindati mā bhavān
dhik kāryaṃ mā dhik kurute tasmāt tvāhaṃ prasādaye
      sarvaṃ hīdaṃ svakṛtaṃ me jvalāmy agnāv ivāhitaḥ
svakarmāṇy abhisaṃdhāya nābhinandati me manaḥ
      prāptaṃ nūnaṃ mayā ghoraṃ bhayaṃ vaivasvatād api
tat tu śalyam anirhṛtya kathaṃ śakṣyāmi jīvitum
      sarvamanyūn vinīya tvam abhi mā vada śaunaka
mahānasaṃ brāhmaṇānāṃ bhaviṣyāmy arthavān punaḥ
      astu śeṣaṃ kulasyāsya mā parābhūd idaṃ kulam
na hi no brahma śaptānāṃ śeṣo bhavitum arhati
      śrutīr alabhamānānāṃ saṃvidaṃ veda niścayāt
nirvidyamānaḥ subhṛśaṃ bhūyo vakṣyāmi sāṃpratam
      bhūyaś caivābhinaṅkṣanti nirdharmā nirjapā iva
arvāk ca pratitiṣṭhanti pulinda śabarā iva
      na hy ayajñā amuṃ lokaṃ prāpnuvanti kathaṃ cana
avijñāyaiva me prajñāṃ bālasyeva supaṇḍitaḥ
      brahman piteva putrebhyaḥ prati māṃ vāñcha śaunakaḥ
[ṣ]
     kim āścaryaṃ yataḥ prājño bahu kuryād dhi sāṃpratam
     iti vai paṇḍito bhūtvā bhūtānāṃ nopatapyati
prajñā prāsādam āruhya aśocyaḥ śocate janān
     jagatīsthān ivādristhaḥ prajñayā pratipaśyati
na copalabhate tatra na ca kāryāṇi paśyati
     nirviṇṇātmā parokṣo vā dhikkṛtaḥ sarvasādhuṣu
viditvobhayato vīryaṃ māhātmyaṃ veda āgame
     kuruṣveha mahāśāntiṃ brahmā śaraṇam astu te
tad vai pāratrikaṃ cāru brāhmaṇānām akupyatām
     atha cet tapyase pāpair dharmaṃ ced anupaśyasi
[j]
     anutapye ca pāpena na cādharmaṃ carāmy aham
     bubhūṣuṃ bhajamānaṃ ca prativāñchāmi śaunaka
[ṣ]
     chittvā stambhaṃ ca mānaṃ ca prītim icchāmi te nṛpa
     sarvabhūtahite tiṣṭha dharmaṃ caiva pratismara
na bhayān na ca kārpaṇyān na lobhāt tvām upāhvaye
     tāṃ me devā giraṃ satyāṃ śṛṇvantu brāhmaṇaiḥ saha
so 'haṃ na kena cic cārthī tvāṃ ca dharmam upāhvaye
     krośatāṃ sarvabhūtānām aho dhig iti kurvatām
vakṣyanti mām adharmajñā vakṣyanty asuhṛdo janāḥ
     vācas tāḥ suhṛdaḥ śrutvā saṃjvariṣyanti me bhṛśam
ke cid eva mahāprājñāḥ parijñāsyanti kāryatām
     jānīhi me kṛtaṃ tāta brāhmaṇān prati bhārata
yathā te matkṛte kṣemaṃ labheraṃs tat tathā kuru
     pratijānīhi cādrohaṃ brāhmaṇānāṃ narādhipa
[j]
     naiva vācā na manasā na punarjātu karmaṇā
     drogdhāsmi brāhmaṇān vipra caraṇāv eva te spṛśe
