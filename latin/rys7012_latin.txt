rākṣasendro 'bhiṣiktas tu bhrātṛbhyāṃ sahitas tadā
 tataḥ pradānaṃ rākṣasyā bhaginyāḥ samacintayat
dadau tāṃ kālakeyāya dānavendrāya rākṣasīm
 svasāṃ śūrpaṇakhāṃ nāma vidyujjihvāya nāmataḥ
atha dattvā svasāraṃ sa mṛgayāṃ paryaṭan nṛpaḥ
 tatrāpaśyat tato rāma mayaṃ nāma diteḥ sutam
kanyāsahāyaṃ taṃ dṛṣṭvā daśagrīvo niśācaraḥ
 apṛcchat ko bhavan eko nirmanuṣya mṛge vane
mayas tv athābravīd rāma pṛcchantaṃ taṃ niśācaram
 śrūyatāṃ sarvam ākhyāsye yathāvṛttam idaṃ mama
hemā nāmāpsarās tāta śrutapūrvā yadi tvayā
 daivatair mama sā dattā paulomīva śatakratoḥ
tasyāṃ saktamanās tāta pañcavarṣaśatāny aham
 sā ca daivata kāryeṇa gatā varṣaṃ caturdaśam
tasyāḥ kṛte ca hemāyāḥ sarvaṃ hemapuraṃ mayā
 vajravaidūryacitraṃ ca māyayā nirmitaṃ tadā
tatrāham aratiṃ vindaṃs tayā hīnaḥ suduḥkhitaḥ
 tasmāt purād duhitaraṃ gṛhītvā vanam āgataḥ
iyaṃ mamātmajā rājaṃs tasyāḥ kukṣau vivardhitā
 bhartāram anayā sārdham asyāḥ prāpto 'smi mārgitum
kanyāpitṛtvaṃ duḥkhaṃ hi narāṇāṃ mānakāṅkṣiṇām
 kanyā hi dve kule nityaṃ saṃśaye sthāpya tiṣṭhati
dvau sutau tu mama tv asyāṃ bhāryāyāṃ saṃbabhūvatuḥ
 māyāvī prathamas tāta dundubhis tadanantaram
etat te sarvam ākhyātaṃ yāthātathyena pṛcchataḥ
 tvām idānīṃ kathaṃ tāta jānīyāṃ ko bhavān iti
evam ukto rākṣasendro vinītam idam abravīt
 ahaṃ paulastya tanayo daśagrīvaś ca nāmataḥ
brahmarṣes taṃ sutaṃ jñātvā mayo harṣam upāgataḥ
 dātuṃ duhitaraṃ tasya rocayām āsa tatra vai
prahasan prāha daityendro rākṣasendram idaṃ vacaḥ
 iyaṃ mamātmajā rājan hemayāpsarasā dhṛtā
 kanyā mandodarī nāma patnyarthaṃ pratigṛhyatām
bāḍham ity eva taṃ rāma daśagrīvo 'bhyabhāṣata
 prajvālya tatra caivāgnim akarot pāṇisaṃgraham
na hi tasya mayo rāma śāpābhijñas tapodhanāt
 viditvā tena sā dattā tasya paitāmahaṃ kulam
amoghāṃ tasya śaktiṃ ca pradadau paramādbhutām
 pareṇa tapasā labdhāṃ jagnivāṁl lakṣmaṇaṃ yayā
evaṃ sa kṛtadāro vai laṅkāyām īśvaraḥ prabhuḥ
 gatvā tu nagaraṃ bhārye bhrātṛbhyāṃ samudāvahat
vairocanasya dauhitrīṃ vajrajvāleti nāmataḥ
 tāṃ bhāryāṃ kumbhakarṇasya rāvaṇaḥ samudāvahat
gandharvarājasya sutāṃ śailūṣasya mahātmana
 saramā nāma dharmajño lebhe bhāryāṃ vibhīṣaṇaḥ
tīre tu sarasaḥ sā vai saṃjajñe mānasasya ca
 mānasaṃ ca saras tāta vavṛdhe jaladāgame
mātrā tu tasyāḥ kanyāyāḥ snehanākranditaṃ vacaḥ
 saro mā vardhatety uktaṃ tataḥ sā saramābhavat
evaṃ te kṛtadārā vai remire tatra rākṣasāḥ
 svāṃ svāṃ bhāryām upādāya gandharvā iva nandane
tato mandodarī putraṃ meghanādam asūyata
 sa eṣa indrajin nāma yuṣmābhir abhidhīyate
jātamātreṇa hi purā tena rākṣasasūnunā
 rudatā sumahān mukto nādo jaladharopamaḥ
jaḍīkṛtāyāṃ laṅkāyāṃ tena nādena tasya vai
 pitā tasyākaron nāma meghanāda iti svayam
so 'vardhata tadā rāma rāvaṇāntaḥpure śubhe
 rakṣyamāṇo varastrībhiś channaḥ kāṣṭhair ivānalaḥ
