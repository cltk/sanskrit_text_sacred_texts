[s]
      tato duryodhano dṛṣṭvā bhīmasenaṃ tathāgatam
      pratyudyayāv adīnātmā vegena mahatā nadan
samāpetatur ānadya śṛṅgiṇau vṛṣabhāv iva
      mahānirghāta ghoṣaś ca saṃprahāras tayor abhūt
abhavac ca tayor yuddhaṃ tumulaṃ loma hārṣaṇam
      jigīṣator yudhā anyonyam indra prahrādayor iva
rudhirokṣitasarvāṅgau gadāhastau manasvinau
      dadṛśāte mahātmānau puṣpitāv iva kuṃśukau
tathā tasmin mahāyuddhe vartamāne sudāruṇe
      khadyotasaṃghair iva khaṃ darśanīyaṃ vyarocata
tathā tasmin vartamāne saṃkule tumule bhṛśam
      ubhāv āpi pariśrāntau yudhyamānāv ariṃdamau
tau muhūrtaṃ samāśvasya punar eva paraṃtapau
      abhyahārayatāṃ tatra saṃpragṛhya gade śubhe
tau tu dṛṣṭvā mahāvīryau samāśvastau nararṣabhau
      balinau vāraṇau yadvad vāśitārthe madotkaṭau
apāravīryau saṃprekṣya pragṛhītagadāv ubhau
      vismayaṃ paramaṃ jagmur devagandharvadānavāḥ
pragṛhītagadau dṛṣṭvā duryodhana vṛkodarau
     sāṃśayaḥ sarvabhūtānāṃ vijaye samapadyata
samāgamya tato bhūyo bhrātarau balināṃ varau
     anyonyasyāntara prepsū pracakrāte 'ntaraṃ prati
yamadaṇḍopamāṃ gurvīm indrāśanim ivodyatām
     dadṛśuḥ prekṣakā rājan raudrīṃ viśasanīṃ gadām
āvidhyato gadāṃ tasya bhīmasenasya saṃyuge
     śabdaḥ sutumulo ghoro muhūrtaṃ samapadyata
āvidhyantam abhiprekṣya dhārtarāṣṭro 'tha pāṇḍavam
     gadām alaghu vegāṃ tāṃ vismitaḥ saṃbabhūva ha
caraṃś ca vividhān mārgān maṇḍalāni ca bhārata
     aśobhata tadā vīro bhūya eva vṛkodaraḥ
tau parasparam āsādya yat tāv anyonyarakṣaṇe
     mārjārāv iva bhakṣārthe tatakṣāte muhur muhuḥ
acarad bhīmasenas tu mārgān bahuvidhāṃs tathā
     maṇḍalāni vicitrāṇi sthānāni vividhāni ca
gomūtrikāṇi citrāṇi gatapratyāgatāni ca
     parimokṣaṃ prahārāṇāṃ varjanaṃ paridhāvanam
abhidravaṇam ākṣepam avasthānaṃ savigraham
     parāvartana saṃvartam avaplutam athāplutam
     upanyastam apanyastaṃ gadāyuddhaviśāradau
evaṃ tau vicarantau tu nyaghnatāṃ vai parasparam
     vañcayantau punaś caiva ceratuḥ kurusattamau
vikrīḍantau subalinau maṇḍalāni praceratuḥ
     gadāhastau tatas tau tu maṇḍalāvasthitau balī
dakṣiṇaṃ maṇḍalaṃ rājan dhārtarāṣṭro 'bhyavartata
     savyaṃ tu maṇḍalaṃ tatra bhīmaseno 'bhyavartata
tathā tu caratas tasya bhīmasya raṇamūrdhani
     duryodhano mahārāja pārśvadeśe 'bhyatāḍayat
āhatas tu tadā bhīmas tava putreṇa bhārata
     āvidhyata gadāṃ gurvīṃ prahāraṃ tam acintayan
indrāśanisamāṃ ghorāṃ yamadaṇḍam ivodyatām
     dadṛśus te mahārāja bhīmasenasya tāṃ gadām
āvidhyantaṃ gadāṃ dṛṣṭvā bhīmasenaṃ tavātmajaḥ
     samudyamyā gadāṃ ghorāṃ pratyavidhyad ariṃdamaḥ
gadā mārutavegena tava putrasya bhārata
     śabda āsīt sutumulas tejaś ca samajāyata
sa caran vividhān mārgān maṇḍalāni ca bhāgaśaḥ
     samaśobhata tejasvī bhūyo bhīmāt suyodhanaḥ
āviddhā sarvavegena bhīmena mahatī gadā
     sadhūmaṃ sārciṣaṃ cāgniṃ mumocogrā mahāsvanā
ādhūtāṃ bhīmasenena gadāṃ dṛṣṭvā suyodhanaḥ
     adrisāramayīṃ gurvīm āvidhyan bahv aśobhata
gadā mārutavegaṃ hi dṛṣṭvā tasya mahātmanaḥ
     bhayaṃ viveśa pāṇḍūn vai sarvān eva sasomakān
tau darśayantau samare yuddhakrīḍāṃ samantataḥ
     gadābhyāṃ sahasānyonyam ājaghnatur ariṃdamau
tau parasparam āsādya daṃṣṭrābhyāṃ dviradau yathā
     aśobhetāṃ mahārāja śoṇitena pariplutau
evaṃ tad abhavad yuddhaṃ ghorarūpam asaṃvṛtam
     parivṛtte 'hani krūraṃ vṛtravāsavayor iva
dṛṣṭvā vyavasthitaṃ bhīmaṃ tava putro mahābalaḥ
     caraṃś citratarān mārgān kaunteyam abhidudruve
tasya bhīmo mahāvegāṃ jāmbūnadapariṣkṛtām
     abhikruddhasya kruddhas tu tāḍayām āsa tāṃ gadām
savisphuliṅgo nirhrādas tayos tatrābhighātajaḥ
     prādurāsīn mahārāja sṛṣṭayor vajrayor iva
vegavatyā tayā tatra bhīmasenapramuktayā
     nipatantyā mahārāja pṛthivīsamakampata
tāṃ nāmṛṣyata kauravyo gadāṃ pratihatāṃ raṇe
     matto dvipa iva kruddhaḥ pratijuñjara darśanāt
sa savyaṃ maṇḍalaṃ rājann udbhrāmya kṛtaniścayaḥ
     ājaghne mūrdhni kaunteyaṃ gadayā bhīmavegayā
tayā tv abhihato bhīmaḥ putreṇa tava pāṇḍavaḥ
     nākampata mahārāja tad adbhutam ivābhavat
āścaryaṃ cāpi tad rājan sarvasainyāny apūjayan
     yad gadābhihato bhīmo nākampata padāt padam
tato gurutarāṃ dīptāṃ gadāṃ hemapariṣkṛtām
     duryodhanāya vyasṛjad bhīmo bhīmaparākramaḥ
taṃ prahāram asaṃbhrānto lāghavena mahābalaḥ
     moghaṃ duryodhanaś cakre tatrābhūd vismayo mahān
sā tu moghā gadā rājan patantī bhīma coditā
     cālayām āsa pṛthivīṃ mahānirghāta nisvanā
āsthāya kauśikān mārgān utpatan sa punaḥ punaḥ
     gadā nipātaṃ prajñāya bhīmasenam avañcayat
vañcayitvā tathā bhīmaṃ gadayā kurusattamaḥ
     tāḍayām āsa saṃkruddho vakṣo deśe mahābalaḥ
gadayābhihato bhīmo muhyamāno mahāraṇe
     nābhyamanyata kartavyaṃ putreṇābhyāhatas tava
tasmiṃs tathā vartamāne rājan somaka pāṇḍavāḥ
     bhṛśopahata saṃkalpā nahṛṣṭa manaso 'bhavan
sa tu tena prahāreṇa mātaṅga iva roṣitaḥ
     hastivad dhasti saṃkāśam abhidudrāva te sutam
tatas tu rabhaso bhīmo gadayā tanayaṃ tava
     abhidudrāva vegena siṃho vanagajaṃ yathā
upasṛtya tu rājānaṃ gadā mokṣaviśāradaḥ
     āvidhyata gadāṃ rājan samuddiśya sutaṃ tava
atāḍayad bhīmasenaḥ pārśve duryodhanaṃ tadā
     sa vihvalaḥ prahāreṇa jānubhyām agaman mahīm
tasmiṃs tu bharataśreṣṭhe jānubhyām avanīṃ gate
     udatiṣṭhat tato nādaḥ sṛñjayānāṃ jagatpate
teṣāṃ tu ninadaṃ śrutvā sṛñjayānāṃ nararṣabhaḥ
     amarṣād bharataśreṣṭha putras te samakupyata
utthāya tu mahābāhuḥ kruddho nāga iva śvasan
     didhakṣann iva netrābhyāṃ bhīmasenam avaikṣata
tataḥ sa bharataśreṣṭho gadāpāṇir abhidravat
     pramathiṣyann iva śiro bhīmasenasya saṃyuge
sa mahātmā mahātmānaṃ bhīmaṃ bhīmaparākramaḥ
     atāḍayac chaṅkhadeśe sa cacālācalopamaḥ
sa bhūyaḥ śuśubhe pārthas tāḍito gadayā raṇe
     udbhinna rudhiro rājan prabhinna iva kuñjaraḥ
tato gadāṃ vīra haṇīm ayo mayīṃ; pragṛhya vajrāśanitulyanisvanām
     atāḍayac chatrum amitrakarśano; balena vikramya dhanaṃjayāgrajaḥ
sa bhīmasenābhihatas tavātmajaḥ; papāta saṃkampita dehabandhanaḥ
     supuṣpito mārutavegatāḍito; mahāvane sāla ivāvaghūrṇitaḥ
tataḥ praṇedur jahṛṣuś ca pāṇḍavāḥ; samīkṣya putraṃ patitaṃ kṣitau tava
     tatha sutas te pratilabhya cetanāṃ; samutpapāta dvirado yathā hradāt
sa pārthivo nityam amarṣitas tadā; mahārathaḥ śikṣitavat paribhraman
     atāḍayat pāṇḍavam agrataḥ sthitaṃ; sa vihvalāṅgo jagatīm upāspṛśat
sa smiha nādān vinanāda kauravo; nipātya bhūmau yudhi bhīmam ojasā
     bibheda caivāśani tulyatejasā; gadā nipātena śarīrarakṣaṇam
tato 'ntarikṣe ninado mahān abhūd; divaukasām apsarasāṃ ca neduṣām
     papāta coccara mara praveritaṃ; vicitrapuṣpotkara varṣam uttamam
tataḥ parān āviśad uttamaṃ bhayaṃ; samīkṣya bhūmau patitaṃ narottamam
     ahīyamānaṃ ca balena kauravaṃ; niśamya bhedaṃ ca dṛḍhasya varmaṇaḥ
tato muhūrtād upalabhya cetanāṃ; pramṛjya vaktraṃ rudhirārdham ātmanaḥ
     dhṛtiṃ samālambya vivṛttalocano; balena saṃstabhya vṛkodaraḥ sthitaḥ
