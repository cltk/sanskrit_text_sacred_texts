[dur]
      sadṛśānāṃ manuṣyeṣu sarveṣāṃ tulyajanmanām
      katham ekāntatas teṣāṃ pārthānāṃ manyase jayam
sarve sma samajātīyāḥ sarve mānuṣayonayaḥ
      pitāmaha vijānīṣe pārtheṣu vijayaṃ katham
nāhaṃ bhavati na droṇe na kṛpe na ca bāhlike
      anyeṣu ca narendreṣu parākramya samārabhe
ahaṃ vaikartanaḥ karṇo bhrātā duḥśāsanaś ca me
      pāṇḍavān samare pañca haniṣyāmaḥ śitaiḥ śaraiḥ
tato rājan mahāyajñair vividhair bhūridakṣiṇaiḥ
      brāhmaṇāṃs tarpayiṣyāmi gobhir aśvair dhanena ca
śakunīnām ihārthāya pāśaṃ bhūmāv ayojayat
      kaś cic chākunikas tātha pūrveṣām iti śuśruma
tasmin dvau śakunau baddhau yugapat samapauruṣau
      tāv upādāya taṃ pāśaṃ jagmatuḥ khacarāv ubhau
tau vihāyasam ākrāntau dṛṣṭvā śākunikas tadā
      anvadhāvad anirviṇṇo yena yena sma gacchataḥ
tathā tam anudhāvantaṃ mṛgayuṃ śakunārthinam
      āśramastho muniḥ kaś cid dadarśātha kṛtāhnikaḥ
tāv antarikṣagau śīghram anuyāntaṃ mahī caram
     ślokenānena kauravya papraccha sa munis tadā
vicitram idam āścaryaṃ mṛgahan pratibhāti me
     plavamānau hi khacarau padātir anudhāvasi
[ṣākunika]
     pāśam ekam ubhāv etau sahitau harato mama
     yatra vai vivadiṣyete tatra me vaśam eṣyataḥ
tau vivādam anuprāptau śakunau mṛtyusaṃdhitau
     vigṛhya ca sudurbuddhī pṛthivyāṃ saṃnipetatuḥ
tau yudhyamānau saṃrabdhau mṛtyupāśavaśānugau
     upasṛtyāparijñāto jagrāha mṛgayus tadā
evaṃ ye jñātayo 'rtheṣu mitho gacchanti vigraham
     te 'mitravaśam āyānti śakunāv iva vigrahāt
saṃbhojanaṃ saṃkathanaṃ saṃpraśno 'tha samāgamaḥ
     etāni jñātikāryāṇi na virodhaḥ kadā cana
yasmin kāle sumanasaḥ sarve vṛddhān upāsate
     siṃhaguptam ivāraṇyam apradhṛṣyā bhavanti te
ye 'rthaṃ saṃtatam āsādya dīnā iva samāsate
     śriyaṃ te saṃprayacchanti dviṣadbhyo bharatarṣabha
dhūmāyante vyapetāni jvalanti sahitāni ca
     dhṛtarāṣṭrolmukānīva jñātayo bharatarṣabha
idam anyat pravakṣyāmi yathādṛṣṭaṃ girau mayā
     śrutvā tad api kauravya yathā śreyas tathā kuru
vayaṃ kirātaiḥ sahitā gacchāmo girim uttaram
     brāhmaṇair devakalpaiś ca vidyā jambhaka vātikaiḥ
kuñja bhūtaṃ giriṃ sarvam abhito gandhamādanam
     dīpyamānauṣadhi gaṇaṃ siddhagandharvasevitam
tatra paśyāmahe sarve madhu pītam amākṣikam
     maru prapāte viṣame niviṣṭaṃ kumbhasaṃmitam
āśīviṣai rakṣyamāṇaṃ kubera dayitaṃ bhṛśam
     yat prāśya puruṣo martyo amaratvaṃ nigacchati
acakṣur labhate cakṣur vṛddho bhavati vai yuvā
     iti te kathayanti sma brāhmaṇā jambha sādhakāḥ
tataḥ kirātās tad dṛṣṭvā prārthayanto mahīpate
     vineśur viṣame tasmin sasarpe girigahvare
tathaiva tava putro 'yaṃ pṛthivīm eka icchati
     madhu paśyati saṃmohāt prapātaṃ nānupaśyati
duryodhano yoddhumanāḥ samare savyasācinā
     na ca paśyāmi tejo 'sya vikramaṃ vā tathāvidham
ekena ratham āsthāya pṛthivī yena nirjitā
     pratīkṣamāṇo yo vīraḥ kṣamate vīkṣitaṃ tava
drupado matsyarājaś ca saṃkruddhaś ca dhanaṃjayaḥ
     na śeṣayeyuḥ samare vāyuyuktā ivāgnayaḥ
aṅke kuruṣva rājānaṃ dhṛtarāṣṭra yudhiṣṭhiram
     yudhyator hi dvayor yuddhe naikāntena bhavej jayaḥ
