hrīniṣedhāḥ sadā santaḥ satyārjava samanvitāḥ
      śaktāḥ kathayituṃ samyak te tava syuḥ sabhā sadaḥ
aty āḍhyāṃś cāti śūrāṃś ca brāhmaṇāṃś ca bahuśrutān
      susaṃtuṣṭāṃś ca kaunteya mahotsāhāṃś ca karmasu
etān sahāyāṁl lipsethāḥ sarvāsv āpatsu bhārata
      kulīnaḥ pūjito nityaṃ na hi śaktiṃ nigūhati
prasannaṃ hy aprasannaṃ vā pīḍitaṃ hṛtam eva vā
      āvartayati bhūyiṣṭhaṃ tad eko hy anupālitaḥ
kulīnā deśajāḥ prājñā rūpavanto bahuśrutāḥ
      pragalbhāś cānuraktāś ca te tava syuḥ paricchadāḥ
dauṣkuleyāś ca lubdhāś ca nṛśaṃsā nirapatrapāḥ
      te tvāṃ tāta niṣeveyur yāvad ārdhaka pāṇayaḥ
arthamānārghya satkārair bhogair uccāvacaiḥ priyān
      yān arthabhājo manyethās te te syuḥ sukhabhāginaḥ
abhinna vṛttā vidvāṃsaḥ sadvṛttāś caritavratāḥ
      na tvāṃ nityārthino jahyur akṣudrāḥ satyavādinaḥ
anāryā ye na jānanti samayaṃ mandacetasaḥ
      tebhyaḥ pratijugupsethā jānīyāḥ samayacyutān
naikam icched gaṇaṃ hitvā syāc ced anyatara grahaḥ
     yas tv eko bahubhiḥ śreyān kāmaṃ tena gaṇaṃ tyajet
śreyaso lakṣaṇaṃ hy etad vikramo yasya dṛśyate
     kīrtipradhāno yaś ca syāt samaye yaś ca tiṣṭhati
samarthān pūjayed yaś ca nāsparthyaiḥ spardhate ca yaḥ
     na ca kāmād bhayāt krodhāl lobhād vā dharmam utsṛjet
amānī satyavāk śakto jitātmā mānyamānitā
     sa te mantrasahāyaḥ syāt sarvāvasthaṃ parīkṣitaḥ
kulīnaḥ satyasaṃpannas titikṣur dakṣa ātmavān
     śūraḥ kṛtajñaḥ satyaś ca śreyasaḥ pārtha lakṣaṇam
tasyaivaṃ vartamānasya puruṣasya vijānataḥ
     amitrāḥ saṃprasīdanti tato mitrī bhavanty api
ata ūrdhvam amātyānāṃ parīkṣeta guṇāguṇān
     saṃyatātmā kṛtaprajño bhūtikāmaś ca bhūmipaḥ
saṃbaddhāḥ puruṣair āptair abhijātaiḥ svadeśajaiḥ
     ahāryair avyabhīcāraiḥ sarvataḥ suparīkṣitaiḥ
yodhāḥ srauvās tathā maulās tathaivānye 'py avaḥ kṛtāḥ
     kartavyā bhūtikāmena puruṣeṇa bubhūṣatā
yeṣāṃ vainayikī buddhiḥ prakṛtā caiva śobhanā
     tejo dhairyaṃ kṣamā śaucam anurāga sthitir dhṛtiḥ
parīkṣita guṇān nityaṃ prauḍha bhāvān dhuraṃdharān
     pañcopadhā vyatītāṃś ca kuryād rājārtha kāriṇaḥ
paryāptavacanān vīrān pratipattiviśāradān
     kulīnān satyasaṃpannān iṅgita jñān aniṣṭhurān
deśakālavidhānajñān bhartṛkāryahitaiṣiṇaḥ
     nityam artheṣu sarveṣu rājā kurvīta mantriṇaḥ
hīnatejā hy asaṃhṛṣṭo naiva jātu vyavasyati
     avaśyaṃ janayaty eva sarvakarmasu saṃśayān
evam alpaśruto mantrī kalyāṇābhijano 'py uta
     dharmārthakāmayukto 'pi nālaṃ mantraṃ parīkṣitum
tathaivānabhijāto 'pi kāmam astu bahuśrutaḥ
     anāyaka ivācakṣur muhyaty ūhyeṣu karmasu
yo vā hy asthirasaṃkalpo buddhimān āgatāgamaḥ
     upāyajño 'pi nālaṃ sa karma yāpayituṃ ciram
kevalāt punar ācārāt karmaṇo nopapadyate
     parimarśo viśeṣāṇām aśrutasyeha dur mateḥ
mantriṇy ananurakte tu viśvāso na hi vidyate
     tasmād ananuraktāya naiva mantraṃ prakāśayet
vyathayed dhi sa rājānaṃ mantribhiḥ sahito 'nṛjuḥ
     mārutopahata chidraiḥ praviśyāgnir iva drumam
saṃkrudhyaty ekadā svāmī sthānāc caivāpakarṣati
     vācā kṣipati saṃrabdhas tataḥ paścāt prasīdati
tāni tāny anuraktena śakyāny anutitikṣitum
     mantriṇāṃ ca bhavet krodho visphūrjitam ivāśaneḥ
yas tu saṃharate tāni bhartuḥ priyacikīrṣayā
     samānasukhaduḥkhaṃ taṃ pṛcched artheṣu mānavam
anṛjus tv anurakto 'pi saṃpannaś cetarair guṇaiḥ
     rājñaḥ prajñāna yukto 'pi na mantraṃ śrotum arhati
yo 'mitraiḥ saha saṃbaddho na paurān bahu manyate
     sa suhṛt tādṛśo rājño na mantraṃ śrotum arhati
avidvān aśuciḥ stabdhaḥ śatrusevī vikatthanaḥ
     sa suhṛt krodhano lubdho na mantraṃ śrotum arhati
āgantuś cānurakto 'pi kāmam astu bahuśrutaḥ
     satkṛtaḥ saṃvibhakto vā na mantraṃ śrotum arhati
yas tv alpenāpi kāryeṇa sakṛd ākṣārito bhavet
     punar anyair guṇair yukto na mantraṃ śrotum arhati
kṛtaprajñaś ca medhā vī budho jānapadaḥ śuciḥ
     sarvakarmasu yaḥ śuddhaḥ sa mantraṃ śrotum arhati
jñānavijñānasaṃpannaḥ prakṛtijñaḥ parātmanoḥ
     suhṛd ātmasamo rājño sa mantraṃ śrotum arhati
satyavāk śīlasaṃpanno gambhīraḥ sa trapo mṛduḥ
     pitṛpaitāmaho yaḥ syāt sa mantraṃ śrotum arhati
saṃtuṣṭaḥ saṃmataḥ satyaḥ śauṭīre dveṣyapāpakaḥ
     mantravit kālavic chūraḥ sa mantraṃ śrotum arhati
sarvalokaṃ samaṃ śaktaḥ sāntvena kurute vaśe
     tasmai mantraḥ prayoktavyo daṇḍam ādhitsatā nṛpa
paurajānapadā yasmin viśvāsaṃ dharmato gatāḥ
     yoddhā nayavipaścic ca sa mantraṃ śrotum arhati
tasmāt sarvair guṇair etair upapannāḥ supūjitāḥ
     mantriṇaḥ prakṛtijñāḥ syus tryavarā mahad īpsavaḥ
svāsu prakṛtiṣu chidraṃ lakṣayeran parasya ca
     mantriṇo mantramūlaṃ hi rājño rāṣṭraṃ vivardhate
nāsya chidraṃ paraḥ paśyec chidreṣu param anviyāt
     gūhet kūrma ivāṅgāni rakṣed vivaram ātmanaḥ
mantragrāhā hi rājyasya mantriṇo ye manīṣiṇaḥ
     mantrasaṃhanano rājā mantrāṅgānītaro janaḥ
rājyaṃ praṇidhi mūlaṃ hi mantrasāraṃ pracakṣate
     svāminaṃ tv anuvartanti vṛttyartham iha mantriṇaḥ
sa vinīya madakrodhau mānam īrṣyāṃ ca nirvṛtaḥ
     nityaṃ pañcopadhātītair mantrayet saha mantribhiḥ
teṣāṃ trayāṇāṃ vividhaṃ vimarśaṃ; budhyeta cittaṃ viniveśya tatra
     svaniścayaṃ taṃ paraniścayaṃ ca; nivedayed uttaramantrakāle
dharmārthakāmajñam upetya pṛcched; yukto guruṃ brāhmaṇam uttamārtham
     niṣṭhā kṛtā tena yadā saha syāt; taṃ tatra mārgaṃ praṇayed asaktam
evaṃ sadā mantrayitavyam āhur; ye mantratattvārthaviniścayajñāḥ
     tasmāt tvam evaṃ praṇayeḥ sadaiva; mantraṃ prajā saṃgrahaṇe samartham
na vāmanāḥ kubja kṛśā na khañjā; nāndhā jaḍāḥ strī na na puṃsakaṃ ca
     na cātra tiryaṅ na puro na paścān; nordhvaṃ na cādhaḥ pracareta kaś cit
āruhya vātāyanam eva śūnyaṃ; sthalaṃ prakāśaṃ kuśakāśahīnam
     vāg aṅgadoṣān parihṛtya mantraṃ; saṃmantrayet kāryam ahīna kālam
