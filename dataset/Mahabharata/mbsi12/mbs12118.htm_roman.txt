[bh]
      sa śvā prakṛtim āpannaḥ paraṃ dainyam upāgamat
      ṛṣiṇā huṃkṛtaḥ pāpas tapovanabahiṣkṛtaḥ
evaṃ rājñā matimatā viditvā śīlaśaucatām
      ārjavaṃ prakṛtiṃ sattvaṃ kulaṃ vṛttaṃ śrutaṃ damam
anukrośaṃ balaṃ vīryaṃ bhāvaṃ saṃpraśamaṃ kṣamām
      bhṛtyā ye yatra yogyāḥ syus tatra sthāpyāḥ suśikṣitāḥ
nāparīkṣya mahīpālaḥ prakartuṃ bhṛtyam arhati
      akulīna narākīrṇo na rājā sukham edhate
kulajaḥ prakṛto rājñā tat kulīnatayā sadā
      na pāpe kurute buddhiṃ nindyamāno 'py anāgasi
akulīnas tu puruṣaḥ prakṛtaḥ sādhu saṃkṣayāt
      durlabhaiśvaryatāṃ prāpto ninditaḥ śatrutāṃ vrajet
kulīnaṃ śikṣitaṃ prājñaṃ jñānavijñānakovidam
      sarvaśāstrārtha tattvajñaṃ sahiṣṇuṃ deśajaṃ tathā
kṛtajñaṃ balavantaṃ ca kṣāntaṃ dāntaṃ jitendriyam
      alubdhaṃ labdhasaṃtuṣṭaṃ svāmimitra bubhūṣakam
sacivaṃ deśakālajñaṃ sarvasaṃgrahaṇe ratam
      satkṛtaṃ yuktamanasaṃ hitaiṣiṇam atandritam
yuktācāraṃ svaviṣaye saṃdhivigrahakovidam
     rājñas trivargavettāraṃ paurajānapada priyam
khātaka vyūha tattvajñaṃ balaharṣaṇa kovidam
     iṅgitākāra tattvajñaṃ yātrā yānaviśāradam
hastiśikṣāsu tattvajñam ahaṃ kāravivarjitam
     pragalbhaṃ dakṣiṇaṃ dāntaṃ balinaṃ yuktakāriṇam
cokṣaṃ cokṣa janākīrṇaṃ suveṣaṃ sukhadarśanam
     nāyakaṃ nītikuśalaṃ guṇaṣaṣṭyā samanvitam
astabdhaṃ praśritaṃ śaktaṃ mṛdu vādinam eva ca
     dhīraṃ ślakṣṇaṃ maharddhiṃ ca deśakālopapādakam
sacivaṃ yaḥ prakurute na cainam avamanyate
     tasya vistīryate rājyaṃ jyotsnā grahapater iva
etair eva guṇair yukto rājā śāstraviśāradaḥ
     eṣṭavyo dharmaparamaḥ prajāpālanatatparaḥ
dhīro marṣī śuciḥ śīghraḥ kāle puruṣakāravit
     śuśrūṣuḥ śrutavāñ śrotā ūhāpoha viśāradaḥ
medhāvī dhāraṇā yukto yathānyāyopapādakaḥ
     dāntaḥ sadā priyābhāṣī kṣamāvāṃś ca viparyaye
dānācchede svayaṃ kārī sudvāraḥ sukhadarśanaḥ
     ārtahastaprado nityam āptaṃ manyo naye rataḥ
nāhaṃ vādī na nirdvaṃdvo na yat kiṃ cana kārakaḥ
     kṛte karmaṇy amoghānāṃ kartā bhṛtyajanapriyaḥ
saṃgṛhītajano 'stabdhaḥ prasannavadanaḥ sadā
     dātā bhṛtyajanāvekṣī na krodhī sumahāmanāḥ
yuktadaṇḍo na nirdaṇḍo dharmakāryānuśāsakaḥ
     cāranetraḥ parāvekṣī dharmārthakuśalaḥ sadā
rājā guṇaśatākīrṇa eṣṭavyas tādṛśo bhavet
     yodhāś caiva manuṣyendra sarvair guṇaguṇair vṛtāḥ
anveṣṭavyāḥ supuruṣāḥ sahāyā rājyadhāraṇāḥ
     na vimānayitavyāś ca rājñā vṛddhim abhīpsatā
yodhāḥ samaraśauṭīrāḥ kṛtajñā astrakovidāḥ
     dharmaśāstrasamāyuktāḥ padātijanasaṃyutāḥ
arthamānavivṛddhāś ca rathacaryā viśāradāḥ
     iṣvastrakuśalā yasya tasyeyaṃ nṛpater mahī
sarvasaṃgrahaṇe yukto nṛpo bhavati yaḥ sadā
     utthāna śīlo mitrāḍhyaḥ sa rājā rājasattamaḥ
śakyā aśvasahasreṇa vīrāroheṇa bhārata
     saṃgṛhītamanuṣyeṇa kṛtsnā jetuṃ vasuṃdharā
