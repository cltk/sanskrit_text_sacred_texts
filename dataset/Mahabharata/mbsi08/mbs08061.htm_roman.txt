[s]
      tatrākarod duṣkaraṃ rājaputro; duḥśāsanas tumule yudhyamānaḥ
      ciccheda bhīmasya dhanuḥ kṣureṇa; ṣaḍbhiḥ śaraiḥ sārathim apy avidhyat
tato 'bhinad bahubhiḥ kṣipram eva; vareṣubhir bhīmasenaṃ mahātmā
      sa vikṣaran nāga iva prabhinno; gadām asmai tumule prāhiṇod vai
tayāharad daśa dhanvantarāṇi; duḥśāsanaṃ bhīmasenaḥ prasahya
      tayā hataḥ patito vepamāno; duḥśāsano gadayā vegavatyā
hayāḥ sasūtāś ca hatā narendra; cūrṇīkṛtaś cāsya rataḥ patantyā
      vidhvastavarmābharaṇāmbara srag; viceṣṭamāno bhṛśavedanārtaḥ
tataḥ smṛtvā bhīmasenas tarasvī; sāpatnakaṃ yat prayuktaṃ sutais te
      rathād avaplutya gataḥ sa bhūmau; yatnena tasmin praṇidhāya cakṣuḥ
asiṃ samuddhṛtya śitaṃ sudhāraṃ; kaṇṭhe samākramya ca vepamānam
      utkṛtya vakṣaḥ patitasya bhūmāv; athāpibac choṇitam asya koṣṇam
      āsvādya cāsvādya ca vīkṣamāṇaḥ; kruddho 'tivelaṃ prajagāda vākyam
stanyasya mātur madhusarpiṣo vā; mādhvīka pānasya ca satkṛtasya
      divyasya vā toyarasasya pānāt; payo dadhibhyāṃ mathitāc ca mukhyāt
      sarvebhya evābhyadhiko raso 'yaṃ; mato mamādyāhita lohitasya
evaṃ bruvāṇaṃ punar ādravantam; āsvādya valgantam atiprahṛṣṭam
      ye bhīmasenaṃ dadṛśus tadānīṃ; bhayena te 'pi vyathitā nipetuḥ
ye cāpi tatrāpatitā manuṣyās; teṣāṃ karebhyaḥ patitaṃ ca śastram
      bhayāc ca saṃcukruśur uccakais te; nimīlitākṣā dadṛśuś ca tan na
ye tatra bhīmaṃ dadṛśuḥ samantād; dauḥśāsanaṃ tadrudhiraṃ pibantam
     sarve palāyanta bhayābhipannā; nāyaṃ manuṣya iti bhāṣamāṇāḥ
śṛṇvatāṃ lokavīrāṇām idaṃ vacanam abravīt
     eṣa te rudhiraṃ kaṇṭhāt pibāmi puruṣādhama
     brūhīdānīṃ susaṃrabdhaḥ punar gaur iti gaur iti
pramāṇa koṭyāṃ śayanaṃ kālakūṭasya bhojanam
     daśanaṃ cāhibhiḥ kaṣṭaṃ dāhaṃ ca jatu veśmani
dyūtena rājyaharaṇam araṇye vasatiś ca yā
     iṣvastrāṇi ca saṃgrāmeṣv asukhāni ca veśmani
duḥkhāny etāni jānīmo na sukhāni kadā cana
     dhṛtarāṣṭrasya daurātmyāt saputrasyā sadā vayam
ity uktvā vacanaṃ rājañ jayaṃ prāpya vṛkodaraḥ
     punar āha mahārāja smayaṃs tau keśavārjunau
duḥśāsane yad raṇe saṃśrutaṃ me; tad vai sarvaṃ kṛtam adyeha vīrau
     adyaiva dāsyāmy aparaṃ dvitīyaṃ; duryodhanaṃ yajñapaśuṃ viśasyā
     śiromṛditvā ca padā durātmanaḥ; śāntiṃ lapsye kauravāṇāṃ samakṣam
etāvad uktvā vacanaṃ prahṛṣṭo; nanād acoccai rudhirārdragātraḥ
     nanarta caivātibalo mahātmā; vṛtraṃ nihatyeva sahasranetraḥ
