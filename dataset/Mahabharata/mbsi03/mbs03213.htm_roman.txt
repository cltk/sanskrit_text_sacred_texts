[mārk]
      agnīnāṃ vividho vaṃśaḥ pīrtitas te mayānagha
      śṛṇu janma tu kauravya kārttikeyasya dhīmataḥ
adbhutasyādbhutaṃ putraṃ pravakṣyāmy amitaujasam
      jātaṃ saptarṣibhāryābhir brahmaṇyaṃ kīrtivardhanam
devāsurāḥ purā yattā vinighnantaḥ parasparam
      tatrājayan sadā devān dānavā ghorarūpiṇaḥ
vadhyamānaṃ balaṃ dṛṣṭvā bahuśas taiḥ puraṃdaraḥ
      svasainyanāyakārthāya cintām āpa bhṛśaṃ tadā
devasenāṃ dānavair yo bhagnāṃ dṛṣṭvā mahābalaḥ
      pālayed vīryam āśritya sa jñeyaḥ puruṣo mayā
sa śailaṃ mānasaṃ gatvā dhyāyann artham imaṃ bhṛśam
      śuśrāvārtasvaraṃ ghoram atha muktaṃ striyā tadā
abhidhāvatu mā kaś cit puruṣas trātucaiva ha
      patiṃ ca me pradiśatu svayaṃ vā patir astu me
puraṃdaras tu tām āha mā bhair nāsti bhayaṃ tava
      evam uktvā tato 'paśyat keśinaṃ sthitam agrataḥ
kirīṭinaṃ gadāpāṇiṃ dhātumantam ivācalam
      haste gṛhītvā tāṃ kanyām athainaṃ vāsavo 'bravīt
anāryakarman kasmāt tvam imāṃ kanyāṃ jihīrṣasi
     varjiṇaṃ māṃ vijānīhi viramāsyāḥ prabādhanāt
[keṣin]
     visṛjasva tvam evaināṃ śakraiṣā prārthitā mayā
     kṣamaṃ te jīvato gantuṃ svapuraṃ pākaśāsana
[mārk]
     evam uktvā gadāṃ keśī cikṣependra vadhāya vai
     tām āpatantīṃ ciccheda madhye vajreṇa vāsavaḥ
athāsya śailaśikharaṃ keśī kruddho vyavāsṛjat
     tad āpatantaṃ saṃprekṣya śailaśṛṅgaṃ śatakratuḥ
     bibheda rājan vajreṇa bhuvi tan nipapāta ha
patatā tu tadā keśī tena śṛṅgeṇa tāḍitaḥ
     hitvā kanyāṃ mahābhāgāṃ prādravad bhṛśapīḍitaḥ
apayāte 'sure tasmiṃs tāṃ kanyāṃ vāsavo 'bravīt
     kāsi kasyāsi kiṃ ceha kuruṣe tvaṃ śubhānane
[kanyā]
     ahaṃ prajāpateḥ kanyā devaseneti viśrutā
     bhaginī daityasenā me sā pūrvaṃ keśinā hṛtā
sahaivāvāṃ bhaginyau tu sakhībhiḥ saha mānasam
     āgacchāveha ratyartham anujñāpya prajāpatim
nityaṃ cāvāṃ prārthayate hartuṃ keśī mahāsuraḥ
     icchaty enaṃ daityasenā na tv ahaṃ pākaśāsana
sā hṛtā tena bhagavan muktāhaṃ tvad balena tu
     tvayā devendra nirdiṣṭaṃ patim icchāmi durjayam
[indra]
     mama mātṛsvaseyā tvaṃ mātā dākṣāyaṇī mama
     ākhyātaṃ tv aham icchāmi svayam ātmabalaṃ tvayā
[kanyā]
     abalāhaṃ mahābāho patis tu balavān mama
     varadānāt pitur bhāvī surāsuranamaskṛtaḥ
[indra]
     kīdṛśaṃ vai balaṃ devi patyus tava bhaviṣyati
     etad icchāmy ahaṃ śrotuṃ tava vākyam anindite
[kanyā]
     devadānava yakṣāṇāṃ kiṃnaroragarakṣasām
     jetā sa dṛṣṭo duṣṭānāṃ mahāvīryo mahābalaḥ
yas tu sarvāṇi bhūtāni tvayā saha vijeṣyati
     sa hi me bhavitā bhartā brahmaṇyaḥ kīrtivardhanaḥ
[mārk]
     indras tasyā vaco śrutvā duḥkhito 'cintayad bhṛśam
     asyā devyāḥ patir nāsti yādṛśaṃ saṃprabhāṣate
athāpaśyat sa udaye bhāskaraṃ bhāskaradyutiḥ
     somaṃ caiva mahābhāgaṃ viśamānaṃ divākaram
amāvāsyāṃ saṃpravṛttaṃ muhūrtaṃ raudram eva ca
     devāsuraṃ ca saṃgrāmaṃ so 'paśyad udaye girau
lohitaiś ca ghanair yuktāṃ pūrvāṃ saṃdhyāṃ śatakratuḥ
     apaśyal lohitodaṃ ca bhagavān varuṇālayam
bhṛgubhiś cāṅgirobhiś ca hutaṃ mantraiḥ pṛthagvidhaiḥ
     havyaṃ gṛhītvā vahniṃ ca praviśantaṃ divākaram
parva caiva caturviṃśaṃ tadā sūryam upasthitam
     tathā dharmagataṃ raudraṃ somaṃ sūryagataṃ ca tam
samālokyaikatām eva śaśino bhāskarasya ca
     samavāyaṃ tu taṃ raudraṃ dṛṣṭvā śakro vyacintayat
eṣa raudraś ca saṃghāto mahān yuktaś ca tejasā
     somasya vahni sūryābhyām adbhuto 'yaṃ samāgamaḥ
     janayed yaṃ sutaṃ somaḥ so 'syā devyāḥ patir bhavet
agniśc caitair guṇair yuktaḥ sarvair agniś ca devatā
     eṣa cej janayed garbhaṃ so 'syā devyāḥ patir bhavet
evaṃ saṃcintya bhagavān brahmalokaṃ tadā gataḥ
     gṛhītvā devasenāṃ tām avandat sa pitāmaham
     uvāca cāsyā devyās tvaṃ sādhu śūraṃ patiṃ diśa
[brahmā]
     yathaitac cintitaṃ kāryaṃ tvayā dānava sūdana
     tathā sa bhavitā garbho balavān uruvikramaḥ
sa bhaviṣyati senānīs tvayā saha śatakrato
     asyā devyāḥ patiś caiva sa bhaviṣyati vīryavān
[mārk]
     etac chrutvā namas tasmai kṛtvāsau saha kanyayā
     tatrābhyagacchad devendro yatra devarṣayo 'bhavan
     vasiṣṭhapramukhā mukhyā viprendrāḥ sumahāvratāḥ
bhāgārthaṃ tapasopāttaṃ teṣāṃ somaṃ tathādhvare
     pipāsavo yayur devāḥ śatakratu purogamāḥ
iṣṭiṃ kṛtvā yathānyāyaṃ susamiddhe hutāśane
     juhuvus te mahātmāno havyaṃ sarvadivaukasām
samāhūto hutavahaḥ so 'dbhutaḥ sūryamaṇḍalāt
     viniḥsṛtyāyayau vahnir vāgyato vidhivat prabhuḥ
     āgamyāhavanīyaṃ vai tair dvijair mantrato hutam
sa tatra vividhaṃ havyaṃ pratigṛhya hutāśanaḥ
     ṛṣibhyo bharataśreṣṭha prāyacchata divaukasām
niṣkrāmaṃś cāpy apaśyat sa patnīs teṣāṃ mahātmanām
     sveṣv āśrameṣūpaviṣṭāḥ snāyantīś ca yathāsukham
rukmavedinibhās tās tu candralekhā ivāmalāḥ
     hutāśanārci pratimāḥ sarvās tārā ivādbhutāḥ
sa tadgatena manasā babhūva kṣubhitendriyaḥ
     patnīr dṛṣṭvā dvijendrāṇāṃ vahniḥ kāmavaśaṃ yayau
sa bhūyo cintayām āsa na nyāyyaṃ kṣubhito 'smi yat
     sādhvīḥ patnīr dvijendrāṇām akāmāḥ kāmayāmy aham
naitāḥ śakyā mayā draṣṭuṃ spraṣṭuṃ vāpy animittataḥ
     gārhapatyaṃ samāviśya tasmāt paśyāmy abhīkṣṇaśaḥ
saṃspṛśann iva sarvās tāḥ śikhābhiḥ kāñcanaprabhāḥ
     paśyamānaś ca mumude gārhapatyaṃ samāśritaḥ
niruṣya tatra suciram evaṃ vahnir vaśaṃgataḥ
     manas tāsu vinikṣipya kāmayāno varāṅganāḥ
kāmasaṃtapta hṛdayo dehatyāge suniścitaḥ
     alābhe brāhmaṇa strīṇām agnir vanam upāgataḥ
svāhā taṃ dakṣaduhitā prathamaṃ kāmayat tadā
     sā tasya chidram anvaicchac cirāt prabhṛti bhāminī
     apramattasya daivasya na cāpaśyad aninditā
sā taṃ jñātvā yathāvat tu vahniṃ vanam upāgatam
     tattvataḥ kāmasaṃtaptaṃ cintayām āsa bhāminī
ahaṃ saptarṣipatnīnāṃ kṛtvā rūpāṇi pāvakam
     kāmayiṣyāmi kāmārtaṃ tāsāṃ rūpeṇa mohitam
     evaṃ kṛte prītir asya kāmāvāptiś ca me bhavet
