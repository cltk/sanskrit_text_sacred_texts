[duhsanta]
      suvyaktaṃ rājaputrī tvaṃ yathā kalyāṇi bhāṣase
      bhāryā me bhava suśroṇi brūhi kiṃ karavāṇi te
suvarṇamālā vāsāṃsi kuṇḍale parihāṭake
      nānāpattanaje śubhre maṇiratne ca śobhane
āharāmi tavādyāhaṃ niṣkādīny ajināni ca
      sarvaṃ rājyaṃ tavādyāstu bhāryā me bhava śobhane
gāndharveṇa ca māṃ bhīru vivāhenaihi sundari
      vivāhānāṃ hi rambhoru gāndharvaḥ śreṣṭha ucyate
[ṣak]
      phalāhāro gato rājan pitā me ita āśramāt
      taṃ muhūrtaṃ pratīkṣasva sa māṃ tubhyaṃ pradāsyati
[duh]
      icchāmi tvāṃ varārohe bhajamānām anindite
      tvadarthaṃ māṃ sthitaṃ viddhi tvadgataṃ hi mano mama
ātmano bandhur ātmaiva gatir ātmaiva cātmanaḥ
      ātmanaivātmano dānaṃ kartum arhasi dharmataḥ
aṣṭāv eva samāsena vivāhā dharmataḥ smṛtāḥ
      brāhmo daivas tathaivārṣaḥ prājāpatyas tathāsuraḥ
gāndharvo rākṣasaś caiva paiśācaś cāṣṭamaḥ smṛtaḥ
      teṣāṃ dharmān yathāpūrvaṃ manuḥ svāyambhuvo 'bravīt
praśastāṃś caturaḥ pūrvān brāhmaṇasyopadhāraya
     ṣaḍ ānupūrvyā kṣatrasya viddhi dharmān anindite
rājñāṃ tu rākṣaso 'py ukto viṭ śūdreṣv āsuraḥ smṛtaḥ
     pañcānāṃ tu trayo dharmyā dvāv adharmyau smṛtāv iha
paiśācaś cāsuraś caiva na kartavyau kathaṃ cana
     anena vidhinā kāryo dharmasyaiṣā gatiḥ smṛtā
gāndharvarākṣasau kṣatre dharmyau tau mā viśaṅkithāḥ
     pṛthag vā yadi vā miśrau kartavyau nātra saṃśayaḥ
sā tvaṃ mama sakāmasya sakāmā varavarṇini
     gāndharveṇa vivāhena bhāryā bhavitum arhasi
[ṣak]
     yadi dharmapathas tv eṣa yadi cātmā prabhur mama
     pradāne pauravaśreṣṭha śṛṇu me samayaṃ prabho
satyaṃ me pratijānīhi yat tvāṃ vakṣyāmy ahaṃ rahaḥ
     mama jāyeta yaḥ putraḥ sa bhavet tvad anantaram
yuvarājo mahārāja satyam etad bravīhi me
     yady etad evaṃ duḥṣanta astu me saṃgamas tvayā
[v]
     evam astv iti tāṃ rājā pratyuvācāvicārayan
     api ca tvāṃ nayiṣyāmi nagaraṃ svaṃ śucismite
     yathā tvam arhā suśroṇi satyam etad bravīmi te
evam uktvā sa rājarṣis tām aninditagāminīm
     jagrāha vidhivat pāṇāv uvāsa ca tayā saha
viśvāsya caināṃ sa prāyād abravīc ca punaḥ punaḥ
     preṣayiṣye tavārthāya vāhinīṃ caturaṅgiṇīm
     tayā tvām ānayiṣyāmi nivāsaṃ svaṃ śucismite
iti tasyāḥ pratiśrutya sa nṛpo janamejaya
     manasā cintayan prāyāt kāśyapaṃ prati pārthivaḥ
bhagavāṃs tapasā yuktaḥ śrutvā kiṃ nu kariṣyati
     evaṃ saṃcintayann eva praviveśa svakaṃ puram
muhūrtayāte tasmiṃs tu kaṇvo 'py āśramam āgamat
     śakuntalā ca pitaraṃ hriyā nopajagāma tam
vijñāyātha ca tāṃ kaṇvo divyajñāno mahātapāḥ
     uvāca bhagavān prītaḥ paśyan divyena cakṣuṣā
tvayādya rājānvayayā mām anādṛtya yatkṛtaḥ
     puṃsā saha samāyogo na sa dharmopaghātakaḥ
kṣatriyasya hi gāndharvo vivāhaḥ śreṣṭha ucyate
     sakāmāyāḥ sakāmena nirmantro rahasi smṛtaḥ
dharmātmā ca mahātmā ca duḥṣantaḥ puruṣottamaḥ
     abhyagacchaḥ patiṃ yaṃ tvaṃ bhajamānaṃ śakuntale
mahātmā janitā loke putras tava mahābalaḥ
     ya imāṃ sāgarāpāṅgāṃ kṛtsnāṃ bhokṣyati medinīm
paraṃ cābhiprayātasya cakraṃ tasya mahātmanaḥ
     bhaviṣyaty apratihataṃ satataṃ cakravartinaḥ
tataḥ prakṣālya pādau sā viśrāntaṃ munim abravīt
     vinidhāya tato bhāraṃ saṃnidhāya phalāni ca
mayā patir vṛto yo 'sau duḥṣantaḥ puruṣottamaḥ
     tasmai sasacivāya tvaṃ prasādaṃ kartum arhasi
[k]
     prasanna eva tasyāhaṃ tvatkṛte varavarṇini
     gṛhāṇa ca varaṃ mattas tat kṛte yad abhīpsitam
[v]
     tato dharmiṣṭhatāṃ vavre rājyāc cāskhalanaṃ tathā
     śakuntalā pauravāṇāṃ duḥṣanta hitakāmyayā
