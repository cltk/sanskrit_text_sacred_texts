[suparṇa]
      anuśiṣṭo 'smi devena gālavājñāta yoninā
      brūhi kām anusaṃyāmi draṣṭuṃ prathamato diśam
pūrvāṃ vā dakṣiṇāṃ vāham atha vā paścimāṃ diśam
      uttarāṃ vā dvijaśreṣṭha kuto gacchāmi gālava
yasyām udayate pūrvaṃ sarvalokaprabhāvanaḥ
      savitā yatra saṃdhyāyāṃ sādhyānāṃ vartate tapaḥ
yasyāṃ pūrvaṃ matir jātā yayā vyāptam idaṃ jagat
      cakṣuṣī yatra dharmasya yatra caiṣa pratiṣṭhitaḥ
hutaṃ yato mukhair havyaṃ sarpate sarvatodiśam
      etad dvāraṃ dvijaśreṣṭha divasasya tathādhvanaḥ
yatra pūrvaṃ prasūtā vai dākṣāyaṇyaḥ prajāḥ striyaḥ
      yasyāṃ diśi pravṛddhāś ca kaśyapasyātmasaṃbhavāḥ
yatomūlā surāṇāṃ śrīr yatra śakro 'bhyaṣicyatā
      surarājyena viprarṣe devaiś cātra tapaś citam
etasmāt kāraṇād brahman pūrvety eṣā dug ucyate
      yasmāt pūrvatare kāle pūrvam eṣāvṛtā suraiḥ
ata eva ca pūrveṣāṃ pūrvām āśām avekṣatām
      pūrvakāryāṇi kāryāṇi daivāni sukham īpsatā
atra vedāñ jagau pūrvaṃ bhagavāṁl lokabhāvanaḥ
     atraivoktā savitrāsīt sāvitrī brahmavādiṣu
atra dattāni sūryeṇa yajūṃṣi dvijasattama
     atra labdhavaraiḥ somaḥ suraiḥ kratuṣu pīyate
atra tṛptā hutavahāḥ svāṃ yonim upabhuñjate
     atra pātālam āśritya varuṇaḥ śriyam āpa ca
atra pūrvaṃ vasiṣṭhasya paurāṇasya dvijarṣabha
     sūtiś caiva pratiṣṭhā ca nidhanaṃ ca prakāśate
oṃkārasyātra jāyante sūtayo daśatīr daśa
     pibanti munayo yatra havirdhāne sma somapāḥ
prokṣitā yatra bahavo varāhādyā mṛgā vane
     śakreṇa yatra bhāgārthe daivateṣu prakalpitāḥ
atrāhitāḥ kṛtaghnāś ca mānuṣāś cāsurāś ca ye
     udayaṃs tān hi sarvān vai krodhād dhanti vibhāvasuḥ
etad dvāraṃ trilokasya svargasya ca mukhasya ca
     eṣa pūrvo diśā bhāgo viśāvainaṃ yadīcchasi
priyaṃ kāryaṃ hi me tasya yasyāsmi vacane sthitaḥ
     brūhi gālava yāsyāmi śṛṇu cāpy aparāṃ diśam
