[janam]
      evaṃ hṛtāyāṃ kṛṣṇāyāṃ prāpya kleśam anuttamam
      pratilabhya tataḥ kṛṣṇāṃ kim akurvanta pāṇḍavāḥ
[vai]
      evaṃ hṛtāyāṃ kṛṣṇāyāṃ prāpya kleśam anuttamam
      vihāya kāmyakaṃ rājā saha bhrātṛbhir acyutaḥ
punar dvaitavanaṃ ramyam ājagāma yudhiṣṭhiraḥ
      svādumūlaphalaṃ ramyaṃ mārkaṇḍeyāśramaṃ prati
anugupta phalāhārāḥ sarva eva mitāśanāḥ
      nyavasan pāṇḍavās tatra kṛṣṇayā saha bhārata
vasan dvaitavane rājā kuntīputro yudhiṣṭhiraḥ
      bhīmaseno 'rjunaś caiva mādrīputrau ca pāṇḍavau
brāhmaṇārthe parākrāntā dharmātmāno yatavratāḥ
      kleśam ārchanta vipulaṃ sukhodarkaṃ paraṃtapāḥ
ajātaśatrum āsīnaṃ bhratṛbhiḥ sahitaṃ vane
      āgamya brāhmaṇas tūrṇaṃ saṃtapta idam abravīt
araṇī sahitaṃ mahyaṃ samāsaktaṃ vanaspatau
      mṛgasya gharṣamāṇasya viṣāṇe samasajjata
tad ādāya gato rājaṃs tvaramāṇo mahāmṛgaḥ
      āśramāt tvaritaḥ śīghraṃ plavamāno mahājavaḥ
tasya gatvā padaṃ śīghram āsādya ca mahāmṛgam
     agnihotraṃ na lupyeta tad ānayata pāṇḍavāḥ
brāhmaṇasya vaco śrutvā saṃtapto 'tha yudhiṣṭhiraḥ
     dhanur ādāya kaunteyaḥ prādravad bhrātṛbhiḥ saha
sannaddhā dhanvinaḥ sarve prādravan narapuṃgavāḥ
     brāhmaṇārthe yatantas te śīghram anvagaman mṛgam
karṇinālīkanārācān utsṛjanto mahārathāḥ
     nāvidhyan pāṇḍavās tatra paśyanto mṛgam antikāt
teṣāṃ prayatamānānāṃ nādṛśyata mahāmṛgaḥ
     apaśyanto mṛgaṃ śrāntā duḥkhaṃ prāptā manasvinaḥ
śītalachāyam āsādya nyagrodhaṃ gahane vane
     kṣutpipāsāparītāṅgāḥ pāṇḍavāḥ samupāviśan
teṣāṃ samupaviṣṭānāṃ nakulo duḥkhitas tadā
     abravīd bhrātaraṃ jyeṣṭham amarṣāt kurusattama
nāsmin kule jātu mamajja dharmo; na cālasyād arthalopo babhūva
     anuttarāḥ sarvabhūteṣu bhūyaḥ; saṃprāptāḥ smaḥ saṃśayaṃ kena rājan
