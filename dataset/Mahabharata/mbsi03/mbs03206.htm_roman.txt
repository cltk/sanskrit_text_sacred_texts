[vyadha]
      evaṃ śapto 'ham ṛṣiṇā tadā dvijavarottama
      abhiprasādayam ṛṣiṃ girā vākyaṃ viśāradam
ajānatā mayākāryam idam adya kṛtaṃ mune
      kṣantum arhasi tat sarvaṃ prasīda bhagavann iti
[rsir]
      nānyathā bhavitā śāpa evam etad asaṃśayam
      ānṛśaṃsyād ahaṃ kiṃ cit kartānugraham adya te
śūdrayonau vartamāno dharmajño bhavitā hy asi
      mātāpitroś ca śuśrūṣāṃ kariṣyasi na saṃśayaḥ
tayā śuśrūṣayā siddhiṃ mahatīṃ samavāpsyasi
      jātisramaś ca bhavitā svargaṃ caiva gamiṣyasi
      śāpakṣayānte nirvṛtte bhavitāsi punar dvijaḥ
[vyadha]
      evaṃ śaptaḥ purā tena ṛṣiṇāsmy ugratejasā
      prasādaś ca kṛtas tena mamaivaṃ dvipadāṃ vara
śaraṃ coddhṛtavān asmi tasya vai dvijasattama
      āśramaṃ ca mayā nīto na ca prāṇair vyayujyata
etat te sarvam ākhyātaṃ yathā mama purābhavat
      abhitaś cāpi gantavyaṃ mayā svargaṃ dvijottama
[brā]
      evam etāni puruṣā duḥkhāni ca sukhāni ca
      prāpnuvanti mahābuddhe notkaṇṭhāṃ kartum arhasi
      duṣkaraṃ hi kṛtaṃ tāta jānatā jātim ātmanaḥ
karma doṣaś ca vai vidvann ātmajātikṛtena vai
     kaṃ cit kālaṃ mṛṣyatāṃ vai tato 'si bhavitā dvijaḥ
     sāṃprataṃ ca mato me 'si brāhmaṇo nātra saṃśayaḥ
brāhmaṇaḥ patanīyeṣu vartamāno vikarmasu
     dāmbhiko duṣkṛtaprāyaḥ śūdreṇa sadṛśo bhavet
yas tu śūdro dame satye dharme ca satatotthitaḥ
     taṃ brāhmaṇam ahaṃ manye vṛttena hi bhaved dvijaḥ
karma doṣeṇa viṣamā gatim āpnoti dāruṇām
     kṣīṇadoṣam ahaṃ manye cābhitas tvāṃ narottama
kartum arhasi notkaṇṭhāṃ tvadvidhā hy aviṣādinaḥ
     lokavṛttāntavṛttajñā nityaṃ dharmaparāyaṇāḥ
[vyadha]
     prajñayā mānasaṃ duḥkhaṃ hanyāc chārīram auṣadhaiḥ
     etad vijñānasāmarthyaṃ na bālaiḥ samatāṃ vrajet
aniṣṭa saṃprayogāc ca viprayogāt priyasya ca
     mānuṣā mānasair duḥkhair yujyante alpabuddhayaḥ
guṇair bhūtāni yujyante viyujyante tathaiva ca
     sarvāṇi naitad ekasya śokasthānaṃ hi vidyate
aniṣṭenānvitaṃ paśyaṃs tathā kṣipraṃ virajyate
     tataś ca pratikurvanti yadi paśyanty upakramam
     śocato na bhavet kiṃ cit kevalaṃ paritapyate
parityajanti ye duḥkhaṃ sukhaṃ vāpy ubhayaṃ narāḥ
     ta eva sukham edhante jñānatṛptā manīṣiṇaḥ
asaṃtoṣa parā mūḍhāḥ saṃtoṣaṃ yānti paṇḍitāḥ
     asaṃtoṣasya nāsty antas tuṣṭis tu paramaṃ sukham
     na śocanti gatādhvānaḥ paśyantaḥ paramāṃ gatim
na viṣāde mano kāryaṃ viṣādo viṣam uttamam
     mārayaty akṛtaprajñaṃ bālaṃ kruddha ivoragaḥ
yaṃ viṣādābhibhavati viṣame samupasthite
     tejasā tasya hīnasya puruṣārtho na vidyate
avaśyaṃ kriyamāṇasya karmaṇo dṛśyate phalam
     na hi nirvedam āgamya kiṃ cit prāpnoti śobhanam
athāpy upāyaṃ paśyeta duḥkhasya parimokṣaṇe
     aśocann ārabhetaiva yuktaś cāvyasanī bhavet
bhūteṣv abhāvaṃ saṃcintya ye tu buddheḥ paraṃ gatāḥ
     na śocanti kṛtaprajñāḥ paśyantaḥ paramāṃ gatim
na śocāmi ca vai vidvan kālākāṅkṣī sthito 'smy aham
     etair nirdaśanair brahman nāvasīdāmi sattama
[brā]
     kṛtaprajño 'si medhāvī buddhiś ca vipulā tava
     nāhaṃ bhavantaṃ śocāmi jñānatṛpto 'si dharmavit
āpṛcche tvāṃ svasti te 'stu dharmas tvā parirakṣatu
     apramādas tu kartavyo dharme dharmabhṛtāṃ vara
[mārk]
     bāḍham ity eva taṃ vyādhaḥ kṛtāñjalir uvāca ha
     pradakṣiṇam atho kṛtvā prasthito dvijasattamaḥ
sa tu gatvā dvijaḥ sarvāṃ śuśrūṣāṃ kṛtavāṃs tadā
     mātā pitṛbhyāṃ vṛddhābhyāṃ yathānyāyaṃ susaṃśitaḥ
etat te sarvam ākhyātaṃ nikhilena yudhiṣṭhira
     pṛṣṭavān asi yaṃ tāta dharmaṃ dharmabhṛtāṃ vara
pativratāyā māhātmyaṃ brāhmaṇasya ca sattama
     mātā pitroś ca śuśrūṣā vyādhe dharmaś ca kīrtitaḥ
[y]
     atyadbhutam idaṃ brahman dharmākhyānam anuttamam
     sarvadharmabhṛtāṃ śreṣṭha kathitaṃ dvijasattama
sukhaśravyatayā vidvan muhūrtam iva me gatam
     na hi tṛpto 'smi bhagavāñ śṛṇvāno dharmam uttamam
