[g]
      kāmbojaṃ paśya durdharṣaṃ kāmbojāstaraṇocitam
      śayānam ṛṣabhaskandhaṃ hataṃ pāṃsuśu mādhava
yasya kṣatajasaṃdigdhau bāhū candanarūṣitau
      avekṣya kṛpaṇaṃ bhāryā vilapaty atiduḥkhitā
imau tau parighaprakhyau bāhū śubhatalāṅgulī
      yayor vivaram āpannāṃ na ratir māṃ purājahat
kāṃ gatiṃ nu gamiṣyāmi tvayā hīnā janeśvara
      dūrabandhura nātheva atīva madhurasvarā
ātape klāmyamānānāṃ vividhānām iva srajām
      klāntānām api nārīṇāṃ na śrīr jahati vai tanum
śayānam abhitaḥ śūraṃ kāliṅgaṃ madhusūdana
      paśya dīptāṅgada yugapratibaddha mahābhujam
māgadhānām adhipatiṃ jayatsenaṃ janārdana
      parivārya praruditā māgadhyaḥ paśya yoṣitaḥ
āsām āyatanetrāṇāṃ susvarāṇāṃ janārdana
      manaḥ śrutiharo nādo mano mohayatīva me
prakīrṇasarvābharaṇā rudantyaḥ śokakarśitāḥ
      svāstīrṇaśayanopetā māgadhyaḥ śerate bhuvi
kosalānām adhipatiṃ rājaputraṃ bṛhadbalam
     bhartāraṃ parivāryaitāḥ pṛthak praruditāḥ striyaḥ
asya gātragatān bāṇān kārṣṇi bāhubalārpitān
     uddharanty asukhāviṣṭā mūrchamānāḥ punaḥ punaḥ
āsāṃ sarvānavadyānām ātapena pariśramāt
     pramlāna nalinābhāni bhānti vaktrāṇi mādhava
droṇena nihatāḥ śūrāḥ śerate rucirāṅgadāḥ
     droṇenābhimukhāḥ sarve bhrātaraḥ pañca kelayāḥ
taptakāñcanavarmāṇas tāmradhvajarathasrajaḥ
     bhāsayanti mahīṃ bhāsā jvalitā iva pāvakāḥ
droṇena drupadaṃ saṃkhye paśya mādhava pātitam
     mahādvipam ivāraṇye siṃhena mahatā hatam
pāñcālarājño vipulaṃ puṇḍarīkākṣa pāṇḍuram
     ātapatraṃ samābhāti śaradīva divākaraḥ
etās tu drupadaṃ vṛddhaṃ snuṣā bhāryāś ca duḥkhitāḥ
     dagdhvā gacchanti pāñcālyaṃ rājānam apasavyataḥ
dhṛṣṭaketuṃ maheṣvāsaṃ cedipuṃgavam aṅganāḥ
     droṇena nihataṃ śūraṃ haranti hṛtacetasaḥ
droṇāstram abhihatyaiṣa vimarde madhusūdana
     maheṣvāso hataḥ śete nadyā hṛta iva drumaḥ
eṣa cedipatiḥ śūro dhṛṣṭaketur mahārathaḥ
     śete vinihataḥ saṃkhye hatvā śatrūn sahasraśaḥ
vitudyamānaṃ vihagais taṃ bhāryāḥ pratyupasthitāḥ
     cedirājaṃ hṛṣīkeśahataṃ sabalabāndhavam
dāśārhī putrajaṃ vīraṃ śayānaṃ satyavikramam
     āropyāṅke rudanty etāś cedirājavarāṅganāḥ
asya putraṃ hṛṣīkeśasuvaktraṃ cārukuṇḍalam
     droṇena samare paśya nikṛttaṃ bahudhā śaraiḥ
pitaraṃ nūnam ājisthaṃ yudhyamānaṃ paraiḥ saha
     nājahāt pṛṣṭhato vīram adyāpi madhusūdana
evaṃ mamāpi putrasya putraḥ pitaram anvagāt
     duryodhanaṃ mahābāho lakṣmaṇaḥ paravīrahā
vindānuvindāv āvantyau patitau paśya mādhava
     himānte puṣpitau śālau marutā galitāv iva
kāñcanāṅgadavarmāṇau bāṇakhaḍgadhanurdharau
     ṛṣabhaprati rūpākṣau śayānau vimalasrajau
avadhyāḥ pāṇḍavāḥ kṛṣṇa sarva eva tvayā saha
     ye muktā droṇa bhīṣmābhyāṃ karṇād vaikartanāt kṛpāt
duryodhanād droṇasutāt saindhavāc ca mahārathāt
     somadattād vikarṇāc ca śūrāc ca kṛtavarmaṇaḥ
     ye hanyuḥ śastravegena devān api nararṣabhāḥ
ta ime nihatāḥ saṃkhye paśya kālasya paryayam
     nātibhāro 'sti daivasya dhruvaṃ mādhava kaś cana
     yad ime nihatāḥ śūrāḥ kṣatriyaiḥ kṣatriyarṣabhāḥ
tadaiva nihatāḥ kṛṣṇa mama putrās tarasvinaḥ
     yadaivākṛta kāmas tvam upaplavyaṃ gataḥ punaḥ
śaṃtanoś caiva putreṇa prājñena vidureṇa ca
     tadaivoktāsmi mā snehaṃ kuruṣvātma suteṣv iti
tayor na darśanaṃ tāta mithyā bhavitum arhati
     acireṇaiva me putrā bhasmībhūtā janārdana
[v]
     ity uktvā nyapatad bhūmau gāndhārī śokakarśitā
     duḥkhopahata vijñānā dhairyam utsṛjya bhārata
tataḥ kopaparītāṅgī putraśokapariplutā
     jagāma śauriṃ doṣeṇa gāndhārī vyathitendriyā
[g]
     pāṇḍavā dhārtarāṣṭrāś ca drugdhāḥ kṛṣṇa parasparam
     upekṣitā vinaśyantas tvayā kasmāj janārdana
śaktena bahu bhṛtyena vipule tiṣṭhatā bale
     ubhayatra samarthena śrutavākyena caiva ha
icchatopekṣito nāśaḥ kurūṇāṃ madhusūdana
     yasmāt tvayā mahābāho phalaṃ tasmād avāpnuhi
patiśuśrūṣayā yan me tapaḥ kiṃ cid upārjitam
     tena tvāṃ duravāpātmañ śapsye cakragadādhara
yasmāt parasparaṃ ghnanto jñātayaḥ kurupāṇḍavāḥ
     upekṣitās te govinda tasmāj jñātīn vadhiṣyasi
tvam apy upasthite varṣe ṣaṭtriṃśe madhusūdana
     hatajñātir hatāmātyo hataputro vanecaraḥ
     kutsitenābhyupāyena nidhanaṃ samavāpsyasi
tavāpy evaṃ hatasutā nihatajñātibāndhavāḥ
     striyaḥ paripatiṣyanti yathaitā bharata striyaḥ
[v]
     tac chrutvā vacanaṃ ghoraṃ vāsudevo mahāmanāḥ
     uvāca devīṃ gāndhārīm īṣad abhyutsmayann iva
saṃhartā vṛṣṇicakrasya nānyo mad vidyate śubhe
     jāne 'ham etad apy evaṃ cīrṇaṃ carasi kṣatriye
avadhyās te narair anyair api vā devadānavaiḥ
     parasparakṛtaṃ nāśam ataḥ prāpsyanti yādavāḥ
ity uktavati dāśārhe pāṇḍavās trastacetasaḥ
     babhūvur bhṛśasaṃvignā nirāśāś cāpi jīvite
