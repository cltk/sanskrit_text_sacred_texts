[v]
      tataḥ prahasya dāśārhaḥ krodhaparyākulekṣaṇaḥ
      duryodhanam idaṃ vākyam abravīt kurusaṃsadi
lapsyase vīraśayanaṃ kāmam etad avāpsyasi
      sthiro bhava sahāmātyo vimardo bhavitā mahān
yac ca vaṃ manyase mūḍha na me kaś cid vyatikramaḥ
      pāṇḍaveṣv iti tat sarvaṃ nibodhata narādhipāḥ
śriyā saṃtapyamānena pāṇḍavānāṃ mahātmanām
      tvayā durmantritaṃ dyūtaṃ saubalena ca bhārata
kathaṃ ca jñātayas tāta śreyāṃsaḥ sādhu saṃmatāḥ
      tathānyāyyam upasthātuṃ jihmenājihma cāriṇaḥ
akṣadyūtaṃ mahāprājña satām arati nāśanam
      asatāṃ tatra jāyante bhedāś ca vyasanāni ca
tad idaṃ vyasanaṃ ghoraṃ tvayā dyūtamukhaṃ kṛtam
      asamīkṣya sad ācāraiḥ sārdhaṃ pāpānubandhanaiḥ
kaś cānyo jñātibhāryāṃ vai viprakartuṃ tathārhati
      ānīya ca sabhāṃ vaktuṃ yathoktā draupadī tvayā
kulīnā śīlasaṃpannā prāṇebhyo 'pi garīyasī
      mahiṣī pāṇḍuputrāṇāṃ tathā vinikṛtā tvayā
jānanti kuravaḥ sarve yathoktāḥ kurusaṃsadi
     duḥśāsanena kaunteyāḥ pravrajantaḥ paraṃtapāḥ
samyagvṛtteṣv alubdheṣu satataṃ dharmacāriṣu
     sveṣu bandhuṣu kaḥ sādhuś cared evam asāṃpratam
nṛśaṃsānām anāryāṇāṃ paruṣāṇāṃ ca bhāṣaṇam
     karṇa duḥśāsanābhyāṃ ca tvayā ca bahuśaḥ kṛtam
saha mātrā pradagdhuṃ tān bālakān vāraṇāvate
     āsthitaḥ paramaṃ yatnaṃ na samṛddhaṃ ca tat tava
ūṣuś ca suciraṃ kālaṃ pracchannāḥ pāṇḍavās tadā
     mātrā sahaika cakrāyāṃ brāhmaṇasya niveśane
viṣeṇa sarpabandhairś ca yatitāḥ pāṇḍavās tvayāḥ
     sarvopāyair vināśāya na samṛddhaṃ ca tat tava
evaṃ buddhiḥ pāṇḍaveṣu mithyāvṛtthiḥ sadā bhavān
     kathaṃ te nāparādho 'sti pāṇḍaveṣu mahātmasu
kṛtvā bahūny akāryāṇi pāṇḍaveṣu nṛśaṃsavat
     mithyāvṛttir anāryaḥ sann adya vipratipadyase
mātā pitṛbhyāṃ bhīṣmeṇa droṇena vidureṇa ca
     śāmyeti muhur ukto 'si na ca śāmyasi pārthiva
śame hi sumahān arthas tava pārthasya cobhayoḥ
     na ca rocayase rājan kim anyad buddhilābhavāt
na śarma prāpsyase rājann utkramya suhṛdāṃ vacaḥ
     adharmyam ayaśasyaṃ ca kriyate pārthiva tvayā
evaṃ bruvati dāśārhe duryodhanam amarṣaṇam
     duḥśāsana idaṃ vākyam abravīt kurusaṃsadi
na cet saṃdhāsyase rājan svena kāmena pāṇḍavaiḥ
     baddhvā kila tvāṃ dāsyanti kuntīputrāya kauravāḥ
vaikartanaṃ tvāṃ ca māṃ ca trīn etān manujarṣabha
     pāṇḍavebhyaḥ pradāsyanti bhīṣmo droṇaḥ pitā ca te
bhrātur etad vacaḥ śrutvā dhārtarāṣṭraḥ suyodhanaḥ
     kruddhaḥ prātiṣṭhatotthāya mahānāga iva śvasan
viduraṃ dhṛtarāṣṭraṃ ca mahārājaṃ ca bāhlikam
     kṛpaṃ ca somadattaṃ ca bhīṣmaṃ droṇaṃ janārdanam
sarvān etān anādṛtya durmatir nirapatrapaḥ
     aśiṣṭavad amaryādo mānī mānyāvamānitā
taṃ prasthitam abhiprekṣya bhrātaro manujarṣabham
     anujagmuḥ sahāmātyā rājānaś cāpi sarvaśaḥ
sabhāyām utthitaṃ kruddhaṃ prasthitaṃ bhrātṛbhiḥ saha
     duryodhanam abhipreṣkya bhīṣmaḥ śāṃtanavo 'bravīt
dharmārthāv abhisaṃtyajya saṃrambhaṃ yo 'numanyate
     hasanti vyasane tasya durhṛdo nacirād iva
dūrātmā rājaputrāyaṃ dhārtarāṣṭro nupāyavit
     mithyābhimānī rājyasya krodhalobha vaśānugaḥ
kālapakvam idaṃ manye sarvakṣatraṃ janārdana
     sarve hy anusṛtā mohāt pārthivāḥ saha mantribhiḥ
bhīṣmasyāthavacaḥ śrutvā dāśārhaḥ puṣkarekṣaṇaḥ
     bhīṣmadroṇamukhān sarvān abhyabhāṣata vīryavān
sarveṣāṃ kuruvṛddhānāṃ mahān ayam atikramaḥ
     prasahya mandam aiśvarye na niyacchata yan nṛpam
tatra kāryam ahaṃ manye prāptakālam ariṃdamāḥ
     kriyamāṇe bhavec chreyas tat sarvaṃ śṛṇutānaghāḥ
pratyakṣam etad bhavatāṃ yad vakṣyāmi hitaṃ vacaḥ
     bhavatām ānukūlyena yadi roceta bhāratāḥ
bhojarājasya vṛddhasya durācāro hy anātmavān
     jīvataḥ pitur aiśvaryaṃ hṛtvā manyuvaśaṃ gataḥ
ugrasenasutaḥ kaṃsaḥ parityaktaḥ sa bāndhavaiḥ
     jñātīnāṃ hitakāmena mayā śasto mahāmṛdhe
āhukaḥ punar asmābhir jñātibhiś cāpi satkṛtaḥ
     ugrasenaḥ kṛto rājā bhojarājanyavardhanaḥ
kaṃsam ekaṃ parityajya kulārthe sarvayādavāḥ
     saṃbhūya sukham edhante bhāratāndhakavṛṣṇayaḥ
api cāpy avadad rājan parameṣṭhī prajāpatiḥ
     vyūḍhe devāsure yuddhe 'bhyudyateṣv āyudheṣu ca
dvaidhī bhūteṣu lokeṣu vinaśyatsu ca bhārata
     abravīt sṛṣṭimān devo bhagavāṁl lokabhāvanaḥ
parābhaviṣyanty asurā daiteyā dānavaiḥ saha
     ādityā vasavo rudrā bhaviṣyanti divaukasaḥ
devāsuramanuṣyāś ca gandharvoragarākṣasāḥ
     asmin yuddhe susaṃyattā haniṣyanti parasparam
iti matvābravīd dharmaṃ parameṣṭhī prajāpatiḥ
     varuṇāya prayacchaitān baddhvā daiteya dānavān
evam uktas tato dharmo niyogāt parameṣṭhinaḥ
     varuṇāya dadau sarvān baddhvā daityeya dānavān
tān baddhvā dharmapāśaiś ca svaiś ca pāśair jaleśvaraḥ
     varuṇaḥ sāgare yatto nityaṃ rakṣati dānavān
tathā duryodhanaṃ karṇaṃ śakuniṃ cāpi saubalam
     baddhvā duḥśāsanaṃ cāpi pāṇḍavebhyaḥ prayacchata
tyajet kulārthe puruṣaṃ grāmasyārthe kulaṃ tyajet
     grāmaṃ janapadasyārthe ātmārthe pṛthivīṃ tyajet
rājan duryodhanaṃ baddhvā tataḥ saṃśāmya pāṇḍavaiḥ
     tvatkṛte na vinaśyeyuḥ kṣatriyāḥ kṣatriyarṣabha
