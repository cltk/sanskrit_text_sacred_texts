[j]
      śrutvaitad vacanaṃ brahman vyāsenoktaṃ mahātmanā
      aśvamedhaṃ prati tadā kiṃ nṛpaḥ pracakāra ha
ratnaṃ ca yan maruttena nihitaṃ pṛthivītale
      tad avāpa kathaṃ ceti tan me brūhi dvijottama
[v]
      śrutvā dvaipāyana vaco dharmarājo yudhiṣṭhiraḥ
      bhrātṝn sarvān samānāyya kāle vacanam abravīt
      arjunaṃ bhīmasenaṃ ca mādrīputrau yamāv api
śrutaṃ vo vacanaṃ vīrāḥ sauhṛdād yan mahātmanā
      kurūṇāṃ hitakāmena proktaṃ kṛṣṇena dhīmatā
tapovṛddhena mahatā suhṛdāṃ bhūtim icchatā
      guruṇā dharmaśīlena vyāsenādbhuta karmaṇā
bhīṣmeṇa ca mahāprājña govindena ca dhīmatā
      saṃsmṛtya tad ahaṃ samyak kartum icchāmi pāṇḍavāḥ
āyatyāṃ ca tadātve ca sarveṣāṃ tad dhi no hitam
      anubandhe ca kalyāṇaṃ yad vaco brahmavādinaḥ
iyaṃ hi vasudhā sarvā kṣīṇaratnā kurūdvahāḥ
      tac cācaṣṭa bahu vyāso maruttasya dhanaṃ nṛpāḥ
yady etad vo bahumataṃ manyadhvaṃ vā kṣamaṃ yadi
      tad ānayāmahe sarve kathaṃ vā bhīma manyase
ity uktavākye nṛpatau tadā kurukulodvaha
     bhīmaseno nṛpaśreṣṭhaṃ prāñjalir vākyam abravīt
rocate me mahābāho yad idaṃ bhāṣitaṃ tvayā
     vyāsākhyātasya vittasya samupānayanaṃ prati
yadi tat prāpnuyāmeha dhanam āvikṣitaṃ prabho
     kṛtam eva mahārāja bhaved iti matir mama
te vayaṃ praṇipātena girīśasya mahātmanaḥ
     tad ānayāma bhadraṃ te samabhyarcya kapardinam
taṃ vibhuṃ devadeveśaṃ tasyaivānucarāṃś ca tān
     prasādyārtham avāpsyāmo nūnaṃ vāgbuddhikarmabhiḥ
rakṣante ye ca tad dravyaṃ kiṃkarā raudradarśanāḥ
     te ca vaśyā bhaviṣyanti prasanne vṛṣabhadhvaje
śrutvaivaṃ vadatas tasya vākyaṃ bhīmasya bhārata
     prīto dharmātmajo rājā babhūvātīva bhārata
     arjuna pramukhāś cāpi tathety evābruvan mudā
kṛtvā tu pāṇḍavāḥ sarve ratnāharaṇa niścayam
     senām ājñāpayām āsur nakṣatre 'hani ca dhruve
tato yayuḥ pāṇḍusutā brāhmaṇān svasti vācya ca
     arcayitvā suraśreṣṭhaṃ pūrvam eva maheśvaram
modakaiḥ pāyasenātha māṃsāpūpais tathaiva ca
     āśāsya ca mahātmānaṃ prayayur muditā bhṛśam
teṣāṃ prayāsyatāṃ tatra maṅgalāni śubhāny atha
     prāhuḥ prahṛṣṭamanaso dvijāgryā nāgarāś ca te
tataḥ pradakṣiṇīkṛtya śirobhiḥ praṇipatya ca
     brāhmaṇān agnisahitān prayayuḥ pāṇḍunandanāḥ
samanujñāpya rājānaṃ putraśokasamāhatam
     dhṛtarāṣṭraṃ sabhāryaṃ vai pṛthāṃ pṛthula locanām
mūle nikṣipya kauravyamyuyutsuṃ dhṛtarāṣṭrajam
     saṃpūjyamānāḥ pauraiś ca brāhmaṇaiś ca manīṣibhiḥ
