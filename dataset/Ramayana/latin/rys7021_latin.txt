evaṃ saṃcintya viprendro jagāma laghuvikramaḥ
 ākhyātuṃ tad yathāvṛttaṃ yamasya sadanaṃ prati
apaśyat sa yamaṃ tatra devam agnipuraskṛtam
 vidhānam upatiṣṭhantaṃ prāṇino yasya yādṛśam
sa tu dṛṣṭvā yamaḥ prāptaṃ maharṣiṃ tatra nāradam
 abravīt sukham āsīnam arghyam āvedya dharmataḥ
kac cit kṣemaṃ nu devarṣe kac cid dharmo na naśyati
 kim āgamanakṛtyaṃ te devagandharvasevita
abravīt tu tadā vākyaṃ nārado bhagavān ṛṣiḥ
 śrūyatām abhidhāsyāmi vidhānaṃ ca vidhīyatām
eṣa nāmnā daśagrīvaḥ pitṛrāja niśācaraḥ
 upayāti vaśaṃ netuṃ vikramais tvāṃ sudurjayam
etena kāraṇenāhaṃ tvarito 'smy āgataḥ prabho
 daṇḍapraharaṇasyādya tava kiṃ nu kariṣyati
etasminn antare dūrād aṃśumantam ivoditam
 dadṛśe divyam āyāntaṃ vimānaṃ tasya rakṣasaḥ
taṃ deśaṃ prabhayā tasya puṣpakasya mahābalaḥ
 kṛtvā vitimiraṃ sarvaṃ samīpaṃ samavartata
sa tv apaśyan mahābāhur daśagrīvas tatas tataḥ
 prāṇinaḥ sukṛtaṃ karma bhuñjānāṃś caiva duṣkṛtam
tatas tān vadhyamānāṃs tu karmabhir duṣkṛtaiḥ svakaiḥ
 rāvaṇo mocayām āsa vikrameṇa balād balī
preteṣu mucyamāneṣu rākṣasena balīyasā
 pretagopāḥ susaṃrabdhā rākṣasendram abhidravan
te prāsaiḥ parighaiḥ śūlair mudgaraiḥ śaktitomaraiḥ
 puṣpakaṃ samavarṣanta śūrāḥ śatasahasraśaḥ
tasyāsanāni prāsādān vedikāstaraṇāni ca
 puṣpakasya babhañjus te śīghraṃ madhukarā iva
devaniṣṭhānabhūtaṃ tad vimānaṃ puṣpakaṃ mṛdhe
 bhajyamānaṃ tathaivāsīd akṣayaṃ brahmatejasā
tatas te rāvaṇāmātyā yathākāmaṃ yathābalam
 ayudhyanta mahāvīryāḥ sa ca rājā daśānanaḥ
te tu śoṇitadigdhāṅgāḥ sarvaśastrasamāhatāḥ
 amātyā rākṣasendrasya cakrur āyodhanaṃ mahat
anyonyaṃ ca mahābhāgā jaghnuḥ praharaṇair yudhi
 yamasya ca mahat sainyaṃ rākṣasasya ca mantriṇaḥ
amātyāṃs tāṃs tu saṃtyajya rākṣasasya mahaujasaḥ
 tam eva samadhāvanta śūlavarṣair daśānanam
tataḥ śoṇitadigdhāṅgaḥ prahārair jarjarīkṛtaḥ
 vimāne rākṣasaśreṣṭhaḥ phullāśoka ivābabhau
sa śūlāni gadāḥ prāsāñ śaktitomarasāyakān
 musalāni śilāvṛkṣān mumocāstrabalād balī
tāṃs tu sarvān samākṣipya tad astram apahatya ca
 jaghnus te rākṣasaṃ ghoram ekaṃ śatasahasrakaḥ
parivārya ca taṃ sarve śailaṃ meghotkarā iva
 bhindipālaiś ca śūlaiś ca nirucchvāsam akārayan
vimuktakavacaḥ kruddho siktaḥ śoṇitavisravaiḥ
 sa puṣpakaṃ parityajya pṛthivyām avatiṣṭhata
tataḥ sa kārmukī bāṇī pṛthivyāṃ rākṣasādhipaḥ
 labdhasaṃjño muhūrtena kruddhas tasthau yathāntakaḥ
tataḥ pāśupataṃ divyam astraṃ saṃdhāya kārmuke
 tiṣṭha tiṣṭheti tān uktvā tac cāpaṃ vyapakarṣata
jvālāmālī sa tu śaraḥ kravyādānugato raṇe
 mukto gulmān drumāṃś caiva bhasmakṛtvā pradhāvati
te tasya tejasā dagdhāḥ sainyā vaivasvatasya tu
 raṇe tasmin nipatitā dāvadagdhā nagā iva
tataḥ sa sacivaiḥ sārdhaṃ rākṣaso bhīmavikramaḥ
 nanāda sumahānādaṃ kampayann iva medinīm
