[s]
      taṃ pātitaṃ tato dṛṣṭvā mahāśālam ivodgatam
      prahṛṣṭamanasaḥ sarve babhūvus tatra pāṇḍavāḥ
unmattam iva mātaṅgaṃ siṃhena vinipātitam
      dadṛśur hṛṣṭaromāṇaḥ sarve te cāpi somakāḥ
tato duryodhanaṃ hatvāṃ bhīmasenaḥ pratāpavān
      patitaṃ kauravendraṃ tam upagamyedam abravīt
gaur gaur iti purā mandadraupadīm ekavāsasām
      yat sabhāyāṃ hasann asmāṃs tadā vadasi durmate
      tasyāvahāsasya phalam adya tvaṃ samavāpnuhi
evam uktvā sa vāmena padā maulim upāspṛśat
      śiraś ca rājasiṃhasya pādena samaloḍayat
tathaiva krodhasaṃrakto bhīmaḥ parabalārdanaḥ
      punar evābravīd vākyaṃ yat tac chṛṇu narādhipa
ye 'smān puro 'panṛtyanta punar gaur iti gaur iti
      tān vayaṃ pratinṛtyāmaḥ punar gaur iti gaur iti
nāsmākaṃ nikṛtir vahnir nākṣa dyūtaṃ na vañcanā
      svabāhubalam āśritya prabādhāmo vayaṃ ripūn
so 'vāpya vairasya parasya pāraṃ; vṛkodaraḥ prāha śanaiḥ prahasya
      yudhiṣṭhiraṃ keśava sṛñjayāṃś ca; dhanaṃjayaṃ mādravatīsutau ca
rajasvalāṃ draupadīm ānayan ye; ye cāpy akurvanta sadasya vastrām
     tān paśyadhvaṃ pāṇḍavair dhārtarāṣṭrān; raṇe hatāṃs tapasā yājñasenyāḥ
ye naḥ purā ṣaṇḍhatilān avocan; krūrā rājño dhṛtarāṣṭrasya putrāḥ
     te no hatāḥ sagaṇāḥ sānubandhāḥ; kāmaṃ svargaṃ narakaṃ vā vrajāmaḥ
punaś ca rājñaḥ patitastya bhūmau; sa tāṃ gadāṃ skandhagatāṃ nirīkṣya
     vāmena pādena śiraḥ pramṛdya; duryodhanaṃ naikṛtikety avocat
hṛṣṭena rājan kuru pārthivasya; kṣudrātmanā bhīmasenena pādam
     dṛṣṭvā kṛtaṃ mūrdhani nābhyanandan; dharmātmānaḥ somakānāṃ prabarhāḥ
tava putraṃ tathā hatvā katthamānaṃ vṛkodaram
     nṛtyamānaṃ ca bahuśo dharmarājo 'bravīd idam
mā śiro 'sya padā mardīr mā dharmas te 'tyagān mahān
     rājā jñātir hataś cāyaṃ naitan nyāyyaṃ tavānagha
vidhvasto 'yaṃ hatāmātyo hatabhrātā hataprajaḥ
     utsannapiṇḍo bhrātā ca naitan nyāyyaṃ kṛtaṃ tvayā
dhārmiko bhīmaseno 'sāv ity āhus tvāṃ purā janāḥ
     sa kasmād bhīmasena tvaṃ rājānam adhitiṣṭhasi
dṛṣṭvā duryodhanaṃ rājā kuntīputras tathāgatam
     netrābhyām aśrupūrṇābhyām idaṃ vacanam abravīt
nūnam etad balavatā dhātrādiṣṭaṃ mahātmanā
     yad vayaṃ tvāṃ jighāṃsāmas tvaṃ cāsmān kurusattama
ātmano hy aparādhena mahad vyasanam īdṛśam
     prāptavān asi yal lobhān madād bālyāc ca bhārata
ghātayitvā vayasyāṃś ca bhrātṝn atha pitṝṃs tathā
     putrān pautrāṃs tathācāryāṃs tato 'si nidhanaṃ gataḥ
tavāparādhād asmābhir bhrātaras te mahārathāḥ
     nihatā jñātayaś cānye diṣṭaṃ manye duratyayam
snuṣāś ca prasnuṣāś caiva dhṛtarāṣṭrasya vihvalāḥ
     garhayiṣyanti no nūnaṃ vidhavāḥ śokakarśitāḥ
evam uktvā suduḥkhārto niśaśvāsa sa pārthivaḥ
     vilalāpa ciraṃ cāpi dharmaputro yudhiṣṭhiraḥ
