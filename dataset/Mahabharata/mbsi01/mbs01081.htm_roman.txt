[v]
      evaṃ sa nāhuṣo rājā yayātiḥ putram īpsitam
      rājye 'bhiṣicya mudito vānaprastho 'bhavan muniḥ
uṣitvā ca vanevāsaṃ brāhmaṇaiḥ saha saṃśritaḥ
      phalamūlāśano dānto yathā svargam ito gataḥ
sa gataḥ suravāsaṃ taṃ nivasan muditaḥ sukham
      kālasya nātimahataḥ punaḥ śakreṇa pātitaḥ
nipatan pracyutaḥ svargād aprāpto medinī talam
      sthita āsīd antarikṣe sa tadeti śrutaṃ mayā
tata eva punaś cāpi gataḥ svargam iti śrutiḥ
      rājñā vasumatā sārdham aṣṭakena ca vīryavān
      pratardanena śibinā sametya kila saṃsadi
[j]
      karmaṇā kena sa divaṃ punaḥ prāpto mahīpatiḥ
      sarvam etad aśeṣeṇa śrotum icchāmi tattvataḥ
      kathyamānaṃ tvayā vipra viprarṣigaṇasaṃnidhau
devarājasamo hy āsīd yayātiḥ pṛthivīpatiḥ
      vardhanaḥ kuruvaṃśasya vibhāvasu samadyutiḥ
tasya vistīrṇayaśasaḥ satyakīrter mahātmanaḥ
      caritaṃ śrotum icchāmi divi ceha ca sarvaśaḥ
[v]
      hanta te kathayiṣyāmi yayāter uttarāṃ kathām
      divi ceha ca puṇyārthāṃ sarvapāpapraṇāśinīm
yayātir nāhuṣo rājā pūruṃ putraṃ kanīyasam
     rājye 'bhiṣicya muditaḥ pravavrāja vanaṃ tadā
anteṣu sa vinikṣipya putrān yadupurogamān
     phalamūlāśano rājā vane saṃnyavasac ciram
saṃśitātmā jitakrodhas tarpayan pitṛdevatāḥ
     agnīṃś ca vidhivaj juhvan vānaprasthavidhānataḥ
atithīn pūjayām āsa vanyena haviṣā vibhuḥ
     śiloñcha vṛttim āsthāya śeṣānna kṛtabhojanaḥ
pūrṇaṃ varṣasahasraṃ sa evaṃvṛttir abhūn nṛpaḥ
     abbhakṣaḥ śaradas triṃśad āsīn niyatavān manāḥ
tataś ca vāyubhakṣo 'bhūt saṃvatsaram atandritaḥ
     pañcāgnimadhye ca tapas tepe saṃvatsaraṃ nṛpaḥ
ekapādasthitaś cāsīt ṣaṇ māsān anilāśanaḥ
     puṇyakīrtis tataḥ svargaṃ jagāmāvṛtya rodasī
