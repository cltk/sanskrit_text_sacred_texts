[vaiṣampāyana]
      tato rājā pāṇḍusuto nāradaṃ pratyabhāṣata
      bhagavañ śrotum icchāmi suvarṇaṣṭhīvi saṃbhavam
evam uktaḥ sa ca munir dharmarājena nāradaḥ
      ācacakṣe yathāvṛttaṃ suvarṇaṣṭhīvinaṃ prati
evam etan mahārāja yathāyaṃ keśavo 'bravīt
      kāryasyāsya tu yac cheṣaṃ tat te vakṣyāmi pṛcchataḥ
ahaṃ ca parvataś caiva svasrīyo me mahāmuniḥ
      vastu kāmāv abhigatau sṛñjayaṃ jayatāṃ varam
tatra saṃpūjitau tena vidhidṛṣṭena karmaṇā
      sarvakāmaiḥ suvihitau nivasāvo 'sya veśmani
vyatikrāntāsu varṣāsu samaye gamanasya ca
      parvato mām uvācedaṃ kāle vacanam arthavat
āvām asya narendrasya gṛhe paramapūjitau
      uṣitau samaye brahmaṃś cintyatām atra sāṃpratam
tato 'ham abruvaṃ rājan parvataṃ śubhadarśanam
      sarvam etat tvayi vibho bhāgineyopapadyate
vareṇa chandyatāṃ rājā labhatāṃ yad yad icchati
      āvayos tapasā siddhiṃ prāpnotu yadi manyase
tata āhūya rājānaṃ sṛñjayaṃ śubhadarśanam
     parvato 'numataṃ vākyam uvāca munipuṃgavaḥ
prītau svo nṛpa satkārais tava hy ārjavasaṃbhṛtaiḥ
     āvābhyām abhyanujñāto varaṃ nṛvara cintaya
devānām avihiṃsāyāṃ yad bhaven mānuṣakṣamam
     tadgṛhāṇa mahārāja pūjārho nau mato bhavān
[sṛnjaya]
     prītau bhavantau yadi me kṛtam etāvatā mama
     eṣa eva paro lābho nirvṛtto me mahāphalaḥ
[nārada]
     tam evaṃ vādinaṃ bhūyaḥ parvataḥ pratyabhāṣata
     vṛṇīṣva rājan saṃkalpo yas te hṛdi ciraṃ sthitaḥ
[sṛnjaya]
     abhīpsāmi sutaṃ vīraṃ vīryavantaṃ dṛḍhavratam
     āyuṣmantaṃ mahābhāgaṃ devarājasamadyutim
[parvata]
     bhaviṣyaty eṣa te kāmo na tv āyuṣmān bhaviṣyati
     devarājābhibhūty arthaṃ saṃkalpo hy eṣa te hṛdi
suvarṇaṣṭhīvanāc caiva svarṇaṣṭhīvī bhaviṣyati
     rakṣyaś ca devarājāt sa devarājasamadyutiḥ
[nārada]
     tac chrutvā sṛñjayo vākyaṃ parvatasya mahātmanaḥ
     prasādayām āsa tadā naitad evaṃ bhaved iti
āyuṣmān me bhavet putro bhavatas tapasā mune
     na ca taṃ parvataḥ kiṃ cid uvācendra vyapekṣayā
tam ahaṃ nṛpatiṃ dīnam abruvaṃ punar eva tu
     smartavyo 'haṃ mahārāja darśayiṣyāmi te smṛtaḥ
ahaṃ te dayitaṃ putraṃ pretarājavaśaṃ gatam
     punar dāsyāmi tad rūpaṃ mā śucaḥ pṛthivīpate
evam uktvā tu nṛpatiṃ prayātau svo yathepsitam
     sṛñjayaś ca yathākāmaṃ praviveśa svamandiram
sṛñjayasyātha rājarṣeḥ kasmiṃś cit kālaparyaye
     jajñe putro mahāvīryas tejasā prajvalann iva
vavṛdhe sa yathākālaṃ sarasīva mahotpalam
     babhūva kāñcanaṣṭhīvī yathārthaṃ nāma tasya tat
tad adbhutatamaṃ loke paprathe kurusattama
     bubudhe tac ca devendro varadānaṃ mahātmanoḥ
tatas tv abhibhavād bhīto bṛhaspatimate sthitaḥ
     kumārasyāntara prekṣī babhūva balavṛtra hā
codayām āsa vajraṃ sa divyāstraṃ mūrti saṃsthitam
     vyāghro bhūtvā jahīmaṃ tvaṃ rājaputram iti prabho
vivṛddhaḥ kila vīryeṇa mām eṣo 'bhibhaviṣyati
     sṛñjayasya suto vajrayathainaṃ parvato dadau
evam uktas tu śakreṇa varjo bara puraṃjayaḥ
     kumārasyāntara prekṣī nityam evānvapadyata
sṛñjayo 'pi sutaṃ prāpya devarājasamadyutim
     hṛṣṭaḥ sāntaḥpuro rājā vananityo 'bhavat tadā
tato bhāgīrathī tīre kadā cid vananirjhare
     dhātrī dvitīyo bālaḥ sa krīḍārthaṃ paryadhāvata
pañcavarṣaka deśīyo bālo nāgendra vikramaḥ
     sahasotpatitaṃ vyāghram āsasāda mahābalaḥ
tena caiva viniṣpiṣṭo vepamāno nṛpātma jaḥ
     vyasuḥ papāta medinyāṃ tato dhātrī vicukruśe
hatvā tu rājaputraṃ sa tatraivāntaradhīyata
     śārdūlo devarājasya māyayāntar hitas tadā
dhātryās tu ninadaṃ śrutvā rudatyāḥ paramārtavat
     abhyadhāvata taṃ deśaṃ svayam eva mahīpatiḥ
sa dadarśa gatāsuṃ taṃ śayānaṃ pītaśoṇitam
     kumāraṃ vigatānandaṃ niśākaram iva cyutam
sa tam utsaṅgam āropya paripīḍita vakṣasam
     putraṃ rudhirasaṃsiktaṃ paryadevayad āturaḥ
tatas tā mātaras tasya rudantyaḥ śokakarśitāḥ
     abhyadhāvanta taṃ deśaṃ yatra rājā sa sṛñjayaḥ
tataḥ sa rājā sasmāra mām antargatamānasaḥ
     tac cāhaṃ cintitaṃ jñātvā gatavāṃs tasya darśanam
sa mayaitāni vākyāni śrāvitaḥ śokalālasaḥ
     yāni te yaduvīreṇa kathitāni mahīpate
saṃjīvitaś cāpi mayā vāsavānumate tadā
     bhavitavyaṃ tathā tac ca na tac chakyam ato 'nyathā
ata ūrdhvaṃ kumāraḥ sasvarṇa ṣṭhīvī mahāyaśāḥ
     cittaṃ prasādayām āsa pitur mātuś ca vīryavān
kārayām āsa rājyaṃ sa pitari svargate vibhuḥ
     varṣāṇām ekaśatavat sahasraṃ bhīmavikramaḥ
tata iṣṭvā mahāyajñair bahubhir bhūridakṣiṇaiḥ
     tarpayām āsa devāṃś ca pitṝṃś caiva mahādyutiḥ
utpādya ca bahūn putrān kulasaṃtāna kāriṇaḥ
     kālena mahatā rājan kāladharmam upeyivān
sa tvaṃ rājendra saṃjātaṃ śokam etan nivartaya
     yathā tvāṃ keśavaḥ prāha vyāsaś ca sumahātapāḥ
pitṛpaitāmahaṃ rājyam āsthāya duram udvaha
     iṣṭvā puṇyair mahāyajñair iṣṭāṁl lokān avāpsyasi
