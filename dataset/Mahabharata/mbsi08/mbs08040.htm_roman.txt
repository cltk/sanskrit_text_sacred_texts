[s]
      bhīmasenaṃ sapāñcālyaṃ cedikekayasaṃvṛtam
      vaikartanaḥ svayaṃ ruddhvā varayām āsa sāyakaiḥ
tatas tu cedikārūṣān sṛñjayāṃś ca mahārathān
      karṇo jaghāna saṃkruddho bhīmasenasya paśyataḥ
bhīmasenas tataḥ karṇaṃ vihāya rathasattamam
      prayayau kauravaṃ sainyaṃ kakṣam agnir iva jvalan
sūtaputro 'pi samare pāñcālān kekayāṃs tathā
      sṛñjayāṃś ca maheṣvāsān nijaghāna sahasraśaḥ
saṃśaptakeṣu pārthāś ca kauraveṣu vṛkodaraḥ
      pāñcāleṣu tathā karṇaḥ kṣayaṃ cakrūr mahārathāḥ
te kṣatriyā dahyamānās tribhis taiḥ pāvakopamaiḥ
      jagmur vināśaṃ samare rājan durmantrite tava
tato duryodhanaḥ kruddho nakulaṃ navabhiḥ śaraiḥ
      vivyādha bharataśreṣṭha caturaś cāsya vājinaḥ
tataḥ punar ameyātmā tava putro janādhipaḥ
      kṣureṇa sahadevasya dhvajaṃ ciccheda kāñcanam
nakulas tu tataḥ kruddhas tava putraṃ trisaptabhiḥ
      jaghāna samare rājan sahadevaś ca pañcabhiḥ
tāv ubhau bharataśreṣṭhau śreṣṭhau sarvadhanuṣmatām
     vivyādhorasi saṃkruddhaḥ pañcabhiḥ pañcabhiḥ śaraiḥ
tato 'parābhyāṃ bhallābhyāṃ dhanuṣī samakṛntata
     yamayoḥ prahasan rājan vivyādhaiva ca saptabhiḥ
tāv anye dhanuṣī śreṣṭhe śakracāpanibhe śubhe
     pragṛhya rejatuḥ śūrau devaputrasamau yudhi
tatas tau rabhasau yuddhe bhrātarau bhrātaraṃ nṛpa
     śarair vavarṣatur ghorair mahāmeghau yathācalam
tataḥ kruddho mahārāja tava putro mahārathaḥ
     pāṇḍuputrau maheṣvāsau vārayām āsa patribhiḥ
dhanurmaṇḍalam evāsya dṛśyate yudhi bhārata
     sāyakāś caiva dṛśyante niścarantaḥ samantataḥ
tasya sāyakasaṃchannau cakāśetāṃ ca pāṇḍavau
     meghac channau yathā vyomni candrasūryau hataprabhau
te tu bāṇā mahārāja hemapuṅkhāḥ śilāśitāḥ
     āchādayan diśaḥ sarvāḥ sūryasyevāṃśavas tadā
bāṇabhūte tatas tasmin saṃchanne ca nabhastale
     yamābhyāṃ dadṛśe rūpaṃ kālāntakayamopamam
parākramaṃ tu taṃ dṛṣṭvā tava sūnor mahārathāḥ
     mṛtyor upāntikaṃ prāptau mādrīputrau sma menire
tataḥ senāpatī rājan pāṇḍavasya mahātmanaḥ
     pārṣataḥ prayayau tatra yatra rājā suyodhanaḥ
mādrīputrau tataḥ śūrau vyatikramya mahārathau
     dhṛṣṭadyumnas tava sutaṃ tāḍayām āsa sāyakaiḥ
tam avidhyad ameyātmā tava putro 'tyamarṣaṇaḥ
     pāñcālyaṃ pañcaviṃśatyā prahasya puruṣarṣabha
tataḥ punar ameyātmā putras te pṛthivīpate
     viddhvā nanāda pāñcālyaṃ ṣaṣṭyā pañcabhir eva ca
athāsya saśaraṃ cāpaṃ hastāvāpaṃ ca māriṣa
     kṣurapreṇa sutīkṣṇena rājā ciccheda saṃyuge
tad apāsya dhanuś chinnaṃ pāñcālyaḥ śakra karśanaḥ
     anyad ādatta vegena dhanur bhārasahaṃ navam
prajvalann iva vegena saṃrambhād rudhirekṣaṇaḥ
     aśobhata maheṣvāso dhṛṣṭadyumnaḥ kṛtavraṇaḥ
sa pañcadaśa nārācāñ śvasataḥ pannagān iva
     jighāṃsur bharataśreṣṭhaṃ dhṛṣṭadyumno vyavāsṛjat
te varma hemavikṛtaṃ bhittvā rājñaḥ śilāśitāḥ
     viviśur vasudhāṃ vegāt kaṅkabarhiṇa vāsasaḥ
so 'tividdho mahārāja putras te 'tivyarājata
     vasante puṣpaśabalaḥ sapuṣpa iva kiṃśukaḥ
sa chinnavarmā nārācaiḥ prahārair jarjaracchaviḥ
     dhṛṣṭadyumnasya bhallena kruddhaś ciccheda kārmukam
athainaṃ chinnadhanvānaṃ tvaramāṇo mahīpatiḥ
     sāyakair daśabhī rājan bhruvor madhye samārdayat
tasya te 'śobhayan vaktraṃ karmāra parimārjitāḥ
     praphullaṃ campakaṃ yadvad bhramarā madhu lipsavaḥ
tad apāsya dhanuś chinnaṃ dhṛṣṭadyumno mahāmanāḥ
     anyad ādatta vegena dhanur bhallāṃś ca ṣoḍaśa
tato duryodhanasyāśvān hatvā sūtaṃ ca pañcabhiḥ
     dhanuś ciccheda bhallena jātarūpapariṣkṛtam
rathaṃ sopaskaraṃ chatraṃ śaktiṃ khaḍgaṃ gadāṃ dhvajam
     bhallaiś ciccheda navabhiḥ putrasya tava pārṣataḥ
tapanīyāṅgadaṃ citraṃ nāgaṃ maṇimayaṃ śubham
     dhvajaṃ kurupateś chinnaṃ dadṛśuḥ sarvapārthivāḥ
duryodhanaṃ tu virathaṃ chinnasarvāyudhaṃ raṇe
     bhrātaraḥ paryarakṣanta sodaryā bharatarṣabha
tam āropya rathe rājan daṇḍadhāro janādhipam
     apovāha ca saṃbhrānto dhṛṣṭadyumnasya paśyataḥ
karṇas tu sātyakiṃ jitvā rājagṛddhī mahābalaḥ
     droṇa hantāram ugreṣuṃ sasārābhimukhaṃ raṇe
taṃ pṛṣṭhato 'bhyayāt tūrṇaṃ śaineyo vitudañ śaraiḥ
     vāraṇaṃ jaghanopānte viṣāṇābhyām iva dvipaḥ
sa bhārata mahān āsīd yodhānāṃ sumahātmanām
     karṇa pārṣatayor madhye tvadīyānāṃ mahāraṇaḥ
na pāṇḍavānāṃ nāsmākaṃ yodhaḥ kaśc cit parāṅmukhaḥ
     pratyadṛśyata yat karṇaḥ pāñcālāṃs tvarito yayau
tasmin kṣaṇe naraśreṣṭha gajavājina rakṣayaḥ
     prādurāsīd ubhayato rājan madhyaṃ gate 'hani
pāñcālās tu mahārāja tvaritā vijigīṣavaḥ
     sarvato 'bhyadravan karṇaṃ patatriṇa iva drumam
teṣām ādhirathiḥ kruddho yatamānān manasvinaḥ
     vicinvann eva bāṇāgraiḥ samāsādayad agrataḥ
vyāghraketuṃ suśarmāṇaṃ śaṅkuṃ cograṃ dhanaṃjayam
     śuklaṃ ca rocamānaṃ ca siṃhasenaṃ ca durjayam
te vīrā rathavegena parivavrur narottaram
     sṛjantaṃ sāyakān kruddhaṃ karṇam āhavaśobhinam
yudhyamānāṃs tu tāñ śūrān manujendraḥ pratāpavān
     aṣṭābhir aṣṭau rādheyo nyahanan niśitaiḥ śaraiḥ
athāparān mahārāja sūtaputraḥ pratāpavān
     jaghāna bahusāhasrān yodhān yuddhaviśāradaḥ
viṣṇuṃ ca viṣṇukarmāṇaṃ devāpiṃ bhadram eva ca
     daṇḍaṃ ca samare rājaṃś citraṃ citrāyudhaṃ harim
siṃhaketuṃ rocamānaṃ śalabhaṃ ca mahāratham
     nijaghāna susaṃkruddhaś cedīnāṃ ca mahārathān
teṣām ādadataḥ prāṇān āsīd ādhirather vapuḥ
     śoṇitābhyukṣitāṅgasya rudrasyevorjitaṃ mahat
tatra bhārata karṇena mātaṅgās tāḍitāḥ śaraiḥ
     sarvato 'bhyadravan bhītāḥ kurvanto mahad ākulam
nipetur urvyāṃ samare karṇa sāyakapīḍitāḥ
     kurvanto vividhān nādān vajranunnā ivācalāḥ
gajavājimanuṣyaiś ca nipatadbhiḥ samantataḥ
     rathaiś cāvagatair mārge paryastīryata medinī
naiva bhīṣmo na ca droṇo nāpy anye yudhi tāvakāḥ
     cakruḥ sma tādṛśaṃ karma yādṛśaṃ vai kṛtaṃ raṇe
sūtaputreṇa nāgeṣu ratheṣu ca hayeṣu ca
     nareṣu ca naravyāghra kṛtaṃ sma kadanaṃ mahat
mṛgamadhye yathā siṃho dṛśyate nirbhayaś caran
     pāñcālānāṃ tathā madhye karṇo 'carad abhītavat
yathā mṛgagaṇāṃs trastān siṃho drāvayate diśaḥ
     pāñcālānāṃ rathavrātān karṇo drāvayate tathā
siṃhāsyaṃ ca yathā prāpya na jīvanti mṛgāḥ kva cit
     tathā karṇam anuprāpya na jīvanti mahārathāḥ
vaiśvānaraṃ yathā dīptaṃ dahyante prāpya vai janāḥ
     karṇāgninā raṇe tadvad dagdhā bhārata sṛñjayāḥ
karṇena cediṣv ekena pāñcāleṣu ca bhārata
     viśrāvya nāma nihatā bahavaḥ śūra saṃmatāḥ
mama cāsīn manuṣyendra dṛṣṭvā karṇasya vikramam
     naiko 'py ādhirather jīvan pāñcālyo mokṣyate yudhi
pāñcālān vidhaman saṃkhye sūtaputraḥ pratāpavān
     abhyadhāvata saṃkruddho dharmaputraṃ yudhiṣṭhiram
dhṛṣṭadyumnaś ca rājānaṃ draupadeyāś ca māriṣa
     parivavrur amitraghnaṃ śataśaś cāpare janāḥ
śikhaṇḍī sahadevaś ca nakulo nākulis tathā
     janamejayaḥ śiner naptā bahavaś ca prabhadrakāḥ
ete purogamā bhūtvā dhṛṣṭadyumnasya saṃyuge
     karṇam asyantam iṣvastrair vicerur amitaujasaḥ
tāṃs tatrādhirathiḥ saṃkhye cedipāñcālapāṇḍavān
     eko bahūn abhyapatad garutman pānnagān iva
bhīmasenas tu saṃkruddhaḥ kurūn madrān sakekayān
     ekaḥ saṃkhye maheṣvāso yodhayan bahv aśobhata
tatra marmasu bhīmena nārācais tāḍitā gajāḥ
     prapatanto hatārohāḥ kampayanti sma medinīm
vājinaś ca hatārohāḥ pattayaś ca gatāsavaḥ
     śerate yudhi nirbhinnā vamanto rudhiraṃ bahu
sahasraśaś ca rathinaḥ patitāḥ patitāyudhāḥ
     akṣatāḥ samadṛśyanta bhīmād bhītā gatāsavaḥ
rathibhir vājibhiḥ sūtaiḥ pattibhiś ca tathā gajaiḥ
     bhīmasenaśarac chinnair āstīrṇā vasudhābhavat
tat stambhitam ivātiṣṭhad bhīmasenabalārditam
     duryodhana balaṃ rājan nirutsāhaṃ kṛtavraṇam
niśceṣṭaṃ tumule dīnaṃ babhau tasmin mahāraṇe
     prasannasalilaḥ kāle yathā syāt sāgaro nṛpa
manyuvīryabalopetaṃ balāt paryavaropitam
     abhavat tava putrasya tat sainyam iṣubhis tadā
     rudhiraughapariklinnaṃ rudhirārdraṃ babhūva ha
sūtaputro raṇe kruddhaḥ pāṇḍavānām anīkinīm
     bhīmasenaḥ kurūṃś cāpi drāvayan bahv aśobhata
vartamāne tathā raudre saṃgrāme 'dbhutadarśane
     nihatya pṛtanā madhye saṃśaptaka gaṇān bahūn
arjuno jayatāṃ śreṣṭho vāsudevam athābravīt
     prabhagnaṃ balam etad dhi yotsyamānaṃ janārdana
ete dhāvanti sagaṇāḥ saṃśaptaka mahārathāḥ
     apārayanto madbāṇān siṃhaśabdān mṛgā iva
dīryate ca mahat sainyaṃ sṛñjayānāṃ mahāraṇe
     hastikakṣyo hy asau kṛṣṇa ketuḥ karṇasya dhīmataḥ
     dṛśyate rājasainyasya madhye vicarato muhuḥ
na ca karṇaṃ raṇe śaktā jetum anye mahārathāḥ
     jānīte hi bhavān karṇaṃ vīryavantaṃ parākrame
tatra yāhi yataḥ karṇo drāvayaty eṣa no balam
varjayitvā raṇe yāhi sūtaputraṃ mahāratham
     śramo mā bādhate kṛṣṇa yathā vā tava rocate
etac chrutvā mahārāja govindaḥ prahasann iva
     abravīd arjunaṃ tūrṇaṃ kauravāñ jahi pāṇḍava
tatas tava mahat sainyaṃ govinda preritā hayāḥ
     haṃsavarṇāḥ praviviśur vahantaḥ kṛṣṇa pāṇḍavau
keśava prahitair aśvaiḥ śvetaiḥ kāñcanabhūṣaṇaiḥ
     praviśadbhis tava balaṃ caturdiśam abhidyata
tau vidārya mahāsenā praviṣṭau keśavārjunau
     kruddhau saṃrambharaktākṣau vyabhrājetāṃ mahādyutī
yuddhaśauṇḍau samāhūtāv aribhis tau raṇādhvaram
     yajvabhir vidhināhūtau makhe devāv ivāśvinau
kruddhau tau tu naravyāghrau vegavantaul babhūvatuḥ
     talaśabdena ruṣitau yathā nāgau mahāhave
vigāhan sa rathānīkam aśvasaṃghāṃś ca phalgunaḥ
     vyacarat pṛtanā madhye pāśahasta ivāntakaḥ
taṃ dṛṣṭvā yudhi vikrāntaṃ senāyāṃ tava bhārata
     saṃśaptaka gaṇān bhūyaḥ putras te samacodayat
tato rathasahasreṇa dviradānāṃ tribhiḥ śataiḥ
     caturdaśasahasraiś ca turagāṇāṃ mahāhave
dvābhyāṃ śatasahasrābhyāṃ padātīnāṃ ca dhanvinām
     śūrāṇāṃ nāma labdhānāṃ viditānāṃ samantataḥ
     abhyavartanta tau vīrau chādayanto mahārathāḥ
sa chādyamānaḥ samare śaraiḥ parabalārdanaḥ
     darśayan raudram ātmānaṃ pāśahasta ivāntakaḥ
     nighnan saṃśaptakān pārthaḥ prekṣaṇīyataro 'bhavat
tato vidyutprabhair bāṇaiḥ kārtasvaravibhūṣitaiḥ
     nirantaram ivākāśam āsīn nunnaiḥ kirīṭinā
kirīṭibhujanirmuktaiḥ saṃpatadbhir mahāśaraiḥ
     samācchannaṃ babhau sarvaṃ kādraveyair iva prabho
rukmapuṅkhān prasannāgrāñ śarān saṃnataparvaṇaḥ
     adarśayad ameyātmā dikṣu sarvāsu pāṇḍavaḥ
hatvā daśasahasrāṇi pārthivānāṃ mahāratha
     saṃśaptakānāṃ kaunteyaḥ prapakṣaṃ tvarito 'bhyayāt
prapakṣaṃ sa samāsādya pārthaḥ kāmbojarakṣitam
    pramamātha balād bāṇair dānavān iva vāsavaḥ
pracicchedāśu bhallaiś ca dviṣatām ātatāyinām
    śastrapāṇīṃs tathā bāhūṃs tathāpi ca śirāṃsy uta
aṅgāṅgāvayavaiś chinnair vyāyudhās te 'patan kṣitau
    viṣvag vātābhisaṃbhagnā bahuśākhā iva drumāḥ
hastyaśvarathapattīnāṃ vrātān nighnantam arjunam
    sudakṣiṇād avarajaḥ śaravṛṣṭyābhyavīvṛṣat
asyāsyato 'rdhacandrābhyāṃ sa bāhū parighopamau
    pūrṇacandrābhavaktraṃ ca kṣureṇābhyahanac chiraḥ
sa papāta tato vāhāt svalohita parisravaḥ
    manaḥśilā gireḥ śṛṅgaṃ vajreṇevāvadāritam
sudakṣiṇād avarajaṃ kāmbojaṃ dadṛśur hatam
    prāṃśuṃ kamalapatrākṣam atyarthaṃ priyadarśanam
    kāñcanastambhasaṃkāśaṃ bhinnaṃ hemagiriṃ yathā
tato 'bhavat punar yuddhaṃ ghoram adbhutadarśanam
    nānāvasthāś ca yodhānāṃ babhūvus tatra yudhyatām
eteṣv āvarjitair aśvaiḥ kāmbojair yavanaiḥ śakaiḥ
    śoṇitāktais tadā raktaṃ sarvam āsīd viśāṃ pate
rathai rathāśvasūtaiś ca hatārohaiś ca vājibhiḥ
    dviradaiś ca hatārohair mahāmātrair hatadvipaiḥ
    anyonyena mahārāja kṛto ghoro janakṣayaḥ
tasmin prapakṣe pakṣe ca vadhyamāne mahātmanā
    arjunaṃ jayatāṃ śreṣṭhaṃ tvarito drauṇir āyayau
vidhunvāno mahac cāpaṃ kārtasvaravibhūṣitam
    ādadānaḥ śarān ghorān svā raśmīn iva bhāskaraḥ
taiḥ patadbhir mahārāja drauṇimuktaiḥ samantataḥ
    saṃchāditau rathasthau tāv ubhau kṛṣṇa dhanaṃjayau
tataḥ śaraśatais tīkṣṇair bhāradvājaḥ pratāvapān
    niśceṣṭau tāv ubhau cakre yuddhe mādhava pāṇḍavau
hāhākṛtam abhūt sarvaṃ jaṅgamaṃ sthāvaraṃ tathā
    carācarasya goptārau dṛṣṭvā saṃchāditau śaraiḥ
siddhacāraṇasaṃghāś ca saṃpetur vai samantataḥ
    cintayanto bhaved adya lokānāṃ svasty apīty aha
na mayā tādṛśo rājan dṛṣṭapūrvaḥ parākramaḥ
    saṃjajñe yādṛśo drauṇeḥ kṛṣṇau saṃchādayiṣyataḥ
drauṇes tu dhanuṣaḥ śabdam ahitatrāsanaṃ raṇe
    aśrauṣaṃ bahuśo rājan siṃhasya nadato yathā
jyā cāsya carato yuddhe savyadakṣiṇam asyataḥ
    vidyud ambudamadhyasthā bhrājamāneva sābhavat
sa tathā kṣiprakārī ca dṛḍhahastaś ca pāṇḍavaḥ
    saṃmohaṃ paramaṃ gatvā praikṣata droṇajaṃ tataḥ
sa vikramaṃ hṛtaṃ mene ātmānaḥ sumahātmanā
    tathāsya samare rājan vapur āsīt sudurdṛśam
drauṇipāṇḍavayor evaṃ vatamāne mahāraṇe
    vardhamāne ca rājendra droṇaputre mahābale
    hīyamāne ca kaunteye kṛṣṇaṃ roṣaḥ samabhyayāt
saroṣān niḥśvasan rājan nirdahann iva cakṣuṣā
    drauṇiṃ hy apaśyat saṃgrāme phalgunaṃ ca muhur muhuḥ
tataḥ kruddho 'bravīt kṛṣṇaḥ pārthaṃ sapraṇayaṃ tadā
    atyadbhutam idaṃ pārtha tava paśyāmi saṃyuge
    atiśete hi yatra tvā droṇaputro 'dya bhārata
kac cit te gāṇḍivaṃ haste rathe tiṣṭhasi cārjuna
    kac cit kuśalinau bāhū kac cid vīryaṃ tad eva te
evam uktas tu kṛṣṇena kṣiptvā bhallāṃś caturdaśa
    tvaramāṇas tvarā kāle drauṇer dhanur athācchinat
    dhvajaṃ chatraṃ patākāṃ ca rathāṃ śaktiṃ gadāṃ tathā
jatru deśe ca subhṛśaṃ vatsadantair atāḍayat
    sa pūrcchāṃ paramāṃ gatvā dhvajayaṣṭiṃ samāśritaḥ
taṃ visaṃjñaṃ mahārāja kirīṭibhayapīḍitam
    apovāha raṇāt sūto rakṣamāṇo dhanaṃjayāt
etasminn eva kāle tu vijayaḥ śatrutāpanaḥ
    nyavadhīt tāvakaṃ sainyaṃ śataśo 'tha sahasraśaḥ
    paśyatas tava putrasya tasya vīrasya bhārata
evam eṣa kṣayo vṛttas tāvakānāṃ paraiḥ saha
    krūro viśasano ghoro rājan durmantrite tava
saṃśaptakāṃś ca kaunteyaḥ kurūṃś cāpi vṛkodaraḥ
    vasuṣeṇaṃ ca pāñcālaḥ kṛtsnena vyadhamad raṇe
