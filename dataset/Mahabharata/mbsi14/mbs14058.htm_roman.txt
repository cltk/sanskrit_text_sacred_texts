[j]
      uttaṅkāya varaṃ dattvā govindo dvijasattama
      ata ūrdhvaṃ mahābāhuḥ kiṃ cakāra mahāyaśāḥ
[v]
      dattvā varam uttaṅkāya prāyāt sātyakinā saha
      dvārakām eva govindaḥ śīghravegair mahāhayaiḥ
sarāṃsi ca nadīś caiva vanāni vividhāni ca
      atikramya sasādātha ramyāṃ dvāravatīṃ purīm
vartamāne mahārāja mahe raivatakasya ca
      upāyāt puṇḍarīkākṣo yuyudhānānugas tadā
alaṃkṛtas tu sa girir nānārūpavicitritaiḥ
      babhau rukmamayaiḥ kāśaiḥ sarvataḥ puruṣarṣabha
kāñcanasragbhir agryābhiḥ sumanobhis tathaiva ca
      vāso bhiś ca mahāśailaḥ kalpavṛkṣaiś ca sarvaśaḥ
dīpavṛkṣaiś ca sauvarṇair abhīkṣṇam upaśobhitaḥ
      guhā nirjjhara deśeṣu divā bhūto babhūva ha
patākābhir vicitrābhiḥ sa ghaṇṭābhiḥ samantataḥ
      pumbhiḥ strībhiś ca saṃghuṣṭaḥ pragīta iva cābhavat
      atīva prekṣaṇīyo 'bhūn merur munigaṇair iva
mattānāṃ hṛṣṭarūpāṇāṃ strīṇāṃ puṃsāṃ ca bhārata
      gāyatāṃ parvatendrasya divaspṛg iva nisvanaḥ
pramattamattasaṃmatta kṣveḍitotkṛṣṭa saṃkulā
     tathā kila kilā śabdair bhūr abhūt sumanoharā
vipaṇāpaṇavān ramyo bhakṣyabhojya vihāravān
     vastramālyotkara yuto vīṇā veṇumṛdaṅgavān
surāmaireya miśreṇa bhakṣyabhojyena caiva ha
     dīnāndha kṛpaṇādibhyo dīyamānena cāniśam
     babhau paramakalyāṇo mahas tasya mahāgireḥ
puṇyāvasathavān vīra puṇyakṛdbhir niṣevitaḥ
     vihāro vṛṣṇivīrāṇāṃ mahe raivatakasya ha
     sa nago veśma saṃkīrṇo devaloka ivābabhau
tadā ca kṛṣṇa sāṃnidhyam āsādya bharatarṣabha
     śakra sadma pratīkāśo babhūva sa hi śailarāṭ
tataḥ saṃpūjyamānaḥ sa viveśa bhavanaṃ śubham
     govindaḥ sātyakiś caiva jagāma bhavanaṃ svakam
viveśa ca sa hṛṣṭātmā cirakālapravāsakaḥ
     kṛtvā na sukaraṃ karma dānaveṣv iva vāsavaḥ
upayātaṃ tu vārṣṇeyaṃ bhojavṛṣṇyandhakās tadā
     abhyagacchan mahātmānaṃ devā iva śatakratum
sa tān abhyarcya medhāvī pṛṣṭvā ca kuśalaṃ tadā
     abhyavādayata prītaḥ pitaraṃ mātaraṃ tathā
tābhyāṃ ca saṃpariṣvaktaḥ sāntvitaś ca mahābhujaḥ
     upopaviṣṭas taiḥ sarvair vṛṣṇibhiḥ parivāritaḥ
sa viśrānto mahātejāḥ kṛtapādāvasecanaḥ
     kathayām āsa taṃ kṛṣṇaḥ pṛṣṭaḥ pitrā mahāhavam
