[v]
      tato yudhiṣṭhiro rājā śaratalpe pitāmaham
      punar eva mahātejāḥ papraccha vadatāṃ varam
ṛṣayo brāhmaṇā devāḥ praśaṃsanti mahāmate
      ahiṃsā lakṣaṇaṃ dharmaṃ veda prāmāṇya darśanāt
karmaṇā manujaḥ kurvan hiṃsāṃ pārthiva sattama
      vācā ca manasā caiva kathaṃ duḥkhāt pramucyate
[bh]
      caturvidheyaṃ nirdiṣṭā ahiṃsā brahmavādibhiḥ
      eṣaikato 'pi vibhraṣṭā na bhavaty arisūdana
yathā sarvaś catuṣpādas tribhiḥ pādair na tiṣṭhati
      tathaiveyaṃ mahīpāla procyate kāraṇais tribhiḥ
yathā nāgapade 'nyāni padāni padagāminām
      sarvāṇy evāpidhīyante padajātāni kauñjare
      evaṃ lokeṣv ahiṃsā tu nirdiṣṭā dharmataḥ parā
karmaṇā lipyate jantur vācā ca manasaiva ca
pūrvaṃ tu manasā tyaktvā tathā vācātha karmaṇā
      trikāraṇaṃ tu nirdiṣṭaṃ śrūyate brahmavādibhiḥ
mano vāci tathāsvāde doṣā hy eṣu pratiṣṭhitāḥ
      na bhakṣayanty ato māṃsaṃ tapo yuktā manīṣiṇaḥ
doṣāṃs tu bhakṣaṇe rājan māṃsasyeha nibodha me
     putramāṃsopamaṃ jānan khādate yo vicetanaḥ
mātā pitṛsamāyoge putratvaṃ jāyate yathā
     rasaṃ ca prati jihvāyāḥ prajñānaṃ jāyate tathā
     tathā śāstreṣu niyataṃ rāgo hy āsvāditād bhavet
asaṃskṛtāḥ saṃskṛtāś ca lavaṇālavaṇās tathā
     prajñāyante yathā bhāvās tathā cittaṃ nirudhyate
bherīśaṅkhamṛdaṅgādyāṃs tantrī śabdāṃś ca puṣkalān
     niṣeviṣyanti vai mandā māṃsabhakṣāḥ kathaṃ narāḥ
acintitam anuddiṣṭam asaṃkalpitam eva ca
     rasaṃ gṛddhyābhibhūtā vai praśaṃsanti phalārthinaḥ
     praśaṃsā hy eva māṃsasya doṣakarmaphalānvitā
jīvitaṃ hi parityajya bahavaḥ sādhavo janāḥ
     svamāṃsaiḥ paramāṃsāni paripālya divaṃ gatāḥ
evam eṣā mahārāja caturbhiḥ kāraṇair vṛtā
     ahiṃsā tava nirdiṣṭā sarvadharmārthasaṃhitā
