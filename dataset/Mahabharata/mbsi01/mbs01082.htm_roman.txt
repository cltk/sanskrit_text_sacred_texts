[v]
      svargataḥ sa tu rājendro nivasan deva sadmani
      pūjitas tridaśaiḥ sādhyair marudbhir vasubhis tathā
devalokād brahmalokaṃ saṃcaran puṇyakṛd vaśī
      avasat pṛthivīpālo dīrghakālam iti śrutiḥ
sa kadā cin nṛpaśreṣṭho yayātiḥ śakram āgamat
      kathānte tatra śakreṇa pṛṣṭaḥ sa pṛthivīpatiḥ
[ṣakra]
      yadā sa pūrus tava rūpeṇa rājañ; jarāṃ gṛhītvā pracacāra bhūmau
      tadā rājyaṃ saṃpradāyaiva tasmai; tvayā kim uktaḥ kathayeha satyam
[y]
      gaṅgāyamunayor madhye kṛtsno 'yaṃ viṣayas tava
      madhye pṛthivyās tvaṃ rājā bhrātaro 'ntyādhipās tava
akrodhanaḥ krodhanebhyo viśiṣṭas; tathā titikṣur atitikṣor viśiṣṭaḥ
      amānuṣebhyo mānuṣāś ca pradhānā; vidvāṃs tathaivāviduṣaḥ pradhānaḥ
ākruśyamāno nākrośen manyur eva titikṣataḥ
      ākroṣṭāraṃ nirdahati sukṛtaṃ cāsya vindati
nāruṃ tudaḥ syān na nṛśaṃsavādī; na hīnataḥ param abhyādadīta
      yayāsya vācā para udvijeta; na tāṃ vaded ruśatīṃ pāpalokyam
aruṃ tudaṃ puruṣaṃ rūkṣavācaṃ; vāk kaṇṭakair vitudantaṃ manuṣyān
      vidyād alakṣmīkatamaṃ janānāṃ; mukhe nibaddhāṃ nirṛtiṃ vahantam
sadbhiḥ purastād abhipūjitaḥ syāt; sadbhis tathā pṛṣṭhato rakṣitaḥ syāt
     sadāsatām ativādāṃs titikṣet; satāṃ vṛttaṃ cādadītārya vṛttaḥ
vāk sāyakā vadanān niṣpatanti; yair āhataḥ śocati rārty ahāni
     parasya vā marmasu ye patanti; tān paṇḍito nāvasṛjet pareṣu
na hīdṛśaṃ saṃvananaṃ triṣu lokeṣu vidyate
     yathā maitrī ca bhūteṣu dānaṃ ca madhurā ca vāk
tasmāt sāntvaṃ sadā vācyaṃ na vācyaṃ paruṣaṃ kva cit
     pūjyān saṃpūjayed dadyān na ca yācet kadā cana
