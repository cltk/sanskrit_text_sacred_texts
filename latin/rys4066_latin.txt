saṃstūyamāno hanumān vyavardhata mahābalaḥ
 samāvidhya ca lāṅgūlaṃ harṣāc ca balam eyivān
tasya saṃstūyamānasya sarvair vānarapuṃgavaiḥ
 tejasāpūryamāṇasya rūpam āsīd anuttamam
yathā vijṛmbhate siṃho vivṛddho girigahvare
 mārutasyaurasaḥ putras tathā saṃprati jṛmbhate
aśobhata mukhaṃ tasya jṛmbhamāṇasya dhīmataḥ
 ambarīṣopamaṃ dīptaṃ vidhūma iva pāvakaḥ
harīṇām utthito madhyāt saṃprahṛṣṭatanūruhaḥ
 abhivādya harīn vṛddhān hanumān idam abravīt
arujan parvatāgrāṇi hutāśanasakho 'nilaḥ
 balavān aprameyaś ca vāyur ākāśagocaraḥ
tasyāhaṃ śīghravegasya śīghragasya mahātmanaḥ
 mārutasyaurasaḥ putraḥ plavane nāsti me samaḥ
utsaheyaṃ hi vistīrṇam ālikhantam ivāmbaram
 meruṃ girim asaṃgena parigantuṃ sahasraśaḥ
bāhuvegapraṇunnena sāgareṇāham utsahe
 samāplāvayituṃ lokaṃ saparvatanadīhradam
mamorujaṅghāvegena bhaviṣyati samutthitaḥ
 saṃmūrchitamahāgrāhaḥ samudro varuṇālayaḥ
pannagāśanam ākāśe patantaṃ pakṣisevitam
 vainateyam ahaṃ śaktaḥ parigantuṃ sahasraśaḥ
udayāt prasthitaṃ vāpi jvalantaṃ raśmimālinam
 anastamitam ādityam abhigantuṃ samutsahe
tato bhūmim asaṃspṛśya punar āgantum utsahe
 pravegenaiva mahatā bhīmena plavagarṣabhāḥ
utsaheyam atikrāntuṃ sarvān ākāśagocarān
 sāgaraṃ kṣobhayiṣyāmi dārayiṣyāmi medinīm
parvatān kampayiṣyāmi plavamānaḥ plavaṃgamāḥ
 hariṣye coruvegena plavamāno mahārṇavam
latānāṃ vīrudhāṃ puṣpaṃ pādapānāṃ ca sarvaśaḥ
 anuyāsyati mām adya plavamānaṃ vihāyasā
 bhaviṣyati hi me panthāḥ svāteḥ panthā ivāmbare
carantaṃ ghoram ākāśam utpatiṣyantam eva ca
 drakṣyanti nipatantaṃ ca sarvabhūtāni vānarāḥ
mahāmerupratīkāśaṃ māṃ drakṣyadhvaṃ plavaṃgamāḥ
 divam āvṛtya gacchantaṃ grasamānam ivāmbaram
vidhamiṣyāmi jīmūtān kampayiṣyāmi parvatān
 sāgaraṃ kṣobhayiṣyāmi plavamānaḥ samāhitaḥ
vainateyasya vā śaktir mama vā mārutasya vā
 ṛte suparṇarājānaṃ mārutaṃ vā mahābalam
 na hi bhūtaṃ prapaśyāmi yo māṃ plutam anuvrajet
nimeṣāntaramātreṇa nirālambhanam ambaram
 sahasā nipatiṣyāmi ghanād vidyud ivotthitā
bhaviṣyati hi me rūpaṃ plavamānasya sāgaram
 viṣṇoḥ prakramamāṇasya tadā trīn vikramān iva
buddhyā cāhaṃ prapaśyāmi manaś ceṣṭā ca me tathā
 ahaṃ drakṣyāmi vaidehīṃ pramodadhvaṃ plavaṃgamāḥ
mārutasya samo vege garuḍasya samo jave
 ayutaṃ yojanānāṃ tu gamiṣyāmīti me matiḥ
vāsavasya savajrasya brahmaṇo vā svayambhuvaḥ
 vikramya sahasā hastād amṛtaṃ tad ihānaye
 laṅkāṃ vāpi samutkṣipya gaccheyam iti me matiḥ
tam evaṃ vānaraśreṣṭhaṃ garjantam amitaujasaṃ
 uvāca parisaṃhṛṣṭo jāmbavān harisattamaḥ
vīra kesariṇaḥ putra vegavan mārutātmaja
 jñātīnāṃ vipulaṃ śokas tvayā tāta praṇāśitaḥ
tava kalyāṇarucayaḥ kapimukhyāḥ samāgatāḥ
 maṅgalaṃ kāryasiddhyarthaṃ kariṣyanti samāhitāḥ
ṛṣīṇāṃ ca prasādena kapivṛddhamatena ca
 gurūṇāṃ ca prasādena plavasva tvaṃ mahārṇavam
sthāsyāmaś caikapādena yāvadāgamanaṃ tava
 tvadgatāni ca sarveṣāṃ jīvitāni vanaukasām
tatas tu hariśārdūlas tān uvāca vanaukasaḥ
 neyaṃ mama mahī vegaṃ plavane dhārayiṣyati
etāni hi nagasyāsya śilāsaṃkaṭaśālinaḥ
 śikharāṇi mahendrasya sthirāṇi ca mahānti ca
etāni mama niṣpeṣaṃ pādayoḥ patatāṃ varāḥ
 plavato dhārayiṣyanti yojanānām itaḥ śatam
tatas tu mārutaprakhyaḥ sa harir mārutātmajaḥ
 āruroha nagaśreṣṭhaṃ mahendram arimardanaḥ
vṛtaṃ nānāvidhair vṛkṣair mṛgasevitaśādvalam
 latākusumasaṃbādhaṃ nityapuṣpaphaladrumam
siṃhaśārdūlacaritaṃ mattamātaṅgasevitam
 mattadvijagaṇodghuṣṭaṃ salilotpīḍasaṃkulam
mahadbhir ucchritaṃ śṛṅgair mahendraṃ sa mahābalaḥ
 vicacāra hariśreṣṭho mahendrasamavikramaḥ
pādābhyāṃ pīḍitas tena mahāśailo mahātmanā
 rarāsa siṃhābhihato mahān matta iva dvipaḥ
mumoca salilotpīḍān viprakīrṇaśiloccayaḥ
 vitrastamṛgamātaṅgaḥ prakampitamahādrumaḥ
nānāgandharvamithunaiḥ pānasaṃsargakarkaśaiḥ
 utpatadbhir vihaṃgaiś ca vidyādharagaṇair api
tyajyamānamahāsānuḥ saṃnilīnamahoragaḥ
 śailaśṛṅgaśilodghātas tadābhūt sa mahāgiriḥ
niḥśvasadbhis tadā tais tu bhujagair ardhaniḥsṛtaiḥ
 sapatāka ivābhāti sa tadā dharaṇīdharaḥ
ṛṣibhis trāsa saṃbhrāntais tyajyamānaḥ śiloccayaḥ
 sīdan mahati kāntāre sārthahīna ivādhvagaḥ
sa vegavān vegasamāhitātmā; haripravīraḥ paravīrahantā
 manaḥ samādhāya mahānubhāvo; jagāma laṅkāṃ manasā manasvī
