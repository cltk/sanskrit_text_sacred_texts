[bhī]
      ity uktaḥ sa tadā tena tulādhāreṇa dhīmatā
      provāca vacanaṃ dhīmāñ jājalir japatāṃ varaḥ
vikrīṇānaḥ sarvarasān sarvagandhāṃś ca vānija
      vanaspatīn oṣadhīś ca teṣāṃ mūlaphalāni ca
adhyagā naiṣṭhikīṃ buddhiṃ kutas tvām idam āgatam
      etad ācakṣva me sarvaṃ nikhilena mahāmate
evam uktas tulādhāro brāhmaṇena yaśasvinā
      uvāca dharmasūkṣmāṇi vaiśyo dharmārthatattvavit
      jājaliṃ kasta tapasaṃ jñānatṛptas tadā nṛpa
vedāhaṃ jājale dharmaṃ sarahasyaṃ sanātanam
      sarvabhūtahitaṃ maitraṃ purāṇaṃ yaṃ janā viduḥ
adroheṇaiva bhūtānām alpadroheṇa vā punaḥ
      yā vṛttiḥ sa paro dharmas tena jīvāmi jājale
paricchinnaiḥ kāṣṭha tṛṇair mayedaṃ śaraṇaṃ kṛtam
      alaktaṃ padmakaṃ tuṅgaṃ gandhāṃś coccāvacāṃs tathā
rasāṃś ca tāṃs tān viprarṣe madyya varjān ahaṃ bahūn
      krītvā vai prativikrīṇe parahastād amāyayā
sarveṣāṃ yaḥ suhṛn nityaṃ sarveṣāṃ ca hite rataḥ
      karmaṇā manasā vācā sa dharmaṃ veda jājale
nāhaṃ pareṣāṃ karmāṇi praśaṃsāmi śapāmi vā
     ākāśasyeva viprarṣe paśyaṁl lokasya citratām
nānurudhye virudhye vā na dveṣmi na ca kāmaye
     samo 'smi sarvabhūteṣu paśya me jājale vratam
iṣṭāniṣṭa vimuktasya prītirāgabahiṣkṛtaḥ
     tulā me sarvabhūteṣu samā tiṣṭhati jājale
iti māṃ tvaṃ vijānīhi sarvalokasya jājale
     samaṃ matimatāṃ śreṣṭha samaloṣṭāśma kāñcanam
yathāndha badhironmattā ucchvāsaparamāḥ sadā
     devair apihita dvārāḥ sopamā paśyato mama
yathā vṛddhātura kṛśā niḥspṛhā viṣayān prati
     tathārtha kāmabhogeṣu mamāpi vigatā spṛhā
yadā cāyaṃ na bibheti yadā cāsmān na bibhyati
     yadā necchati na dveṣṭi tadā sidhyati vai dvijaḥ
yadā na kurute bhāvaṃ sarvabhūteṣu pāpakam
     karmaṇā manasā vācā brahma saṃpadyate tadā
na bhūto na bhaviṣyaś ca na ca dharmo 'sti kaś cana
     yo 'bhayaḥ sarvabhūtānāṃ sa prāpnoty abhayaṃ padam
yasmād udvijate lokaḥ sarvo mṛtyumukhād iva
     vāk krūrād daṇḍa pāruṣyāt sa prāpnoti mahad bhayam
yathāvad vartamānānāṃ vṛddhānāṃ putrapautriṇām
     anuvartāmahe vṛttam ahiṃsrāṇāṃ mahātmanām
pranastaḥ śāśvato dharmaḥ sad ācāreṇa mohitaḥ
     tena vaidyas tapasvī vā balavān vā vimohyate
ācārāñ jājale prājñaḥ kṣipraṃ dharmam avāpnuyāt
     evaṃ yaḥ sādhubhir dāntaś cared adroha cetasā
nadyāṃ yathā ceha kāṣṭham uhyamānaṃ yadṛcchayā
     yadṛcchayaiva kāṣṭhena saṃdhiṃ gaccheta kena cit
tatrāprarāni dārūṇi saṃsṛjyante tatas tataḥ
     tṛṇakāṣṭha karīsāni kadācinn asamīkṣayā
     evam evāyam ācāraḥ prādurbhūto yatas tataḥ
yasmān nodvijate bhūtaṃ jātu kiṃ cit kathaṃ cana
     abhayaṃ sarvabhūtebhyaḥ sa prāpnoti sadā mune
yasmād udjivate vidvan sarvaloko vṛkād iva
     krośatas tīram āsādya yathā sarve jale carāḥ
sahāyavān dravyavān yaḥ subhago 'nyo 'paras tathā
     tatas tān eva kavayaḥ śāstreṣu pravadanty uta
     kīrtyartham alpahṛllekhāḥ patataḥ kṛtsnanirnayāḥ
tapo bhor yajñadānaiś ca vākyaiḥ prajñāśritais tathā
     prāpnoty abhayadānasya yad yat phalam ihāśnute
loke yaḥ sarvabhūtebhyo dadāty abhayadakṣiṇām
     sa sarvayajñair ījānaḥ prāpnoty abhayadakṣiṇām
     na bhūtānām ahiṃsāyā jyāyān dharmo 'sti kaś cana
yasmān nodvijate bhūtaṃ jātu kiṃ cit kathaṃ cana
     te 'bhayaṃ sarvabhūtebhyaḥ saṃprāpnoti mahāmune
yasmād udvijate lokaḥ sarpād veśma gatād iva
     na sa dharmam avāpnoti iha loke paratra ca
sarvabhūtātmabhūtasya samyag bhūtāni paśyataḥ
     devāpi mārge muhyanti apadasya padaiṣiṇaḥ
dānaṃ bhūtābhayasyāhuḥ sarvadānebhya uttamam
     bravīmi te satyam idaṃ śraddadhasva ca jājale
sa eva subhago bhūtvā punar bhavati durbhagaḥ
     vyāpattiṃ karmaṇā dṛṣṭvā jugupsanti janāḥ sadā
akāraṇo hi nehāsti dharmaḥ sūkṣmo 'pi jājale
     bhūtabhavyārtham eveha dharmapravacanaṃ kṛtam
sūkṣmatvān na sa vijñātuṃ śakyate bahu nihnavaḥ
     upalabhyāntarā cānyān ācārān avabudhyate
ye ca chindanti vṛṣaṇān ye ca bhindanti nastakān
     vahanti mahato bhārān badhnanti damayanti ca
hatvā sattvāni khādanti tān kathaṃ na vigarhase
     mānuṣā mānuṣān eva dāsabhogena buñjate
vadhabandhavirodhena kārayanti divāniśam
     ātmanā cāpi jānāsi yad duḥkhaṃ vadhatādane
pañcendriyeṣu bhūteṣu sarvaṃ vasati daivatam
     ādityaś candramā vāyur brahmā prāṇaḥ kratur yamaḥ
tāni jīvāni vikrīya kā mṛteṣu vicāraṇā
     kā taile kā ghṛte brahman madhuny apsv auṣadheṣu vā
adaṃśa maśake deśe sukhaṃ saṃvarthitān paśūn
     tāṃś ca mātuḥ priyāñ jānann ākramya bahudhā narāḥ
     bahu daṃśa kuśān deśān nayanti bahu kardamān
vāhasaṃpīḍitā dhuryāḥ sīdanty avidhināpare
     na manye bhrūṇa hatyāpi viśiṣṭā tena karmaṇā
kṛṣiṃ sādhv iti manyante sā ca vṛttiḥ sudāruṇā
     bhūmiṃ bhūmiśayāṃś caiva hanti kāṣṭham ayomukham
     tathaivānaduho yuktān samavekṣasva jājale
aghnyā iti gavāṃ nāma ka enān hantum arhati
     mahac cakārākuśalaṃ pṛṣadhro gālabhann iva
ṛṣayo yatayo hy etan nahuṣe pratyavedayan
     gāṃ mātaraṃ cāpy avadhīr vṛṣabhaṃ ca prajāpatim
     akāryaṃ nahuṣākārṣīr lapsyāmas tvatkṛte bhayam
śataṃ caikaṃ ca rogāṇāṃ sarvabhūteṣv apātayan
     ṛṣayas tu mahābhāgāḥ prajāsv eva hi jājale
     bhrūṇahaṃ nahuṣaṃ tv āhur na te hoṣyāmahe haviḥ
ity uktvā te mahātmānaḥ sarve tattvārtha darśinaḥ
     ṛṣayo yatayaḥ śāntās tarasā pratyavedayan
īdṛśān aśivān ghorān ācārān iha jājale
     kevalācaritatvāt tu nipunān nāvabudhyase
kāraṇād dharmam anvicchen na lokacaritaṃ caret
     yo hanyād yaś ca māṃ stauti tatrāpi śṛṇu jājale
samau tāv api me syātāṃ na hi me staḥ priyāpriye
     etad īdṛśakaṃ dharmaṃ praśaṃsanti manīṣiṇaḥ
upapattyā hi saṃpanno yatibhiś caiva sevyate
     satataṃ dharmaśīlaiś ca naipuṇyenopalakṣitaḥ
