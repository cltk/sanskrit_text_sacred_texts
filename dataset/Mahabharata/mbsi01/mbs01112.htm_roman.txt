[v]
      evam uktā mahārāja kuntī pāṇḍum abhāṣata
      kurūṇām ṛṣabhaṃ vīraṃ tadā bhūmipatiṃ patim
na mām arhasi dharmajña vaktum evaṃ kathaṃ cana
      dharmapatnīm abhiratāṃ tvayi rājīvalocana
tvam eva tu mahābāho mayy apatyāni bhārata
      vīra vīryopapannāni dharmato janayiṣyasi
svargaṃ manujaśārdūla gaccheyaṃ sahitā tvayā
      apatyāya ca māṃ gaccha tvam eva kurunandana
na hy ahaṃ manasāpy anyaṃ gaccheyaṃ tvadṛte naram
      tvattaḥ prativiśiṣṭaś ca ko 'nyo 'sti bhuvi mānavaḥ
imāṃ ca tāvad dharmyāṃ tvaṃ paurāṇīṃ śṛṇu me kathām
      pariśrutāṃ viśālākṣa kīrtayiṣyāmi yām aham
vyuṣitāśva iti khyāto babhūva kila pārthivaḥ
      purā paramadharmiṣṭhaḥ pūror vaṃśavivardhanaḥ
tasmiṃś ca yajamāne vai dharmātmani mahātmani
      upāgamaṃs tato devāḥ sendrāḥ saha maharṣibhiḥ
amādyad indraḥ somena dakṣiṇābhir dvijātayaḥ
      vyuṣitāśvasya rājarṣes tato yajñe mahātmanaḥ
vyuṣitāśvas tato rājann ati martyān vyarocata
     sarvabhūtāny ati yathā tapanaḥ śiśirātyaye
sa vijitya gṛhītvā ca nṛpatīn rājasattamaḥ
     prācyān udīcyān madhyāṃś ca dakṣiṇātyān akālayat
aśvamedhe mahāyajñe vyuṣitāśvaḥ pratāpavān
     babhūva sa hi rājendro daśanāgabalānvitaḥ
apy atra gāthāṃ gāyanti ye purāṇavido janāḥ
     vyuṣitāśvaḥ samudrāntāṃ vijityemāṃ vasuṃdharām
     apālayat sarvavarṇān pitā putrān ivaurasān
yajamāno mahāyajñair brāhmaṇebhyo dadau dhanam
     anantaratnāny ādāya ājahāra mahākratūn
     suṣāva ca bahūn somān somasaṃsthās tatāna ca
āsīt kākṣīvatī cāsya bhāryā paramasaṃmatā
     bhadrā nāma manuṣyendra rūpeṇāsadṛśī bhuvi
kāmayām āsatus tau tu parasparam iti śrutiḥ
     sa tasyāṃ kāmasaṃmatto yakṣmāṇaṃ samapadyata
tenācireṇa kālena jagāmāstam ivāṃśumān
     tasmin prete manuṣyendre bhāryāsya bhṛśaduḥkhitā
aputrā puruṣavyāghra vilalāpeti naḥ śrutam
     bhadrā paramaduḥkhārtā tan nibodha narādhipa
nārī paramadharmajña sarvā putra vinākṛtā
     patiṃ vinā jīvati yā na sā jīvati duḥkhitā
patiṃ vinā mṛtaṃ śreyo nāryāḥ kṣatriya puṃgava
     tvadgatiṃ gantum icchāmi prasīdasva nayasva mām
tvayā hīnā kṣaṇam api nāhaṃ jīvitum utsahe
     prasādaṃ kuru me rājann itas tūrṇaṃ nayasva mām
pṛṣṭhato 'nugamiṣyāmi sameṣu viṣameṣu ca
     tvām ahaṃ naraśārdūla gacchantam anivartinam
chāyevānapagā rājan satataṃ vaśavartinī
     bhaviṣyāmi naravyāghra nityaṃ priyahite ratā
adya prabhṛti māṃ rājan kaṣṭā hṛdayaśoṣaṇāḥ
     ādhayo 'bhibhaviṣyanti tvadṛte puṣkarekṣaṇa
abhāgyayā mayā nūnaṃ viyuktāḥ sahacāriṇaḥ
     saṃyogā viprayuktā vā pūrvadeheṣu pārthiva
tad idaṃ karmabhiḥ pāpaiḥ pūrvadeheṣu saṃcitam
     duḥkhaṃ mām anusaṃprāptaṃ rājaṃs tvad viprayogajam
adya prabhṛty ahaṃ rājan kuśa prastaraśāyinī
     bhaviṣyāmy asukhāviṣṭā tvaddarśanaparāyaṇā
darśayasva naravyāghra sādhu mām asukhānvitām
     dīnām anāthāṃ kṛpaṇāṃ vilapantīṃ nareśvara
evaṃ bahuvidhaṃ tasyāṃ vilapantyāṃ punaḥ punaḥ
     taṃ śavaṃ saṃpariṣvajya vāk kilāntarhitābravīt
uttiṣṭha bhadre gaccha tvaṃ dadānīha varaṃ tava
     janayiṣyāmy apatyāni tvayy ahaṃ cāruhāsini
ātmīye ca varārohe śayanīye caturdaśīm
     aṣṭamīṃ vā ṛtusnātā saṃviśethā mayā saha
evam uktā tu sā devī tathā cakre pativratā
     yathoktam eva tad vākyaṃ bhadrā putrārthinī tadā
sā tena suṣuve devī śavena manujādhipa
     trīñ śālvāṃś caturo madrān sutān bharatasattama
tathā tvam api mayy eva manasā bharatarṣabha
     śakto janayituṃ putrāṃs tapoyogabalānvayāt
