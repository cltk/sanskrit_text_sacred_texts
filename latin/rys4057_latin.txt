ity uktaḥ karuṇaṃ vākyaṃ vānarais tyaktajīvitaiḥ
 sabāṣpo vānarān gṛdhraḥ pratyuvāca mahāsvanaḥ
yavīyān mama sa bhrātā jaṭāyur nāma vānarāḥ
 yamākhyāta hataṃ yuddhe rāvaṇena balīyasā
vṛddhabhāvād apakṣatvāc chṛṇvaṃs tad api marṣaye
 na hi me śaktir adyāsti bhrātur vairavimokṣaṇe
purā vṛtravadhe vṛtte sa cāhaṃ ca jayaiṣiṇau
 ādityam upayātau svo jvalantaṃ raśmimālinam
āvṛtyākāśamārgeṇa javena sma gatau bhṛśam
 madhyaṃ prāpte ca sūrye ca jaṭāyur avasīdati
tam ahaṃ bhrātaraṃ dṛṣṭvā sūryaraśmibhir arditam
 pakṣābhyaṃ chādayām āsa snehāt paramavihvalam
nirdagdhapakṣaḥ patito vindhye 'haṃ vānarottamāḥ
 aham asmin vasan bhrātuḥ pravṛttiṃ nopalakṣaye
jaṭāyuṣas tv evam ukto bhrātrā saṃpātinā tadā
 yuvarājo mahāprājñaḥ pratyuvācāṅgadas tadā
jaṭāyuṣo yadi bhrātā śrutaṃ te gaditaṃ mayā
 ākhyāhi yadi jānāsi nilayaṃ tasya rakṣasaḥ
adīrghadarśinaṃ taṃ vā rāvaṇaṃ rākṣasādhipam
 antike yadi vā dūre yadi jānāsi śaṃsa naḥ
tato 'bravīn mahātejā jyeṣṭho bhrātā jaṭāyuṣaḥ
 ātmānurūpaṃ vacanaṃ vānarān saṃpraharṣayan
nirdagdhapakṣo gṛdhro 'haṃ gatavīryaḥ plavaṃgamāḥ
 vāṅmātreṇa tu rāmasya kariṣye sāhyam uttamam
jānāmi vāruṇāl lokān viṣṇos traivikramān api
 devāsuravimardāṃś ca amṛtasya ca manthanam
rāmasya yad idaṃ kāryaṃ kartavyaṃ prathamaṃ mayā
 jarayā ca hṛtaṃ tejaḥ prāṇāś ca śithilā mama
taruṇī rūpasaṃpannā sarvābharaṇabhūṣitā
 hriyamāṇā mayā dṛṣṭā rāvaṇena durātmanā
krośantī rāma rāmeti lakṣmaṇeti ca bhāminī
 bhūṣaṇāny apavidhyantī gātrāṇi ca vidhunvatī
sūryaprabheva śailāgre tasyāḥ kauśeyam uttamam
 asite rākṣase bhāti yathā vā taḍidambude
tāṃ tu sītām ahaṃ manye rāmasya parikīrtanāt
 śrūyatāṃ me kathayato nilayaṃ tasya rakṣasaḥ
putro viśravasaḥ sākṣād bhrātā vaiśravaṇasya ca
 adhyāste nagarīṃ laṅkāṃ rāvaṇo nāma rākasaḥ
ito dvīpe samudrasya saṃpūrṇe śatayojane
 tasmiṁl laṅkā purī ramyā nirmitā viśvakarmaṇā
tasyāṃ vasati vaidehī dīnā kauśeyavāsinī
 rāvaṇāntaḥpure ruddhā rākṣasībhiḥ surakṣitā
janakasyātmajāṃ rājñas tasyāṃ drakṣyatha maithilīm
 laṅkāyām atha guptāyāṃ sāgareṇa samantataḥ
saṃprāpya sāgarasyāntaṃ saṃpūrṇaṃ śatayojanam
 āsādya dakṣiṇaṃ kūlaṃ tato drakṣyatha rāvaṇam
tatraiva tvaritāḥ kṣipraṃ vikramadhvaṃ plavaṃgamāḥ
 jñānena khalu paśyāmi dṛṣṭvā pratyāgamiṣyatha
ādyaḥ panthāḥ kuliṅgānāṃ ye cānye dhānyajīvinaḥ
 dvitīyo balibhojānāṃ ye ca vṛkṣaphalāśinaḥ
bhāsās tṛtīyaṃ gacchanti krauñcāś ca kuraraiḥ saha
 śyenāś caturthaṃ gacchanti gṛdhrā gacchanti pañcamam
balavīryopapannānāṃ rūpayauvanaśālinām
 ṣaṣṭhas tu panthā haṃsānāṃ vainateyagatiḥ parā
 vainateyāc ca no janma sarveṣāṃ vānararṣabhāḥ
garhitaṃ tu kṛtaṃ karma yena sma piśitāśanāḥ
 ihastho 'haṃ prapaśyāmi rāvaṇaṃ jānakīṃ tathā
asmākam api sauvarṇaṃ divyaṃ cakṣurbalaṃ tathā
 tasmād āhāravīryeṇa nisargeṇa ca vānarāḥ
 āyojanaśatāt sāgrād vayaṃ paśyāma nityaśaḥ
asmākaṃ vihitā vṛttir nisārgeṇa ca dūrataḥ
 vihitā pādamūle tu vṛttiś caraṇayodhinām
upāyo dṛśyatāṃ kaś cil laṅghane lavaṇāmbhasaḥ
 abhigamya tu vaidehīṃ samṛddhārthā gamiṣyatha
samudraṃ netum icchāmi bhavadbhir varuṇālayam
 pradāsyāmy udakaṃ bhrātuḥ svargatasya mahātmanaḥ
tato nītvā tu taṃ deśaṃ tīre nadanadīpateḥ
 nirdagdhapakṣaṃ saṃpātiṃ vānarāḥ sumahaujasaḥ
punaḥ pratyānayitvā vai taṃ deśaṃ patageśvaram
 babhūvur vānarā hṛṣṭāḥ pravṛttim upalabhya te
