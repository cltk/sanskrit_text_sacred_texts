[v]
      evam ukto munis tattvaṃ kavīndro rājasattama
      putreṇa dhṛtarāṣṭreṇa dhyānam anvagamat param
punar evābravīd vākyaṃ kālavādī mahātapāḥ
      asaṃśayaṃ pārthivendra kālaḥ saṃkṣipate jagat
sṛjate ca punar lokān neha vidyati śāśvatam
      jñātīnāṃ ca kurūṇāṃ ca saṃbandhisuhṛdāṃ tathā
dharmyaṃ deśaya panthānaṃ samartho hy asi vāraṇe
      kṣudraṃ jñātivadhaṃ prāhur mā kuruṣva mamāpriyam
kālo 'yaṃ putra rūpeṇa tava jāto viśāṃ pate
      na vadhaḥ pūjyate vede hitaṃ naitat kathaṃ cana
hanyāt sa eva yo hanyāt kuladharmaṃ svakāṃ tanum
      kālenotpatha gantāsi śakye sati yathā pathi
kulasyāsya vināśāya tathaiva ca mahīkṣitām
      anartho rājyarūpeṇa tyajyatām asukhāvahaḥ
luptaprajñaḥ pareṇāsi dharmaṃ darśaya vai sutān
      kiṃ te rājyena durdharṣa yena prāpto 'si kilbiṣam
yaśodharmaṃ ca kīrtiṃ ca pālayan svargam āpsyasi
      labhantāṃ pāṇḍavā rājyaṃ śamaṃ gacchantu kauravāḥ
evaṃ bruvati viprendre dhṛtarāṣṭro 'mbikā sutaḥ
     ākṣipya vākyaṃ vākyajño vākpathenāpy ayāt punaḥ
[dhṛ]
     yathā bhavān veda tathāsmi vettā; bhāvābhāvau viditau me yathāvat
     svārthe hi saṃmuhyati tāta loko; māṃ cāpi lokātmakam eva viddhi
prasādaye tvām atulaprabhāvaṃ; tvaṃ no gatir darśayitā ca dhīraḥ
     na cāpi te vaśagā me maharṣe; na kalmaṣaṃ kartum ihārhase mām
tvaṃ hi dharmaḥ pavitraṃ ca yaśaḥ kīrtir dhṛtiḥ smṛtiḥ
     karuṇāṃ pāṇḍavānāṃ ca mānyaś cāsi pitāmahaḥ
[vy]
     vaicitravīrya nṛpate yat te manasi vartate
     abhidhatsva yathākāmaṃ chettāsmi tava saṃśayam
[dhṛ]
     yāni liṅgāni saṃgrāme bhavanti vijayiṣyatām
     tāni sarvāṇi bhagavañ śrotum icchāmi tattvataḥ
[vy]
     prasannabhāḥ pāvaka ūrdhvaraśmiḥ; pradakṣiṇāvartaśikho vidhūmaḥ
     puṇyā gandhāś cāhutīnāṃ pravānti; jayasyaitad bhāvino rūpam āhuḥ
gambhīraghoṣāś ca mahāsvanāś ca; śaṅkhā mṛdaṅgāś ca nadanti yatra
     viśuddharaśmis tapanaḥ śaśī ca; jayasyaitad bhāvino rūpam āhuḥ
iṣṭā vācaḥ pṛṣṭhato vāyasānāṃ; saṃprasthitānāṃ ca gamiṣyatāṃ ca
     ye pṛṣṭhatas te tvarayanti rājan; ye tv agratas te pratiṣedhayanti
kalyāṇa vācaḥ śakunā rājahaṃsāḥ; śukāḥ krauñcāḥ śatapatrāś ca yatra
     pradakṣiṇāś caiva bhavanti saṃkhye; dhruvaṃ jayaṃ tatra vadanti viprāḥ
alaṃkāraiḥ kavacaiḥ ketubhiś ca; mukhaprasādair hemavarṇaiś ca nṝṇām
     bhrājiṣmatī duṣpratiprekṣaṇīyā; yeṣāṃ camūs te vijayanti śatrūn
hṛṣṭā vācas tathā sattvaṃ yodhānāṃ yatra bhārata
     na mlāyante srajaś caiva te taranti raṇe ripūn
iṣṭo vātaḥ praviṣṭasya dakṣiṇā pravivikṣataḥ
     paścāt saṃsādhayaty arthaṃ purastāt pratiṣedhate
śabdarūparasasparśa gandhāś cāviṣkṛtāḥ śubhāḥ
     sadā yodhāś ca hṛṣṭāś ca yeṣāṃ teṣāṃ dhruvaṃ jayaḥ
anv eva vāyavo vānti tathābhrāṇi vayāṃsi ca
     anuplavante meghāś ca tathaivendra dhanūṃṣi ca
etāni jayamānānāṃ lakṣaṇāni viśāṃ pate
     bhavanti viparītāni mumūrṣāṇāṃ janādhipa
alpāyāṃ vā mahatyāṃ vā senāyām iti niścitam
     harṣo yodhagaṇasyaikaṃ jayalakṣaṇam ucyate
eko dīrṇo dārayati senāṃ sumahatīm api
     taṃ dīrṇam anudīryante yodhāḥ śūratamā api
durnivāratamā caiva prabhagnā mahatī camūḥ
     apām iva mahāvegas trastā mṛgagaṇā iva
naiva śakyā samādhātuṃ sa nipāte mahācamūḥ
     dīrṇā ity eva dīryante yodhāḥ śūratamā api
     bhītān bhagnāṃś ca saṃprekṣya bhayaṃ bhūyo vivardhate
prabhagnā sahasā rājan diśo vibhrāmitā paraiḥ
     naiva sthāpayituṃ śakyā śūrair api mahācamūḥ
saṃbhṛtya mahatīṃ senāṃ caturaṅgāṃ mahīpatiḥ
     upāyapūrvaṃ medhāvī yateta satatotthitaḥ
upāyavijayaṃ śreṣṭham āhur bhedena madhyamam
     jaghanya eṣa vijayo yo yuddhena viśāṃ pate
     mahādoṣaḥ saṃnipātas tato vyaṅgaḥ sa ucyate
parasparajñāḥ saṃhṛṣṭā vyavadhūtāḥ suniścitāḥ
     pañcāśad api ye śūrā mathnanti mahatīṃ camūm
     atha vā pañcaṣaṭ sapta vijayanty anivartinaḥ
na vainateyo garuḍaḥ praśaṃsati mahājanam
     dṛṣṭvā suparṇopacitiṃ mahatīm api bhārata
na bāhulyena senāyā jayo bhavati bhārata
     adhruvo hi jayo nāma daivaṃ cātra parāyaṇam
     jayanto hy api saṃgrāme kṣatravanto bhavanty uta
