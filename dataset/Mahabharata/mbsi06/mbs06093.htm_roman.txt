[s]
      tato duryodhano rājā śakuniś cāpi saubalaḥ
      duḥśāsanaś ca putras te sūtaputraś ca durjayaḥ
samāgamya mahārāja mantraṃ cakrūr vivakṣitam
      kathaṃ pāṇḍusutā yuddhe jetavyāḥ sagaṇā iti
tato duryodhano rājā sarvāṃs tān āha mantriṇaḥ
      sūtaputraṃ samābhāṣya saubalaṃ ca mahābalam
droṇo bhīṣmaḥ kṛpaḥ śalyaḥ saumadattiś ca saṃyuge
      na pārthān pratibādhante na jāne tatra kāraṇam
avadhyamānās te cāpi kṣapayanti balaṃ mama
      so 'smi kṣīṇabalaḥ karṇa kṣīṇaśastraś ca saṃyuge
nikṛtaḥ pāṇḍavaiḥ śūrair avadhyair daivatair api
      so 'haṃ saṃśayam āpannaḥ prakariṣye kathaṃ raṇam
tama bravīn mahārāja sūtaputro narādhipam
      mā śuco bharataśreṣṭha prakariṣye priyaṃ tava
bhīṣmaḥ śāṃtanavas tūrṇam apayātu mahāraṇāt
      nivṛtte yudhi gāṅgeye nyastaśastre ca bhārata
ahaṃ pārthān haniṣyāmi sanitān sarvasomakaiḥ
      paśyato yudhi bhīṣmasya śape satyena te nṛpa
pāṇḍaveṣu dayāṃ rājan sadā bhīṣmaḥ karoti vai
     aśaktaś ca raṇe bhīṣmo jetum etān mahārathān
abhimānī raṇe bhīṣmo nityaṃ cāpi raṇapriyaḥ
     sa kathaṃ pāṇḍavān yuddhe jeṣyate tāta saṃgatān
sa tvaṃ śīghram ito gatvā bhīṣmasya śibiraṃ prati
     anumānya raṇe bhīṣmaṃ śastraṃ nyāsaya bhārata
nyastaśaste tato bhīṣme nihatān paśya pāṇḍavān
     mayaikena raṇe rājan sasuhṛd gaṇabāndhavān
evam uktas tu karṇena putro duryodhanas tava
     abravīd bhrātaraṃ tatra duḥśāsanam idaṃ vacaḥ
anuyātraṃ yathā sajjaṃ sarvaṃ bhavati sarvataḥ
     duḥśāsana tathā kṣipraṃ sarvam evopapādaya
evam uktvā tato rājan karṇam āha janeśvaraḥ
     anumānya raṇe bhīṣmam ito 'haṃ dvipadāṃ varam
āgamiṣye tataḥ kṣipraṃ tvatsakāśam ariṃdama
     tatas tvaṃ puruṣavyāghra prakariṣyasi saṃyugam
niṣpapāta tatas tūrṇaṃ putras tava viśāṃ pate
     sahito bhrātṛbhiḥ sarvair devair iva śatakratuḥ
tatas taṃ nṛpaśārdūlaṃ śārdūlasamavikramam
     ārohayad dhayaṃ tūrṇaṃ bhrātā duḥśāsanas tadā
aṅgadī baddhamukuṭo hastābharaṇavān nṛpaḥ
     dhārtarāṣṭro mahārāja vibabhau sa mahendravat
bhāṇḍī puṣpanikāśena tapanīyanibhena ca
     anuliptaḥ parārghyena candanena sugandhinā
arajo 'mbarasaṃvītaḥ siṃhakhela gatir nṛpaḥ
     śuśubhe vimalārciṣmañ śaradīva divākaraḥ
taṃ prayāntaṃ naravyāghraṃ bhīṣmasya śibiraṃ prati
     anujagmur maheṣvāsāḥ sarvalokasya dhanvinaḥ
     bhrātaraś ca maheṣvāsās tridaśā iva vāsavam
hayān anye samāruhya gajān anye ca bhārata
     rathair anye naraśreṣṭhāḥ parivavruḥ samantataḥ
āttaśastrāś ca suhṛdo rakṣaṇārthaṃ mahīpateḥ
     prādurbahūvuḥ sahitāḥ śakrasyevāmarā divi
saṃpūjyamānaḥ kurubhiḥ kauravāṇāṃ mahārathaḥ
     prayayau sadanaṃ rājan gāṅgeyasya yaśasvinaḥ
     anvīyamānaḥ sahitau sodaraiḥ sarvato nṛpaḥ
dakṣiṇaṃ dakṣiṇaḥ kāle saṃbhṛtya svabhujaṃ tadā
     hastihastopamaṃ śaikṣaṃ sarvaśatrunibarhaṇam
pragṛhṇann añjalīn nṝṇām udyatān sarvatodiśam
     śuśrāva madhurā vāco nānādeśanivāsinām
saṃstūyamānaḥ sūtaiś ca māgadhaiś ca mahāyaśāḥ
     pūjayānaś ca tān sarvān sarvalokeśvareśvaraḥ
pradīpaiḥ kāñcanais tatra gandhatailāvasecanaiḥ
     parivavrur mahātmānaṃ prajvaladbhiḥ samantataḥ
sa taiḥ parivṛto rājā pradīpaiḥ kāñcanaiḥ śubhaiḥ
     śuśubhe candramā yukto dīptair iva mahāgrahaiḥ
kañcukoṣṇīṣiṇas tatra vetrajharjhara pāṇayaḥ
     protsārayantaḥ śanakais taṃ janaṃ sarvatodiśam
saṃprāpya tu tato rājā bhīṣmasya sadanaṃ śubham
     avatīrya hayāc cāpi bhīṣmaṃ prāpya janeśvaraḥ
abhivādya tato bhīṣmaṃ niṣaṇṇaḥ paramāsane
     kāñcane sarvatobhadre spardhyāstaraṇa saṃvṛte
     uvāca prāñjalir bhīṣmaṃ bāṣpakaṇṭho 'śrulocanaḥ
tvāṃ vayaṃ samupāśritya saṃyuge śatrusūdana
     utsahema raṇe jetuṃ sendrān api surāsurān
kim u pāṇḍusutān vīrān sasuhṛd gaṇabāndhavān
     tasmād arhasi gāṅgeya kṛpāṃ kartuṃ mayi prabho
     jahi pāṇḍusutān vīrān mahendra iva dānavān
pūrvam uktaṃ mahābāho nihaniṣyāmi somakān
     pāñcālān pāṇḍavaiḥ sārdhaṃ karūṣāṃś ceti bhārata
tad vacaḥ satyam evāstu jahi pārthān samāgatān
     somakāṃś ca maheṣvāsān satyavāg bhava bhārata
dayayā yadi vā rājan dveṣyabhāvān mama prabho
     mandabhāgyatayā vāpi mama rakṣasi pāṇḍavān
anujānīhi samare karṇam āhavaśobhinam
     sa jeṣyati raṇe pārthān sasuhṛd gaṇabāndhavān
etāvad uktvā nṛpatiḥ putro duryodhanas tava
     novāca vacanaṃ kiṃ cid bhīṣmaṃ bhīmaparākramam
