athāham uttaraṃ devyā punar uktaḥ sasaṃbhramam
 tava snehān naravyāghra sauhāryād anumānya ca
evaṃ bahuvidhaṃ vācyo rāmo dāśarathis tvayā
 yathā mām āpnuyāc chīghraṃ hatvā rāvaṇam āhave
yadi vā manyase vīra vasaikāham ariṃdama
 kasmiṃś cit saṃvṛte deśe viśrāntaḥ śvo gamiṣyasi
mama cāpy alpabhāgyāyāḥ sāmnidhyāt tava vānara
 asya śokavipākasya muhūrtaṃ syād vimokṣaṇam
gate hi tvayi vikrānte punarāgamanāya vai
 prāṇānām api saṃdeho mama syān nātra saṃśayaḥ
tavādarśanajaḥ śoko bhūyo māṃ paritāpayet
 duḥkhād duḥkhaparābhūtāṃ durgatāṃ duḥkhabhāginīm
ayaṃ tu vīrasaṃdehas tiṣṭhatīva mamāgrataḥ
 sumahāṃs tvatsahāyeṣu haryṛkṣeṣu asaṃśayaḥ
kathaṃ nu khalu duṣpāraṃ tariṣyanti mahodadhim
 tāni haryṛkṣasainyāni tau vā naravarātmajau
trayāṇām eva bhūtānāṃ sāgarasyāsya laṅghane
 śaktiḥ syād vainateyasya vāyor vā tava vānagha
tad asmin kāryaniyoge vīraivaṃ duratikrame
 kiṃ paśyasi samādhānaṃ brūhi kāryavidāṃ vara
kāmam asya tvam evaikaḥ kāryasya parisādhane
 paryāptaḥ paravīraghna yaśasyas te balodayaḥ
balaiḥ samagrair yadi māṃ hatvā rāvaṇam āhave
 vijayī svāṃ purīṃ rāmo nayet tat syād yaśaskaram
yathāhaṃ tasya vīrasya vanād upadhinā hṛtā
 rakṣasā tad bhayād eva tathā nārhati rāghavaḥ
balais tu saṃkulāṃ kṛtvā laṅkāṃ parabalārdanaḥ
 māṃ nayed yadi kākutsthas tat tasya sadṛśaṃ bhavet
tad yathā tasya vikrāntam anurūpaṃ mahātmanaḥ
 bhavaty āhavaśūrasya tathā tvam upapādaya
tad arthopahitaṃ vākyaṃ praśritaṃ hetusaṃhitam
 niśamyāhaṃ tataḥ śeṣaṃ vākyam uttaram abruvam
devi haryṛkṣasainyānām īśvaraḥ plavatāṃ varaḥ
 sugrīvaḥ sattvasaṃpannas tavārthe kṛtaniścayaḥ
tasya vikramasaṃpannāḥ sattvavanto mahābalāḥ
 manaḥsaṃkalpasaṃpātā nideśe harayaḥ sthitāḥ
yeṣāṃ nopari nādhastān na tiryak sajjate gatiḥ
 na ca karmasu sīdanti mahatsv amitatejasaḥ
asakṛt tair mahābhāgair vānarair balasaṃyutaiḥ
 pradakṣiṇīkṛtā bhūmir vāyumārgānusāribhiḥ
madviśiṣṭāś ca tulyāś ca santi tatra vanaukasaḥ
 mattaḥ pratyavaraḥ kaś cin nāsti sugrīvasaṃnidhau
ahaṃ tāvad iha prāptaḥ kiṃ punas te mahābalāḥ
 na hi prakṛṣṭāḥ preṣyante preṣyante hītare janāḥ
tad alaṃ paritāpena devi manyur vyapaitu te
 ekotpātena te laṅkām eṣyanti hariyūthapāḥ
mama pṛṣṭhagatau tau ca candrasūryāv ivoditau
 tvatsakāśaṃ mahābhāge nṛsiṃhāv āgamiṣyataḥ
arighnaṃ siṃhasaṃkāśaṃ kṣipraṃ drakṣyasi rāghavam
 lakṣmaṇaṃ ca dhanuṣpāṇiṃ laṅkā dvāram upasthitam
nakhadaṃṣṭrāyudhān vīrān siṃhaśārdūlavikramān
 vānarān vānarendrābhān kṣipraṃ drakṣyasi saṃgatān
śailāmbudan nikāśānāṃ laṅkāmalayasānuṣu
 nardatāṃ kapimukhyānām acirāc choṣyase svanam
nivṛttavanavāsaṃ ca tvayā sārdham ariṃdamam
 abhiṣiktam ayodhyāyāṃ kṣipraṃ drakṣyasi rāghavam
tato mayā vāgbhir adīnabhāṣiṇī; śivābhir iṣṭābhir abhiprasāditā
 jagāma śāntiṃ mama maithilātmajā; tavāpi śokena tathābhipīḍitā
