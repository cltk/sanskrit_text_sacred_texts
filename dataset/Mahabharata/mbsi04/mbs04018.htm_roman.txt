[drau]
      idaṃ tu me mahad duḥkhaṃ yat pravakṣyāmi bhārata
      na me 'bhyasūyā kartavyā duḥkhād etad bravīmy aham
śārdūlair mahiṣaiḥ siṃhair āgāre yudhyase yadā
      kaikeyyāḥ prekṣamāṇāyās tadā me kaśmalo bhavet
prekṣā samutthitā cāpi kaikeyī tāḥ striyo vadet
      prekṣya mām anavadyāṅgī kaśmalopahatām iva
snehāt saṃvāsajān manye sūdam eṣā śucismitā
      yodhyamānaṃ mahāvīryair imaṃ samanuśocati
kalyāṇa rūpā sairandhrī ballavaś cāti sundaraḥ
      strīṇāṃ ca cittaṃ durjñeyaṃ yuktarūpau ca me matau
sairandhrī priya saṃvāsān nityaṃ karuṇavedinī
      asmin rājakule cemau tulyakālanivāsinau
iti bruvāṇā vākyāni sā māṃ nityam avedayat
      krudhyantīṃ māṃ ca saṃprekṣya samaśaṅkata māṃ tvayi
tasyāṃ tathā bruvatyāṃ tu duḥkhaṃ māṃ mahad āviśat
      śoke yaudhiṣṭhire magnā nāhaṃ jīvitum utsahe
yaḥ sa devān manuṣyāṃś ca sarpāṃ caikaratho 'jayat
      so 'yaṃ rājño virāṭasya kanyānāṃ nartako yuvā
yo 'tarpayad ameyātmā khāṇḍave jātavedasam
     so 'ntaḥpura gataḥ pārthaḥ kūpe 'gnir iva saṃvṛtaḥ
yasmād bhayam amitrāṇāṃ sadaiva puruṣarṣabhāt
     sa lokaparibhūtena veṣeṇāste dhanaṃjayaḥ
yasya jyātalanirghoṣāt samakampanta śatravaḥ
     striyo gītasvanaṃ tasya muditāḥ paryupāsate
kirīṭaṃ sūryasaṃkāśaṃ yasya mūrdhani śobhate
     veṇī vikṛtakeśāntaḥ so 'yam adya dhanaṃjayaḥ
yasminn astrāṇi divyāni samastāni mahātmani
     ādhāraḥ sarvavidyānāṃ sa dhārayati kuṇḍale
yaṃ sma rājasahasrāṇi tejasāpratimāni vai
     samare nātivartante velām iva mahārṇavaḥ
so 'yaṃ rājño virāṭasya kanyānāṃ nartako yuvā
     āste veṣapraticchannaḥ kanyānāṃ paricārakaḥ
yasya sma rathaghoṣeṇa samakampata medinī
     sa parvata vanā bhīma sahasthāvarajaṅgamā
yasmiñ jāte mahābhāge kuntyāḥ śoko vyanaśyata
     sa śocayati mām adya bhīmasena tavānujaḥ
bhūṣitaṃ tam alaṃkāraiḥ kuṇḍalaiḥ parihāṭakaiḥ
     kambupāṇinam āyāntaṃ dṛṣṭvā sīdati me manaḥ
taṃ veṇī kṛtakeśāntaṃ bhīmadhanvānam arjunam
     kanyā parivṛtaṃ dṛṣṭvā bhīma sīdati me manaḥ
yadā hy enaṃ parivṛtaṃ kanyābhir devarūpiṇam
     prabhinnam iva mātaṅgaṃ parikīrṇaṃ kareṇubhiḥ
matsyam arthapatiṃ pārthaṃ virāṭaṃ samupasthitam
     paśyāmi tūryamadhya sthaṃ diśa naśyanti me tadā
nūnam āryā na jānāti kṛcchraṃ prāptaṃ dhanaṃjayam
     ajātaśatruṃ kauravyaṃ magnaṃ dūdyūta devinam
tathā dṛṣṭvā yavīyāṃsaṃ sahadevaṃ yudhāṃ patim
     goṣu goveṣam āyāntaṃ pāṇḍubhūtāsmi bhārata
sahadevasya vṛttāni cintayantī punaḥ punaḥ
     na vindāmi mahābāho sahadevasya duṣkṛtam
     yasminn evaṃvidhaṃ duḥkhaṃ prāpnuyāt satyavikramaḥ
dūyāmi bharataśreṣṭha dṛṣṭvā te bhrātaraṃ priyam
     goṣu govṛṣasaṃkāśaṃ matsyenābhiniveśitam
saṃrabdhaṃ raktanepathyaṃ gopālānāṃ purogamam
     virāṭam abhinandantam atha me bhavati jvaraḥ
sahadevaṃ hi me vīraṃ nityam āryā praśaṃsati
     mahābhijana saṃpanno vṛttavāñ śīlavān iti
hrīniṣedho madhuravāg dhārmikaś ca priyaś ca me
     sa te 'raṇyeṣu boddhavyo yājñaseni kṣapāsv api
taṃ dṛṣṭvā vyāpṛtaṃ goṣu vatsa carma kṣapāśayam
     sahadevaṃ yudhāṃ śreṣṭhaṃ kiṃ nu jīvāmi pāṇḍava
yas tribhir nityasaṃpanno rūpeṇāstreṇa medhayā
     so 'śvabandho virāṭasya paśya kālasya paryayam
abhyakīryanta vṛndāni dāma granthim udīkṣatām
     vinayantaṃ janenāśvān mahārājasya paśyataḥ
apaśyam enaṃ śrīmantaṃ matsyaṃ bhrājiṣṇum uttamam
     virāṭam upatiṣṭhantaṃ darśayantaṃ ca vājinaḥ
kiṃ nu māṃ manyase pārtha sukhiteti paraṃtapa
     evaṃ duḥkhaśatāviṣṭā yudhiṣṭhira nimittataḥ
ataḥ prativiśiṣṭāni duḥkhāny anyāni bhārata
     vartante mayi kaunteya vakṣyāmi śṛṇu tāny api
yuṣmāsu dhriyamāṇeṣu duḥkhāni vividhāny uta
     śoṣayanti śarīraṃ me kiṃ nu kuḥkham ataḥ param
