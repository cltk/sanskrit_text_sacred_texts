[y]
      pitāmaha mahāprājña sarvaśāstraviśārada
      śaraṇaṃ pālayānasya yo dharmas taṃ vadasva me
[bh]
      mahān dharmo mahārāja śaraṇāgata pālane
      arhaḥ praṣṭuṃ bhavāṃś caiva praśnaṃ bharatasattama
nṛgaprabhṛtayo rājan rājānaḥ śaraṇāgatān
      paripālya mahārāja saṃsiddhiṃ paramāṃ gatāḥ
śrūyate hi kapotena śatruḥ śaraṇam āgataḥ
      pūjitaś ca yathānyāyaṃ svaiś ca māṃsair nimantritaḥ
[y]
      kathaṃ kapotena purā śatruḥ śaraṇam āgataḥ
      svamāṃsair bhojitaḥ kāṃ ca gatiṃ lebhe sa bhārata
[bh]
      śṛṇu rājan kathāṃ divyāṃ sarvapāpapraṇāśinīm
      nṛpater mucukundasya kathitāṃ bhārgaveṇa ha
imam arthaṃ purā pārtha mucukundo narādhipaḥ
      bhārgavaṃ paripapraccha praṇato bharatarṣabha
tasmai śuśrūṣamāṇāya bhārgavo 'kathayat kathām
      iyaṃ yathā kapotena siddhiḥ prāptā narādhipa
dharmaniścaya saṃyuktāṃ kāmārthasahitāṃ kathām
      śṛṇuṣvāvahito rājan gadato me mahābhuja
kaś cit kṣudrasamācāraḥ pṛthivyāṃ kālasaṃmataḥ
     cacāra pṛthivīṃ pāpo ghoraḥ śakunilubdhakaḥ
kākola iva kṛṣṇāṅgo rūkṣaḥ pāpasamāhitaḥ
     yavamadhyaḥ kṛśa grīvo hrasvapādo mahāhanuḥ
naiva tasya suhṛt kaś cin na saṃbandhī na bāndhavaḥ
     sa hi taiḥ saṃparityaktas tena ghoreṇa karmaṇā
sa vai kṣārakam ādāya dvijān hatvā vane sadā
     cakāra vikrayaṃ teṣāṃ pataṃgānāṃ narādhipa
evaṃ tu vartamānasya tasya vṛttiṃ durātmanaḥ
     agamat sumahān kālo na cādharmam abudhyata
tasya bhāryā sahāyasya ramamāṇasya śāśvatam
     daivayogavimūḍhasya nānyā vṛttir arocata
tataḥ kadā cit tasyātha vanasthasya samudgataḥ
     pātayann iva vṛkṣāṃs tān sumahān vātasaṃbhramaḥ
meghasaṃkulam ākāśaṃ vidyunmaṇḍalamaṇḍitam
     saṃchannaṃ sumuhūrtena nau sthāneneva sāgaraḥ
vāridhārā samūhaiś ca saṃprahṛṣṭaḥ śatakratuḥ
     kṣaṇena pūrayām āsa salilena vasuṃdharām
tato dhārākule loke saṃbhraman naṣṭacetanaḥ
     śītārtas tad vanaṃ sarvam ākulenāntar ātmanā
naiva nimnaṃ sthalaṃ vāpi so 'vindata vihaṃgahā
     pūrito hi jalaughena mārgas tasya vanasya vai
pakṣiṇo vātavegena hatā līnās tadābhavan
     mṛgāḥ siṃhā varāhāś ca sthalāny āśritya tasthire
mahatā vātavarṣeṇa trāsitās te vanaukasaḥ
     bhayārtāś ca kṣudhārtāś ca babhramuḥ sahitā vane
sa tu śītahatair gātrair jagāmaiva na tasthivān
     so 'paśyad vanaṣaṇḍeṣu meghanīlaṃ vanaspatim
tārāḍhyaṃ kumudākāram ākāśaṃ nirmalaṃ ca ha
     meghair muktaṃ nabho dṛṣṭvā lubdhakaḥ śītavihvalaḥ
diśo 'valokayām āsa velāṃ caiva durātmavān
     dūre grāmaniveśaś ca tasmād deśād iti prabho
     kṛtabuddhir vane tasmin vastuṃ tāṃ rajanīṃ tadā
so 'ñjaliṃ prayataḥ kṛtvā vākyam āha vanaspatim
     śaraṇaṃ yāmi yāny asmin daivatānīha bhārata
sa śilāyāṃ śiraḥ kṛtvā parṇāny āstīrya bhūtale
     duḥkhena mahatāviṣṭas tataḥ suṣvāpa pakṣihā
