[vā]
      dvividho jāyate vyādhiḥ śārīro mānasas tathā
      parasparaṃ tayor janma nirdvaṃdvaṃ nopalabhyate
śarīre jāyate vyāthiḥ śārīro nātra saṃśayaḥ
      mānaso jāyate vyādhir manasy eveti niścayaḥ
śītoṣṇe caiva vāyuś ca guṇā rājañ śarīrajāḥ
      teṣāṃ guṇānāṃ sāmyaṃ cet tad āhuḥ svasthalakṣaṇam
      uṣṇena bādhyate śītaṃ śītenoṣṇaṃ ca bādhyate
sattvaṃ rajas tamaś ceti trayas tv ātmaguṇāḥ smṛtāḥ
      teṣāṃ guṇānāṃ sāmyaṃ cet tad āhuḥ svasthalakṣaṇam
      teṣām anyatamotseke vidhānam upadiśyate
harṣeṇa bādhyate śoko harṣaḥ śokena bādhyate
      kaś cid duḥkhe vartamānaḥ sukhasya smartum icchati
      kaś cit sukhe vartamāno duḥkhasya smartum icchati
sa tvaṃ na duḥkhī duḥkhasya na sukhī susukhasya vā
      smartum icchasi kaunteya diṣṭaṃ hi balavattaram
atha vā te svabhāvo 'yaṃ yena pārthāvakṛṣyase
      dṛṣṭvā sabhā gatāṃ kṛṣṇām ekavastrāṃ rajasvalām
      miṣatāṃ pāṇḍaveyānāṃ na tat saṃsmartum icchasi
pravrājanaṃ ca nagarād ajinaiś ca vivāsanam
      mahāraṇyanivāsaś ca na tasya smartum icchasi
jaṭāsurāt parikleśaś citrasenena cāhavaḥ
      saindhavāc ca parikleśo na tasya smartum icchasi
punar ajñātacaryāyāṃ kīcakena padā vadhaḥ
     yājñasenyās tadā pārtha na tasya smartum icchasi
yac ca te droṇa bhīṣmābhyāṃ yuddham āsīd ariṃdama
     manasaikena yoddhavyaṃ tat te yuddham upasthitam
     tasmād abhyupagantavyaṃ yuddhāya bharatarṣabha
param avyaktarūpasya paraṃ muktvā svakarmabhiḥ
     yatra naiva śaraiḥ kāryaṃ na bhṛtyair na ca bandhubhiḥ
     ātmanaikena yoddhavyaṃ tat te yuddham upasthitam
tasminn anirjite yuddhe kām avasthāṃ gamiṣyasi
     etaj jñātvā tu kaunteya kṛtakṛtyo bhaviṣyasi
etāṃ buddhiṃ viniścitya bhūtānām āgatiṃ gatim
     pitṛpaitāmahe vṛtte śādhi rājyaṃ yathocitam
