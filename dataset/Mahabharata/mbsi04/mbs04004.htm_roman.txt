[y]
      karmāṇy uktāni yuṣmābhir yāni tāni kariṣyatha
      mama cāpi yathābuddhirucitāni viniścayāt
purohito 'yam asmākam agnihotrāṇi rakṣatu
      sūdapaurogavaiḥ sārdhaṃ drupadasya niveśane
indrasena mukhāś ceme rathān ādāya kevalān
      yāntu dvāravatīṃ śīghram iti me vartate matiḥ
imāś ca nāryo draupadyāḥ sarvaśaḥ paricārikāḥ
      pāñcālān eva gacchantu sūdapaurogavaiḥ saha
sarvair api ca vaktavyaṃ na prajñāyanta pāṇḍavāḥ
      gatā hy asmān apākīrya sarve dvaitavanād iti
vidite cāpi vaktavyaṃ suhṛdbhir anurāgataḥ
      ato 'ham api vakṣyāmi hetumātraṃ nibodhata
hantemāṃ rājavasatiṃ rājaputrā bravīmi vaḥ
      yathā rājakulaṃ prāpya caran preṣyo na riṣyati
durvasaṃ tv eva kauravyā jānatā rājaveśmani
      amānitaiḥ sumānārhā ajñātaiḥ parivatsaram
diṣṭa dvāro labhed dvāraṃ na ca rājasu viśvaset
      tad evāsanam anvicched yatra nābhiṣajet paraḥ
nāsya yānaṃ na paryaṅkaṃ na pīṭhaṃ na jagaṃ ratham
     ārohet saṃmato 'smīti sa rājavasatiṃ vaset
atha yatrainam āsīnaṃ śaṅkeran duṣṭacāriṇaḥ
     na tatropaviśej jātu sa rājavasatiṃ vaset
na cānuśiṣyed rājānam apṛcchantaṃ kadā cana
     tūṣṇīṃ tv enam upāsīta kāle samabhipūjayan
asūyanti hi rājāno janān anṛtavādinaḥ
     tathaiva cāvamanyante mantriṇaṃ vādinaṃ mṛṣā
naiṣāṃ dāreṣu kurvīta maitrīṃ prājñaḥ kathaṃ cana
     antaḥpura carā ye ca dveṣṭi yānahitāś ca ye
vidite cāsya kurvīta karyāṇi sulaghūny api
     evaṃ vicarato rājño na kṣatir jāyate kva cit
yatnāc copacared enam agnivad devavac ca ha
     anṛtenopacīrṇo hi hiṃsyād enam asaṃśayam
yac ca bhartānuyuñjīta tad evābhyanuvartayet
     pramādam avalehāṃ ca kopaṃ ca parivarjayet
samarthanāsu sarvāsu hitaṃ ca priyam eva ca
     saṃvarṇayet tad evāsya priyād api hitaṃ vadet
anukūlo bhavec cāsya sarvārtheṣu kathāsu ca
     apriyaṃ cāhitaṃ yat syāt tad asmai nānuvarṇayet
nāham asya priyo 'smīti matvā seveta paṇḍitaḥ
     apramattaś ca yattaś ca hitaṃ kuryāt priyaṃ ca yat
nāsyāniṣṭāni seveta nāhitaiḥ saha saṃvaset
     svasthānān na vikampeta sa rājavasatiṃ vaset
dakṣiṇaṃ vātha vāmaṃ vā pārśvam āsīta paṇḍitaḥ
     rakṣiṇāṃ hy āttaśastrāṇāṃ sthānaṃ paścād vidhīyate
     nityaṃ vipratiṣiddhaṃ tu purastād āsanaṃ mahat
na ca saṃdarśane kiṃ cit pravṛddham api saṃjapet
     api hy etad daridrāṇāṃ vyalīka sthānam uttamam
na mṛṣābhihitaṃ rājño manuṣyeṣu prakāśayet
     yaṃ cāsūyanti rājānaḥ puruṣaṃ na vadec ca tam
śūro 'smīti na dṛptaḥ syād buddhimān iti vā punaḥ
     priyam evācaran rājñaḥ priyo bhavati bhogavān
aiśvaryaṃ prāpya duṣprāpaṃ priyaṃ prāpya ca rājataḥ
     apramatto bhaved rājñaḥ priyeṣu ca hiteṣu ca
yasya kopo mahābādhaḥ prasādaś ca mahāphalaḥ
     kas tasya manasāpīcched anarthaṃ prājñasaṃmataḥ
na cauṣṭhau nirbhujej jātu na ca vākyaṃ samākṣipet
     sadā kṣutaṃ ca vātaṃ ca ṣṭhīvanaṃ cācarec chanaiḥ
hāsyavastuṣu cāpy asya vartamāneṣu keṣu cit
     nātigāḍhaṃ prahṛṣyeta na cāpy unmattavad dhaset
na cātidhairyeṇa cared gurutāṃ hi vrajet tathā
     smitaṃ tu mṛdupūrveṇa darśayeta prasādajam
lābhe na harṣayed yas tu na vyathed yo 'vamānitaḥ
     asaṃmūḍhaś ca yo nityaṃ sa rājavasatiṃ vaset
rājānaṃ rājaputraṃ vā saṃvartayati yaḥ sadā
     amātyaḥ paṇḍito bhūtvā sa ciraṃ tiṣṭhati śriyam
pragṛhītaś ca yo 'mātyo nigṛhītaś ca kāraṇaiḥ
     na nirbadhnāti rājānaṃ labhate pragrahaṃ punaḥ
pratyakṣaṃ ca parokṣaṃ ca guṇavādī vicakṣaṇaḥ
     upajīvī bhaved rājño viṣaye cāpi yo vaset
amātyo hi balād bhoktuṃ rājānaṃ prārthayet tu yaḥ
     na sa tiṣṭhec ciraṃ sthānaṃ gacchec ca prāṇasaṃśayam
śreyaḥ sadātmano dṛṣṭvā paraṃ rājñā na saṃvadet
     viśeṣayen na rājānaṃ yogyā bhūmiṣu sarvadā
amlāno balavāñ śūraś chāyevānapagaḥ sadā
     satyavādī mṛdur dāntaḥ sa rājavasatiṃ vaset
anyasmin preṣyamāṇe tu purastād yaḥ samutpatet
     ahaṃ kiṃ karavāṇīti sa rājavasatiṃ vaset
uṣṇe vā yadi vā śīte rātrau vā yadi vā divā
     ādiṣṭo na vikalpeta sa rājavasatiṃ vaset
yo vai gṛhebhyaḥ pravasan priyāṇāṃ nānusaṃsmaret
     duḥkhena sukham anvicchet sa rājavasatiṃ vaset
samaveṣaṃ na kurvīta nātyuccaiḥ saṃnidhau haset
     mantraṃ na bahudhā kuryād evaṃ rājñaḥ priyo bhavet
na karmaṇi niyuktaḥ san dhanaṃ kiṃ cid upaspṛśet
     prāpnoti hi haran dravyaṃ bandhanaṃ yadi vā vadham
yānaṃ vastram alaṃkāraṃ yac cānyat saṃprayacchati
     tad eva dhārayen nityam evaṃ priyataro bhavet
saṃvatsaram imaṃ tāta tathā śīlā bubhūṣavaḥ
     atha svaviṣayaṃ prāpya yathākāmaṃ cariṣyatha
anuśiṣṭāḥ sma bhadraṃ te naitad vaktāsti kaś cana
     kuntīm ṛte mātaraṃ no viduraṃ ca mahāmatim
yad evānantaraṃ kāryaṃ tad bhavān kartum arhati
     tāraṇāyāsya duḥkhasya prasthānāya jayāya ca
[vai]
     evam uktas tato rājñā dhaumyo 'tha dvijasattamaḥ
     akarod vidhivat sarvaṃ prasthāne yad vidhīyate
teṣāṃ samidhya tān agnīn mantravac ca juhāva saḥ
     samṛddhi vṛddhilābhāya pṛthivī vijayāya ca
agniṃ pradakṣiṇaṃ kṛtvā brāhmaṇāṃś ca tapodhanān
     yājñasenīṃ puraskṛtya ṣaḍ evātha pravavrajuḥ
