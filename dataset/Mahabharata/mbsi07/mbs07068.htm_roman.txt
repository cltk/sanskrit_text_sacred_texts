[s]
      hate sudakṣiṇe rājan vīre caiva śrutāyudhe
      javenābhyadravan pārthaṃ kupitāḥ sainikās tava
abhīṣāhā śūrasenāḥ śibayo 'tha vasātayaḥ
      abhyavarṣaṃs tato rājañ śaravarṣair dhanaṃjayam
teṣāṃ ṣaṣṭiśatānāryān prāmathnat pāṇḍavaiḥ śaraiḥ
      te sma bhītāḥ palāyanta vyāghrāt kṣudramṛgā iva
te nivṛtya punaḥ pārthaṃ sarataḥ paryavārayan
      raṇe sapatnān nighnantaṃ jigīṣaṃtan parān yudhi
teṣām āpatatāṃ tūrṇaṃ gāṇḍīvapreṣitaiḥ śaraiḥ
      śirāṃsi pātayām āsa bāhūṃś caiva dhanaṃjayaḥ
śirobhiḥ patitais tatra bhūmir āsīn nirantarā
      abhrac chāyeva caivāsīd dhvāṅkṣa gṛdhravaḍair yudhi
teṣu tūtsādyamāneṣu krodhāmarṣasamanvitau
      śrutāyuś cācyutāyuś ca dhanaṃjayam ayudhyatām
balinau sparthinau vīrau kulajau bāhuśālinau
      tāv enaṃ śaravarṣāṇi savyadakṣiṇam asyatām
tvarāyuktau mahārāja prārthayānau mahad yaśaḥ
      arjunasya vadhaprepsū putrārthe tava dhanvinau
tāv arjunaṃ sahasreṇa patriṇāṃ nataparvaṇām
     pūrayām āsatuḥ kruddhau taḍāgaṃ jaladau yathā
śrutāyuś ca tataḥ kruddhas tomareṇa dhanaṃjayam
     ājaghāna rathaśreṣṭhaḥ pītena niśitena ca
so 'tividdho balavatā śatruṇā śatrukarśanaḥ
     ājagāma paraṃ mohaṃ mohayan keśavaṃ raṇe
etasminn eva kāle tu so 'cyutāyur mahārathaḥ
     śūlena bhṛśatīkṣṇena tāḍayām āsa pāṇḍavam
kṣate kṣāraṃ sa hi dadau pāṇḍavasya mahātmanaḥ
     pārtho 'pi bhṛśasaṃviddho dhvajayaṣṭiṃ samāśritaḥ
tataḥ sarvasya sainyasya tāvakasya viśāṃ pate
     siṃhanādo mahān āsīd dhataṃ matvā dhanaṃjayam
kṛṣṇaś ca bhṛśasaṃtapto dṛṣṭvā pārthaṃ vicetasam
     āśvāsayat suhṛdyābhir vāgbhis tatra dhanaṃjayam
tatas tau rathināṃ śreṣṭhau labdhalakṣau dhanaṃjayam
     vāsudevaṃ ca vārṣṇeyaṃ śaravarṣaiḥ samantataḥ
sacakrakūbara rathaṃ sāśvadhvajapatākinam
     adṛśyaṃ cakratur yuddhe tad adbhutam ivābhavat
pratyāśvastas tu bībhatsuḥ śanakair iva bhārata
     pretarājapuraṃ prāpya punaḥ pratyāgato yathā
saṃchannaṃ śarajālena rathaṃ dṛṣṭvā sa keśavam
     śatrū cābhimukhau dṛṣṭvā dīpyamānāv ivānalau
prāduścakre tataḥ pārthaḥ śākram astraṃ mahārathaḥ
     tasmād āsan sahasrāṇi śarāṇāṃ nataparvaṇām
te jaghnus tau maheṣvāsau tābhyāṃ sṛṣṭāṃś ca sāyakān
     vicerur ākāśagatāḥ pārtha bāṇavidāritāḥ
pratihatya śarāṃs tūrṇaṃ śaravegena pāṇḍavaḥ
     pratasthe tatra tatraiva yodhayan vai mahārathān
tau ca phalguna bāṇaughair vibāhu śirasau kṛtau
     vasudhām anvapadyetāṃ vātanunnāv iva drumau
śrutāyuṣaś ca nidhanaṃ vadhaś caivācyutāyuṣaḥ
     lokavismāpanam abhūt samudrasyeva śoṣaṇam
tayoḥ padānugān hatvā punaḥ pañcaśatān rathān
     abhyagād bhāratīṃ senāṃ nighnan pārtho varān varān
śrutāyuṣaṃ ca nihataṃ prekṣya caivācyutāyuṣam
     ayutāyuś ca saṃkruddho dīrghāyuś caiva bhārata
putrau tayor naraśreṣṭhau kaunteyaṃ pratijagmatuḥ
     kirantau vividhān bāṇān pitṛvyasanakarśitau
tāv arjuno muhūrtena śaraiḥ saṃnataparvabhiḥ
     preṣayat paramakruddho yamasya sadanaṃ prati
loḍayantam anīkāni dvipaṃ padmasaro yathā
     nāśaknuvan vārayituṃ pārthaṃ kṣatriya puṃgavāḥ
agnās tu gajavāreṇa pāṇḍavaṃ paryavārayan
     kruddhāḥ sahasraśo rājañ śikhitā hastisādinaḥ
duryodhana samādiṣṭāḥ kuñjaraiḥ parvatopamaiḥ
     prācyāś ca dākṣiṇātyāś ca kaliṅga pramukhā nṛpāḥ
teṣām āpatatāṃ śīghraṃ gāṇḍīvapreṣitaiḥ śaraiḥ
     nicakarta śirāṃsy ugrau bāhūn api subhūṣaṇān
taiḥ śirobhir mahī kīrṇā bāhubhiś ca sahāṅgadaiḥ
     babhau kanakapāṣāṇā bhujagair iva saṃvṛtā
bāhavo viśikhaiś chinnāḥ śirāṃsy unmathitāni ca
     cyavamānāny adṛśyanta drumebhya iva pakṣiṇaḥ
śaraiḥ sahasraśo viddhā dvipāḥ prasruta śoṇitāḥ
     vyadṛśyantādrayaḥ kāle gairikāmbusravā iva
nihatāḥ śerate smānye bībhatsor niśitaiḥ śaraiḥ
     gajapṛṣṭha gatā mlecchā nānā vikṛtadarśanāḥ
nānāveṣadharā rājan nānāśastraughasaṃvṛtāḥ
     rudhireṇānuliptāṅgā bhānti citraiḥ śarair hatāḥ
śoṇitaṃ nirvamanti sma dvipāḥ pārtha śarāhatāḥ
     sahasraśaś chinnagātrāḥ sārohāḥ sapadānugāḥ
cukruśuś ca nipetuś ca babhramuś cāpare diśaḥ
     bhṛśaṃ trasāś ca bahudhā svānena mamṛdur gajāḥ
     sāntarāyudhikā mattā dvipās tīkṣṇaviṣopamāḥ
vidanty asuramāyāṃ ye sughorā ghoracakṣuṣaḥ
     yavanāḥ pāradāś caiva śakāś ca sunikaiḥ saha
yo yoniprabhavā mlecchāḥ kālakalpāḥ prahāriṇaḥ
     dārvābhisārā daradāḥ puṇḍrāś ca saha bāhlikaiḥ
na te sma śakyāḥ saṃkhyātuṃ vrātāḥ śatasahasraśaḥ
     vṛṣṭis tathāvidhā hy āsīc chalabhānām ivāyatiḥ
abhrac chāyām iva śaraiḥ sainye kṛtvā dhanaṃjayaḥ
     muṇḍārdha muṇḍajaṭilān aśucīñ jaṭilānanān
     mlecchān aśātayat sarvān sametān astramāyayā
śaraiś ca śataśo viddhās te saṃghāḥ saṃghacāriṇaḥ
     prādravanta raṇe bhītā girigahvaravāsinaḥ
gajāśvasādi mlecchānāṃ patitānāṃ śataiḥ śaraiḥ
     vaḍāḥ kaṅkā vṛkā bhūmāv apivan rudhiraṃ mudā
pattyaśvarathanāgaiś ca pracchannakṛtasaṃkramām
     śaravarṣa plavāṃ ghorāṃ keśaśaivalaśāḍvalām
     prāvartayan nadīm ugrāṃ śoṇitaughataraṅgiṇīm
śiras trāṇakṣudramatsyāṃ yugānte kālasaṃbhṛtām
     akarod gajasaṃbādhāṃ nadīm uttaraśoṇitām
     dehebhyo rājaputrāṇāṃ nāgāśvarathasādinām
yathā sthalaṃ ca nimnaṃ ca na syād varṣati vāsave
     tathāsīt pṛthivī sarvā śoṇitena pariplutā
ṣaṭ sahasrān varān vīrān punar daśaśatān varān
     prāhiṇon mṛtyulokāya kṣatriyān kṣatriyarṣabhaḥ
śaraiḥ sahasraśo viddhā vidhivat kalpitā dvipāḥ
     śerate bhūmim āsādya śailā vajrahatā iva
sa vājirathamātaṅgān nighnan vyacarad arjunaḥ
     prabhinna iva mātaṅgo mṛdnan naḍa vanam yathā
bhūri drumalatā gulmaṃ śuṣkendhanatṛṇolapam
     nirdahed analo 'raṇyaṃ yathā vāyusamīritaḥ
sainyāraṇyaṃ tava tathā kṛṣṇānila samīritaḥ
     śarārcir adahat kruddhaḥ pāṇḍavāgnir dhanaṃjayaḥ
śūnyān kurvan rathopasthān mānavaiḥ saṃstaran mahīm
     prānṛtyad iva saṃbādhe cāpahasto dhanaṃjayaḥ
vajrakalpaiḥ śarair bhūmiṃ kurvann uttaraśoṇitām
     prāviśad bhāratīṃ senāṃ saṃkruddho vai dhanaṃjayaḥ
     taṃ śrutāyus tathāmbaṣṭho vrajamānaṃ nyavārayat
tasyārjunaḥ śarais tīkṣṇaiḥ kaṅkapatra paricchadaiḥ
     nyapātayad dhayāñ śīghraṃ yatamānasya māriṣa
     dhanuś cāsyāparaiś chittvā śaraiḥ pārtho vicakrame
ambaṣṭhas tu gadāṃ gṛhya krodhaparyākulekṣaṇaḥ
     āsasāda raṇe pārthaṃ keśavaṃ ca mahāratham
tataḥ sa prahasan vīro gadām udyamya bhārata
     ratham āvārya gadayā keśavaṃ samatāḍayat
gadayā tāḍitaṃ dṛṣṭvā keśavaṃ paravīrahā
     arjuno bhṛśasaṃkruddhaḥ so 'mbaṣṭhaṃ prati bhārata
tataḥ śarair hemapuṅkhaiḥ sagadaṃ rathināṃ varam
     chādayām āsa samare meghaḥ sūryam ivoditam
tato 'paraiḥ śaraiś cāpi gadāṃ tasya mahātmanaḥ
     acūrṇayat tadā pārthas tad adbhutam ivābhavat
atha tāṃ patitāṃ dṛṣṭvā gṛhyānyāṃ mahatīṃ gadām
     arjunaṃ vāsudevaṃ ca punaḥ punar atāḍayat
tasyārjunaḥ kṣuraprābhyāṃ sagadāv udyatau bhujau
     cicchedendra dhvajākārau śiraś cānyena patriṇā
sa papāta hato rājan vasudhām anunādayan
     indradhvaja ivotsṛṣṭo yantranirmukta bandhanaḥ
rathānīkāvagāḍhaś ca vāraṇāśvaśatair vṛtaḥ
     so 'dṛśyata tadā pārtho ghanaiḥ sūrya ivāvṛtaḥ
