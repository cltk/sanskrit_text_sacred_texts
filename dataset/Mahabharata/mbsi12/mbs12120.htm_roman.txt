[y]
      rājavṛttāny anekāni tvayā proktāni bhārata
      pūrvaiḥ pūrvaniyuktāni rājadharmārthavedibhiḥ
tad eva vistareṇoktaṃ pūrvair dṛṣṭaṃ satāṃ matam
      praṇayaṃ rājadharmāṇāṃ prabrūhi bharatarṣabha
[bh]
      rakṣaṇaṃ sarvabhūtānām iti kṣatre paraṃ matam
      tad yathā rakṣaṇaṃ kuryāt tathā śṛṇu mahīpate
yathā barhāṇi citrāṇi bibharti bhujagāśanaḥ
      tathā bahuvidhaṃ rājā rūpaṃ kurvīta dharmavit
taikṣṇyaṃ jihmatvam ādāntyaṃ satyam ārjavam eva ca
      madhyasthaḥ sattvam ātiṣṭhaṃs tathā vai sukham ṛcchati
yasminn arthe hitaṃ yat syāt tadvarṇaṃ rūpam āviśet
      bahurūpasya rājño hi sūkṣmo 'py artho na sīdati
nityaṃ rakṣita mantraḥ syād yathā mūkaḥ śarac chikhī
      ślakṣṇākṣara tanuḥ śrīmān bhavec chāstra viśāradaḥ
āpad dvāreṣu yattaḥ syāj jalaprasravaṇeṣv iva
      śailavarṣodakānīva dvijān siddhān samāśrayet
arthakāmaḥ śikhāṃ rājā kuryād dharmadhvajopamām
      nityam udyatadaṇḍaḥ syād ācarec cāpramādataḥ
      loke cāya vyayau dṛṣṭvā vṛkṣād vṛkṣam ivāplavan
mṛjāvān syāt svayūthyeṣu bhāvāni caraṇaiḥ kṣipet
     jātapakṣaḥ parispanded rakṣed vaikalyam ātmanaḥ
doṣān vivṛṇuyāc chatroḥ parapakṣān vidhūnayet
     kānaneṣv iva puṣpāṇi barhīvārthān samācaret
ucchritān āśrayet sphītān narendrān acalopamān
     śrayec chāyām avijñātāṃ guptaṃ śaraṇam āśrayet
prāvṛṣīvāsita grīvo majjeta niśi nirjane
     māyūreṇa guṇenaiva strībhiś cālakṣitaś caret
     na jahyāc ca tanutrāṇaṃ rakṣed ātmānam ātmanā
cārabhūmiṣv abhigamān pāśāṃś ca parivarjayet
     pīḍayec cāpi tāṃ bhūmiṃ praṇaśyed gahane punaḥ
hanyāt kruddhān ativiṣān ye jihmagatayo 'hitān
     nāśrayed bāla barhāṇi san nivāsāni vāsayet
sadā barhi nibhaḥ kāmaṃ prasakti kṛtam ācaret
     sarvataś cādadet prajñāṃ pataṃgān gahaneṣv iva
     evaṃ mayūravad rājā svarāṣṭraṃ paripālayet
ātmavṛddhi karīṃ nītiṃ vidadhīta vicakṣaṇaḥ
     ātmasaṃyamanaṃ buddhyā parabuddhyāvatāraṇam
     buddhyā cātmaguṇaprāptir etac chāstra nidarśanam
paraṃ cāśvāsayet sāmnā svaśaktiṃ copalakṣayet
     ātmanaḥ parimarśena buddhiṃ buddhyā vicārayet
     sāntvayogamatiḥ prājñaḥ kāryākāryavicārakaḥ
nigūḍha buddhir dhīraḥ syād vaktavye vakṣyate tathā
     saṃnikṛṣṭāṃ kathāṃ prājño yadi buddhyā bṛhaspatiḥ
     svabhāvam eṣyate taptaṃ kṛṣṇāyasam ivodake
anuyuñjīta kṛtyāni sarvāṇy eva mahīpatiḥ
     āgamair upadiṣṭāni svasya caiva parasya ca
kṣudraṃ krūraṃ tathā prājñaṃ śūraṃ cārthaviśāradam
     svakarmaṇi niyuñjīta ye cānye vacanādhikāḥ
apy adṛṣṭvā niyuktāni anurūpeṣu karmasu
     sarvāṃs tān anuvarteta svarāṃs tantrīr ivāyatā
dharmāṇām avirodhena sarveṣāṃ priyam ācaret
     mamāyam iti rājā yaḥ sa parvata ivācalaḥ
vyavasāyaṃ samādhāya sūryo raśmim ivāyatām
     dharmam evābhirakṣeta kṛtvā tulye priyāpriye
kulaprakṛtideśānāṃ dharmajñān mṛdubhāṣiṇaḥ
     madhye vayasi nirdoṣān hite yuktāñ jitendriyān
alubhāñ śikṣitān dāntān dharmeṣu pariniṣṭhitān
     sthāpayet sarvakāryeṣu rājā dharmārtharakṣiṇaḥ
etenaivaprakāreṇa kṛtyānām āgatiṃ gatim
     yuktaḥ samanutiṣṭheta tuṣṭaś cārair upaskṛtaḥ
amoghakrodhaharṣasya svayaṃ kṛtyānvavekṣiṇaḥ
     ātmapratyaya kośasya vasudhaiva vasuṃdharā
vyaktaś cānugraho yasya yathārthaś cāpi nigrahaḥ
     guptātmā guptarāṣṭraś ca sa rājā rājadharmavit
nityaṃ rāṣṭram avekṣeta gobhiḥ sūrya ivotpatan
     cārāṃś ca na carān vidyāt tathā buddhyā na saṃjvaret
kālaprāptam upādadyān nārthaṃ rājā prasūcayet
     ahany ahani saṃduhyān mahīṃ gām iva buddhimān
yathākrameṇa puṣpebhyaś cinoti madhu ṣaṭpadaḥ
     tathā dravyam upādāya rājā kurvīta saṃcayam
yad dhi guptāvaśiṣṭaṃ syāt tad dhitaṃ dharmakāmayoḥ
     saṃcayānuvisargī syād rājā śāstravid ātmavān
nālpam arthaṃ paribhaven nāvamanyeta śātravān
     buddhyāvabudhyed ātmānaṃ na cābuddhiṣu viśvaset
dhṛtir dākṣyaṃ saṃyamo buddhir agryā; dhairyaṃ śauryaṃ deśakālo 'pramādaḥ
     svalpasya vā mahato vāpi vṛddhau; dhanasyaitāny aṣṭa samindhanāni
agnistoko vardhate hy ājyasikto; bījaṃ caikaṃ bahusāhasram eti
     kṣayodayau vipulau saṃniśāmya; tasmād alpaṃ nāvamanyeta vidvān
bālo 'bālaḥ sthaviro vā ripur; yaḥ sadā pramattaṃ puruṣaṃ nihanyāt
     kālenānyas tasya mūlaṃ hareta; kālajñātā pārthivānāṃ variṣṭhaḥ
haret kīrtiṃ dharmam asyoparundhyād; arthe dīrghaṃ vīryam asyopahanyāt
     ripur dveṣṭā durbalo vā balī; vā tasmāc chatrau naiva heḍed yatātmā
kṣayaṃ śatroḥ saṃcayaṃ pālanaṃ cāpy; ubhau cārthau sahitau dharmakāmau
     ataś cānyan matimān saṃdadhīta; tasmād rājā buddhimantaṃ śrayeta
buddhir dīptā balavantaṃ hinasti; balaṃ buddhyā vardhate pālyamānam
     śatrur buddhyā sīdate vardhamāno; buddheḥ paścāt karma yat tat praśastam
sarvān kāmān kāmayāno hi dhīraḥ; sattvenālpenāplute hīnadehaḥ
     yathātmānaṃ prārthayate 'rthamānaiḥ; śreyaḥ pātraṃ pūrayate hy analpam
tasmād rājā pragṛhītaḥ pareṣu; mūlaṃ lakṣmyāḥ sarvato 'bhyādadīta
     dīrghaṃ kālam api saṃpīḍyamāno; vidyut saṃpātam iva mānorjitaḥ syāt
vidyā tapo vā vipulaṃ dhanaṃ vā; sarvam etad vyavasāyena śakyam
     brahma yat taṃ nivasati dehavatsu; tasmād vidyād vyavasāyaṃ prabhūtam
yatrāsate matimanto manasvinaḥ; śakro viṣṇur yatra sarasvatī ca
     vasanti bhūtāni ca yatra nityaṃ; tasmād vidvān nāvamanyeta deham
lubdhaṃ hanyāt saṃpradānena nityaṃ; lubdhas tṛptiṃ paravittasya naiti
     sarvo lubdhaḥ karma guṇopabhoge; yo 'rthair hīno dharmakāmau jahāti
dhanaṃ bhojyaṃ putradāraṃ samṛddhiṃ; sarvo lubdhaḥ prārthayate pareṣām
     lubdhe doṣāḥ saṃbhavantīha sarve; tasmād rājā na pragṛhṇīta lubdhān
saṃdarśane satpuruṣaṃ jaghanyam api codayet
     ārambhān dviṣatāṃ prājñaḥ sarvān arthāṃs tu sūdayet
dharmānviteṣu vijñāto mantrī guptaś ca pāṇḍava
     āpto rājan kulīnaś ca paryāpto rājyasaṃgrahe
vidhipravṛttān naradeva dharmān; uktān samāsena nibodha buddhyā
     imān vidadhyād vyanusṛtya yo vai; rājā mahīṃ pālayituṃ sa śaktaḥ
anītijaṃ yady avidhānajaṃ sukhaṃ; haṭha praṇītaṃ vividhaṃ pradṛśyate
     na vidyate tasya gatir mahīpater; na vidyate rāṣṭrajam uttamaṃ sukham
dhanair viśiṣṭān matiśīlapūjitān; guṇopapannān yudhi dṛṣṭavikramān
     guṇeṣu dṛṣṭān acirād ihātmavān; sato 'bhisaṃdhāya nihanti śātravān
paśyed upāyān vividhaiḥ kriyāpathair; na cānupāyena matiṃ niveśayet
     śriyaṃ viśiṣṭāṃ vipulaṃ yaśo dhanaṃ; na doṣadarśī puruṣaḥ samaśnute
prītipravṛttau vinivartane tathā; suhṛtsu vijñāya nivṛtya cobhayoḥ
     yad eva mitraṃ guru bharam āvahet; tad eva susnigdham udāhared budhaḥ
etān mayoktāṃs tava rājadharmān; nṛṇāṃ ca guptau matim ādadhatsva
     avāpsyase puṇyaphalaṃ sukhena; sarvo hi lokottama dharmamūlaḥ
