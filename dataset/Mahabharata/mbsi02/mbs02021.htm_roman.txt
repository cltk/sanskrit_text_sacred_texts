[v]
      tatas taṃ niścitātmānaṃ yuddhāya yadunandanaḥ
      uvāca vāgmī rājānaṃ jarāsaṃdham adhokṣajaḥ
trayāṇāṃ kena te rājan yoddhuṃ vitarate manaḥ
      asmad anyatameneha sajjībhavatu ko yudhi
evam uktaḥ sa kṛṣṇena yuddhaṃ vavre mahādyutiḥ
      jarāsaṃdhas tato rājan bhīmasenena māgadhaḥ
dhārayann agadān mukhyān nirvṛtīr vedanāni ca
      upatasthe jarāsaṃdhaṃ yuyutsuṃ vai purohitaḥ
kṛtasvastyayano vidvān brāhmaṇena yaśasvinā
      samanahyaj jarāsaṃdhaḥ kṣatradharmam anuvrataḥ
avamucya kirīṭaṃ sa keśān samanumṛjya ca
      udatiṣṭhaj jarāsaṃdho velātiga ivārṇavaḥ
uvāca matimān rājā bhīmaṃ bhīmaparākramam
      bhīma yotsye tvayā sārdhaṃ śreyasā nirjitaṃ varam
evam uktvā jarāsaṃdho bhīmasenam ariṃdamaḥ
      pratyudyayau mahātejāḥ śakraṃ balir ivāsuraḥ
tataḥ saṃmantrya kṛṣṇena kṛtasvastyayano balī
      bhīmaseno jarāsaṃdham āsasāda yuyutsayā
tatas tau naraśārdūlau bāhuśastrau samīyatuḥ
     vīrau paramasaṃhṛṣṭāv anyonyajaya kāṅkṣiṇau
tayor atha bhujāghātān nigrahapragrahāt tathā
     āsīt subhīma saṃhrādo vajraparvatayor iva
ubhau paramasaṃhṛṣṭau balenātibalāv ubhau
     anyonyasyāntaraṃ prepsū parasparajayaiṣiṇau
tad bhīmam utsārya janaṃ yuddham āsīd upahvare
     balinoḥ saṃyuge rājan vṛtravāsavayor iva
prakarṣaṇākarṣaṇābhyām abhyākarṣa vikarṣaṇaiḥ
     ākarṣetāṃ tathānyonyaṃ jānubhiś cābhijaghnatuḥ
tataḥ śabdena mahatā bhartsayantau parasparam
     pāṣāṇa saṃghātanibhaiḥ prahārair abhijaghnatuḥ
vyūḍhoraskau dīrghabhujau niyuddha kuśalāv ubhau
     bāhubhiḥ samasajjetām āyasaiḥ parighair iva
kārttikasya tu māsasya pravṛttaṃ prathame 'hani
     anārataṃ divārātram aviśrāntam avartata
tadvṛttaṃ tu trayodaśyāṃ samavetaṃ mahātmanoḥ
     caturdaśyāṃ niśāyāṃ tu nivṛtto māgadhaḥ klamāt
taṃ rājānaṃ tathā klāntaṃ dṛṣṭvā rājañ janārdanaḥ
     uvāca bhīmakarmāṇaṃ bhīmaṃ saṃbodhayann iva
klāntaḥ śatrur na kaunteya labhyaḥ pīḍayituṃ raṇe
     pīḍyamāno hi kārtsnyena jahyāj jīvitam ātmanaḥ
tasmāt te naiva kaunteya pīḍanīyo narādhipaḥ
     samam etena yudhyasva bāhubhyāṃ bharatarṣabha
evam uktaḥ sa kṛṣṇena pāṇḍavaḥ paravīrahā
     jarāsaṃdhasya tad randhraṃ jñātvā cakre matiṃ vadhe
tatas tam ajitaṃ jetuṃ jarāsaṃdhaṃ vṛkodaraḥ
     saṃrabhya balināṃ mukhyo jagrāha kurunandanaḥ
