[drau]
      imaṃ tu te mārgam apetadoṣaṃ; vakṣyāmi cittagrahaṇāya bhartuḥ
      yasmin yathāvat sakhivartamānā; bhartāram ācchetsyasi kāminībhyaḥ
naitādṛśaṃ daivatam asti satye; sarveṣu lokeṣu sadaivateṣu
      yathā patis tasya hi sarvakāmā; labhyāḥ prasāde kupitaś ca hanyāt
tasmād apatyaṃ vividhāś ca bhogāḥ; śayyāsanāny adbhutadarśanāni
      vastrāṇi mālyāni tathaiva gandhāḥ; svargaś ca loko viṣamā ca kīrtiḥ
sukhaṃ sukheneha na jātu labhyaṃ; duḥkhena sādhvī labhate sukhāni
      sā kṛṣṇam ārādhaya sauhṛdena; premṇā ca nityaṃ pratikarmaṇā ca
tathāśanaiś cārubhir agryamālyair; dākṣiṇyayogair vividhaiś ca gandhaiḥ
      asyāḥ priyo 'smīti yathā viditvā; tvām eva saṃśliṣyati sarvabhāvaiḥ
śrutvā svaraṃ dvāragatasya bhartuḥ; pratyutthitā tiṣṭha gṛhasya madhye
      dṛṣṭvā praviṣṭaṃ tvaritāsanena; pādyena caiva pratipūjaya tvam
saṃpreṣitāyām atha caiva dāsyām; utthāya sarvaṃ svayam eva kuryāḥ
      jānātu kṛṣṇas tava bhāvam etaṃ; sarvātmanā māṃ bhajatīti satye
tvatsaṃnidhe yat kathayet patis te; yady apy aguhyaṃ parirakṣitavyam
      kā cit sapatnī tava vāsudevaṃ; pratyādiśet tena bhaved virāgaḥ
priyāṃś ca raktāṃś ca hitāṃś ca bhartus; tān bhojayethā vividhair upāyaiḥ
      dveṣyair apakṣair ahitaiś ca tasya; bhidyasva nityaṃ kuhakoddhataiś ca
madaṃ pramādaṃ puruṣeṣu hitvā; saṃyaccha bhāvaṃ pratigṛhya maunam
     pradyumna sāmbāv api te kumārau; nopāsitavyau rahite kadā cit
mahākulīnābhir apāpikābhiḥ; strībhiḥ satībhis tava sakhyam astu
     caṇḍāś ca śauṇḍāś ca mahāśanāś ca; caurāś ca duṣṭāś capalāś ca varjyāḥ
etad yaśasyaṃ bhaga vedanaṃ ca; svargyaṃ tathā śatrunibarhaṇaṃ ca
     mahārhamālyābharaṇāṅgarāgā; bhartāram ārādhaya puṇyagandhā
