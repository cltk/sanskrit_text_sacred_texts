[dhṛ]
      kathaṃ tvaṃ mādhavaṃ vettha sarvalokamaheśvaram
      katham enaṃ na vedāhaṃ tan mamācakṣva saṃjaya
vidyā rājan na te vidyā mama vidyā na hīyate
      vidyā hīnas tamo dhvasto nābhijānāti keśavam
vidyayā tāta jānāmi triyugaṃ madhusūdanam
      kartāram akṛtaṃ devaṃ bhūtānāṃ prabhavāpyayam
gāvalgaṇe 'tra kā bhaktir yā te nityā janārdane
      yayā tvam abhijānāsi triyugaṃ madhusūdanam
māyāṃ na seve bhadraṃ te na vṛthādharmam ācare
      śuddhabhāvaṃ gato bhaktyā śāstrād vedmi janārdanam
duryodhana hṛṣīkeśaṃ prapadyasva janārdanam
      āpto naḥ saṃjayas tāta śaraṇaṃ gaccha keśavam
bhagavān devakīputro lokaṃ cen nihaniṣyati
      pravadann arjune sakhyaṃ nāhaṃ gacche 'dya keśavam
[tḍhṛ]
      avāg gāndhāri putrās te gacchaty eṣa sudurmatiḥ
      īrṣyur durātmā mānī ca śreyasāṃ vacanātigaḥ
[g]
      aiśvaryakāmaduṣṭātman vṛddhānāṃ śāsanātiga
      aiśvaryajīvite hitvā pitaraṃ māṃ ca bāliśa
vardhayan durhṛdāṃ prītiṃ māṃ ca śokena vardhayan
     nihato bhīmasenena smartāsi vacanaṃ pituḥ
dayito 'si rājan kṛṣṇasya dhṛtarāṣṭra nibodha me
     yasya te saṃjayo dūto yas tvāṃ śreyasi yokṣyate
jānāty eṣa hṛṣīkeśaṃ purāṇaṃ yac ca vai navam
     śuśrūṣamāṇam ekāgraṃ mokṣyate mahato bhayāt
vaicitravīrya puruṣāḥ krodhaharṣatamo vṛtāḥ
     sitā bahuvidhaiḥ pāśair ye na tuṣṭāḥ svakair dhanaiḥ
yamasya vaśam āyānti kāmamūḍhāḥ punaḥ punaḥ
     andhanetrā yathaivāndhā nīyamānāḥ svakarmabhiḥ
eṣa ekāyanaḥ panthā yena yānti manīṣiṇaḥ
     taṃ dṛṣṭvā mṛtyum atyeti mahāṃs tatra na sajjate
aṅgasaṃjaya me śaṃsa panthānam akutobhayam
     yena gatvā hṛṣīkeśaṃ prāpnuyāṃ śāntim uttamām
nākṛtātmā kṛtātmānaṃ jātu vidyāj janārdanam
     ātmanas tu kriyopāyo nānyatrendriya nigrahāt
indriyāṇām udīrṇānāṃ kāmatyāgo 'pramādataḥ
     apramādo 'vihiṃsā ca jñānayonir asaṃśayam
indriyāṇāṃ yame yatto bhava rājann atandritaḥ
     buddhiś ca mā te cyavatu niyacchaitāṃ yatas tataḥ
etaj jñānaṃ vidur viprā dhruvam indriyadhāraṇam
     etaj jñānaṃ ca panthāś ca yena yānti manīṣiṇaḥ
aprāpyaḥ keśavo rājann indriyaur ajitair nṛbhiḥ
     āgamādhigato yogād vaśītattve prasīdati
