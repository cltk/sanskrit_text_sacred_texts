[bhī]
      atraivodāharantīmam itihāsaṃ purātanam
      śatakratoś ca saṃvādaṃ namuceś ca yudhiṣṭhira
śriyā vihīnam āsīnam akṣobhyam iva sāgaram
      bhavābhavajñaṃ bhūtānām ity uvāca purandaraḥ
baddhaḥ pāśaiś cyutaḥ sthānād dviṣatāṃ vaśam āgataḥ
      śriyā vihīno namuce śocasy āho na śocasi
[namuci]
      anavāpyaṃ ca śokena śarīraṃ copatapyate
      amitrāś ca prahṛṣyanti nāsti śoke sahāyatā
tasmāc chakra na śocāmi sarvaṃ hy evedam antavat
      saṃtāpād bhraśyate rūpaṃ dharmaś caiva sureśvara
vinīya khalu tadduḥkham āgatāṃ vaimanasyajam
      dhyātavyaṃ manasā hṛdyaṃ kalyānaṃ saṃvijānatā
yathā yathā hi puruṣaḥ kalyāne kurute manaḥ
      tadaivāsya prasīdanti sarvārthā nātra saṃśayaḥ
ekaḥ śāstā na dvitīyo 'sti śāstā; garbhe śayānaṃ puruṣaṃ śāsti śāstā
      tenānuśiṣṭaḥ pravanād ivodakaṃ; yathā niyukto 'smi tathā vahāmi
bhāvābhāvāv abhijānan garīyo; jānāmi śreyo na tu tat karomi
      āśāsu dharmyāḥ suhṛdāṃ sukurvan; yathā niyukto 'smi tathā vahāmi
yathā yathāsya prāptavyaṃ prāpnoty eva tathā tathā
     bhavitavyaṃ yathā yac ca bhavaty eva tathā tathā
yatra yatraiva saṃyukte dhātā garbhaṃ punaḥ punaḥ
     tatra tatraiva vasati na yatra svayam icchati
bhāvo yo 'yam anuprāpto bhavitavyam idaṃ mama
     iti yasya sadā bhāvo na sa muhyet kadā cana
paryāyair hanyamānānām abhiyoktā na vidyate
     duḥkham etat tu yad dveṣṭā kartāham iti manyate
ṛṣīṃś ca devāṃś ca mahāsurāṃś ca; traividya vṛddhāṃś ca vane munīṃś ca
     kān nāpado nopanamanti loke; parāvarajñās tu na saṃbhramanti
na paṇḍitaḥ krudhyati nāpi sajjate; na cāpi saṃsīdati na hṛṣyati
     na cārthakṛcchravyasaneṣu śocati; sthitaḥ prakṛtyā himavān ivācalaḥ
yam arthasiddhiḥ paramā na harṣayet; tathaiva kāle vyasanaṃ na mohayet
     sukhaṃ ca duḥkhaṃ ca tathaiva madhyamaṃ; niṣevate yaḥ sa dhuraṃdharo naraḥ
yāṃ yām avasthāṃ puruṣo 'dhigacchet; tasyāṃ rametāparitapyamānaḥ
     evaṃ pravṛddhaṃ pranuden manojaṃ; saṃtāpam āyāsa karaṃ śarīrāt
tat sadaḥ sa pariṣat sabhāsadaḥ; prāpya yo na kurute sabhā bhayam
     dharmatattvam avagahya buddhimān; yo 'bhyupaiti sa pumān dhuraṃdharaḥ
prājñasya karmāṇi duranvayāni; na vai prājño muhyati mohakāle
     sthanāc cyutaś cen na mumoha gautamas; tāvat kṛcchrām āpadaṃ prāpya vṛddhaḥ
na mantrabalavīryeṇa prajñayā pauruṣeṇa vā
     alabhyaṃ labhate martyas tatra kā paridevanā
yad evam anujātasya dhātāro vidadhuḥ purā
     tad evānubhaviṣyāmi kiṃ me mṛtyuḥ kariṣyati
labdhavyāny eva labhate gantavyāny eva gacchati
     prāptavyāny eva prāpnoti duḥkhāni ca sukhāni ca
etad viditvā kārtsnyena yo na muhyati mānavaḥ
     kuśalaḥ sukhaduḥkheṣu sa vai sarvadhaneśvaraḥ
