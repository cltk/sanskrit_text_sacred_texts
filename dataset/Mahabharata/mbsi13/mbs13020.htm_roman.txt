tathāstu sādhayiṣyāmi tatra yāsyāmy asaṃśayam
      yatra tvaṃ vadase sādho bhavān bhavatu satyavāk
[bh]
      tato 'gacchat sa bhagavān uttarām uttamāṃ diśam
      himavantaṃ giriśreṣṭhaṃ siddhacāraṇasevitam
sa gatvā dvija śārdūlo himavantaṃ mahāgirim
      abhyagacchan nadīṃ puṇyāṃ bāhudāṃ dharmadāyinīm
aśoke vimale tīrthe snātvā tarpya ca devatāḥ
      tatra vāsāya śayane kauśye sukham uvāsa ha
tato rātryāṃ vyatītāyāṃ prātar utthāya sa dvijaḥ
      snātvā prāduścakārāgniṃ hutvā caiva vidhānatha
rudrāṇī kūpam āsādya hrade tatra samāśvasat
      viśrāntaśc ca samutthāya kailāsam abhito yayau
so 'paśyat kāñcanadvāraṃ dīpyamānam iva śriyā
      mandākinīṃ ca nalinīṃ dhanadasya mahātmanaḥ
atha te rākṣasāḥ sarve ye 'bhirakṣanti padminīm
      pratyutthitā bhagavantaṃ maṇibhadra purogamāḥ
sa tān pratyarcayām āsa rākṣasān bhīmavikramān
      nivedayata māṃ kṣipraṃ dhanadāyeti cābravīt
te rākṣasās tadā rājan bhagavantam athābruvan
     asau vaiśvaraṇo rājā svayam āyāti te 'ntikam
vidito bhagavān asya kāryam āgamane ca yat
     paśyainaṃ tvaṃ mahābhāgaṃ jvalantam iva tejasā
tato vaiśravaṇo 'bhyetya aṣṭāvakram aninditam
     vidhivat kuśalaṃ pṛṣṭvā tato brahmarṣim abravīt
sukhaṃ prāpto bhavān kac cit kiṃ vā mattaś cikīrṣasi
     brūhi sarvaṃ kariṣyāmi yan māṃ tvaṃ vakṣyasi dvija
bhavanaṃ praviśa tvaṃ me yathā kāmadvijottama
     satkṛtaḥ kṛtakāryaś ca bhavān yāsyaty avighnataḥ
prāviśad bhavanaṃ svaṃ vai gṛhītvā taṃ dvijottamam
     āsanaṃ svaṃ dadau caiva pādyam arghyaṃ tathaiva ca
athopaviṣṭayos tatra maṇibhadra purogamāḥ
     niṣedus tatra kauberā yakṣagandharvarākṣasāḥ
tatas teṣāṃ niṣaṇṇānāṃ dhanado vākyam abravīt
     bhavac chandaṃ samājñāya nṛtyerann apsarogaṇāḥ
ātithyaṃ paramaṃ kāryaṃ śuśrūṣā bhavatas tathā
     saṃvartatām ity uvāca munir madhurayā girā
athorvarā miśrakeśī rambhā caivorvaśī tathā
     alambusā ghṛtācī ca citrā citrāṅgadā ruciḥ
manoharā sukeśī ca sumukhī hāsinī prabhā
     vidyutā praśamā dāntā vidyotā ratir eva ca
etāś cānyāś ca vai bahvyaḥ pranṛttāpsarasaḥ śubhāḥ
     avādayaṃś ca gandharvā vādyāni vividhāni ca
atha pravṛtte gandharve divye ṛṣir upāvasat
     divyaṃ saṃvatsaraṃ tatra raman vai sumahātapāḥ
tato vaiśravaṇo rājā bhagavantam uvāca ha
     sāgraḥ saṃvatsaro yātas tava vipreha paśyataḥ
hāryo 'yaṃ viṣayo brahman gāndharvo nāma nāmataḥ
     chandato vartatāṃ vipra yathā vadati vā bhavān
atithiḥ pūjanīyas tvam idaṃ ca bhavato gṛham
     sarvam ājñāpyatām āśu paravanto vayaṃ tvayi
atha vaiśravaṇaṃ prīto bhagavān pratyabhāṣata
     arcito 'smi yathānyāyaṃ gamiṣyāmi dhaneśvara
prīto 'smi sadṛśaṃ caiva tava sarvaṃ dhanādhipa
     tava prasādād bhagavan maharṣeś ca mahātmanaḥ
     niyogād adya yāsyāmi vṛddhimān ṛddhimān bhava
atha niṣkramya bhagavān prayayāv uttarā mukhaḥ
     kailāsaṃ mandaraṃ haimaṃ sarvān anucacāra ha
tān atītya mahāśailān kairātaṃ sthānam uttamam
     pradakṣiṇaṃ tataś cakre prayataḥ śirasā naman
     dharaṇīm avatīryātha pūtātmāsau tadābhavat
sa taṃ pradakṣiṇaṃ kṛtvā triḥ śailaṃ cottarā mukhaḥ
     samena bhūmibhāgena yayau prītipuraskṛtaḥ
tato 'paraṃ vanoddeśaṃ ramaṇīyam apaśyata
     sarvartubhir mūlaphalaiḥ pakṣibhiś ca samanvitam
     ramaṇīyair vanoddeśais tatra tatra vibhūṣitam
tatrāśramapadaṃ divyaṃ dadarśa bhavagān atha
     śailāṃś ca vividhākārān kāñcanān ratnabhūṣitān
     maṇibhūmau niviṣṭāś ca puṣkariṇyas tathaiva ca
anyāny api suramyāṇi dadarśa subahūny atha
     bhṛśaṃ tasya mano reme maharṣer bhāvitātmanaḥ
sa tatra kāñcanaṃ divyaṃ sarvaratnamayaṃ gṛham
     dadarśādbhutasaṃkāśaṃ dhanadasya gṛhād varam
mahānto yatra vividhāḥ prāsādāḥ parvatopamāḥ
     vimānāni ca ramyāṇi ratnāni vividhāni ca
mandārapuṣpaiḥ saṃkīrṇā tathā mandākinī nadī
     svayaṃprabhāś ca maṇayo vajrair bhūmiś ca bhūṣitā
nānāvidhaiś ca bhavanair vicitramaṇitoraṇaiḥ
     muktājālaparikṣiptair maṇiratnavibhūṣitaiḥ
     mano dṛṣṭiharai ramyaiḥ sarvataḥ saṃvṛtaṃ śubhaiḥ
ṛṣiḥ samantato 'paśyat tatra tatra manoramam
     tato 'bhavat tasya cintā kva me vāso bhaved iti
atha dvāraṃ samabhito gatvā sthitvā tato 'bravīt
     atithiṃ mām anuprāptam anujānantu ye 'tra vai
atha kanyā parivṛtā gṛhāt tasmād viniḥsṛtāḥ
     nānārūpāḥ sapta vibho kanyā sarvā manoharāḥ
yāṃ yām apaśyat kanyāṃ sa sā sā tasya mano 'harat
     nāśaknuvad dhārayituṃ mano 'thāsyāvasīdati
tato dhṛtiḥ samutpannā tasya viprasya dhīmataḥ
     atha taṃ pramadāḥ prāhur bhagavān praviśatv iti
sa ca tāsāṃ surūpāṇāṃ tasyaiva bhavanasya ca
kautūhalasamāviṣṭaḥ praviveśa gṛhaṃ dvijaḥ
     tatrāpaśyaj jarā yuktām arajo 'mbaradhāriṇīm
     vṛddhāṃ paryaṅkam āsīnāṃ sarvābharaṇabhūṣitām
svastīti cātha tenoktā sā strī pratyavadat tadā
     pratyutthāya ca taṃ vipram āsyatām ity uvāca ha
[a]
     sarvāḥ svān ālayān yāntu ekā mām upatiṣṭhatu
     suprajñātā supraśāntā śeṣā gacchantu cchandataḥ
tataḥ pradakṣiṇīkṛtya kanyās tās tam ṛṣiṃ tadā
     nirākrāman gṛhāt tasmāt sā vṛddhātha vyatiṣṭhata
atha tāṃ saṃviśan prāha śayane bhāsvare tadā
     tvayāpi supyatāṃ bhadre rajanī hy ativartate
saṃlāpāt tena vipreṇa tathā sā tatra bhāṣitā
     dvitīye śayane divye saṃviveśa mahāprabhe
atha sā vepamānāṅgī nimittaṃ śītajaṃ tadā
     vyapadiśya maharṣer vai śayanaṃ cādhyarohata
svāgataṃ svāgatenāstu bhagavāṃs tām abhāṣata
     sopāgūhad bhujābhyāṃ tu ṛṣiṃ prītyā nararṣabha
nirvikāram ṛṣiṃ cāpi kāṣṭhakuḍyopamaṃ tadā
     duḥkhitā prekṣya saṃjalpam akārṣīd ṛṣiṇā saha
brahman na kāmakāro 'sti strīṇāṃ puruṣato dhṛtiḥ
     kāmena mohitā cāhaṃ tvāṃ bhajantīṃ bhajasva mām
prahṛṣṭo bhava viprarṣe samāgaccha mayā saha
     upagūha ca māṃ vipra kāmārtāhaṃ bhṛśaṃ tvayi
etad dhi tava dharmātmaṃs tapasaḥ pūjyate phalam
     prārthitaṃ darśanād eva bhajamānāṃ bhajasva mām
sadya cedaṃ vanaṃ cedaṃ yac cānyad api paśyasi
     prabhutvaṃ tava sarvatra mayi caiva na saṃśayaḥ
sarvān kāmān vidhāsyāmi ramasva sahito mayā
     ramaṇīye vane vipra sarvakāmaphalaprade
tvadvaśāhaṃ bhaviṣyāmi raṃsyase ca mayā saha
     sarvān kāmān upāśnāno ye divyā ye ca mānuṣāḥ
nātaḥ paraṃ hi nārīṇāṃ kāryaṃ kiṃ cana vidyate
     yathā puruṣasaṃsargaḥ param etad dhi naḥ phalam
ātmachandena vartante nāryo manmatha coditāḥ
     na ca dahyanti gacchantyaḥ sutaptair api pāṃsubhiḥ
[a]
     paradārān ahaṃ bhadre na gaccheyaṃ kathaṃ cana
     dūṣitaṃ dharmaśāstreṣu paradārābhimarśanam
bhadre niveṣṭu kāmaṃ māṃ viddhi satyena vai śape
     viṣayeṣv anabhijño 'haṃ dharmārthaṃ kila saṃtatiḥ
evaṃ lokān gamiṣyāmi putrair iti na saṃśayaḥ
     bhadre dharmaṃ vijānīṣva jñātvā coparamasva ha
[strī]
     nānilo 'gnir na varuṇo na cānye tridaśā dvija
     priyāḥ strīṇāṃ yathā kāmo ratiśīlā hi yoṣitaḥ
sahasraikā yatā nārī prāpnotīha kadā cana
     tathā śatasahasreṣu yadi kā cit pativratā
naitā jānanti pitaraṃ na kulaṃ na ca mātaram
     na bhrātṝn na ca bhartāraṃ na putrān na ca devarān
līlāyantyaḥ kulaṃ ghnanti kulānīva sarid varāḥ
     doṣāṃś ca mandān mandāsu prajāpatir abhāṣata
[bh]
     tataḥ sa ṛṣir ekāgras tāṃ striyaṃ pratyabhāṣata
     āsyatāṃ ruciraṃ chandaḥ kiṃ vā kāryaṃ bravīhi me
sā strī provāca bhagavan drakṣyase deśakālataḥ
     vasa tāvan mahāprājña kṛtakṛtyo gamiṣyasi
brahmarṣis tām athovāca sa tatheti yudhiṣṭhira
     vatsye 'haṃ yāvad utsāho bhavatyā nātra saṃśayaḥ
atharṣir abhisaṃprekṣya striyaṃ tāṃ jarayānvitām
     cintāṃ paramikāṃ bheje saṃtapta iva cābhavat
yad yad aṅgaṃ hi so 'paśyat tasyā viprarṣabhas tadā
     nāramat tatra tatrāsya dṛṣṭī rūpaparājitā
devateyaṃ gṛhasyāsya śāpān nūnaṃ virūpitā
     asyāś ca kāraṇaṃ vettuṃ na yuktaṃ sahasā mayā
iti cintā viṣaktasya tam arthaṃ jñātum icchataḥ
     vyagamat tad ahaḥ śeṣaṃ manasā vyākulena tu
atha sā strī tadovāca bhagavan paśya vai raveḥ
     rūpaṃ saṃdhyābhrasaṃyuktaṃ kim upasthāpyatāṃ tava
sa uvāca tadā tāṃ strīṃ snānodakam ihānaya
     upāsiṣye tataḥ saṃdhyāṃ vāgyato niyatendriyaḥ
