[y]
      yad varaṃ sarvatīrthānāṃ tad bravīhi pitāmaha
      yatra vai paramaṃ śaucaṃ tan me vyākhyātum arhasi
[bh]
      sarvāṇi khalu tīrthāni guṇavanti manīṣiṇām
      yat tu tīrthaṃ ca śaucaṃ ca tan me śṛṇu samāhitaḥ
agādhe vimale śuddhe satyatoye dhṛtihrade
      snātavyaṃ mānase tīrthe sattvam ālambya śāśvatam
tīrthaśaucam anarthitvam ārdavaṃ satyam ārjavam
      ahiṃsā sarvabhūtānām ānṛśaṃsyaṃ damaḥ śamaḥ
nirmamā nirahaṃkārā nirdvaṃdvā niṣparigrahāḥ
      śucayas tīrthabhūtās te ye bhaikṣam upabhuñjate
tattvavit tv anahaṃbuddhis tīrthaṃ paramam ucyate
      śaucalakṣaṇam etat te sarvatraivānvavekṣaṇam
rajas tamaḥ sattvam atho yeṣāṃ nirdhautam ātmanaḥ
      śaucāśauce na te saktāḥ svakāryaparimārgiṇaḥ
sara tyāgeṣv abhiratāḥ sarvajñāḥ sarvadarśinaḥ
      śaucena vṛttaśaucārthās te tīrthāḥ śucayaś ca te
nodaka klinnagātras tu snāta ity abhidhīyate
      sa snāto yo damasnātaḥ sa bāhyābhyantaraḥ śuciḥ
atīteṣv anapekṣā ye prāpteṣv artheṣu nirmamāḥ
     śaucam eva paraṃ teṣāṃ yeṣāṃ notpadyate spṛhā
prajñānaṃ śaucam eveha śarīrasya viśeṣataḥ
     tathā niṣ kiṃcanatvaṃ ca manasaś ca prasannatā
vṛttaśaucaṃ manaḥ śaucaṃ tīrthaśaucaṃ paraṃ hitam
     jñānotpannaṃ ca yac chaucaṃ tac chaucaṃ paramaṃ matam
manasātha pradīpena brahma jñānabalena ca
     snātā ye mānase tīrthe tajjñāḥ kṣetrajñadarśinaḥ
samāropitaśaucas tu nityaṃ bhava samanvitaḥ
     kevalaṃguṇa saṃpannaḥ śucir eva naraḥ sadā
śarīrasthāni tīrthāni proktāny etāni bhārata
     pṛthivyāṃ yāni tīrthāni puṇyāni śṛṇu tāny api
yathā śarīrasyoddeśāḥ śucayaḥ parinirmitāḥ
     tathā pṛthivyā bhāgāś ca puṇyāni salilāni ca
prārthanāc caiva tīrthasya snānāc ca pitṛtarpaṇāt
     dhunanti pāpaṃ tīrtheṣu pūtā yānti divaṃ sukham
parigrahāc ca sādhūnāṃ pṛthivyāś caiva tejasā
     atīva puṇyās te bhāgāḥ salilasya ca tejasā
manasaś ca pṛthivyāś ca puṇyatīrthās tathāpare
     ubhayor eva yaḥ snātaḥ sa siddhiṃ śīghram āpnuyāt
yathābalaṃ kriyā hīnaṃ kriyā vā balavarjitā
     neha sādhayate kāryaṃ samāyuktas tu sidhyati
evaṃ śarīraśaucena tīrthaśaucena cānvitāḥ
     tataḥ siddhim avāpnoti dvividhaṃ śaucam uttamam
