damayanty uvāca
      māṃ ced icchasi jīvantīṃ mātaḥ satyaṃ bravīmi te
      naravīrasya vai tasya nalasyānayane yata
bṛhadaśva uvāca
      damayantyā tathoktā tu sā devī bhṛśaduḥkhitā
      bāṣpeṇa pihitā rājan nottaraṃ kiṃ cid abravīt
tadavasthāṃ tu tāṃ dṛṣṭvā sarvam antaḥpuraṃ tadā
      hāhābhūtam atīvāsīd bhṛśaṃ ca praruroda ha
tato bhīmaṃ mahārāja bhāryā vacanam abravīt
      damayantī tava sutā bhartāram anuśocati
apakṛṣya ca lajjāṃ māṃ svayam uktavatī nṛpa
      prayatantu tava preṣyāḥ puṇyaślokasya darśane
tayā pracodito rājā brāhmaṇān vaśavartinaḥ
      prāsthāpayad diśaḥ sarvā yatadhvaṃ naladarśane
tato vidarbhādhipater niyogād brāhmaṇarṣabhāḥ
      damayantīm atho dṛṣṭvā prasthitāḥ smety athābruvan
atha tān abravīd bhaimī sarvarāṣṭreṣv idaṃ vacaḥ
      bruvadhvaṃ janasaṃsatsu tatra tatra punaḥ punaḥ
kva nu tvaṃ kitava chittvā vastrārdhaṃ prasthito mama
      utsṛjya vipine suptām anuraktāṃ priyāṃ priya
sā vai yathā samādiṣṭā tatrāste tvatpratīkṣiṇī
     dahyamānā bhṛśaṃ bālā vastrārdhenābhisaṃvṛtā
tasyā rudantyā satataṃ tena śokena pārthiva
     prasādaṃ kuru vai vīra prativākyaṃ dadasva ca
etad anyac ca vaktavyaṃ kṛpāṃ kuryād yathā mayi
     vāyunā dhūyamāno hi vanaṃ dahati pāvakaḥ
bhartavyā rakṣaṇīyā ca patnī hi patinā sadā
     tan naṣṭam ubhayaṃ kasmād dharmajñasya satas tava
khyātaḥ prājñaḥ kulīnaś ca sānukrośaś ca tvaṃ sadā
     saṃvṛtto niranukrośaḥ śaṅke madbhāgyasaṃkṣayāt
sa kuruṣva maheṣvāsa dayāṃ mayi nararṣabha
     ānṛśaṃsyaṃ paro dharmas tvatta eva hi me śrutam
evaṃ bruvāṇān yadi vaḥ pratibrūyād dhi kaś cana
     sa naraḥ sarvathā jñeyaḥ kaś cāsau kva ca vartate
yac ca vo vacanaṃ śrutvā brūyāt prativaco naraḥ
     tad ādāya vacaḥ kṣipraṃ mamāvedyaṃ dvijottamāḥ
yathā ca vo na jānīyāc carato bhīmaśāsanāt
     punarāgamanaṃ caiva tathā kāryam atandritaiḥ
yadi vāsau samṛddhaḥ syād yadi vāpy adhano bhavet
     yadi vāpy arthakāmaḥ syāj jñeyam asya cikīrṣitam
evam uktās tv agacchaṃs te brāhmaṇāḥ sarvatodiśam
     nalaṃ mṛgayituṃ rājaṃs tathā vyasaninaṃ tadā
te purāṇi sarāṣṭrāṇi grāmān ghoṣāṃs tathāśramān
     anveṣanto nalaṃ rājan nādhijagmur dvijātayaḥ
tac ca vākyaṃ tathā sarve tatra tatra viśāṃ pate
     śrāvayāṃ cakrire viprā damayantyā yatheritam
