[vai]
      uṣitvā tatra rāmas tu saṃpūjyāśramavāsinaḥ
      tathā maṅkaṇake prītiṃ śubhāṃ cakre halāyudhaḥ
dattvā dānaṃ dvijātibhyo rajanīṃ tām upoṣya ca
      pūjito munisaṃghaiś ca prātar utthāya lāṅgalī
anujñāpya munīn sarvān spṛṣṭvā toyaṃ ca bhārata
      prayayau tvarito rājaṃs tīrthahetor mahābalaḥ
tata auśanasaṃ tīrtham ājagāma halāyudhaḥ
      kapālamoccanaṃ nāma yatra mukto mahāmuniḥ
mahatā śirasā rājan grastajaṅgho mahodaraḥ
      rākṣasasya mahārāja rāma kṣiptasya vai purā
tatra pūrvaṃ tapas taptaṃ kāvyena sumahātmanā
      yatrāsya nītir akhilā prādurbhūtā mahātmanaḥ
      tatrasthaś cintayām āsa daityadānava vigraham
tat prāpya ca balo rājaṃs tīrthapravaram uttamam
      vidhivad dhi dadau vittaṃ brāhmaṇānāṃ mahātmanām
[j]
      kapālamocanaṃ brahman kathaṃ yatra mahāmuniḥ
      muktaḥ kathaṃ cāsya śiro lagnaṃ kena ca hetunā
[vai]
      purā vai daṇḍakāraṇye rāghaveṇa mahātmanā
      vasatā rājaśārdūla rākṣasās tatra hiṃsitāḥ
janasthāne śiraś chinnaṃ rākṣasasya durātmanaḥ
     kṣureṇa śitadhāreṇa tat papāta mahāvane
mahodarasya tal lagnaṃ jaṅghāyāṃ vai yadṛcchayā
     vane vicarato rājann asthi bhittvāsphurat tadā
sa tena lagnena tadā dvijātir na śaśāka ha
     abhigantuṃ mahāprājñas tīrthāny āyatanāni ca
sa pūtinā visravatā vedanārto mahāmuniḥ
     jagāma sarvatīrthāni pṛthivyām iti naḥ śrutam
sa gatvā saritaḥ sarvāḥ samudrāṃś ca mahātapāḥ
     kathayām āsa tat sarvam ṛṣīṇāṃ bhāvitātmanām
āplutaḥ sarvatīrtheṣu na ca mokṣam avāptavān
     sa tu śuśrāva viprendro munīnāṃ vaccanaṃ mahat
sarasvatyās tīrthavaraṃ khyātam auśanasaṃ tadā
     sarvapāpapraśamanaṃ siddhakṣetram anuttamam
sa tu gatvā tatas tatra tīrtham auśanasaṃ dvijaḥ
     tata auśanase tīrthe tasyopaspṛśatas tadā
     tacchiraś caraṇaṃ muktvā papātāntar jale tadā
tataḥ sa virujo rājan pūtātmā vītakalmaṣaḥ
     ājagāmāśramaṃ prītaḥ kṛtakṛtyo mahodaraḥ
so 'tha gatvāśramaṃ puṇyaṃ vipramukto mahātapāḥ
     kathayām āsa tat sarvam ṛṣīṇāṃ bhavitātmanām
te śrutvā vacanaṃ tasya tatas tīrthasya mānada
     kapālamocanam iti nāma cakruḥ samāgatāḥ
tatra dattvā bahūn dāyān viprān saṃpūjya mādhavaḥ
     jagāma vṛṣṇipravaro ruṣaṅgorāśramaṃ tadā
yatra taptaṃ tapo ghoram ārṣṭiṣeṇena bhārata
     brāhmaṇyaṃ labdhavāṃs tatra viśvāmitro mahāmuniḥ
tato haladharaḥ śrīmān brāhmaṇaiḥ parivāritaḥ
     jagāma yatra rājendra ruṣaṅgus tanum atyajat
ruṣaṅgur brāhmaṇo vṛddhas taponityaś ca bhārata
     dehanyāse kṛtamanā vicintya bahudhā bahu
tataḥ sarvān upādāya tanayān vai mahātapāḥ
     ruṣaṅgur abravīt tatra nayadhvaṃ mā pṛthūdakam
vijñāyātīta vayasaṃ ruṣaṅguṃ te tapodhanāḥ
     taṃ vai tīrtham upāninyuḥ sarasvatyās tapodhanam
sa taiḥ putrais tadā dhīmān ānīto vai sarasvatīm
     puṇyāṃ tīrthaśatopetāṃ vipra saṃghair niṣevitām
sa tatra vidhinā rājann āplutaḥ sumahātapāḥ
     jñātvā tīrthaguṇāṃś caiva prāhedam ṛṣisattamaḥ
     suprītaḥ puruṣavyāghra sarvān putrān upāsataḥ
sarasvaty uttare tīre yas tyajed ātmanas tanum
     pṛthūdake japyaparo nainaṃ śvo maraṇaṃ tapet
tatrāplutya sa dharmātmā upaspṛśya halāyudham
     dattvā caiva bahūn dāyān viprāṇāṃ vipra vatsalaḥ
sasarja tatra bhagavāṁl lokāṁl lokapitāmahaḥ
     yatrārṣṭiṣeṇaḥ kauravya brāhmaṇyaṃ saṃśitavrataḥ
     tapasā mahatā rājan prāptavān ṛṣisattamaḥ
sindhudvīpaś ca rājarṣir devāpiś ca mahātapāḥ
     brāhmaṇyaṃ labdhavān yatra viśvāmitro mahāmuniḥ
     mahātapasvī bhagavān ugratejā mahātapāḥ
tatrājagāma balavān balabhadraḥ pratāpavān
