ghoreṇa śarabandhena baddhau daśarathātmajau
 niśvasantau yathā nāgau śayānau rudhirokṣitau
sarve te vānaraśreṣṭhāḥ sasugrīvā mahābalāḥ
 parivārya mahātmānau tasthuḥ śokapariplutāḥ
etasminn antere rāmaḥ pratyabudhyata vīryavān
 sthiratvāt sattvayogāc ca śaraiḥ saṃdānito 'pi san
tato dṛṣṭvā sarudhiraṃ viṣaṇṇaṃ gāḍham arpitam
 bhrātaraṃ dīnavadanaṃ paryadevayad āturaḥ
kiṃ nu me sītayā kāryaṃ kiṃ kāryaṃ jīvitena vā
 śayānaṃ yo 'dya paśyāmi bhrātaraṃ yudhi nirjitam
śakyā sītā samā nārī prāptuṃ loke vicinvatā
 na lakṣmaṇasamo bhrātā sacivaḥ sāmparāyikaḥ
parityakṣyāmy ahaṃ prāṇān vānarāṇāṃ tu paśyatām
 yadi pañcatvam āpannaḥ sumitrānandavardhanaḥ
kiṃ nu vakṣyāmi kausalyāṃ mātaraṃ kiṃ nu kaikayīm
 katham ambāṃ sumitrāṃca putradarśanalālasām
vivatsāṃ vepamānāṃ ca krośantīṃ kurarīm iva
 katham āśvāsayiṣyāmi yadi yāsyāmi taṃ vinā
kathaṃ vakṣyāmi śatrughnaṃ bharataṃ ca yaśasvinam
 mayā saha vanaṃ yāto vinā tenāgataḥ punaḥ
upālambhaṃ na śakṣyāmi soḍhuṃ bata sumitrayā
 ihaiva dehaṃ tyakṣyāmi na hi jīvitum utsahe
dhiṅ māṃ duṣkṛtakarmāṇam anāryaṃ yatkṛte hy asau
 lakṣmaṇaḥ patitaḥ śete śaratalpe gatāsuvat
tvaṃ nityaṃ suviṣaṇṇaṃ mām āśvāsayasi lakṣmaṇa
 gatāsur nādya śaknoṣi mām ārtam abhibhāṣitum
yenādya bahavo yuddhe rākṣasā nihatāḥ kṣitau
 tasyām eva kṣitau vīraḥ sa śete nihataḥ paraiḥ
śayānaḥ śaratalpe 'smin svaśoṇitapariplutaḥ
 śarajālaiś cito bhāti bhāskaro 'stam iva vrajan
bāṇābhihatamarmatvān na śaknoty abhivīkṣitum
 rujā cābruvato hy asya dṛṣṭirāgeṇa sūcyate
yathaiva māṃ vanaṃ yāntam anuyāto mahādyutiḥ
 aham apy anuyāsyāmi tathaivainaṃ yamakṣayam
iṣṭabandhujano nityaṃ māṃ ca nityam anuvrataḥ
 imām adya gato 'vasthāṃ mamānāryasya durnayaiḥ
suruṣṭenāpi vīreṇa lakṣmaṇenā na saṃsmare
 paruṣaṃ vipriyaṃ vāpi śrāvitaṃ na kadā cana
visasarjaikavegena pañcabāṇaśatāni yaḥ
 iṣvastreṣv adhikas tasmāt kārtavīryāc ca lakṣmaṇaḥ
astrair astrāṇi yo hanyāc chakrasyāpi mahātmanaḥ
 so 'yam urvyāṃhataḥ śete mahārhaśayanocitaḥ
tac ca mithyā pralaptaṃ māṃ pradhakṣyati na saṃśayaḥ
 yan mayā na kṛto rājā rākṣasānāṃ vibhīṣaṇaḥ
asmin muhūrte sugrīva pratiyātum ito 'rhasi
 matvā hīnaṃ mayā rājan rāvaṇo 'bhidraved balī
aṅgadaṃ tu puraskṛtya sasainyaḥ sasuhṛjjanaḥ
 sāgaraṃ tara sugrīva punas tenaiva setunā
kṛtaṃ hanumatā kāryaṃ yad anyair duṣkaraṃ raṇe
 ṛkṣarājena tuṣyāmi golāṅgūlādhipena ca
aṅgadena kṛtaṃ karma maindena dvividena ca
 yuddhaṃ kesariṇā saṃkhye ghoraṃ saṃpātinā kṛtam
gavayena gavākṣeṇa śarabheṇa gajena ca
 anyaiś ca haribhir yuddhaṃ madārthe tyaktajīvitaiḥ
na cātikramituṃ śakyaṃ daivaṃ sugrīva mānuṣaiḥ
 yat tu śakyaṃ vayasyena suhṛdā vā paraṃtapa
 kṛtaṃ sugrīva tat sarvaṃ bhavatādharmabhīruṇā
mitrakāryaṃ kṛtam idaṃ bhavadbhir vānararṣabhāḥ
 anujñātā mayā sarve yatheṣṭaṃ gantum arhatha
śuśruvus tasya te sarve vānarāḥ paridevitam
 vartayāṃ cakrur aśrūṇi netraiḥ kṛṣṇetarekṣaṇāḥ
tataḥ sarvāṇy anīkāni sthāpayitvā vibhīṣaṇaḥ
 ājagāma gadāpāṇis tvarito yatra rāghavaḥ
taṃ dṛṣṭvā tvaritaṃ yāntaṃ nīlāñjanacayopamam
 vānarā dudruvuḥ sarve manyamānās tu rāvaṇim
