[y]
      tāta dharmārthakāmānāṃ śrotum icchāmi niścayam
      lokayātrā hi kārtsnyena triṣv eteṣu pratiṣṭhitā
dharmārthakāmāḥ kiṃ mūlās trayāṇāṃ prabhavaś ca kaḥ
      anyonyaṃ cānuṣajjante vartante ca pṛthak pṛthak
[bh]
      yadā te syuḥ sumanaso lokasaṃsthārtha niścaye
      kālaprabhava saṃsthāsu sajjante ca trayas tadā
dharmamūlas tu deho 'rthaḥ kāmo 'rthaphalam ucyate
      saṃkalpamūlās te sarve saṃkalpo viṣayātmakaḥ
viṣayāś caiva kārtsnyena sarva āhārasiddhaye
      mūlam etat trivargasya nivṛttir mokṣa ucyate
dharmaḥ śarīrasaṃguptir dharmārthaṃ cārtha iṣyate
      kāmo ratiphalaś cātra sarve caite rajasvalāḥ
saṃnikṛṣṭāṃś cared enān na cainān manasā tyajet
      vimuktas tamasā sarvān dharmādīn kāmanaiṣṭhikān
śreṣṭha buddhis trivargasya yad ayaṃ prāpnuyāt kṣaṇāt
      buddhyā budhyed ihārthe na tad ahnā tu nikṛṣṭayā
apadhyāna malo dharmo malo 'rthasya nigūhanam
      saṃpramoda malaḥ kāmo bhūyaḥ svaguṇavartitaḥ
atrāpy udāharantīmam itihāsaṃ purātanam
     kāmandasya ca saṃvādam aṅgāriṣṭhasya cobhayoḥ
kāmandam ṛṣim āsīnam abhivādya narādhipaḥ
     aṅgāriṣṭho 'tha papraccha kṛtvā samayaparyayam
yaḥ pāpaṃ kurute rājā kāmamohabalāt kṛtaḥ
     pratyāsannasya tasyarṣe kiṃ syāt pāpapraṇāśanam
adharmo dharma iti hi yo 'jñānād ācared iha
     taṃ cāpi prathitaṃ loke kathaṃ rājā nivartayet
[k]
     yo dharmārthau samutsṛjya kāmam evānuvartate
     sa dharmārthaparityāgāt prajñā nāśam ihārchati
prajñā praṇāśako mohas tathā dharmārthanāśakaḥ
     tasmān nāstikatā caiva durācāraś ca jāyate
durācārān yadā rājā praduṣṭān na niyacchati
     tasmād udvijate lokaḥ sarpād veśma gatād iva
taṃ prajā nānuvartante brāhmaṇā na ca sādhavaḥ
     tataḥ saṃkṣayam āpnoti tathā vadhyatvam eti ca
apadhvastas tv avamato duḥkhaṃ jīvati jīvitam
     jīvec ca yad apadhvastas tac chuddhaṃ maraṇaṃ bhavet
atraitad āhur ācāryāḥ pāpasya ca nibarhaṇam
     sevitavyā trayī vidyā satkāro brāhmaṇeṣu ca
mahāmanā bhaved dharme vivahec ca mahākule
     brāhmaṇāṃś cāpi seveta kṣamā yuktān manasvinaḥ
japed udakaśīlaḥ syāt sumukho nānyad āsthitaḥ
     dharmānvitān saṃpraviśed bahiḥ kṛtvaiva duṣkṛtīn
prasādayen madhuraya vācāpy atha ca karmaṇā
     ity asmīti vaden nityaṃ pareṣāṃ kīrtayan guṇān
apāpo hy evam ācāraḥ kṣipraṃ bahumato bhavet
     pāpāny api ca kṛcchrāṇi śamayen nātra saṃśayaḥ
guravo 'pi paraṃ dharmaṃ yad brūyus tat tathā kuru
     gurūṇāṃ hi prasādād dhi śreyaḥ param avāpsyasi
