[vā]
      uttiṣṭhottiṣṭha gāndhāri mā ca śoke manaḥ kṛthāḥ
      tavaiva hy aparādhena kuravo nidhanaṃ gatāḥ
yā tvaṃ putraṃ durātmānam īrṣum atyantamāninam
      duryodhanaṃ puraskṛtya duṣkṛtaṃ sādhu manyase
niṣṭhuraṃ vairaparuṣaṃ vṛddhānāṃ śāsanātigam
      katham ātmakṛtaṃ doṣaṃ mayy ādhātum ihecchasi
mṛtaṃ vā yadi vā naṣṭaṃ yo 'tītam anuśocati
      duḥkhena labhate duḥkhaṃ dvāv anarthau prapadyate
tapo 'rthīyaṃ brāhmaṇī dhatta garbhaṃ; gaur voḍhāraṃ dhāvitāraṃ turaṃgī
      śūdrā dāsaṃ paśupālaṃ tu vaiśyā; vadhārthīyaṃ tvadvidhā rājaputrī
[v]
      tac chrutvā vāsudevasya punaruktaṃ vaco 'priyam
      tūṣṇīṃ babhūva gāndhārī śokavyākula locanā
dhṛtarāṣṭras tu rājarṣir nigṛhyābuddhijaṃ tamaḥ
      paryapṛcchata dharmātmā dharmarājaṃ yudhiṣṭhiram
jīvatāṃ parimāṇajñaḥ sainyānām asi pāṇḍava
      hatānāṃ yadi jānīṣe parimāṇaṃ vadasva me
[y]
      daśāyutānām ayutaṃ sahasrāṇi ca viṃśatiḥ
      koṭyaḥ ṣaṣṭiś ca ṣaṭ caiva ye 'smin rājamṛdhe hatāḥ
alakṣyāṇāṃ tu vīrāṇāṃ sahasrāṇi caturdaśa
     daśa cānyāni rājendra śataṃ ṣaṣṭiś ca pañca ca
[dhṛ]
     yudhiṣṭhira gatiṃ kāṃ te gatāḥ puruṣasattamāḥ
     ācakṣva me mahābāho sarvajño hy asi me mataḥ
[y]
     yair hutāni śarīrāṇi hṛṣṭaiḥ paramasaṃyuge
     devarājasamāṁl lokān gatās te satyavikramāḥ
ye tv ahṛṣṭena manasā martavyam iti bhārata
     yudhyamānā hatāḥ saṃkhye te gandharvaiḥ samāgatāḥ
ye tu saṃgrāmabhūmiṣṭhā yācamānāḥ parāṅmukhāḥ
     śastreṇa nidhanaṃ prāptā gatās te guhyakān prati
pīḍyamānāḥ parair ye tu hīyamānā nirāyudhāḥ
     hrīniṣedhā mahātmānaḥ parān abhimukhā raṇe
chidyamānāḥ śitaiḥ śastraiḥ kṣatradharmaparāyaṇāḥ
     gatās te brahma sadanaṃ hatā vīrāḥ suvarcasaḥ
ye tatra nihatā rājann antar āyodhanaṃ prati
     yathā kathaṃ cit te rājan saṃprāptā uttarān kurūn
[dhṛ]
     kena jñānabalenaivaṃ putrapaśyasi siddhavat
     tan me vada mahābāho śrotavyaṃ yadi vai mayā
[y]
     nideśād bhavataḥ pūrvaṃ vane vicaratā mayā
     tīrthayātrā prasaṅgena saṃprāpto 'yam anugrahaḥ
devarṣir lomaśo hṛṣṭas tataḥ prāpto 'smy anusmṛtim
     divyaṃ cakṣur api prāptaṃ jñānayogena vai purā
[dhṛ]
     ye 'trānāthā janasyāsya sa nāthā ye ca bhārata
     kac cit teṣāṃ śarīrāṇi dhakṣyanti vidhipūrvakam
na yeṣāṃ santi kartāro na ca ye 'trāhitāgnayaḥ
     vayaṃ ca kasya kuryāmo bahutvāt tāta karmaṇaḥ
yān suparṇāś ca gṛdhrāś ca vikarṣanti tatas tataḥ
     teṣāṃ tu karmaṇā lokā bhaviṣyanti yudhiṣṭhira
[v]
     evam ukto mahāprājñaḥ kuntīputro yudhiṣṭhiraḥ
     ādideśa sudharmāṇaṃ daumyaṃ sūtaṃ ca saṃjayam
viduraṃ ca mahābuddhiṃ yuyutsuṃ caiva kauravam
     indrasena mukhāṃś caiva bhṛtyān sūtāṃś ca sarvaśaḥ
bhavantaḥ kārayantv eṣāṃ pretakāryāṇi sarvaśaḥ
     yathā cānāthavat kiṃ cic charīraṃ na vinaśyati
śāsanād dharmarājasya kṣattā sūtaś ca saṃjayaḥ
     sudharmā dhaumya sahita indrasenādayas tathā
candanāgurukāṣṭhāni tathā kālīyakāny uta
     ghṛtaṃ tailaṃ ca gandhāṃś ca kṣaumāṇi vasanāni ca
samāhṛtya mahārhāṇi dārūṇāṃ caiva saṃcayān
     rathāṃś ca mṛditāṃs tatra nānāpraharaṇāni ca
citāḥ kṛtvā prayatnena yathāmukhyān narādhipān
     dāhayām āsur avyagrā vidhidṛṣṭena karmaṇā
duryodhanaṃ ca rājānaṃ bhrātṝṃś cāsya śatādhikān
     śalyaṃ śalaṃ ca rājānaṃ bhūriśravasam eva ca
jayadrathaṃ ca rājānam abhimanyuṃ ca bhārata
     dauḥśāsaniṃ lakṣmaṇaṃ ca dhṛṣṭaketuṃ ca pārthivam
bṛhantaṃ somadattaṃ ca sṛñjayāṃś ca śatādhikān
     rājānaṃ kṣemadhanvānaṃ virāṭadrupadau tathā
śikhaṇḍinaṃ ca pāñcālyaṃ dhṛṣṭadyumnaṃ ca pārṣatam
     yudhāmanyuṃ ca vikrāntam uttamaujasam eva ca
kausalyaṃ draupadeyāṃś ca śakuniṃ cāpi saubalam
     acalaṃ vṛṣakaṃ caiva bhagadattaṃ ca pārthivam
karṇaṃ vaikartanaṃ caiva saha putram amarṣaṇam
     kekayāṃś ca maheṣvāsāṃs trigartāṃś ca mahārathān
ghaṭotkacaṃ rākṣasendraṃ bakabhrātaram eva ca
     alambusaṃ ca rājānaṃ jalasaṃghaṃ ca pārthivam
anyāṃś ca pārthivān rājañ śataśo 'tha sahasraśaḥ
     ghṛtadhārā hutair dīptaiḥ pāvakaiḥ samadāhayan
pitṛmedhāś ca keṣāṃ cid avartanta mahātmanām
     sāmabhiś cāpy agāyanta te 'nvaśocyanta cāparaiḥ
sāmnām ṛcāṃ ca nādena strīṇāṃ ca ruditasvanaiḥ
     kaśmalaṃ sarvabhūtānāṃ niśāyāṃ samapadyata
te vidhūmāḥ pradīptāś ca dīpyamānāś ca pāvakāḥ
     nabhasīvānvadṛśyanta grahās tanv abhrasaṃvṛtāḥ
ye cāpy anāthās tatrāsan nānādeśasamāgatāḥ
     tāṃś ca sarvān samānāyya rāśīn kṛtvā sahasraśaḥ
citvā dārubhir avyagraḥ prabhūtaiḥ snehatāpitaiḥ
     dāhayām āsa viduro dharmarājasya śāsanāt
kārayitvā kriyās teṣāṃ kururājo yudhiṣṭhiraḥ
     dhṛtarāṣṭraṃ puraskṛtya gaṅgām abhimukho 'gamat
