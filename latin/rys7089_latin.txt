tadāvasāne yajñasya rāmaḥ paramadurmanāḥ
 apaśyamāno vaidehīṃ mene śūnyam idaṃ jagat
 śokena paramāyatto na śāntiṃ manasāgamat
visṛjya pārthivān sarvān ṛkṣavānararākṣasān
 janaughaṃ brahmamukhyānāṃ vittapūrṇaṃ vyasarjayat
tato visṛjya tān sarvān rāmo rājīvalocanaḥ
 hṛdi kṛtvā tadā sītām ayodhyāṃ praviveśa saḥ
na sītāyāḥ parāṃ bhāryāṃ vavre sa raghunandanaḥ
 yajñe yajñe ca patnyarthaṃ jānakī kāñcanī bhavat
daśavarṣasahasrāṇi vājimedham upākarot
 vājapeyān daśaguṇāṃs tathā bahusuvarṇakān
agniṣṭomātirātrābhyāṃ gosavaiś ca mahādhanaiḥ
 īje kratubhir anyaiś ca sa śrīmān āptadakṣiṇaiḥ
evaṃ sa kālaḥ sumahān rājyasthasya mahātmanaḥ
 dharme prayatamānasya vyatīyād rāghavasya tu
ṛkṣavānararakṣāṃsi sthitā rāmasya śāsane
 anurajyanti rājāno ahany ahani rāghavam
kāle varṣati parjanyaḥ subhikṣaṃ vimalā diśaḥ
 hṛṣṭapuṣṭajanākīrṇaṃ puraṃ janapadas tathā
nākāle mriyate kaś cin na vyādhiḥ prāṇināṃ tadā
 nādharmaś cābhavat kaś cid rāme rājyaṃ praśāsati
atha dīrghasya kālasya rāmamātā yaśasvinī
 putrapautraiḥ parivṛtā kāladharmam upāgamat
anviyāya sumitrāpi kaikeyī ca yaśasvinī
 dharmaṃ kṛtvā bahuvidhaṃ tridive paryavasthitā
sarvāḥ pratiṣṭhitāḥ svarge rājñā daśarathena ca
 samāgatā mahābhāgāḥ saha dharmaṃ ca lebhire
tāsāṃ rāmo mahādānaṃ kāle kāle prayacchati
 mātṝṇām aviśeṣeṇa brāhmaṇeṣu tapasviṣu
pitryāṇi bahuratnāni yajñān paramadustarān
 cakāra rāmo dharmātmā pitṝn devān vivardhayan
