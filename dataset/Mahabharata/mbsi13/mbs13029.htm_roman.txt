[bh]
      evam ukto mataṅgas tu saṃśitātmā yatavrataḥ
      atiṣṭhad ekapādena varṣāṇāṃ śatam acyuta
tam uvāca tataḥ śakraḥ punar eva mahāyaśāḥ
      mataṅga paramaṃ sthānaṃ prārthayann atidurlabham
mā kṛthāḥ sāhasaṃ putra naiṣa dharmapathas tava
      aprāpyaṃ prārthayāno hi nacirād vinaśiṣyasi
mataṅga paramaṃ sthānaṃ vāryamāṇo mayā sakṛt
      cikīrṣasy eva tapasā sarvathā na bhaviṣyasi
tiryagyonigataḥ sarvo mānuṣyaṃ yadi gacchati
      sa jāyate pulkaso vā caṇḍālo vā kadā cana
puṃścalaḥ pāpayonir vā yaḥ kaś cid iha lakṣyate
      sa tasyām eva suciraṃ mataṅga parivartate
tato daśaguṇe kāle labhate śūdratām api
      śūdrayonāv api tato bahuśaḥ parivartate
tatas triṃśad guṇe kāle labhate vaiśyatām api
      vaiśyatāyāṃ ciraṃ kālaṃ tatraiva parivartate
tataḥ ṣaṣṭiguṇe kāle rājanyo nāma jāyate
      rājanyatve ciraṃ kālaṃ tatraiva parivartate
tataḥ ṣaṣṭiguṇe kāle labhate brahma bandhutām
     brahma bandhuś ciraṃ kālaṃ tatraiva parivartate
tatas tu dviśate kāle labhate kāṇḍapṛṣṭhatām
     kāṇḍapṛṣṭhaś ciraṃ kālaṃ tatraiva parivartate
tatas tu triśate kāle labhate dvijatām api
     tāṃ ca prāpya ciraṃ kālaṃ tatraiva parivartate
tataś catuḥśate kāle śrotriyo nāma jāyate
     śrotriyatve ciraṃ kālaṃ tatraiva parivartate
tadaiva krodhaharṣau ca kāmadveṣau ca putraka
     atimānātivādau tam āviśanti dvijādhamam
tāṃś cej jayati śatrūn sa tadā prāpnoti sad gatim
     atha te vai jayanty enaṃ tālāgrād iva pātyate
mataṅga saṃpradhāryaitad yad ahaṃ tvām acūdudam
     vṛṇīṣva kāmam anyaṃ tvaṃ brāhmaṇyaṃ hi sudurlabham
