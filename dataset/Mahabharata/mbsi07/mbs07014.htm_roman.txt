[dhṛ]
      bahūni suvicitrāṇi dvaṃdva yuddhāni saṃjaya
      tvayoktāni niśamyāhaṃ spṛhayāmi sa cakṣuṣām
āścaryabhūtaṃ lokeṣu kathayiṣyanti mānavāḥ
      kurūṇāṃ pāṇḍavānāṃ ca yuddhaṃ devāsuropamam
na hi me tṛptir astīha śṛṇvato yuddham uttamam
      tasmād ārtāyaner yuddhaṃ saubhadrasya ca śaṃsa me
[s]
      sāditaṃ prekṣya yantāraṃ śalyaḥ sarvāyaṣīṃ gadām
      samutkṣipya nadan kruddhaḥ pracaskanda rathottamāt
taṃ dīptam iva kālāgniṃ daṇḍahastam ivāntakam
      javenābhyapatad bhīmaḥ pragṛhya mahatīṃ gadām
saubhadro 'py aśaniprakhyāṃ pragṛhya mahatīṃ gadām
      ehy ehīty abravīc chalyaṃ yatnād bhīmena vāritaḥ
vārayitvā tu saubhadraṃ bhīmasenaḥ pratāpavān
      śalyam āsādya samare tasthau girir ivācalaḥ
tathaiva madrarājo 'pi bhīmaṃ dṛṣṭvā mahābalam
      sasārābhimukhas tūrṇaṃ śārdūla iva kuñjaram
tatas tūryaninādāś ca śaṅkhānāṃ ca sahasraśaḥ
      siṃhanādāś ca saṃjajñur bherīṇāṃ ca mahāsvanāḥ
paśyatāṃ śataśo hy āsīd anyonyasamacetasām
     pāṇḍavānāṃ kurūṇāṃ ca sādhu sādhv iti nisvanaḥ
na hi madrādhipād anyaḥ sarvarājasu bhārata
     soḍhum utsahate vegaṃ bhīmasenasya saṃyuge
tathā madrādhipasyāpi gadā vegaṃ mahātmanaḥ
     soḍhum utsahate loke ko 'nyo yudhi vṛkodarāt
paṭṭair jāmbūnadair baddhā babhūva janaharṣiṇī
     prajajvāla tathā viddhā bhīmena mahatī gadā
tathaiva carato mārgān maṇḍalāni viceratuḥ
     mahāvidyut pratīkāśā śalyasya śuśubhe gadā
tau vṛṣāv iva nardantau maṇḍalāni viceratuḥ
     āvarjitagadā śṛṅgāv ubhau śalya vṛkodarau
maṇḍalāvarta mārgeṣu gadā viharaṇeṣu ca
     nirviśeṣam abhūd yuddhaṃ tayoḥ puruṣasiṃhayoḥ
tāḍitā bhīmasenena śalyasya mahatī gadā
     sāgnijvālā mahāraudrā gadā cūrṇam aśīryata
tathaiva bhīmasenasya dviṣatābhihatā gadā
     varṣā pradoṣe khadyotair vṛto vṛkṣa ivābabhau
gadā kṣiptā tu samare madrarājena bhārata
     vyoma saṃdīpayānā sā sasṛje pāvakaṃ bahu
tathaiva bhīmasenena dviṣate preṣitā gadā
     tāpayām āsa tat sainyaṃ maholkā patatī yathā
te caivobhe gade śreṣṭhe samāsādya parasparam
     śvasantyau nāgakanyeva sasṛjāte vibhāvasum
nakhair iva mahāvyāghrau dantair iva mahāgajau
     tau viceratur āsādya gadābhyāṃ ca parasparam
tato gadāgrābhihatau kṣaṇena rudhirokṣitau
     dadṛśāte mahātmānau puṣpitāv iva kiṃśukau
śuśruve dikṣu sarvāsu tayoḥ puruṣasiṃhayoḥ
     gadābhighāta saṃhrādaḥ śakrāśanir ivopamaḥ
gadayā madrarājena savyadakṣiṇamāhataḥ
     nākampata tadā bhīmo bhidyamāna ivācalaḥ
tathā bhīma gadā vegais tāḍyamāno mahābalaḥ
     dhairyān madrādhipas tasthau vajrair girir ivāhataḥ
āpetatur mahāvegau samucchritamahāgadau
     punar antaramārgasthau maṇḍalāni viceratuḥ
athāplutya padāny aṣṭau saṃnipatya gajāv iva
     sahasā lohadaṇḍābhyām anyonyam abhijaghnatuḥ
tau parasparavegāc ca gadābhyāṃ ca bhṛśāhatau
     yugapat petatur vīrau kṣitāv indradhvajāv iva
tato vihvalamānaṃ taṃ niḥśvasantaṃ punaḥ punaḥ
     śalyam abhyapatat tūrṇaṃ kṛtavarmā mahārathaḥ
dṛṣṭvā cainaṃ mahārāja gadayābhinipīḍitam
     viceṣṭantaṃ yathā nāgaṃ mūrchayābhipariplutam
tataḥ sagadam āropya madrāṇām adhipaṃ ratham
     apovāha raṇāt tūrṇaṃ kṛtavarmā mahārathaḥ
kṣībavad vihvalo vīro nimeṣāt punar utthitaḥ
     bhīmo 'pi sumahābāhur gadāpāṇir adṛśyata
tato madrādhipaṃ dṛṣṭvā tava putrāḥ parāṅmukham
     sa nāgarathapattyaśvāḥ samakampanta māriṣa
te pāṇḍavair ardyamānās tāvakā jitakāśibhiḥ
     bhītā diśo 'nvapadyanta vātanunnā dhanā iva
nirjitya dhārtarāṣṭrāṃs tu pāṇḍaveyā mahārathāḥ
     vyarocanta raṇe rājan dīpyamānā yaśasvinaḥ
siṃhanādān bhṛśaṃ cakruḥ śaṅkhān dadhmuś ca harṣitāḥ
     bherīś ca vārayām āsur mṛdaṅgāṃś cānakaiḥ saha
