[bhīsma]
      nityodyuktena vai rājñā bhavitavyaṃ yudhiṣṭhira
      praśāmyate ca rājā hi nārīvodyama varjitaḥ
bhagavān uśanā cāha ślokam atra viśāṃ pate
      tam ihaikamanā rājan gadatas tvaṃ nibodha me
dvāv etau grasate bhūmiḥ sarpo bilaśayān iva
      rājānaṃ cāviroddhāraṃ brāhmaṇaṃ cāpravāsinam
tad etan naraśārdūla hṛdi tvaṃ kartum arhasi
      saṃdheyān api saṃdhatsva virodhyāṃś ca virodhaya
saptāṅge yaś ca te rājye vaiparītyaṃ samācaret
      gurur vā yadi vā mitraṃ pratihantavya eva saḥ
maruttena hi rājñāyaṃ gītaḥ ślokaḥ purātanaḥ
      rājyādhikāre rājendra bṛhaspatimataḥ purā
guror apy avaliptasya kāryākāryam ajānataḥ
      utpathapratipannasya parityāgo vidhīyate
bāhoḥ putreṇa rājñā ca sagareṇeha dhīmatā
      asamañjāḥ suto jyeṣṭhas tyaktaḥ paurahitaiṣiṇā
asamañjāḥ sarayvāṃ prāk paurāṇāṃ bālakān nṛpa
      nyamajjayad ataḥ pitrā nirbhartsya sa vivāsitaḥ
ṛṣiṇoddālakenāpi śvetaketur mahātapāḥ
     mithyā viprān upacaran saṃtyakto dayitaḥ sutaḥ
lokarañjanam evātra rājñāṃ dharmaḥ sanātanaḥ
     satyasya rakṣaṇaṃ caiva vyavahārasya cārjavam
na hiṃsyāt paravittāni deyaṃ kāle ca dāpayet
     vikrāntaḥ satyavāk kṣānto nṛpo na calate pathaḥ
guptamantro jitakrodho śāstrārthagataniścayaḥ
     dharme cārthe ca kāme ca mokṣe ca satataṃ rataḥ
trayyā saṃvṛtarandhraś ca rājā bhavitum arhati
     vṛjinasya narendrāṇāṃ nānyat saṃvaraṇāt param
cāturvarṇyasya dharmāś ca rakṣitavyā mahīkṣitā
     dharmasaṃkararakṣā hi rājñāṃ dharmaḥ sanātanaḥ
na viśvasec ca nṛpatir na cātyarthaṃ na viśvaset
     ṣāḍguṇya guṇadoṣāṃś ca nityaṃ buddhyāvalokayet
dviṭ chidradarśi nṛpatir nityam eva praśasyate
     trivargaviditārthaś ca yuktacāropadhiś ca yaḥ
kośasyopārjana ratir yama vaiśravaṇopamaḥ
     vettā ca daśavargasya sthānavṛddhi kṣayātmanaḥ
abhṛtānāṃ bhaved bhartā bhṛtānāṃ cānvavekṣakaḥ
     nṛpatiḥ sumukhaś ca syāt smitapūrvābhibhāṣitā
upāsitā ca vṛddhānāṃ jitatandrīr alolupaḥ
     satāṃ vṛtte sthitamatiḥ santo hy ācāra darśinaḥ
na cādadīta vittāni satāṃ hastāt kadā cana
     asadbhyas tu samādadyāt sadbhyaḥ saṃpratipādayet
svayaṃ prahartādātā ca vaśyātmā vaśya sādhanaḥ
     kāle dātā ca bhoktā ca śuddhācāras tathaiva ca
śūrān bhaktān asaṃhāryān kule jātān arogiṇaḥ
     śiṣṭāñ śiṣṭābhisaṃbandhān mānino nāvamāninaḥ
vidyā vido lokavidaḥ paralokānvavekṣakān
     dharmeṣu niratān sādhūn acalān acalān iva
sahāyān satataṃ kuryād rājā bhūtipuraskṛtaḥ
     tais tulyaś ca bhaved bhogaiś chatramātrā jñayādhikaḥ
pratyakṣā ca parokṣā ca vṛttiś cāsya bhavet sadā
     evaṃ kṛtvā narendro hi na khedam iha vindati
sarvāti śaṅkī nṛpatir yaś ca sarvaharo bhavet
     sa kṣipram anṛjur lubdhaḥ svajanenaiva bādhyate
śucis tu pṛthivīpālo lokacittagrahe rataḥ
     na pataty aribhir grastaḥ patitaś cāvatiṣṭhate
akrodhano 'thāvyasanī mṛdu daṇḍo jitendriyaḥ
     rājā bhavati bhūtānāṃ viśvāsyo himavān iva
prājño nyāyaguṇopetaḥ pararandhreṣu tatparaḥ
     sudarśaḥ sarvavarṇānāṃ nayāpanayavit tathā
kṣiprakārī jitakrodhaḥ suprasādo mahāmanāḥ
     aroga prakṛtir yuktaḥ kriyā vān avikatthanaḥ
ārabdhāny eva kāryāṇi na paryavasitāni ca
     yasya rājñaḥ pradṛśyante sa rājā rājasattamaḥ
putrā iva pitur gehe viṣaye yasya mānavāḥ
     nirbhayā vicariṣyanti sa rājā rājasattamaḥ
agūḍha vibhavā yasya paurā rāṣṭranivāsinaḥ
     nayāpanayavettāraḥ sa rājā rājasattamaḥ
svakarmaniratā yasya janā viṣayavāsinaḥ
     asaṃghāta ratā dāntāḥ pālyamānā yathāvidhi
vaśyā neyā vinītāś ca na ca saṃgharṣaśīlinaḥ
     viṣaye dānarucayo narā yasya sa pārthivaḥ
na yasya kūṭakapaṭaṃ na māyā na ca matsaraḥ
     viṣaye bhūmipālasya tasya dharmaḥ sanātanaḥ
yaḥ sat karoti jñānāni neyaḥ paurahite rataḥ
     satāṃ dharmānugas tyāgī sa rājā rājyam arhati
yasya cāraś ca mantraś ca nityacaiva kṛtākṛte
     na jñāyate hi ripubhiḥ sa rājā rājyam arhati
ślokaś cāyaṃ purā gīto bhārgaveṇa mahātmanā
     ākhyāte rāmacarite nṛpatiṃ prati bhārata
rājānaṃ prathamaṃ vindet tato bhāryāṃ tato dhanam
     rājany asati lokasya kuto bhāryā kuto dhanam
tad rājan rājasiṃhānāṃ nānyo dharmaḥ sanātanaḥ
     ṛte rakṣāṃ suvispaṣṭāṃ rakṣā lokasya dhāraṇam
prācetasena manunā ślokau cemāv udāhṛtau
     rājadharmeṣu rājendra tāv ihaikamanāḥ śṛṇu
ṣaḍ etān puruṣo jahyād bhinnāṃ nāvam ivārṇave
     apravaktāram ācāryam anadhīyānam ṛtvijam
arakṣitāraṃ rājānaṃ bhāryāṃ cāpriya vādinām
     grāmakāmaṃ ca gopālaṃ vanakāmaṃ ca nāpitam
