[vāsu]
      suyodhanam atikrāntam enaṃ paśya dhanaṃjaya
      āpad gatam imaṃ manye nāsty asya sadṛśo rathaḥ
dūrapātī maheṣvāsaḥ kṛtāstro yuddhadurmadaḥ
      dṛḍhāstraś citrayodhī ca dhārtarāṣṭro mahābalaḥ
atyantasukhasaṃvṛddo mānitaś ca mahārathaiḥ
      kṛtī ca satataṃ pārtha nityaṃ dveṣṭi ca pāṇḍavān
tena yuddham ahaṃ manye prāptakālaṃ tavānagha
      atra vo dyūtam āyātaṃ vijayāyetarāya vā
atra krodhaviṣaṃ pārtha vimuñca cirasaṃbhṛtam
      eṣa mūlam anarthānāṃ pāṇḍavānāṃ mahārathaḥ
so 'yaṃ prāptas tavākṣepaṃ paśya sāphalyam ātmanaḥ
      kathaṃ hi rājā rājyārthī tvayā gaccheta saṃyugam
diṣṭyā tv idānīṃ saṃprāpta eṣa te bāṇagocaram
      sa yathā jīvitaṃ jahyāt tathā kuru dhanaṃjaya
aiśvaryamadasaṃmūḍho naiṣa duḥkham upeyivān
      na ca te saṃyuge vīryaṃ jānāti puruṣarṣabha
tvāṃ hi lokās trayaḥ pārtha sa surāsuramānuṣāḥ
      notsahante raṇe jetuṃ kim utaikaḥ suyodhanaḥ
sa diṣṭyā samanuprāptas tava pārtharathāntikam
     jahy enaṃ vai mahābāho yathā vṛtraṃ puraṃdaraḥ
eṣa hy anarthe satataṃ parākrāntas tavānagha
     nikṛtyā dharmarājaṃ ca dyūte vañcitavān ayam
bahūni sunṛśaṃsāni kṛtāny etena mānada
     yuṣmāsu pāpamatinā apāpeṣv eva nityadā
tam anāryaṃ sadā kṣudraṃ puruṣaṃ kāmacāriṇam
     āryāṃ yuddhe matiṃ kṛtvā jahi pārthāvicārayan
nikṛtyā rājyaharaṇaṃ vanavāsaṃ ca pāṇḍava
     parikleśaṃ ca kṛṣṇāyā hṛdi kṛtvā parākrama
diṣṭyaiṣa tava bāṇānāṃ gocare parivartate
     pratighātāya kāryasya diṣṭyā ca yatate 'grataḥ
diṣṭyā jānāti saṃgrāme yoddhavyaṃ hi tvayā saha
     diṣṭyā ca saphalāḥ pārtha sarve kāmā hi kāmitāḥ
tasmāj jahi raṇe pārtha dhārtarāṣṭraṃ kulādhamam
     yathendreṇa hataḥ pūrvaṃ jambho devāsure mṛdhe
asmin hate tvayā sainyam anāthaṃ bhidyatām idam
     vairasyāsyās tv avabhṛtho mūlaṃ chindhi durātmanām
[s]
     taṃ tathety abravīt pārthaḥ kṛtyarūpam idaṃ mama
     sarvam anyad anādṛtya gaccha yatra suyodhanaḥ
yenaitad dīrghakālaṃ no bhuktaṃ rājyam akaṇṭakam
     apy asya yudhi vikramya chindyāṃ mūrdhānam āhave
api tasyā anarhāyāḥ parikleśasya mādhava
     kṛṣṇāyāḥ śaknuyāṃ gantuṃ padaṃ keśapradharṣaṇe
ity evaṃ vādinau hṛṣṭau hṛṣṇau śvetān hayottamān
     preṣayām āsatuḥ saṃkhye prepsantau taṃ narādhipam
tayoḥ samīpaṃ saṃprāpya putras te bharatarṣabha
     na cakāra bhayaṃ prāpte bhaye mahati māriṣa
tad asya kṣatriyās tatra sarva evābhyapūjayan
     yad arjuna hṛṣīkeśau pratyudyāto 'vicārayan
tataḥ sarvasya sainyasya tāvakasya viśāṃ pate
     mahān nādo hy abhūt tatra dṛṣṭvā rājānam āhave
tasmiñ janasamunnāde pravṛtte bhairave sati
     kadarthī kṛtyate putraḥ pratyamitram avārayat
āvāritas tu kaunteyas tava putreṇa dhanvinā
     saṃrambham agamad bhūyaḥ sa ca tasmin paraṃtapaḥ
tau dṛṣṭvā pratisaṃrabdhau duryodhana dhanaṃjayau
     abhyavaikṣanta rājāno bhīmarūpāḥ samantataḥ
dṛṣṭvā tu pārthaṃ saṃrabdhaṃ vāsudevaṃ ca māriṣa
     prahasann iva putras te yoddhukāmaḥ samāhvayat
tataḥ prahṛṣṭo dāśārhaḥ pāṇḍavaś ca dhanaṃjayaḥ
     vyākrośetāṃ mahānādaṃ dadhmatuś cāmbujottamau
tau hṛṣṭarūpau saṃprekṣya kauraveyāś ca sarvaśaḥ
     nirāśāḥ samapadyanta putrasya tava jīvite
śokam īyuḥ paraṃ caiva kuravaḥ sarva eva te
     amanyanta ca putraṃ te vaiśvānara mukhe hutam
tathā tu dṛṣṭvā yodhās te prahṛṣṭau kṛṣṇa pāṇḍavau
     hato rājā hato rājety ūcur evaṃ bhayārditāḥ
janasya saṃninādaṃ tu śrutvā duryodhano 'bravīt
     vyetu vo bhīr ahaṃ kṛṣṇau preṣayiṣyāmi mṛtyave
ity uktvā sainikān sarvāñ jayāpekṣī narādhipaḥ
     pārtham ābhāṣya saṃrambhād idaṃ vacanam abravīt
pārtha yac chikṣitaṃ te 'straṃ divyaṃ mānuṣam eva ca
     tad darśaya mayi kṣipraṃ yadi jāto 'si pāṇḍunā
yad balaṃ tava vīryaṃ ca keśavasya tathaiva ca
     tat kuruṣva mayi kṣipraṃ paśyāmas tava pauruṣam
asmat parokṣaṃ karmāṇi pravadanti kṛtāni te
     svāmisatkārayuktāni yāni tānīha darśaya
