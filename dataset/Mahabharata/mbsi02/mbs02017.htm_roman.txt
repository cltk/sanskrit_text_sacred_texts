[r]
      jarā nāmāsmi bhadraṃ te rākṣasī kāmarūpiṇī
      tava veśmani rājendra pūjitā nyavasaṃ sukham
sāhaṃ pratyupakārārthaṃ cintayanty aniśaṃ nṛpa
      taveme putra śakale dṛṣṭavaty asmi dhārmika
saṃśleṣite mayā daivāt kumāraḥ samapadyata
      tava bhāgyair mahārāja hetumātram ahaṃ tv iha
[k]
      evam uktvā tu sā rājaṃs tatraivāntaradhīyata
      sa gṛhya ca kumāraṃ taṃ prāviśat svagṛhaṃ nṛpaḥ
tasya bālasya yatkṛtyaṃ tac cakāra nṛpas tadā
      ājñāpayac ca rākṣasyā māgadheṣu mahotsavam
tasya nāmākarot tatra prajāpatisamaḥ pitā
      jarayā saṃdhito yasmāj jarāsaṃdhas tato 'bhavat
so 'vardhata mahātejā magadhādhipateḥ sutaḥ
      pramāṇa balasaṃpanno hutāhutir ivānalaḥ
kasya cit tv atha kālasya punar eva mahātapāḥ
      magadhān upacakrāma bhagavāṃś caṇḍakauśikaḥ
tasyāgamanasaṃhṛṣṭaḥ sāmātyaḥ sapuraḥsaraḥ
      sabhāryaḥ saha putreṇa nirjagāma bṛhadrathaḥ
pādyārghyācamanīyais tam arcayām āsa bhārata
     sa nṛpo rājyasahitaṃ putraṃ cāsmai nyavedayat
pratigṛhya tu tāṃ pūjāṃ pārthivād bhagavān ṛṣiḥ
     uvāca māgadhaṃ rājan prahṛṣṭenāntarātmanā
sarvam etan mayā rājan vijñātaṃ jñānacakṣuṣā
     putras tu śṛṇu rājendra yādṛśo 'yaṃ bhaviṣyati
asya vīryavato vīryaṃ nānuyāsyanti pārthivāḥ
     devair api visṛṣṭāni śastrāṇy asya mahīpate
     na rujaṃ janayiṣyanti girer iva nadīrayāḥ
sarvamūrdhābhiṣiktānām eṣa mūrdhni jvaliṣyati
     sarveṣāṃ niṣprabha karo jyotiṣām iva bhāskaraḥ
enam āsādya rājānaḥ samṛddhabalavāhanāḥ
     vināśam upayāsyanti śalabhā iva pāvakam
eṣa śriyaṃ samuditāṃ sarvarājñāṃ grahīṣyati
     varṣāsv ivoddhata jalā nadīr nadanadīpatiḥ
eṣa dhārayitā samyak cāturvarṇyaṃ mahābalaḥ
     śubhāśubham iva sphītā sarvasasya dharādharā
asyājñā vaśagāḥ sarve bhaviṣyanti narādhipāḥ
     sarvabhūtātmabhūtasya vāyor iva śarīriṇaḥ
eṣa rudraṃ mahādevaṃ tripurānta karaṃ haram
     sarvalokeṣv ati balaḥ svayaṃ drakṣyati māgadhaḥ
evaṃ bruvann eva muniḥ svakāryārthaṃ vicintayan
     visarjayām āsa nṛpaṃ bṛhadratham athārihan
praviśya nagaraṃ caiva jñātisaṃbandhibhir vṛtaḥ
     abhiṣicya jarāsaṃdhaṃ magadhādhipatis tadā
     bṛhadratho narapatiḥ parāṃ nirvṛtim āyayau
abhiṣikte jarāsaṃdhe tadā rājā bṛhadrathaḥ
     patnī dvayenānugatas tapovanarato 'bhavat
tapovanasthe pitari mātṛbhyāṃ saha bhārata
     jarāsaṃdhaḥ svavīryeṇa pāthivān akarod vaśe
atha dīrghasya kālasya tapovanagato nṛpaḥ
     sabhāryaḥ svargam agamat tapas taptvā bṛhadrathaḥ
tasyāstāṃ haṃsaḍibhakāv aśastranidhanāv ubhau
     mantre matimatāṃ śreṣṭhau yuddhaśāstraviśāradau
yau tau mayā te kathitau pūrvam eva mahābalau
     trayas trayāṇāṃ lokānāṃ paryāptā iti me matiḥ
evam eṣa tadā vīra balibhiḥ kukurāndhakaiḥ
     vṛṣṇibhiś ca mahārāja nītihetor upekṣitaḥ
