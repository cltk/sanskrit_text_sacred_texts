[kuntī]
      brāhmaṇaṃ yantritā rājan upasthāsyāmi pūjayā
      yathāpratijñaṃ rājendra na ca mithyā bravīmy aham
eṣa caiva svabhāvo me pūjayeyaṃ dvijān iti
      tava caiva priyaṃ kāryaṃ śreyo caitat paraṃ mama
yady evaiṣyati sāyāhne yadi prātar atho niśi
      yady ardharātre bhagavān na me kopaṃ kariṣyati
lābho mamaiṣa rājendra yad vai pūjayatī dvijān
      ādeśe tava tiṣṭhantī hitaṃ kuryāṃ narottama
visrabdho bhava rājendra na vyalīkaṃ dvijottamaḥ
      vasan prāpsyati te gehe satyam etad bravīmi te
yat priyaṃ ca dvijasyāsya hitaṃ caiva tavānagha
      yatiṣyāmi tathā rājan vyetu te mānaso jvaraḥ
brāhmaṇā hi mahābhāgāḥ pūjitāḥ pṛthivīpate
      tāraṇāya samarthāḥ syur viparīte vadhāya ca
sāham etad vijānantī toṣayiṣye dvijottamam
      na matkṛte vyathāṃ rājan prāpsyasi dvijasattamāt
aparādhe hi rājendra rājñām aśreyase dvijāḥ
      bhavanti cyavano yadvat sukanyāyāḥ kṛte purā
niyamena pareṇāham upasthāsye dvijottamam
     yathā tvayā narendredaṃ bhāṣitaṃ brāhmaṇaṃ prati
[rājā]
     evam etat tvayā bhadre kartavyam aviśaṅkayā
     mad dhitārthaṃ kulārthaṃ ca tathātmārthaṃ ca nandini
[vai]
     evam uktvā tu taṃ kanyāṃ kuntibhojo mahāyaśāḥ
     pṛthāṃ paridadau tasmai dvijāya suta vatsalaḥ
iyaṃ brahman mama sutā bālā sukhavivardhitā
     aparādhyeta yat kiṃ cin na tat kāryaṃ hṛdi tvayā
dvijātayo mahābhāgā vṛddhabāla tapasviṣu
     bhavanty akrodhanāḥ prāyo viruddheṣv api nityadā
sumahaty aparādhe 'pi kṣāntiḥ kāryā dvijātibhiḥ
     yathāśakti yathotsāhaṃ pūjā grāhyā dvijottama
tatheti brāhmaṇenokte sa rājā prītimānasaḥ
     haṃsacandrāśmu saṃkāśaṃ gṛham asya nyavedayat
tatrāgniśaraṇe kḷptam ānasaṃ tasya bhānumat
     āhārādi ca sarvaṃ tat tathaiva pratyavedayat
nikṣipya rājaputrī tu tandrīṃ mānaṃ tathaiva ca
     ātasthe paramaṃ yatnaṃ brāhmaṇasyābhirādhane
tatra sā brāhmaṇaṃ gatvā pṛthā śaucaparā satī
     vidhivat paricārārhaṃ devavat paryatoṣayat
