[s]
      tataḥ kruddhā mahārāja saubalasyā padānugāḥ
      tyaktvā jīvitam ākrande pāṇḍavān paryavārayan
tān arjunaḥ pratyagṛhṇāt sahadeva jaye dhṛtaḥ
      bhīmasenaś ca tejasvī kruddhāśīviṣadarśanaḥ
śaktyṛṣṭi prāsahastānāṃ sahasevaṃ jighāṃsatām
      saṃkalpam akaron moghaṃ gāṇḍīvena dhanaṃjayaḥ
pragṛhītāyudhān bāhūn yodhānām abhidhāvatām
      bhallaiś cicccheda bībhatsuḥ śirāṃsy api hayān api
te hatā raptyapadyanta vasudhāṃ vigatāsavaḥ
      tvaritā lokavīreṇa prahatāḥ savyasācinā
tato duryodhano rājā dṛṣṭvā svabalasaṃkṣayam
      hataśeṣān samānīya kroddho rathaśatān vibho
kuñjarāṃś ca hayāṃś caiva pādātaṃś ca paraṃtapa
      uvāca sahitān sarvān dhārtarāṣṭra idaṃ vacaḥ
samāsādya raṇe sarvān pāṇḍavān sasuhṛd gaṇān
      pāñcālyaṃ cāpi sabalaṃ hatvā śīghraṃ nivartata
tasya te śirasā gṛhya vacanaṃ yuddhadurmadāḥ
      pratyudyayū raṇe pārthāṃs tava putrasya śāsanāt
tān abhyāpatataḥ śīghraṃ hataśeṣān mahāraṇe
     śarair āśīviṣākāraiḥ pāṇḍavāḥ samavākiran
tat sainyaṃ bharataśreṣṭha muhūrtena mahātmabhiḥ
     avadhyata raṇaṃ prāpya trātāraṃ nābhyavindata
     pratiṣṭhamānaṃ tu bhayān nāvatiṣṭhata daṃśitam
aśvair viparidhāvadbhiḥ sainyena rajasā vṛte
     na prājñāyanta samare diśaś ca pradiśas tathā
tatas tu pāṇḍavānīkān niḥsṛtya bahavo janāḥ
     abhyaghnaṃs tāvakān yuddhe muhūrtād iva bhārata
     tato niḥśeṣam abhavat tat sainyaṃ tava bhārata
akṣauhiṇyaḥ sametās tu tava putrasya bhārata
     ekādaśa hatā yuddhe tāḥ prabho pāṇḍusṛñjayaiḥ
teṣu rājasahasreṣu tāvakeṣu mahātmasu
     eko duryodhano rājann adṛśyata bhṛśaṃ kṣataḥ
tato vīkṣya diśaḥ sarvā dṛṣṭvā śūnyāṃ ca medinīm
     vihīnaḥ sarvayodhaiś ca pāṇḍavān vīkṣya saṃyuge
muditān sarvasiddhārthān nardamānān samantataḥ
     bāṇaśabdaravāṃś caiva śrutvā teṣāṃ mahātmanām
duryodhano mahārāja kaśmalenābhisaṃvṛtaḥ
     apayāne manaś cakre vihīnabalavāhanaḥ
[dhṛ]
     nihate māmake sainye niḥśeṣe śibire kṛte
     pāṇḍavānāṃ balaṃ sūta kiṃ nu śeṣam abhūt tadā
     etan me pṛcchato brūhi kuśalo hy asi saṃjaya
yac ca duryodhano mandaḥ kṛtavāṃs tanayo mama
     balakṣayaṃ tathā dṛṣṭvā sa ekaḥ pṛthivīpatiḥ
[s]
     rathānāṃ dve sahasre tu sapta nāgaśatāni ca
     pañca cāśvasahasrāṇi pattīnāṃ ca śataṃ śatāḥ
etac cheṣam abhūd rājan pāṇḍavānāṃ mahad balam
     parigṛhya hi yad yuddhe dhṛṣṭadyumno vyavasthitaḥ
ekākī bharataśreṣṭha tato duryodhano nṛpaḥ
     nāpaśyat samare kaṃ cit sahāyaṃ rathināṃ varaḥ
nardamānān parāṃś caiva svabalasya ca saṃkṣayam
     hataṃ svahayam utsṛjya prāṅmukhaḥ prādravad bhayāt
ekādaśa camū bhartā putro duryodhanas tava
     gadām ādāya tejasvī padātiḥ prathito hradam
nātidūraṃ tato gatvā padbhyām eva narādhipaḥ
     sasmāra vacanaṃ kṣattur dharmaśīlasya dhīmataḥ
idaṃ nūnaṃ mahāprājño viduro dṛṣṭavān purā
     mahad vaiśasam asmākaṃ kṣatriyāṇāṃ ca saṃyuge
evaṃ vicintayānas tu pravivikṣur hradaṃ nṛpaḥ
     duḥkhasaṃtapta hṛdayo dṛṣṭvā rājan balakṣayam
pāṇḍavāś ca mahārāja dhṛṣṭadyumnapurogamāḥ
     abhyadhāvanta saṃkruddhās tava rājan balaṃ prati
śaktyṛṣṭi prāsahastānāṃ balānām abhigarjatām
     saṃkalpam akaron moghaṃ gāṇḍīvena dhanaṃjayaḥ
tān hatva niśitair bāṇaiḥ sāmātyān saha bandhubhiḥ
     rathe śvetahaye tiṣṭhann arjuno bahv aśobhata
subalasyā hate putre savājirathakuñjare
     mahāvanam iva chinnam abhavat tāvakaṃ balam
anekaśatasāhasre bale duryodhanasya ha
     nānyo mahāratho rājañ jīvamāno vyadṛśyata
droṇaputrād ṛte vīrāt tathaiva kṛtavarmaṇaḥ
     kṛpāc ca gautamād rājan pārthivāc ca tavātmajāt
dhṛṣṭadyumnas tu māṃ dṛṣṭvā hasan sātyakim abravīt
     kim anena gṛhītena nānenārtho 'sti jīvatā
dhṛṣṭadyumna vacaḥ śrutvā śiner naptā mahārathaḥ
     udyamya niśitaṃ khaḍgaṃ hantuṃ māmudyatas tadā
tam āgamya mahāprājñaḥ kṛṣṇadvaipāyano 'bravīt
     mucyatāṃ saṃjayo jīvan na hantavyaḥ kathaṃ cana
dvaipāyana vacaḥ śrutvā śiner naptā kṛtāñjaliḥ
     tato mām abravīn muktvā svasti saṃjaya sādhaya
anujñātas tv ahaṃ tena nyastavarmā nirāyudhaḥ
     prātiṣṭhaṃ yena nagaraṃ sāyāhne rudhirokṣitaḥ
krośamātram apakrāntaṃ gadāpāṇim avasthitam
     ekaṃ duryodhanaṃ rājann apaśyaṃ bhṛśavikṣatam
sa tu mām aśrupūrṇākṣo nāśaknod abhivīkṣitum
     upapraikṣata māṃ dṛṣṭvā tadā dīnam avasthitam
taṃ cāham api śocantaṃ dṛṣṭvaikākinam āhave
     muhūrtaṃ nāśakaṃ vaktuṃ kiṃ cid duḥkhapariplutaḥ
tato 'smai tad ahaṃ sarvam uktavān grahaṇaṃ tadā
     dvaipāyana prasādāc ca jīvato mokṣam āhave
muhūrtam iva ca dhyātvā pratilabhya ca cetanām
     bhrātṝṃś ca sarvasainyāni paryapṛcchata māṃ tataḥ
tasmai tad aham ācakṣaṃ sarvaṃ pratyakṣadarśivān
     bhrātṝṃś ca nihatān sarvān sainyaṃ ca vinipātitam
trayaḥ kila rathāḥ śiṣṭās tāvakānāṃ narādhipa
     iti prasthāna kāle māṃ kṛṣṇadvaipāyano 'bravīt
sa dīrgham iva niḥśvasya viprekṣya ca punaḥ punaḥ
     aṃse māṃ pāṇinā spṛṣṭvā putras te paryabhāṣata
tvadanyo neha saṃgrāme kaś cij jīvati saṃjaya
     dvitīyaṃ neha paśyāmi sasahāyāś ca pāṇḍavāḥ
brūyāḥ saṃjaya rājānaṃ prajñā cakṣuṣam īśvaram
     duryodhanas tava sutaḥ praviṣṭo hradam ity uta
suhṛdbhis tādṛśair hīnaḥ putrair bhrātṛbhir eva ca
     pāṇḍavaiś ca hṛte rājye ko nu jīvati mādṛśaḥ
ācakṣethāḥ sarvam idaṃ māṃ ca muktaṃ mahāhavāt
     asmiṃs toyahrade suptaṃ jīvantaṃ bhṛśavikṣatam
evam uktvā mahārāja prāviśat taṃ hradaṃ nṛpaḥ
     astambhayata toyaṃ ca māyayā manujādhipaḥ
tasmin hradaṃ praviṣṭe tu trīn rathāñ śrāntavāhanān
     apaśyaṃ sahitān ekas taṃ deśaṃ samupeyuṣaḥ
kṛpaṃ śāradvataṃ vīraṃ drauṇiṃ ca rathināṃ varam
     bhojaṃ ca kṛtavarmāṇaṃ sahitāñ śaravikṣatān
te sarve mām abhiprekṣya tūrṇam aśvān acodayan
     upayāya ca mām ūcur diṣṭyā jīvasi saṃjaya
apṛcchaṃś caiva māṃ sarve putraṃ tava janādhipam
     kac cid duryodhano rājā sa no jīvati saṃjaya
ākhyātavān ahaṃ tebhyas tadā kuśalinaṃ nṛpam
     tac caiva sarvam ācakṣaṃ yan māṃ duryodhano 'bravīt
     hradaṃ caivāham ācaṣṭa yaṃ praviṣṭo narādhipaḥ
aśvattāmā tu tad rājan niśamya vacanaṃ mama
     taṃ hradaṃ vipulaṃ prekṣya karuṇaṃ paryadevayat
aho dhin na sa jānāti jīvato 'smān narādhipaḥ
     paryāptā hi vayaṃ tena saha yodhayituṃ parān
te tu tatra ciraṃ kālaṃ vilapya ca mahārathāḥ
     prādravan rathināṃ śreṣṭhā dṛṣṭvā pāṇḍusutān raṇe
te tu māṃ ratham āropya kṛpasya supariṣkṛtam
     senāniveśam ājagmur hataśeṣās trayo rathāḥ
tatra gulmāḥ paritrastāḥ sūrye cāstam ite sati
     sarve vicukruśuḥ śrutvā putrāṇāṃ tava saṃkṣayam
tato vṛddhā mahārāja yoṣitāṃ rakṣaṇo narāḥ
     rājadārān upādāya prayayur nagaraṃ prati
tatra vikrośatīnāṃ ca rudatīnāṃ ca sarvaśaḥ
     prādurāsīn mahāñ śabdaḥ śrutvā tad balasaṃkṣayam
tatas tā yoṣito rājan krandantyo vai muhur muhuḥ
     kurarya iva śabdena nādayantyo mahītalam
ājaghnuḥ karajaiś cāpi pāṇibhiś ca śirāṃsy uta
     luluvuś ca tadā keśān krośantyas tatra tatra ha
hāhākāravinādinyo vinighnantya urāṃsi ca
     krośantyas tatra ruruduḥ krandamānā viśāṃ pate
tato duryodhanāmātyāḥ sāśrukaṇṭhā hṛśāturāḥ
     rājadārān upādāya prayayur nagaraṃ prati
vetrajarjhara hastāś ca dvārādhyakṣā viśāṃ pate
     śayanīyāni śubhrāṇi spardhyāstaraṇavanti ca
     samādāya yayus tūrṇaṃ nagaraṃ dārarakṣiṇaḥ
āsthāyāśvatarī yuktān syandanān apare janāḥ
     svān svān dārān upādāya prayayur nagaraṃ prati
adṛṣṭapūrvā yā nāryo bhāskareṇāpi veśmasu
     dādṛśus tā mahārāja janā yāntīḥ puraṃ prati
tāḥ striyo bharataśreṣṭha saukumārya samanvitāḥ
     prayayur nagaraṃ tūrṇaṃ hatasvajanabāndhavāḥ
ā gopālāvi pālebhyo dravanto nagaraṃ prati
     yayur manuṣyāḥ saṃbhrāntā bhīmasenabhayārditāḥ
api caiṣāṃ bhayaṃ tīvraṃ pārthebhyo 'bhūt sudāruṇam
     prekṣamāṇās tadānyonyam ādhāvan nagaraṃ prati
tasmiṃs tadā vartamāne vidrave bhṛśadāruṇe
     yuyutsuḥ śokasaṃmūḍhaḥ prāptakālam acintayat
jito duryodhanaḥ saṃkhye pāṇḍavair bhīmavikramaiḥ
     ekādaśa camū bhartā bhrātaraś cāsya sūditāḥ
     hatāś ca kuravaḥ sarve bhīṣmadroṇapuraḥ sarāḥ
aham eko vimuktas tu bhāgyayogād yadṛcchayā
     vidrutāni ca sarvāṇi śibirāṇi samantataḥ
duryodhanasya sacivā ye ke cid avaśeṣitāḥ
     rājadārān upādāya vyadhāvan nagaraṃ prati
prāptakālam ahaṃ manye praveśaṃ taiḥ sahābhibho
     yudhiṣṭhiram anujñāpya bhīmasenaṃ tathaiva ca
etam arthaṃ mahābāhur ubhayoḥ sa nyavedayat
     tasya prīto 'bhavad rājā nityaṃ karuṇaveditā
     pariṣvajya mahābāhur vaiśyāputraṃ vyasarjayat
tataḥ sa ratham āsthāya drutam aśvān acodayat
     asaṃbhāvitavāṃś cāpi rājadārān puraṃ prati
taiś caiva sahitaḥ kṣipram astaṃ gacchati bhāskare
     praviṣṭo hāstinapuraṃ bāṣpa kaṇṭho 'śrulocanaḥ
apaśyata mahāprājñaṃ viduraṃ sāśrulocanam
     rājñaḥ samīpān niṣkrāntaṃ śokopahatacetasam
tam abravīt satyadhṛtiḥ praṇataṃ tv agrataḥ sthitam
     asmin kuru kṣaye vṛtte diṣṭyā tvaṃ putra jīvasi
vinā rājñaḥ praveśād vai kim asi tvam ihāgataḥ
     etan me kāraṇaṃ sarvaṃ vistareṇa nivedaya
[yu]
     nihate śakunau tāta sajñāti sutabāndhave
     hataśeṣa parīvāro rājā duryodhanas tataḥ
     svakaṃ sahayam utsṛjya prāṅmukhaḥ prādravad bhayāt
apakrānte tu nṛpatau skandhāvāraniveśanāt
     bhayavyākulitaṃ sarvaṃ prādravan nagaraṃ prati
tato rājñaḥ kalatrāṇi bhrātṝṇāṃ cāsya sarvaśaḥ
     vāhaneṣu samāropya stryadhyakṣāḥ prādravan bhayāt
tato 'haṃ samanujñāpya rājānaṃ sahakeśavam
     praviṣṭo hāstinapuraṃ rakṣaṁl lokād dhi vācyatām
etac chrutvā tu vacanaṃ vaiśyāputreṇa bhāṣitam
     prāptakālam iti jñātvā viduraḥ sarvadharmavit
     apūjayad ameyātmā yuyutsuṃ vākyakovidam
prāptakālam idaṃ sarvaṃ bhavato bharatakṣaye
     adya tvam iha viśrāntaḥ śvo 'bhigantā yudhiṣṭhiram
etāvad uktvā vacanaṃ viduraḥ sarvadharmavit
     yuyutsuṃ samanujñāpya praviveśa nṛpa kṣayam
     yuyutsur api tāṃ rātriṃ svagṛhe nyavasat tadā
