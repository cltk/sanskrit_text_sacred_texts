[bh]
      atraivodāharantīmam itihāsaṃ purātanam
      yadvṛttaṃ tīrthayātrāyāṃ śapathaṃ prati tac chṛṇu
puṣkar arthaṃ kṛtaṃ stainyaṃ purā bharatasattama
      rājarṣibhir mahārāja tathaiva ca dvijarṣibhiḥ
ṛṣayaḥ sametāḥ paścime vai prabhāse; samāgatā mantram amantrayanta
      carāma sarve pṛthivīṃ puṇyatīrthāṃ; tan naḥ kāryaṃ hanta gacchāma sarve
śukro 'ṅgirāś caiva kaviś ca vidvāṃs; tathāgastyo nārada parvatau ca
      bhṛgur vasiṣṭhaḥ kaśyapo gautamaś ca; viśvāmitro jamadagniś ca rājan
ṛṣis tathā gālavo 'thāṣṭakaś ca; bharadvājo 'rundhatī vālakhilyāḥ
      śibir dilīpo nahuṣo 'mbarīṣo; rājā yayātir dhundhumāro 'tha pūruḥ
jagmuḥ puraskṛtya mahānubhāvaṃ; śatakratuṃ vṛtrahaṇaṃ narendra
      tīrthāni sarvāṇi parikramanto; mādhyāṃ yayuḥ kauśikīṃ puṇyatīrthām
sarveṣu tīrtheṣv atha dhūtapāpā; jagmus tato brahmasaraḥ supuṇyam
      devasya tīrthe jalam agnikalpā; vigāhya te bhuktabisa prasūnāḥ
ke cid bisāny akhanaṃs tatra rājann; anye mṛṇālāny akhanaṃs tatra viprāḥ
      athāpaśyan puṣkaraṃ te hriyantaṃ; hradād agastyena samuddhṛtaṃ vai
tān āha sarvān ṛṣimukhyān agastyaḥ; kenādattaṃ puṣkaraṃ me sujātam
      yuṣmāñ śaṅke dīyatāṃ puṣkaraṃ me; na vai bhavanto hartum arhanti padmam
śṛṇomi kālo hiṃsate dharmavīryaṃ; seyaṃ prāptā vardhate dharmapīḍā
     purādharmo vardhate neha yāvat; tāvad gacchāmi paralokaṃ cirāya
purā vedān brāhmaṇā grāmamadhye; ghuṣṭa svarā vṛṣalāñ śrāvayanti
     purā rājā vyavahārān adharmyān; paśyaty ahaṃ paralokaṃ vrajāmi
purāvarān pratyavarān garīyaso; yāvan narā nāvamaṃsyanti sarve
     tamottaraṃ yāvad idaṃ na vartate; tāvad vrajāmi paralokaṃ cirāya
purā prapaśyāmi pareṇa martyān; balīyasā durbalān bhujyamānān
     tasmād yāsyāmi paralokaṃ cirāya; na hy utsahe draṣṭum īdṛṅ nṛloke
tam āhur ārtā ṛṣayo maharṣiṃ; na te vayaṃ puṣkaraṃ corayāmaḥ
     mithyābhiṣaṅgo bhavatā na kāryaḥ; śapāma tīkṣṇāñ śapathān maharṣe
te niścitās tatra maharṣayas tu; saṃmanyanto dharmam evaṃ narendra
     tato 'śapañ śapathān paryayeṇa; sahaiva te pārthiva putrapautraiḥ
[bhṛgu]
     pratyākrośed ihākruṣṭas tāḍitaḥ pratitāḍayet
     khādec ca pṛṣṭhamāṃsāni yas te harati puṣkaram
[vasisṭha]
     asvādhyāya paro loke śvānaṃ ca parikarṣatu
     pure ca bhikṣur bhavatu yas te harati puṣkaram
[kaṣyapa]
     sarvatra sarvaṃ paṇatu nyāse lobhaṃ karotu ca
     kūṭasākṣitvam abhyetu yas te harati puṣkaram
[gautama]
     jīvatv ahaṃ kṛto buddhyā vipaṇatv adhamena saḥ
     karṣako matsarī cāstu yas te harati puṣkaram
[angiras]
     aśucir brahma kūṭo 'stu śvānaṃ ca parikarṣatu
     brahma hāni kṛtiś cāstu yas te harati puṣkaram
[dhundhumāra]
     akṛtajño 'stu mitrāṇāṃ śūdrāyāṃ tu prajāyatu
     ekaḥ saṃpannam aśnātu yas te harati puṣkaram
[pūru]
     cikitsāyāṃ pracaratu bhāryayā caiva puṣyatu
     śvaśurāt tasya vṛttiḥ syād yas te harati puṣkaram
[dilīpa]
     udapānaplave grāme brāhmaṇo vṛṣalī patiḥ
     tasya lobhān sa vrajatu yas te harati puṣkaram
[ṣukra]
     pṛṣṭhamāṃsaṃ samaśnātu divā gacchatu maithunam
     preṣyo bhavatu rājñaś ca yas te harati puṣkaram
[jamadagni]
     anadhyāyeṣv adhīyīta mitraṃ śrāddhe ca bhojayet
     śrāddhe śūdrasya cāśnīyād yas te harati puṣkaram
[ṣibi]
     anāhitāgnir mriyatāṃ yajñe vighnaṃ karotu ca
     tapasvibhir virudhyeta yas te harati puṣkaram
[yayāti]
     anṛtau jaṭī vratinyāṃ vai bhāryāyāṃ saṃprajāyatu
     nirākarotu vedāṃś ca yas te harati puṣkaram
[nahusa]
     atithiṃ gṛhastho nudatu kāmavṛtto 'stu dīkṣitaḥ
     vidyāṃ prayacchatu bhṛto yas te harati puṣkaram
[ambarīsa]
     nṛśaṃsas tyaktadharmo 'stu strīṣu jñātiṣu goṣu ca
     brāhmaṇaṃ cāpi jahatu yas te harati puṣkaram
[nārada]
     gūḍho 'jñānī bahiḥ śāstraṃ paṭhatāṃ visvaraṃ padam
     garīyaso 'vajānātu yas te harati puṣkaram
[nābhāga]
     anṛtaṃ bhāṣatu sadā sadbhiś caiva virudhyatu
     śuklena kanyāṃ dadatu yas te harati puṣkaram
[kavi]
     padā sa gāṃ tāḍayatu sūryaṃ ca prati mehatu
     śaraṇāgataṃ ca tyajatu yas te harati puṣkaram
[viṣvāmitra]
     karotu bhṛtako 'varṣāṃ rājñaś cāstu purohitaḥ
     ṛtvig astu hy ayājyasya yas te harati puṣkaram
[parvata]
     grame cādhikṛtaḥ so 'stu kharayānena gacchatu
     śunaḥ karṣatu vṛttyarthe yas te harati puṣkaram
[bharadvāja]
     sarvapāpasamādānaṃ nṛśaṃse cānṛte ca yat
     tat tasyāstu sadā pāpaṃ yas te harati puṣkaram
[asṭaka]
     sa rājāstv akṛtaprajñaḥ kāmavṛttiś ca pāpakṛt
     adharmeṇānuśāstūrvīṃ yas te harati puṣkaram
[gālava]
     pāpiṣṭhebhyas tv anarghārhaḥ sa naro 'stu svapāpakṛt
     dattvā dānaṃ kīrtayatu yas te harati puṣkaram
[arundhatī]
     śvaśrvāpavādaṃ vadatu bhartur bhavatu durmanāḥ
     ekā svādu samaśnātu yā te harati puṣkaram
[vālakhilya]
     ekapādena vṛttyarthaṃ grāmadvāre sa tiṣṭhatu
     dharmajñas tyaktadharmo 'stu yas te harati puṣkaram
[paṣusakha]
     agnihotram anādṛtya sukhaṃ svapatu sa dvijaḥ
     parivrāṭ kāmavṛtto 'stu yas te harati puṣkaram
[surabhī]
     bālvajena nidānena kāṃsyaṃ bhavatu dohanam
     duhyeta paravatsena yā te harati puṣkaram
[bh]
     tatas tu taiḥ śapathaiḥ śapyamānair; nānāvidhair bahubhiḥ kauravendra
     sahasrākṣo devarāṭ saṃprahṛṣṭaḥ; samīkṣya taṃ kopanaṃ vipramukhyam
athābravīn maghavā pratyayaṃ svaṃ; samābhāṣya tam ṛṣiṃ jātaroṣam
     brahmarṣidevarṣinṛparṣimadhye; yat tan nibodheha mamādhya rājan
[ṣakra]
     adhvaryave duhitaraṃ dadātuc; chandoge vā caritabrahma carye
     ātharvaṇaṃ vedam adhītya vipraḥ; snāyeta yaḥ puṣkaram ādadāti
sarvān vedān adhīyīta puṇyaśīlo 'stu dhārmikaḥ
     brahmaṇaḥ sadanaṃ yātu yas te harati puṣkaram
[agastya]
     āśīrvādas tvayā proktaḥ śapatho balasūdana
     dīyatāṃ puṣkaraṃ mahyam eṣa dharmaḥ sanātanaḥ
[indra]
     na mayā bhagavāṁl lobhād dhṛtaṃ puṣkaram adya vai
     dharmaṃ te śrotukāmena hṛtaṃ na kroddhum arhati
dharmaḥ śrutaḥ samutkarṣo dharmasetur anāmayaḥ
     ārṣo vai śāśvato nityam avyayo 'yaṃ mayā śrutaḥ
tad idaṃ gṛhyatāṃ vidvan puṣkaraṃ munisattama
     atikramaṃ me bhagabvan kṣantum arhasy anindita
ity uktaḥ sa mahendreṇa tapasvī kopano bhṛśam
     jagrāha puṣkaraṃ dhīmān prasannaś cābhavan muniḥ
prayayus te tato bhūyas tīrthāni vanagocarāḥ
     puṇyatīrtheṣu ca tathā gātrāṇy āplāvayanti te
ākhyānaṃ ya idaṃ yuktaḥ paṭhet parvaṇi parvaṇi
     na mūrkhaṃ janayet putraṃ na bhavec ca nirākṛtiḥ
na tam āpat spṛśet kā cin na jvaro na rujaś ca ha
     virajāḥ śreyasā yuktaḥ pretya svargam avāpnuyāt
yaś ca śāstram anudhyāyed ṛṣibhiḥ paripālitam
     sa gacched brahmaṇo lokam avyayaṃ ca narottama
