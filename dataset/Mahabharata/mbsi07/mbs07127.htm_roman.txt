[s]
      tato duryodhano rājā droṇenaivaṃ pracoditaḥ
      amarṣavaśam āpanno yuddhāyaiva mano dadhe
abravīc ca tadā karṇaṃ putro duryodhanas tava
      paśya kṛṣṇa sahāyena pāṇḍavena kirīṭinā
      ācārya vihitaṃ vyūhaṃ bhinnaṃ devaiḥ sudurbhidam
tava vyāyacchamānasya droṇasya ca mahātmanaḥ
      miṣatāṃ yodhamukhyānāṃ saindhavo vinipātitaḥ
paśya rādheya rājānaḥ pṛthivyaṃ pravarā yudhi
      pārthenaikena nihatāḥ siṃhenevetarā mṛgāḥ
mama vyāyacchamānasya samare śatrusūdana
      alpāvaśeṣaṃ sanyaṃ me kṛtaṃ śakrātmajena ha
kathaṃ hy anicchamānasya droṇasya yudhi phalgunaḥ
      bhindyāt sudurbhidaṃ vyūhaṃ yatamāno 'pi saṃyuge
priyo hi phalguno nityam ācāryasya mahātmanaḥ
      tato 'sya dattavān dvāraṃ na yuddhenāri mardana
abhayaṃ saidhavasyājau dattvā droṇaḥ paraṃtapaḥ
      prādāt kirīṭine dvāraṃ paśya nirguṇatāṃ mama
yad yad āsyam anujñāṃ vai pūrvam eva gṛhān prati
      sindhurājasya samare nābhabhiṣyaj janakṣayaḥ
jayadratho jīvitārthī gacchamāno gṛhān prati
     mahānāryeṇa saṃruddho droṇāt prāpyābhayaṃ raṇe
adya me bhrātaraḥ kṣīṇāś citrasenādayo yudhi
     bhīmasenaṃ samāsādya paśyatāṃ no durātmanām
[karṇa]
     ācāryaṃ mā vigarhasva śaktyā yudhyaty asau dvijaḥ
     ajayyān pāṇḍavān manye droṇenāstravidā mṛdhe
tathā hy enam atikramya praviṣṭaḥ śvetavāhanaḥ
     daivadṛṣṭo 'nyathā bhāvo na manye vidyate kva cit
tato no yudhyamānānāṃ paraṃ śaktyā suyodhana
     saindhavo nihato rājan daivam atra paraṃ smṛtam
paraṃ yatnaṃ kurvatāṃ ca tvayā sārdhaṃ raṇājire
     hatvāsmākaṃ pauruṣaṃ hi daivaṃ paścāt karoti naḥ
     satataṃ ceṣṭamānānāṃ nikṛtyā vikrameṇa ca
daivopasṛṣṭaḥ puruṣo yat karma kurute kva cit
     kṛtaṃ kṛtaṃ sma tat tasya daivena vinihanyate
yat kartavyaṃ manuṣyeṇa vyavasāyavatā satā
     tat kāryam aviśaṅkena siddir daive pratiṣṭhitā
nikṛtyā nikṛtāḥ pārthā viṣayogaiś ca bhārata
     dagdhā jatu gṛhe cāpi dyūtena ca parājitāḥ
rājanītiṃ vyapāśritya prahitāś caiva kānanam
     yatnena ca kṛtaṃ yat te daivena vinipātitam
yudhyasva yatnam āsthāya mṛtyuṃ kṛtvā nivartanam
     yatatas tava teṣāṃ ca daivaṃ mārgeṇa yāsyati
na teṣāṃ matipūrvaṃ hi sukṛtaṃ dṛśyate kva cit
     duṣkṛtaṃ tava vā vīra buddhyā hīnaṃ kurūdvaha
daivaṃ pramāṇaṃ sarvasya sukṛtasyetarasya vā
     ananyakarma daivaṃ hi jāgarti svapatām api
bahūni tava sainyāni yodhāś ca bahavas tathā
     na tahā pāṇḍuputrāṇām evaṃ yuddham avartata
tair alpair bahavo yūyaṃ kṣayaṃ nītāḥ prahāriṇaḥ
     śaṅke daivasya tat karma pauruṣaṃ yena nāśitam
[s]
     evaṃ saṃbhāṣamāṇānāṃ bahu tat taj janādhipa
     pāṇḍavānām anīkāni samadṛśyanta saṃyuge
tataḥ pravavṛte yuddhaṃ vyatiṣakta rathadvipam
     tāvakānāṃ paraiḥ sārdhaṃ rājan durmantrite tava
