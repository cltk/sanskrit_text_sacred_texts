narāntakaṃ hataṃ dṛṣṭvā cukruśur nairṛtarṣabhāḥ
 devāntakas trimūrdhā ca paulastyaś ca mahodaraḥ
ārūḍho meghasaṃkāśaṃ vāraṇendraṃ mahodaraḥ
 vāliputraṃ mahāvīryam abhidudrāva vīryavān
bhrātṛvyasanasaṃtaptas tadā devāntako balī
 ādāya parighaṃ dīptam aṅgadaṃ samabhidravat
ratham ādityasaṃkāśaṃ yuktaṃ paramavājibhiḥ
 āsthāya triśirā vīro vāliputram athābhyayāt
sa tribhir devadarpaghnair nairṛtendrair abhidrutaḥ
 vṛkṣam utpāṭayām āsa mahāviṭapam aṅgadaḥ
devāntakāya taṃ vīraś cikṣepa sahasāṅgadaḥ
 mahāvṛkṣaṃ mahāśākhaṃ śakro dīptam ivāśanim
triśirās taṃ praciccheda śarair āśīviṣopamaiḥ
 sa vṛkṣaṃ kṛttam ālokya utpapāta tato 'ṅgadaḥ
sa vavarṣa tato vṛkṣāñ śilāś ca kapikuñjaraḥ
 tān praciccheda saṃkruddhas triśirā niśitaiḥ śaraiḥ
parighāgreṇa tān vṛkṣān babhañja ca surāntakaḥ
 triśirāś cāṅgadaṃ vīram abhidudrāva sāyakaiḥ
gajena samabhidrutya vāliputraṃ mahodaraḥ
 jaghānorasi saṃkruddhas tomarair vajrasaṃnibhaiḥ
devāntakaś ca saṃkruddhaḥ parigheṇa tadāṅgadam
 upagamyābhihatyāśu vyapacakrāma vegavān
sa tribhir nairṛtaśreṣṭhair yugapat samabhidrutaḥ
 na vivyathe mahātejā vāliputraḥ pratāpavān
talena bhṛśam utpatya jaghānāsya mahāgajam
 petatur locane tasya vinanāda sa vāraṇaḥ
viṣāṇaṃ cāsya niṣkṛṣya vāliputro mahābalaḥ
 devāntakam abhidrutya tāḍayām āsa saṃyuge
sa vihvalitasarvāṅgo vātoddhata iva drumaḥ
 lākṣārasasavarṇaṃ ca susrāva rudhiraṃ mukhāt
athāśvāsya mahātejāḥ kṛcchrād devāntako balī
 āvidhya parighaṃ ghoram ājaghāna tadāṅgadam
parighābhihataś cāpi vānarendrātmajas tadā
 jānubhyāṃ patito bhūmau punar evotpapāta ha
samutpatantaṃ triśirās tribhir āśīviṣopamaiḥ
 ghorair haripateḥ putraṃ lalāṭe 'bhijaghāna ha
tato 'ṅgadaṃ parikṣiptaṃ tribhir nairṛtapuṃgavaiḥ
 hanūmān api vijñāya nīlaś cāpi pratasthatuḥ
tataś cikṣepa śailāgraṃ nīlas triśirase tadā
 tad rāvaṇasuto dhīmān bibheda niśitaiḥ śaraiḥ
tad bāṇaśatanirbhinnaṃ vidāritaśilātalam
 savisphuliṅgaṃ sajvālaṃ nipapāta gireḥ śiraḥ
tato jṛmbhitam ālokya harṣād devāntakas tadā
 parigheṇābhidudrāva mārutātmajam āhave
tam āpatantam utpatya hanūmān mārutātmajaḥ
 ājaghāna tadā mūrdhni vajravegena muṣṭinā
sa muṣṭiniṣpiṣṭavikīrṇamūrdhā; nirvāntadantākṣivilambijihvaḥ
 devāntako rākṣasarājasūnur; gatāsur urvyāṃ sahasā papāta
tasmin hate rākṣasayodhamukhye; mahābale saṃyati devaśatrau
 kruddhas trimūrdhā niśitāgram ugraṃ; vavarṣa nīlorasi bāṇavarṣam
sa taiḥ śaraughair abhivarṣyamāṇo; vibhinnagātraḥ kapisainyapālaḥ
 nīlo babhūvātha visṛṣṭagātro; viṣṭambhitas tena mahābalena
tatas tu nīlaḥ pratilabhya saṃjñāṃ; śailaṃ samutpāṭya savṛkṣaṣaṇḍam
 tataḥ samutpatya bhṛśogravego; mahodaraṃ tena jaghāna mūrdhni
tataḥ sa śailābhinipātabhagno; mahodaras tena saha dvipena
 vipothito bhūmitale gatāsuḥ; papāta varjābhihato yathādriḥ
pitṛvyaṃ nihataṃ dṛṣṭvā triśirāś cāpam ādade
 hanūmantaṃ ca saṃkruddho vivyādha niśitaiḥ śaraiḥ
hanūmāṃs tu samutpatya hayāṃs triśirasas tadā
 vidadāra nakhaiḥ kruddho gajendraṃ mṛgarāḍ iva
atha śaktiṃ samādāya kālarātrim ivāntakaḥ
 cikṣepānilaputrāya triśirā rāvaṇātmajaḥ
divi kṣiptām ivolkāṃ tāṃ śaktiṃ kṣiptām asaṃgatām
 gṛhītvā hariśārdūlo babhañja ca nanāda ca
tāṃ dṛṣṭvā ghorasaṃkāśāṃ śaktiṃ bhagnāṃ hanūmatā
 prahṛṣṭā vānaragaṇā vinedur jaladā iva
tataḥ khaḍgaṃ samudyamya triśirā rākṣasottamaḥ
 nicakhāna tadā roṣād vānarendrasya vakṣasi
khaḍgaprahārābhihato hanūmān mārutātmajaḥ
 ājaghāna trimūrdhānaṃ talenorasi vīryavān
sa talabhihatas tena srastahastāmbaro bhuvi
 nipapāta mahātejās triśirās tyaktacetanaḥ
sa tasya patataḥ khaḍgaṃ samācchidya mahākapiḥ
 nanāda girisaṃkāśas trāsayan sarvanairṛtān
amṛṣyamāṇas taṃ ghoṣam utpapāta niśācaraḥ
 utpatya ca hanūmantaṃ tāḍayām āsa muṣṭinā
tena muṣṭiprahāreṇa saṃcukopa mahākapiḥ
 kupitaś ca nijagrāha kirīṭe rākṣasarṣabham
sa tasya śīrṣāṇy asinā śitena; kirīṭajuṣṭāni sakuṇḍalāni
 kruddhaḥ praciccheda suto 'nilasya; tvaṣṭuḥ sutasyeva śirāṃsi śakraḥ
tāny āyatākṣāṇy agasaṃnibhāni; pradīptavaiśvānaralocanāni
 petuḥ śirāṃsīndraripor dharaṇyāṃ; jyotīṃṣi muktāni yathārkamārgāt
tasmin hate devaripau triśīrṣe; hanūmata śakraparākrameṇa
 neduḥ plavaṃgāḥ pracacāla bhūmī; rakṣāṃsy atho dudruvire samantāt
hataṃ triśirasaṃ dṛṣṭvā tathaiva ca mahodaram
 hatau prekṣya durādharṣau devāntakanarāntakau
cukopa paramāmarṣī mahāpārśvo mahābalaḥ
 jagrāhārciṣmatīṃ cāpi gadāṃ sarvāyasīṃ śubhām
hemapaṭṭaparikṣiptāṃ māṃsaśoṇitalepanām
 virājamānāṃ vapuṣā śatruśoṇitarañjitām
tejasā saṃpradīptāgrāṃ raktamālyavibhūṣitām
 airāvatamahāpadmasārvabhauma bhayāvahām
gadām ādāya saṃkruddho mahāpārśvo mahābalaḥ
 harīn samabhidudrāva yugāntāgnir iva jvalan
atharṣayaḥ samutpatya vānaro ravaṇānujam
 mahāpārśvam upāgamya tasthau tasyāgrato balī
taṃ purastāt sthitaṃ dṛṣṭvā vānaraṃ parvatopamam
 ājaghānorasi kruddho gadayā vajrakalpayā
sa tayābhihatas tena gadayā vānararṣabhaḥ
 bhinnavakṣāḥ samādhūtaḥ susrāva rudhiraṃ bahu
sa saṃprāpya cirāt saṃjñām ṛṣabho vānararṣabhaḥ
 kruddho visphuramāṇauṣṭho mahāpārśvam udaikṣata
tāṃ gṛhītvā gadāṃ bhīmām āvidhya ca punaḥ punaḥ
 mattānīkaṃ mahāpārśvaṃ jaghāna raṇamūrdhani
sa svayā gadayā bhinno vikīrṇadaśanekṣaṇaḥ
 nipapāta mahāpārśvo vajrāhata ivācalaḥ
tasmin hate bhrātari rāvaṇasya; tan nairṛtānāṃ balam arṇavābham
 tyaktāyudhaṃ kevalajīvitārthaṃ; dudrāva bhinnārṇavasaṃnikāśam
