[mārk]
      evaṃ tu sūkṣme kathite dharmavyājena bhārata
      brāhmaṇaḥ sa punaḥ sūkṣmaṃ papraccha susamāhitaḥ
[brā]
      sattvasya rajasaś caiva tamasaś ca yathātatham
      guṇāṃs tattvena me brūhi yathāvad iha pṛcchataḥ
[vyadha]
      hanta te kathayiṣyāmi yan māṃ tvaṃ paripṛcchasi
      eṣāṃ guṇān pṛthaktvena nibodha gadato mama
mohātmakaṃ tamas teṣāṃ raja eṣāṃ pravartakam
      prakāśabahulatvāc ca sattvaṃ jyāya ihocyate
avidyā bahulo mūḍhaḥ svapnaśīlo vicetanaḥ
      durdṛśīkas tamo dhvastaḥ sakrodhas tāmaso 'lasaḥ
pravṛtta vākyo mantrī ca yo 'nurāgy abhyasūyakaḥ
      vivitsamāno viprarṣe stabdho mānī sa rājasaḥ
prakāśabahulo dhīro nirvivitso 'nasūyakaḥ
      akrodhano naro dhīmān dāntaś caiva sa sāttvikaḥ
sāttvikas tv atha saṃbuddho lokavṛttena kliśyate
      yadā budhyati boddhavyaṃ lokavṛttaṃ jugupsate
vairāgyasya hi rūpaṃ tu purvam eva pravartate
      mṛdur bhavaty ahaṃkāraḥ prasīdaty ārjavaṃ ca yat
tato 'sya sarvadvandvāni praśāmyanti parasparam
     na cāsya saṃyamo nāma kva cid bhavati kaś cana
śūdrayonau hi jātasya svaguṇān upatiṣṭhataḥ
     vaiśyatvaṃ bhavati brahman kṣatriyatvaṃ tathaiva ca
ājrave vartamānasya brāhmaṇyam abhijāyate
     guṇās te kīrtitāḥ sarve kiṃ bhūyo śrotum icchasi
[brā]
     pārthivaṃ dhātum āsādya śārīro 'gniḥ kathaṃ bhavet
     avakāśa viśeṣeṇa kathaṃ vartayate 'nilaḥ
[mārk]
     praśnam etaṃ samuddiṣṭaṃ brāhmaṇena yudhiṣṭhira
     vyādhaḥ sa kathayām āsa brāhmaṇāya mahātmane
[vyadha]
     mūrdhānam āśrito vahniḥ śarīraṃ paripālayan
     prāṇo mūrdhani cāgnau ca vartamāno viceṣṭate
     bhūtaṃ bhavyaṃ bhaviṣyac ca sarvaṃ prāṇe pratiṣṭhitam
śreṣṭhaṃ tad eva bhūtānāṃ brahma jyotir upāsmahe
     sajantuḥ sarvabhūtātmā puruṣaḥ sa sanātanaḥ
     mano buddhir ahaṃkāro bhūtānāṃ viṣayaś ca saḥ
evaṃ tv iha sa sarvatra prāṇena paripālyate
     pṛṣṭhatas tu samānena svāṃ svāṃ gatim upāśritaḥ
basti mūle gude caiva pāvakaḥ samupāśritaḥ
     vahan mūtraṃ purīṣaṃ cāpy apānaḥ parivartate
prayatne karmaṇi bale ya ekas triṣu vartate
     udāna iti taṃ prāhur adhyātmaviduṣo janāḥ
saṃdhau saṃdhau saṃniviṣṭaḥ sarveṣv api tathānilaḥ
     śarīreṣu manuṣyāṇāṃ vyāna ity upadiṣyate
dhātuṣv agnis tu vitataḥ sa tu vāyusamīritaḥ
     rasān dhatūṃś ca doṣāṃś ca vartayan paridhāvati
prāṇānāṃ saṃnipātāt tu saṃnipātaḥ prajāyate
     uṣmā cāgnir iti jñeyo yo 'nnaṃ pacati dehinām
apānodānayor madhye prāṇavyānau samāhitau
     samanvitas tv adhiṣṭhānaṃ samyak pacati pāvakaḥ
tasyāpi pāyuparyantas tathā syād udasaṃjñitaḥ
     srotāṃsi tasmāj jāyante sarvaprāṇeṣu dehinām
agnivegavahaḥ prāṇo gudānte pratihanyate
     sa ūrdhvam āgamya punaḥ samutkṣipati pāvakam
pakvāśayas tv adho nābhyā ūrdhvam āmāśayaḥ sthitaḥ
     nābhimadhye śarīrasya prāṇāḥ sarve pratiṣṭhitāḥ
pravṛttā hṛdayāt sarvās tiryag ūrdhvam adhas tathā
     vahanty annarasān nāḍyo daśa prāṇapracoditāḥ
yoginām eṣa mārgas tu yena gacchanti tatparam
     jitaklamāsanā dhīrā mūrdhany ātmānam ādadhuḥ
     evaṃ sarveṣu vitatau prāṇāpānau hi dehiṣu
ekādaśa vikārātmā kalā saṃbhārasaṃbhṛtaḥ
     mūrtimantaṃ hi taṃ viddhi nityaṃ karma jitātmakam
tasmin yaḥ saṃsthito hy agnir nityaṃ sthālyam ivāhitaḥ
     ātmānaṃ taṃ vijānīhi nityaṃ yogajitātmakam
devo yaḥ saṃsthitas tasminn abbindur iva puṣkare
     kṣetrajñaṃ taṃ vijānīhi nityaṃ tyāgajitātmakam
jīvātmakāni jānīhi rajo sattvaṃ tamas tathā
     jīvam ātmaguṇaṃ viddhi tathātmānaṃ parātmakam
sacetanaṃ jīvaguṇaṃ vadanti; sa ceṣṭate ceṣṭayate ca sarvam
     tataḥ paraṃ kṣetravido vadanti; prākalpayad yo bhuvanāni sapta
evaṃ sarveṣu bhūteṣu bhūtātmā na prakāśate
     dṛśyate tv agryayā buddhyā sūkṣmayā jñānavedibhiḥ
cittasya hi prasādena hanti karma śubhāśubham
     prasannātmātmani sthitvā sukham ānantyam aśnute
lakṣaṇaṃ tu prasādasya yathā tṛptaḥ sukhaṃ svapet
     nivāte vā yathā dīpo dīpyet kuśaladīpitaḥ
pūrvarātre pare caiva yuñjānaḥ satataṃ manaḥ
     labdhāhāro viśuddhātmā paśyann ātmānam ātmani
pradīpteneva dīpena mano dīpena paśyati
     dṛṣṭvātmānaṃ nirātmānaṃ tadā sa tu vimucyate
sarvopāyais tu lobhasya krodhasya ca vinigrahaḥ
     etat pavitraṃ yajñānāṃ tapo vai saṃkramo mataḥ
nityaṃ krodhāt tapo rakṣec chriyaṃ rakṣeta matsarāt
     vidyāṃ mānāpamānābhyām ātmānaṃ tu pramādataḥ
ānṛśaṃsyaṃ paro dharmaḥ kṣamā ca paramaṃ balam
     ātmajñānaṃ paraṃ jñānaṃ paraṃ satyavrataṃ vratam
satyasya vacanaṃ śreyo satyaṃ jñānaṃ hitaṃ bhavet
     yad bhūtahitam atyantaṃ tad vai satyaṃ paraṃ matam
yasya sarve samārambhā nirāśīr bandhanāḥ sadā
     tvāge yasya hutaṃ sarvaṃ sa tyāgī sa ca buddhimān
yato na gurur apy enaṃ cyāvayed upapādayan
     taṃ vidyād brahmaṇo yogaṃ viyogaṃ yogasaṃjñitam
na hiṃsyāt sarvabhūtāni maitrāyaṇa gataś caret
     nedaṃ jīvitam āsādya vairaṃ kurvīta kena cit
ākiṃcanyaṃ susaṃtoṣo nirāśitvam acāpalam
     etad eva paraṃ jñānaṃ sad ātmajñānam uttamam
parigrahaṃ parityajya bhava buddhyā yatavrataḥ
     aśokaṃ sthānam ātiṣṭhen niścalaṃ pretya ceha ca
taponityena dāntena muninā saṃtayātmanā
     ajitaṃ jetukāmena bhāvyaṃ saṅgeṣv asaṅginā
guṇāguṇam anāsaṅgam ekakāryam anantaram
     etad brāhmaṇa te vṛttam āhur ekapadaṃ sukham
parityajati yo duḥkhaṃ sukhaṃ cāpy ubhayaṃ naraḥ
     brahma prāpnoti so 'tyantam asaṅgena ca gacchati
yathā śrutam idaṃ sarvaṃ samāsena dvijottama
     etat te sarvam ākhyātma kiṃ bhūyo śrotum icchasi
