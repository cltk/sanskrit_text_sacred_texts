[j]
      atyadbhutam idaṃ karma pārthasyāmita tejasaḥ
      dhṛtarāṣṭro mahātejāḥ śrutvā vipra kim abravīt
[vai]
      śakra lokagataṃ pārthaṃ śrutvā rājāmbikā sutaḥ
      dvaipāyanād ṛṣiśreṣṭhāt saṃjayaṃ vākyam abravīt
śrutaṃ me sūta kārtsnyena karma pārthasya dhīmataḥ
      kac cit tavāpi viditaṃ yathātathyena sārathe
pramatto grāmyadharmeṣu mandātmā pāpaniścayaḥ
      mama putraḥ sudurbuddhiḥ pṛthivīṃ ghātayiṣyati
yasya nityam ṛtā vācaḥ svaireṣv api mahātmanaḥ
      trailokyam api tasya syād yoddhā yasya dhanaṃjayaḥ
asyataḥ karṇinārācāṃs tīkṣṇāgrāṃś ca śilāśitān
      ko 'rjunasyāgratas tiṣṭhed api mṛtyur jarātigaḥ
mama putrā durātmānaḥ sarve mṛtyuvaśaṃ gatāḥ
      yeṣāṃ yuddhaṃ durādharṣaiḥ pāṇḍavaiḥ pratyupasthitam
tasyaiva ca na paśyāmi yudhi gāṇḍīvadhanvanaḥ
      aniśaṃ cintayāno 'pi ya enam udiyād rathī
droṇakarṇau pratīyātāṃ yadi bhīṣmo 'pi vā raṇe
      mahān syāt saṃśayo loke na tu paśyāmi no jayam
ghṛṇī karṇaḥ pramādī ca ācāryaḥ sthaviro guruḥ
     amarṣī balavān pārthaḥ saṃrambhī dṛḍhavikramaḥ
bhavet sutumulaṃ yuddhaṃ sarvaśo 'py aparājitam
     sarve hy astravidaḥ śūrāḥ sarve prāptā mahad yaśaḥ
api sarveśvaratvaṃ hi na vāñcheran parājitāḥ
     vadhe nūnaṃ bhavec chāntis teṣāṃ vā phalgunasya vā
na tu hantārjunasyāsti jetā vāsya na vidyate
     manyus tasya kathaṃ śāmyen mandān prati samutthitaḥ
tridaśeśa samo vīraḥ khāṇḍave 'gnim atarpayat
     jigāya pārthivān sarvān rājasūye mahākratau
śeṣaṃ kuryād girer vajraṃ nipatan mūrdhni saṃjaya
     na tu kuryuḥ śarāḥ śeṣam astās tāta kirīṭinā
yathā hi kiraṇā bhānos tapantīha carācaram
     tathā pārtha bhujotsṛṣṭāḥ śarās tapsyanti me sutān
api vā rathaghoṣeṇa bhayārtā savyasācinaḥ
     pratibhāti vidīrṇeva sarvato bhāratī camūḥ
yad udvapan pravapaṃś caiva bāṇān; sthātātatāyī samare kirīṭī
     sṛṣṭo 'ntakaḥ sarvaharo vidhātrā; bhaved yathā tadvad apāraṇīyaḥ
[s]
     yad etat kathitaṃ rājaṃs tvayā duryodhanaṃ prati
     sarvam etad yathāttha tvaṃ naitan mithyā mahīpate
manyunā hi samāviṣṭāḥ pāṇḍavās te 'mitaujasaḥ
     dṛṣṭvā kṛṣṇāṃ sabhāṃ nītāṃ dharmapatnīṃ yaśasvinīm
duḥśāsanasya tā vācaḥ śrutvā te dāruṇodayāḥ
     karṇasya ca mahārāja na svapsyantīti me matiḥ
śrutaṃ hi te mahārāja yathā pārthena saṃyuge
     ekādaśa tanuḥ sthāṇur dhanuṣā paritoṣitaḥ
kairātaṃ veṣam āsthāya yodhayām āsa phalgunam
     jijñāsuḥ sarvadeveśaḥ kapardī bhagavān svayam
tatrainaṃ lokapālās te darśayām āsur arjunam
     astrahetoḥ parākrāntaṃ tapasā kauravarṣabham
naitad utsahate 'nyo hi labdhum anyatra phalgunāt
     sākṣād darśanam eteṣām īśvarāṇāṃ naro bhuvi
maheśvareṇa yo rājan na jīrṇo grastamūrtimān
     kas tam utsahate vīraṃ yuddhe jarayituṃ pumān
āsāditam idaṃ ghoraṃ tumulaṃ lomaharṣaṇam
     draupadīṃ parikarṣadbhiḥ kopayadbhiś ca pāṇḍavān
yatra visphuramāṇauṣṭho bhīmaḥ prāha vaco mahat
     dṛṣṭvā duryodhanenorū draupadyā darśitāv ubhau
ūrū bhetsyāmi te pāpagadayā vajrakalpayā
     trayodaśānāṃ varṣāṇām ante durdyūta devinaḥ
sarve praharatāṃ śreṣṭhāḥ sarve cāmitatejasaḥ
     sarve sarvāstravidvāṃso devair api sudurjayāḥ
manye manyusamuddhūtāḥ putrāṇāṃ tava saṃyuge
     antaṃ pārthāḥ kariṣyanti vīryāmarṣa samanvitāḥ
[dhṛ]
     kiṃ kṛtaṃ sūta karṇena vadatā paruṣaṃ vacaḥ
     paryāptaṃ vairam etāvad yat kṛṣṇā sā sabhāṃ gatā
apīdānīṃ mama sutās tiṣṭheran mandacetasaḥ
     yeṣāṃ bhrātā gurur jyeṣṭho vinaye nāvatiṣṭhate
mamāpi vacanaṃ sūta na śuśrūṣati mandabhāk
     dṛṣṭvā māṃ cakṣuṣā hīnaṃ nirviceṣṭam acetanam
ye cāsya sacivā mandāḥ karṇa saubalakādayaḥ
     te 'py asya bhūyaso doṣān vardhayanti vicetasaḥ
svairam uktā api śarāḥ pārthenāmita tejasā
     nirdaheyur mama sutān kiṃ punar manyuneritāḥ
pārtha bāhubalotsṛṣṭā mahācāpa viniḥsṛtāḥ
     divyāstramantramuditāḥ sādayeyuḥ surān api
yasya mantrī ca goptā ca suhṛc caiva janārdanaḥ
     haris trailokyanāthaḥ sa kiṃ nu tasya na nirjitam
idaṃ ca sumahac citram arjunasyeha saṃjaya
     mahādevena bāhubhyāṃ yat sameta iti śrutiḥ
pratyakṣaṃ sarvalokasya khāṇḍave yatkṛtaṃ purā
     phalgunena sahāyārthe vahner dāmodareṇa ca
sarvathā nāsti me putraḥ sāmātyaḥ saha bāndhavaḥ
     kruddhe pārthe ca bhīme ca vāsudeve ca sātvate
