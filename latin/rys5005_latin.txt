sa nikāmaṃ vināmeṣu vicaran kāmarūpadhṛk
 vicacāra kapir laṅkāṃ lāghavena samanvitaḥ
āsasādātha lakṣmīvān rākṣasendraniveśanam
 prākāreṇārkavarṇena bhāsvareṇābhisaṃvṛtam
rakṣitaṃ rākṣasair bhīmaiḥ siṃhair iva mahad vanam
 samīkṣamāṇo bhavanaṃ cakāśe kapikuñjaraḥ
rūpyakopahitaiś citrais toraṇair hemabhūṣitaiḥ
 vicitrābhiś ca kakṣyābhir dvāraiś ca rucirair vṛtam
gajāsthitair mahāmātraiḥ śūraiś ca vigataśramaiḥ
 upasthitam asaṃhāryair hayaiḥ syandanayāyibhiḥ
siṃhavyāghratanutrāṇair dāntakāñcanarājataiḥ
 ghoṣavadbhir vicitraiś ca sadā vicaritaṃ rathaiḥ
bahuratnasamākīrṇaṃ parārdhyāsanabhājanam
 mahārathasamāvāsaṃ mahārathamahāsanam
dṛśyaiś ca paramodārais tais taiś ca mṛgapakṣibhiḥ
 vividhair bahusāhasraiḥ paripūrṇaṃ samantataḥ
vinītair antapālaiś ca rakṣobhiś ca surakṣitam
 mukhyābhiś ca varastrībhiḥ paripūrṇaṃ samantataḥ
muditapramadā ratnaṃ rākṣasendraniveśanam
 varābharaṇanirhrādaiḥ samudrasvananiḥsvanam
tad rājaguṇasaṃpannaṃ mukhyaiś ca varacandanaiḥ
 bherīmṛdaṅgābhirutaṃ śaṅkhaghoṣavināditam
nityārcitaṃ parvahutaṃ pūjitaṃ rākṣasaiḥ sadā
 samudram iva gambhīraṃ samudram iva niḥsvanam
mahātmāno mahad veśma mahāratnaparicchadam
 mahājanasamākīrṇaṃ dadarśa sa mahākapiḥ
virājamānaṃ vapuṣā gajāśvarathasaṃkulam
 laṅkābharaṇam ity eva so 'manyata mahākapiḥ
gṛhād gṛhaṃ rākṣasānām udyānāni ca vānaraḥ
 vīkṣamāṇo hy asaṃtrastaḥ prāsādāṃś ca cacāra saḥ
avaplutya mahāvegaḥ prahastasya niveśanam
 tato 'nyat pupluve veśma mahāpārśvasya vīryavān
atha meghapratīkāśaṃ kumbhakarṇaniveśanam
 vibhīṣaṇasya ca tathā pupluve sa mahākapiḥ
mahodarasya ca tathā virūpākṣasya caiva hi
 vidyujjihvasya bhavanaṃ vidyunmāles tathaiva ca
 vajradaṃṣṭrasya ca tathā pupluve sa mahākapiḥ
śukasya ca mahāvegaḥ sāraṇasya ca dhīmataḥ
 tathā cendrajito veśma jagāma hariyūthapaḥ
jambumāleḥ sumāleś ca jagāma hariyūthapaḥ
 raśmiketoś ca bhavanaṃ sūryaśatros tathaiva ca
dhūmrākṣasya ca saṃpāter bhavanaṃ mārutātmajaḥ
 vidyudrūpasya bhīmasya ghanasya vighanasya ca
śukanābhasya vakrasya śaṭhasya vikaṭasya ca
 hrasvakarṇasya daṃṣṭrasya romaśasya ca rakṣasaḥ
yuddhonmattasya mattasya dhvajagrīvasya nādinaḥ
 vidyujjihvendrajihvānāṃ tathā hastimukhasya ca
karālasya piśācasya śoṇitākṣasya caiva hi
 kramamāṇaḥ krameṇaiva hanūmān mārutātmajaḥ
teṣu teṣu mahārheṣu bhavaneṣu mahāyaśāḥ
 teṣām ṛddhimatām ṛddhiṃ dadarśa sa mahākapiḥ
sarveṣāṃ samatikramya bhavanāni samantataḥ
 āsasādātha lakṣmīvān rākṣasendraniveśanam
rāvaṇasyopaśāyinyo dadarśa harisattamaḥ
 vicaran hariśārdūlo rākṣasīr vikṛtekṣaṇāḥ
 śūlamudgarahastāś ca śakto tomaradhāriṇīḥ
dadarśa vividhān gulmāṃs tasya rakṣaḥpater gṛhe
raktāñ śvetān sitāṃś caiva harīṃś caiva mahājavān
 kulīnān rūpasaṃpannān gajān paragajārujān
niṣṭhitān gajaśikhāyām airāvatasamān yudhi
 nihantṝn parasainyānāṃ gṛhe tasmin dadarśa saḥ
kṣarataś ca yathā meghān sravataś ca yathā girīn
 meghastanitanirghoṣān durdharṣān samare paraiḥ
sahasraṃ vāhinīs tatra jāmbūnadapariṣkṛtāḥ
 hemajālair avicchinnās taruṇādityasaṃnibhāḥ
dadarśa rākṣasendrasya rāvaṇasya niveśane
 śibikā vividhākārāḥ sa kapir mārutātmajaḥ
latāgṛhāṇi citrāṇi citraśālāgṛhāṇi ca
 krīḍāgṛhāṇi cānyāni dāruparvatakān api
kāmasya gṛhakaṃ ramyaṃ divāgṛhakam eva ca
 dadarśa rākṣasendrasya rāvaṇasya niveśane
sa mandaratalaprakhyaṃ mayūrasthānasaṃkulam
 dhvajayaṣṭibhir ākīrṇaṃ dadarśa bhavanottamam
anantaratnanicayaṃ nidhijālaṃ samantataḥ
 dhīraniṣṭhitakarmāntaṃ gṛhaṃ bhūtapater iva
arcirbhiś cāpi ratnānāṃ tejasā rāvaṇasya ca
 virarājātha tad veśma raśmimān iva raśmibhiḥ
jāmbūnadamayāny eva śayanāny āsanāni ca
 bhājanāni ca śubhrāṇi dadarśa hariyūthapaḥ
madhvāsavakṛtakledaṃ maṇibhājanasaṃkulam
 manoramam asaṃbādhaṃ kuberabhavanaṃ yathā
nūpurāṇāṃ ca ghoṣeṇa kāñcīnāṃ ninadena ca
 mṛdaṅgatalaghoṣaiś ca ghoṣavadbhir vināditam
prāsādasaṃghātayutaṃ strīratnaśatasaṃkulam
 suvyūḍhakakṣyaṃ hanumān praviveśa mahāgṛham
