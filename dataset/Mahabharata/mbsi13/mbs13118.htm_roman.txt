[y]
      akāmāś ca sa kāmāś ca hatā ye 'smin mahāhave
      kāṃ yoniṃ pratipannās te tan me brūhi pitāmaha
duḥkhaṃ prāṇaparityāgaḥ puruṣāṇāṃ mahāmṛdhe
      jānāmi tattvaṃ dharmajña prāṇatyāgaṃ suduṣkaram
samṛddhe vāsamṛddhe vā śubhe vā yadi vāśubhe
      kāraṇaṃ tatra me brūhi sarvajño hy asi me mataḥ
[bh]
      samṛddhe vāsamṛddhe vā śubhe vā yadi vāśubhe
      saṃsāre 'smin samājātāḥ prāṇinaḥ pṛthivīpate
niratā yena bhāvena tatra me śṛṇu kāraṇam
      samyak cāyam anupraśnas tvayoktaś ca yudhiṣṭhira
atra te vartayiṣyāmi purāvṛttam idaṃ nṛpa
      dvaipāyanasya saṃvādaṃ kīṭasya ca yudhiṣṭhira
brahmabhūtaś caran vipraḥ kṛṣṇa dvaupāyanaḥ purā
      dadarśa kīṭaṃ dhāvantaṃ śīghraṃ śakaṭavartmani
gatijñaḥ sarvabhūtānāṃ rutajñaś ca śarīriṇām
      sarvajñaḥ sarvado dṛṣṭvā kīṭaṃ vacanam abravīt
kīṭa saṃtrastarūpo 'si tvaritaś caiva lakṣyase
      kva dhāvasi tad ācakṣva kutas te hayam āgatam
[k]
     śakaṭasyāsya mahato doṣaṃ śrutvā bhayaṃ mama
     āgataṃ vai mahābuddhe svana eṣa hi dāruṇaḥ
     śrūyate na sa māṃ hanyād iti tasmād apākrame
śvasatāṃ ca śṛṇomy evaṃ goputrāṇāṃ pracodyatām
     vahatāṃ sumahābhāraṃ saṃnikarṣe svanaṃ prabho
     nṛṇāṃ ca saṃvāhayatāṃ śrūyate vividhaḥ svanaḥ
soḍhum asmadvidhenaiṣa na śakyaḥ kīṭa yoninā
     tasmād apakramāmy eṣa bhayād asyāt sudāruṇāt
duḥkhaṃ hi mṛtyur bhūtānāṃ jīvitaṃ ca sudurlabham
     ato bhītaḥ palāyāmi gaccheyaṃ nāsukhaṃ sukhāt
[bh]
     ity uktaḥ sa tu taṃ prāha kutaḥ kīṭa sukhaṃ tava
     maraṇaṃ te sukhaṃ manye tiryagyonau hi vartase
śabdaṃ sparśaṃ rasaṃ gandhaṃ bhogāṃś coccāvacān bahūn
     nābhijānāsi kīṭa tvaṃ śreyo maraṇam eva te
[k]
     sarvatra nirato jīva itīhāpi sukhaṃ mama
     cetayāmi mahāprājña tasmād icchāmi jīvitum
ihāpi viṣayaḥ sarvo yathā dehaṃ pravartitaḥ
     mānuṣās tiryagāś caiva pṛthag bhogā viśeṣataḥ
aham āsaṃ manuṣyo vai śūdro bahudhanaḥ purā
     abrahmaṇyo nṛśaṃsaś ca kadaryo vṛddhijīvinaḥ
vāk tīkṣṇo nikṛtiprajño moṣṭā viśvasya sarvaśaḥ
     mithaḥ kṛto 'panidhanaḥ parasvaharaṇe rataḥ
bhṛtyātithi janaś cāpi gṛhe paryuṣito mayā
     mātsaryāt svādu kāmena nṛśaṃsena bubhūṣatā
devārthaṃ pitṛyajñārtham annaṃ śraddhā kṛtaṃ mayā
     na dattam arthakāmena deyam annaṃ punāti ha
guptaṃ śaraṇam āśritya bhayeṣu śaraṇā gatāḥ
     akasmān na bhayāt tyaktā na ca trātā bhayaiṣiṇaḥ
dhanaṃ dhānyaṃ priyān dārān yānaṃ vāsas tathādbhutam
     śriyaṃ dṛṣṭvā manuṣyāṇām asūyāmi nirarthakam
īrṣyuḥ parasukhaṃ dṛṣṭvā ātatāyy abubhūṣakaḥ
     trivargahantā cānyeṣām ātmakāmānuvartakaḥ
nṛśaṃsaguṇabhūyiṣṭhaṃ purā karmakṛtaṃ mayā
     smṛtvā tad anutapye 'haṃ tyaktvā priyam ivātmajam
śubhānām api jānāmi kṛtānāṃ karmaṇāṃ phalam
     mātā ca pūjitā vṛddhā brāhmaṇaś cārcito mayā
sakṛj jātiguṇopetaḥ saṃgatya gṛham āgataḥ
     atithiḥ pūjito brahmas tena māṃ nājahāt smṛtiḥ
karmaṇā tena caivāhaṃ sukhāśām iha lakṣaye
     tac chrotum aham icchāmi tvattaḥ śreyas tapodhana
