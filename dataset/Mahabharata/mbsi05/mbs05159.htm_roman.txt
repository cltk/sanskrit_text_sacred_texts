[s]
      ulūkas tv arjunaṃ bhūyo yathoktaṃ vākyam abravīt
      āśīviṣam iva kruddhaṃ tudan vākyaśalākayā
tasya tad vacanaṃ śrutvā ruṣitāḥ pāṇḍavā bhṛśam
      prāg eva bhṛśasaṃkruddhāḥ kaitavyena pradharṣitāḥ
nāsaneṣv avatiṣṭhanta bahūṃś caiva vicikṣipuḥ
      āśīviṣā iva kruddhā vīkṣāṃ cakruḥ parasparam
avākśirā bhīmasenaḥ samudaikṣata keśavam
      netrābhyāṃ lohitāntābhyām āśīviṣa iva śvasan
ārtaṃ vātātmajaṃ dṛṣṭvā krodhenābhihataṃ bhṛśam
      utsmayann iva dāśārhaḥ kaitavyaṃ pratyabhāṣata
prayāhi śīghraṃ kaitavya brūyāś caiva suyodhanam
      śrutaṃ vākyaṃ gṛhīto 'rtho mataṃ yat te tathāstu tat
madvacaś cāpi bhūyas te vaktavyaḥ sa suyodhanaḥ
      śva idānīṃ pradṛśyethāḥ puruṣo bhava durmate
manyase yac ca mūḍha tvaṃ na yotsyati janārdanaḥ
      sārathyena vṛtaḥ pārthair iti tvaṃ na bibheṣi ca
jaghanyakālam apy etad bhaved yat sarvapārthivān
      nirdaheyam ahaṃ krodhāt kṛṇānīva hutāśanaḥ
yudhiṣṭhira niyogāt tu phalgunasya mahātmanaḥ
     kariṣye yudhyamānasya sārathyaṃ viditātmanaḥ
yady utpatasi lokāṃs trīn yady āviśasi bhūtalam
     tatra tatrārjuna rathaṃ prabhāte drakṣyase 'grataḥ
yac cāpi bhīmasenasya manyase moghagarjitam
     duḥśāsanasya rudhiraṃ pītam ity avadhāryatām
na tvāṃ samīkṣate pārtho nāpi rājā yudhiṣṭhiraḥ
     na bhīmaseno na yamau pratikūlaprabhāṣiṇam
