[
      nānātvaikatvam ity uktaṃ tvayaitad ṛṣisattama
      paśyāmi cābhisaṃdigdham etayor vai nidarśanam
tathāprabuddha buddhābhyāṃ budhyamānasya cānagha
      sthūlabuddhyā na paśyāmi tattvam etan na saṃśayaḥ
akṣarakṣarayor uktaṃ tvayā yad api kāraṇam
      tad apy asthirabuddhitvāt pranastam iva me 'nagha
tad etac chrotum icchāmi nānātvaikatva darśanam
      buddham apratibuddhaṃ ca budhyamānaṃ ca tattvataḥ
vidyāvidye ca bhagavann akṣaraṃ kṣaram eva ca
      sāṃkhyaṃ yogaṃ ca kārtsnyena pṛthak caivāpṛthak ca ha
[vas]
      hanta te saṃpravakṣyāmi yad etad anupṛcchasi
      yogakṛtyaṃ mahārāja pṛthag eva śṛṇuṣva me
yogakṛtyaṃ tu yogānāṃ dhyānam eva paraṃ balam
      tac cāpi dvividhaṃ dhyānam āhur vedavido janāḥ
ekāgratā ca manasaḥ prāṇāyāmas tathaiva ca
      prāṇāyāmas tu saguṇo nirguṇo manasas tathā
mūtrotsarge purīse ca hojane ca narādhipa
      trikālaṃ nābhiyujñīta śeṣaṃ yuñjīta tatparaḥ
indriyāṇīndriyārthebhyo nivartya manasā muniḥ
     daśa dvādaśabhir vāpi caturviṃśāt paraṃ tataḥ
taṃ codanābhir matimān ātmānaṃ codayed atha
     tiṣṭhantam ajaraṃ taṃ tu yat tad uktaṃ manīsibhiḥ
taiś cātmā satataṃ jñeya ity evam anuśuśruma
     dravyaṃ hy ahīna manaso nānyatheti viniścayaḥ
vimuktaḥ sarvasaṅgebhyo laghv āhāro jitendriyaḥ
     pūrvarātre pare caiva dhārayeta mano ''tmani
sthirī kṛtyendriya grāmaṃ manasā mithileśvara
     mano buddhyā sthiraṃ kṛtvā pāsāna iva niścalaḥ
sthānuvac cāpy akampaḥ syād girivac cāpi niścalaḥ
     budhā vidhividhānajñās tadā yuktaṃ pracakṣate
na śṛṇoti na cāghrāti na rasyati na paśyati
     na ca sparśaṃ vijānāti na saṃkalpayate manaḥ
na cābhimanyate kiṃ cin na ca budhyati kāṣṭhavat
     tadā prakṛtim āpannaṃ yuktam āhur manīṣiṇaḥ
nivāte ca yathā dīpyan dīpas tadvat sa dṛśyate
     niriṅgaś cācalaś cordhvaṃ na tiryaggatim āpnuyāt
tadā tam anupaśyeta yasmin dṛṣṭe tu kathyate
     hṛdayastho 'ntarātmeti jñeyo jñas tāta madvidhaiḥ
vidhūma iva saptārcir āditya iva raśmimān
     vaidyuto 'gnir ivākāśe dṛśyate ''tmā tathātmani
yaṃ paśyanti mahātmāno dhṛtimanto manīṣiṇaḥ
     brāhmaṇā brahmayoniṣṭhā hy ayonim amṛtātmakam
tad evāhur anubhyo 'nu tan mahad bhyo mahattaram
     tad antaḥ sarvabhūteṣu dhruvaṃ tiṣṭhan na dṛśyate
buddhidravyeṇa dṛśyeta mano dīpena lokakṛt
     mahatas tamasas tāta pāre tiṣṭhann atāmasaḥ
sa tamonuda ity uktas tattvajñair vedapāragaiḥ
     vimalo vitamaskaś ca nirliṅgo 'liṅga saṃjñitaḥ
yogam etad dhi yogānāṃ manye yogasya lakṣaṇam
     evaṃ paśyaṃ prapaśyanti ātmānam ajaraṃ param
yogadarśanam etāvad uktaṃ te tattvato mayā
     sāṃkhyajñānaṃ pravakṣyāmi parisaṃkhyā nidarśanam
avyaktam āhuḥ prakṛtiṃ parāṃ prakṛtivādinaḥ
     tasmān mahat samutpannaṃ dvitīyaṃ rājasattama
ahaṃkāras tu mahatas tṛtīyam iti naḥ śrutam
     pañca bhūtāny ahaṃkārād āhuḥ sāṃkhyā nidarśinaḥ
etāḥ prakṛtayas tvāstau vikārāś cāpi sodaśa
     pañca caiva viśeṣā vai tathā pañcendriyāṇi ca
etāvad eva tattvānāṃ sāṃkhyam āhur manīṣiṇaḥ
     sāṃkhye vidhividhānajñā nityaṃ sāṃkhyapathe ratāḥ
yasmād yad abhijāyeta tat tatraiva pralīyate
     līyante pratilomāni sṛjyante cāntar ātmanā
anulomena jāyante līyante pratilomataḥ
     guṇā guṇeṣu satataṃ sāgarasyormayo yathā
sarvapralaya etāvān prakṛter nṛpasattama
     ekatvaṃ pralaye cāsya bahutvaṃ ca yadāsṛjat
     evam eva ca rājendra vijñeyaṃ jñeya cintakaiḥ
adhiṣṭhātāram avyaktam asyāpy etan nidarśanam
     ekatvaṃ ca bahutvaṃ ca prakṛter anu tattvavān
     ekatvaṃ pralaye cāsya bahutvaṃ ca pravartanāt
bahudhātmā prakurvīta prakṛtiṃ prasavātmikām
     tac ca kṣetraṃ mahān ātmā pañcaviṃśo 'dhitiṣṭhati
adhiṣṭhāteti rājendra procyate yati sattamaiḥ
     adhiṣṭhānād adhiṣṭhātā kṣetrāṇām iti naḥ śrutam
kṣetraṃ jānāti cāvyaktaṃ kṣetrajña iti cocyate
     avyaktike pure śete puruṣaś ceti kathyate
anyad eva ca kṣetraṃ syād anyaḥ kṣetrajña ucyate
     kṣetram avyaktam ity uktaṃ jñātā vai pañcaviṃśakaḥ
anyad eva ca jñānaṃ syād anyaj jñeyaṃ tad ucyate
     jñānam avyaktam ity uktaṃ jñeyo vai pañcaviṃśakaḥ
avyaktaṃ kṣetram ity uktaṃ tathā sattvaṃ tatheśvaram
     anīśvaram atattvaṃ ca tattvaṃ tat pañcaviṃśakam
sāṃkhyadarśanam etāvat parisaṃkhyāna darśanam
     sāṃkhyaṃ prakurute caiva prakṛtiṃ ca pracakṣate
tattvāni ca caturviṃśat parisaṃkhyāya tattvataḥ
     sāṃkhyāḥ saha prakṛtyā tu nistattvaḥ pañcaviṃśakaḥ
pañcaviṃśo 'prabuddhātmā budhyamāna iti smṛtaḥ
     yadā tu budhyate ''tmānaṃ tadā bhavati kevalaḥ
samyag darśanam etāvad bhāsitaṃ tava tattvataḥ
     evam etad vijānantaḥ sāmyatāṃ pratiyānty uta
samyaṅ nidarśanaṃ nāma pratyakṣaṃ prakṛtes tathā
     guṇatattvāny athaitāni nirguṇo 'nyas tathā bhavet
na tvaivaṃ vartamānānām āvṛttir vidyate punaḥ
     vidyate 'kṣarabhāvatvād aparaḥ param avyayam
paśyerann ekamatayo na samyak teṣu darśanam
     te 'vyaktaṃ pratipadyante punaḥ punar ariṃdama
sarvam etad vijānanto na sarvasya prabodhanāt
     vyaktī bhūtā bhaviṣyanti vyaktasya vaśavartinaḥ
sarvam avyaktam ity uktam asarvaḥ pañcaviṃśakaḥ
     ya enam abhijānanti na bhayaṃ teṣu vidyate
