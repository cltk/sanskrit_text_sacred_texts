[s]
      vyūheṣv āloḍyamāneṣu pāṇḍavānāṃ tatas tataḥ
      sudūram anvayuḥ pārthāḥ pāñcālāḥ saha somakaiḥ
vartamāne tathā raudre saṃgrāme lomaharṣaṇe
      prakṣaye jagatas tīvre yugānta iva bhārata
droṇe yudhi parākrāne nardamāne muhur muhuḥ
      pāñcāleṣu ca kṣīṇeṣu vadhyamāneṣu pāṇḍuṣu
nāpaśyac charaṇaṃ kiṃ cid dharmarājo yudhiṣṭhiraḥ
      cintayām āsa rājendra katham etad bhaviṣyati
tatrāvekṣya diśaḥ sarvāḥ savyasāci didṛṣṭkayā
      yudhiṣṭhiro dadarśātha naiva pārtha na mādhavam
so 'paśyan naraśārdūlaṃ vānararṣabha lakṣaṇam
      gāṇḍīvasya ca nirghoṣam aśṛṇvan vyathitendriyaḥ
apaśyan sātyakiṃ cāpi vṛṣṇīnāṃ pravaraṃ ratham
      cintayābhiparītāṅgo dharmarājo yudhiṣṭhiraḥ
      nādhyagacchat tadā śāntiṃ tāv apaśyan nararṣabhau
lokopakrośa bhīrutvād dharmarājo mahāyaśāḥ
      acintayan mahābāhuḥ śaineyasya rathaṃ prati
padavīṃ preṣitaś caiva phalgunasya mayā raṇe
      śaineyaḥ sātyakiḥ satyo mitrāṇām abhayaṃkaraḥ
tad idaṃ hy ekam evāsīd dvidhā jātaṃ mamādya vai
     sātyakiś ca hi me jñeyaḥ pāṇḍavaś ca dhanaṃjayaḥ
sātyakiṃ preṣayitvā tu pāṇḍavasya padānugam
     sātvatasyāpi kiṃ yuddhe preṣayiṣye padānugam
kariṣyāmi prayatnena bhrātur anveṣaṇaṃ yadi
     yuyudhānam ananviṣya loko māṃ garhayiṣyati
bhrātur anveṣaṇaṃ kṛtvā dharmarājo yudhiṣṭhiraḥ
     parityajati vārṣṇeyaṃ sātyakiṃ satyavikramam
lokāpavādabhīrutvāt so 'haṃ pārthaṃ vṛkodaram
     padavīṃ preṣayiṣyāmi mādhavasya mahātmanaḥ
yathaiva ca mama prītir arjune śatrusūdane
     tathaiva vṛṣṇivīre 'pi sātvate yuddhadurmade
atibhāre niyuktaś ca mayā śaineyanandanaḥ
     sa tu mitroparodhena gauravāc ca mahābalaḥ
     praviṣṭo bharatīṃ senāṃ makaraḥ sāgaraṃ yathā
asau hi śrūyate śabdaḥ śūrāṇām anivartinām
     mithaḥ saṃyudhyamānānāṃ vṛṣṇivīreṇa dhīmatā
prāptakālaṃ subalavan niścitya bahudhā hi me
     tatraiva pāṇḍaveyasya bhīmasenasya dhanvinaḥ
     gamanaṃ rocate mahyaṃ yatra yātau mahārathau
na cāpy asahyaṃ bhīmasya vidyate bhuvi kiṃ cana
     śakto hy eṣa raṇe yattān pṛthivyāṃ sarvadhanvinaḥ
     svabāhubalam āsthāya prativyūhitum añjasā
yasya bāhubalaṃ sarve samāśritya mahātmanaḥ
     vanavāsān nivṛttāḥ sma na ca yuddheṣu nirjitāḥ
ito gate bhīmasene sātvataṃ prati pāṇḍave
     sa nāthau bhavitārau hi yudhi sātvata phalgunau
kāmaṃ tv aśocanīyau tau raṇe sātvata phalgunau
     rakṣitau vāsudevena svayaṃ cāstraviśāradau
avaśyaṃ tu mayā kāryam ātmanaḥ śokanāśanam
     tasmād bhīmaṃ niyokṣyāmi sātvatasya padānugam
     tataḥ pratikṛtaṃ manye vidhānaṃ sātyakiṃ prati
evaṃ niścitya manasā dharmaputro yudhiṣṭhiraḥ
     yantāram abravīd rājan bhīmaṃ prati nayasva mām
dharmarāja vacaḥ śrutvā sārathir hayakovidaḥ
     rathaṃ hemapariṣkāraṃ bhīmāntikam upānayat
bhīmasenam anuprāpya prāptakālam anusmaran
     kaśmalaṃ prāviśad rājā bahu tatra samādiśan
yaḥ sa devān sa gandharvān daityāṃś caikaratho 'jayat
     tasya lakṣma na paśyāmi bhīmasenānujasya te
tato 'bravīd dharmarājaṃ bhīmasenas tathāgatam
     naivādrākṣaṃ na cāśrauṣaṃ tava kaśmalam īdṛśam
purā hi duḥkhadīrṇānāṃ bhavān gatir abhūd dhi naḥ
     uttiṣṭhottiṣṭha rājendra śādhi kiṃ karavāṇi te
na hy asādhyam akāryaṃ vā vidyate mama mānada
     ājñāpaya kuruśreṣṭha mā ca śoke manaḥ kṛthāḥ
tam abravīd aśrupūrṇaḥ kṛṣṇasarpa iva śvasan
     bhīmasenam idaṃ vākyaṃ pramlāna vadano nṛpaḥ
yathā śaṅkhasya nirghoṣaḥ pāñcajanyasya śrūyate
     prerito vāsudevena saṃrabdhena yaśasvinā
     nūnam adya hataḥ śete tava bhrātā dhanaṃjayaḥ
tasmin vinihate nūnaṃ yudhyate 'sau janārdanaḥ
     yasya sattvavato vīryam upajīvanti pāṇḍavāḥ
yaṃ bhayeṣv abhigacchanti sahasrākṣam ivāmarāḥ
     sa śūraḥ saindhava prepsur anvayād bhāratīṃ camūm
tasya vai gamanaṃ vidmo bhīma nāvartanaṃ punaḥ
     śyāmo yuvā guḍākeśo darśanīyo mahābhujaḥ
vyūḍhorasko mahāskandho mattadviradavikramaḥ
     cakora netras tāmrākṣo dviṣatām aghavardhanaḥ
tad idaṃ mama bhadraṃ te śokasthānam ariṃdama
     arjunārthaṃ mahābāho sātvatasya ca kāraṇāt
vardhate haviṣevāgnir idhyamānaḥ punaḥ punaḥ
     tasya lakṣma na paśyāmi tena vindāmi kaśmalam
taṃ viddhi puruṣavyāghraṃ sātvataṃ ca mahāratham
     sa taṃ mahārathaṃ paścād anuyātas tavānujam
     tam apaśyan mahābāhum ahaṃ vindāmi kaśmalam
tasmāt kṛṣṇo raṇe nūnaṃ yudhyate yuddhakovidaḥ
     yasya vīryavato vīryam upajīvanti pāṇḍavāḥ
sa tatra gaccha kauneya yatra yāto dhanaṃjayaḥ
     sātyakiś ca mahāvīryaḥ kartavyaṃ yadi manyase
     vacanaṃ mama dharmajña jyeṣṭho bhrātā bhavāmi te
na te 'rjunas tathā jñeyo jñātavyaḥ sātyakir yathā
     cikīrṣur matpriyaṃ pārtha prayātaḥ savyasācinaḥ
     padavīṃ durgamāṃ ghorām agamyām akṛtātmabhiḥ
[bhm]
     brahmeṣānendra varuṇān avahad yaḥ purā rathaḥ
     tam āsthāya gatau kṛṣṇau na tayor vidyate bhayam
ājñāṃ tu śirasā bibhrad eṣa gacchāmi mā śucaḥ
     sametya tān naravyāghrāṃs tava dāsyāmi saṃvidam
[s]
     etāvad uktvā prayayau paridāya yudhiṣṭhiram
     dhṛṣṭadyumnāya balavān suhṛdbhyaś ca punaḥ punaḥ
     dhṛṣṭadyumnaṃ cedam āha bhīmaseno mahābalaḥ
viditaṃ te mahābāho yathā droṇo mahārathaḥ
     grahaṇe dharmarājasya sarvopāyena vartate
na ca me gamane kṛtyaṃ tādṛk pārṣata vidyate
     yādṛśaṃ rakṣaṇe rājñaḥ kāryam ātyayikaṃ hi naḥ
evam ukto 'smi pārthena prativaktuṃ sma notsahe
     prayāsye tatra yatrāsau mumūrṣuḥ saindhavaḥ sthitaḥ
     dharmarājasya vacane sthātavyam aviśaṅkayā
so 'dya yatto raṇe pārthaṃ parirakṣa yudhiṣṭhiram
     etad dhi sarvakāryāṇāṃ paramaṃ kṛtyam āhave
tam abravīn mahārāja dhṛṣṭadyumno vṛkodaram
     īpsitena mahābāho gaccha pārthāvicārayan
nāhatvā samare droṇo dhṛṣṭadyumnaṃ kathaṃ cana
     nigrahaṃ dharmarājasya prakariṣyati saṃyuge
tato nikṣipya rājānaṃ dhṛṣṭadyumnāya pāṇḍavaḥ
     abhivādya guruṃ jyeṣṭhaṃ prayayau yatra phalgunaḥ
pariṣvaktas tu kaunteyo dharmarājena bhārata
     āghrātaś ca tathā mūrdhni śrāvitaś cāśiṣaḥ śubhāḥ
bhīmaseno mahābāhuḥ kavacī śubhakuṇḍalī
     sāṅgadaḥ sa tanutrāṇaḥ sa śarī rathināṃ varaḥ
tasya kārṇṣāyasaṃ varma hemacitraṃ maharddhimat
     vibabhau parvata śliṣṭaḥ sa vidyud iva toyadaḥ
pītaraktāsita sitair vāsobhiś ca suveṣṭitaḥ
     kaṇṭhatrāṇena ca babhau sendrāyudha ivāmbudaḥ
prayāte bhīmasene tu tava sainyaṃ yuyutsayā
     pāñcajanya ravo ghoraḥ punar āsīd viśāṃ pate
taṃ śrutvā ninadaṃ ghoraṃ trailokyatrāsanaṃ mahat
     punar bhīmaṃ mahābāhur dharmaputro 'bhyabhāṣata
eṣa vṛṣṇipravīreṇa dhmātaḥ salilajo bhṛśam
     pṛthivīṃ cāntarikṣaṃ ca vinādayati śaṅkharāṭ
nūnaṃ vyasanam āpanne sumahat savyasācini
     kurubhir yudhyate sārdhaṃ sarvaiś cakragadādharaḥ
nūnam āryā mahat kuntī pāpam adya nidarśanam
     draupadī tu subhadrā ca paśyanti saha bandhubhiḥ
sa bhīmas tvarayā yukto yāhi yatra dhanaṃjayaḥ
     muhyantīva hi me sarvā dhanaṃjaya didṛkṣayā
     diśaḥ sa pradiśaḥ pārtha sātvatasya ca kāraṇāt
gaccha gaccheti ca punar bhīmasenam abhāṣata
     bhṛśaṃ sa prahito bhrātrā bhrātā bhrātuḥ priyaṃ karaḥ
     āhatya dundubhiṃ bhīmaḥ śaṅkhaṃ pradhmāya cāsakṛt
vinadya siṃhanādaṃ ca jyāṃ vikarṣan punaḥ punaḥ
     darśayan ghoram ātmānam amitrān sahasābhyayāt
tam ūhur javanā dāntā vikurvāṇā hayottamāḥ
     viśokenābhisaṃyattā manomārutaraṃhasaḥ
ārujan virujan pārtho jyāṃ vikarṣaṃś ca pāṇinā
     so 'vakarṣan vikarṣaṃś ca senāgraṃ samaloḍayat
taṃ prayāntaṃ mahābāhuṃ pāñcālāḥ saha somakāḥ
     pṛṣṭhato 'nuyayuḥ śūrā maghavantam ivāmarāḥ
taṃ sa senā mahārāja sodaryāḥ paryavārayan
     duḥśalaś citrasenaś ca kuṇḍa bhedī viviṃśatiḥ
durmukho duḥsahaś caiva vikarṇaś ca śalas tathā
     vindānuvindau sumukho dīrghabāhuḥ sudarśanaḥ
vṛndārakaḥ suhastaś ca suṣeṇo dīrghalocanaḥ
     abhayo raudrakarmā ca suvarmā durvimocanaḥ
vividhai rathināṃ śreṣṭhāḥ saha sainyaiḥ sahānugaiḥ
     saṃyattāḥ samare śūrā bhīmasenam upādravan
tān samīkṣya tu kaunteyo bhīmasenaḥ parākramī
     abhyavartata vegena siṃhaḥ kṣudramṛgān iva
te mahāstrāṇi divyāni tatra vīrā adarśayan
     vārayantaḥ śarair bhīmaṃ meghāḥ sūryam ivoditam
sa tān atītya vegena droṇānīkam upādravat
     agrataś ca gajānīkaṃ śaravarṣair avākirat
so 'cireṇaiva kālena tad gajānīkam āśugaiḥ
     diśaḥ sarvāḥ samabhyasya vyadhamat pavanātmajaḥ
trāsitāḥ śarabhasyeva garjitena vane mṛgāḥ
     pradravan dviradāḥ sarve nadanto bhairavān ravān
punaś cātītya vegena droṇānīkam upādravat
     tam avārayad ācāryo velevodvṛttam arṇavam
lalāṭe 'tāḍayac cainaṃ nārācena smayann iva
     ūrdhvaraśmir ivādityo vibabhau tatra pāṇḍavaḥ
sa manyamānas tv ācāryo mamāyaṃ phalguno yathā
     bhīmaḥ kariṣyate pūjām ity uvāca vṛkodaram
bhīmasena na te śakyaṃ praveṣṭum arivāhinīm
     mām anirjitya samare śatrumadhye mahābala
yadi te so 'nujaḥ kṛṣṇaḥ praviṣṭo 'numate mama
     anīkaṃ na tu śakyaṃ bhoḥ praveṣṭum iha vai tvayā
atha bhīmas tu tac chrutvā guror vākyam apetabhīḥ
     kruddhaḥ provāca vai droṇaṃ raktatāmrekṣaṇaḥ śvasan
tavārjuno nānumate brahma bandho raṇājiram
     praviṣṭaḥ sa hi durdharṣaḥ śakrasyāpi viśed balam
yena vai paramāṃ pūjāṃ kurvatā mānito hy asi
     nārjuno 'haṃ ghṛṇī droṇa bhīmaseno 'smi te ripuḥ
pitā nas tvaṃ gurur bandhus tathā putrā hi te vayam
     iti manyāmahe sarve bhavantaṃ praṇatāḥ sthitāḥ
adya tad viparītaṃ te vadato 'smāsu dṛśyate
     yadi śatruṃ tvam ātmānaṃ manyase tat tathāstv iha
     eṣa te sadṛśaṃ śatroḥ karma bhīmaḥ karomy aham
athodbhrāmya gadāṃ bhīmaḥ kāladaṇḍam ivāntakaḥ
     droṇāyāvasṛjad rājan sa rathād avapupluve
sāśvasūta dhvajaṃ yānaṃ droṇasyāpothayat tadā
     prāmṛdnāc ca bahūn yodhān vāyur kṛṣṇān ivaujasā
taṃ punaḥ parivavrus te tava putrā rathottamam
     anyaṃ ca ratham āsthāya droṇaḥ praharatāṃ varaḥ
tataḥ kruddor mahārāja bhīmasenaḥ parākramī
     agrataḥ syandanānīkaṃ śaravarṣair avākirat
te vadhyamānāḥ samare tava putrā mahārathāḥ
     bhīmaṃ bhīmabalaṃ yuddhe 'yodhayaṃs tu jayaiṣiṇaḥ
tato duḥśāsanaḥ kruddho rathaśaktiṃ samākṣipan
     sarvapāraśavīṃ tīkṣṇāṃ jighāṃsuḥ pāṇḍunandanam
āpatantīṃ mahāśaktiṃ tava putra pracoditām
     dvidhā ciccheda tāṃ bhīmas tad adbhutam ivābhavat
athānyair niśitair bāṇaiḥ saṃkruddhaḥ kuṇḍa bhedinam
     suṣeṇaṃ dīrghanetraṃ ca tribhis trīn avadhīd balī
tato vṛndārakaṃ vīraṃ kurūṇāṃ kīrtivardhanam
     putrāṇāṃ tava vīrāṇāṃ yudhyatām avadhīt punaḥ
abhayaṃ raudrakarmāṇaṃ durvimocanam eva ca
     tribhis trīn avadhīd bhīmaḥ punar eva sutāṃs tava
vadhyamānā mahārāja putrās tava balīyasā
     bhīmaṃ praharatāṃ śreṣṭhaṃ samantāt paryavārayan
vindānuvindau sahitau suvarmāṇaṃ ca te sutam
     prahasann iva kauneyaḥ śarair ninye yamakṣayam
tataḥ sudarśanaṃ vīraṃ putraṃ te bharatarṣabha
     vivyādha samare tūrṇaṃ sa papāta mamāra ca
so cireṇaiva kālena tadrathānīkam āśugaiḥ
    diśaḥ sarvāḥ samabhyasya vyadhamat pāṇunandanaḥ
tato vai rathagoṣeṇa garjitena mṛgā iva
    vadhyamānāś ca samare putrās tava viśāṃ pate
    prādravan sa rathāḥ sarve bhīmasenabhayārditāḥ
anuyāya tu kauneyaḥ putrāṇāṃ te mahad balam
    vivyādha samare rājan kauraveyān samantataḥ
vadhyamānā mahārāja bhīmasenena tāvakāḥ
    tyaktvā bhīmaṃ raṇe yanti codayanto hayottamān
tāṃs tu nirjitya samare bhīmaseno mahābalaḥ
    siṃhanāda ravaṃ cakre bāhuśabdaṃ ca pāṇḍavaḥ
talaśabdaṃ ca sumahat kṛtvā bhīmo mahābalaḥ
    vyatītya rathinaś cāpi droṇānīkam upādravat
