[y]
      tasminn antarhite vipre rājā kim akarot tadā
      bhāryā cāsya mahābhāgā tan me brūhi pitāmaha
[bh]
      adṛṣṭvā sa mahīpālas tam ṛṣiṃ saha bhāryayā
      pariśrānto nivavṛte vrīḍito naṣṭacetanaḥ
sa praviśya purīṃ dīno nābhyabhāṣata kiṃ cana
      tad eva cintayām āsa cyavanasya viceṣṭitam
atha śūnyena manasā praviveśa gṛhaṃ nṛpaḥ
      dadarśa śayane tasmiñ śayānaṃ bhṛtunandanam
vismitau tau tu dṛṣṭvā taṃ tad āścaryaṃ vicintya ca
      darśanāt tasya ca muner viśrāntau saṃbabhūvatuḥ
yathāsthānaṃ tu tau sthitvā bhūyas taṃ saṃvavāhatuḥ
      athāpareṇa pārśvena suṣvāpa sa mahāmuniḥ
tenaiva ca sa kālena pratyabudhyata vīryavān
      na ca tau cakratuḥ kiṃ cid vikāraṃ bhayaśaṅkitau
pratibuddhas tu sa munis tau provāca viśāṃ pate
      tailābhyaṅgo dīyatāṃ me snāsye 'ham iti bhārata
tatheti tau pratiśrutya kṣudhitau śramakarśitau
      śatapākena tailena mahārheṇopatasthatuḥ
tataḥ sukhāsīnam ṛṣiṃ vāgyatau saṃvavāhatuḥ
     na ca paryāptam ity āha bhārgavaḥ sumahātapāḥ
yadā tau nirvikārau tu lakṣayām āsa bhārgavaḥ
     tata utthāya sahasā snānaśālāṃ viveśa ha
     kḷptam eva tu tatrāsīt snānīyaṃ pārthivocitam
asatkṛtya tu tat sarvaṃ tatraivāntaradhīyata
     sa muniḥ punar evātha nṛpateḥ paśyatas tadā
     nāsūyāṃ cakratus tau ca dampatī bharatarṣabha
atha snātaḥ sa bhagavān siṃhāsanagataḥ prabhuḥ
     darśayām āsa kuśikaṃ sabhāryaṃ bhṛgunandanaḥ
saṃhṛṣṭavadano rājā sabhāryaḥ kuśiko muniḥ
     siddham annam iti prahvo nirvikāro nyavedayat
ānīyatām iti munis taṃ covāca narādhipam
     rājā ca samupājahre tadannaṃ saha bhāryayā
māṃsaprakārān vividhāñ śākāni vividhāni ca
     vesavāra vikārāṃś ca pānakāni laghūni ca
rasālāpūpakāṃś citrān modakān atha ṣāḍavān
     rasān nānāprakārāṃś ca vanyaṃ ca munibhojanam
phalāni ca vicitrāṇi tathā bhojyāni bhūriśaḥ
     badareṅguda kāśmarya bhallātaka vaṭāni ca
gṛhasthānāṃ ca yad bhojyaṃ yac cāpi vanavāsinām
     sarvam āhārayām āsa rājā śāpabhayān muneḥ
atha sarvam upanyastam agrataś cyavanasya tat
     tataḥ sarvaṃ samānīya tac ca śayyāsanaṃ muniḥ
vastraiḥ śubhair avacchādya bhojanopaskaraiḥ saha
     sarvam ādīpayām āsa cyavano bhṛgunandanaḥ
na ca tau cakratuḥ kopaṃ dampatī sumahāvratau
     tayoḥ saṃprekṣator eva punar antarhito 'bhavat
tatraiva ca sa rājarṣir tasthau tāṃ rajanīṃ tadā
     sabhāryo vāgyataḥ śrīmān na ca taṃ kopa āviśat
nityaṃ saṃskṛtam annaṃ tu vividhaṃ rājaveśmani
     śayanāni ca mukhyāni pariṣekāś ca puṣkalāḥ
vastraṃ ca vividhākāram abhavat samupārjitam
     na śaśāka tato draṣṭum antaraṃ cyavanas tadā
punar eva ca viprarṣiḥ provāca kuśikaṃ nṛpam
     sabhāryo māṃ rathenāśu vaha yatra bravīmy aham
tatheti ca prāha nṛpo nirviśaṅkas tapodhanam
     krīḍā ratho 'stu bhagavann uta sāṃgrāmiko rathaḥ
ity uktaḥ sa munis tena rājñā hṛṣṭena tad vacaḥ
     cyavanaḥ pratyuvācedaṃ hṛṣṭaḥ parapuraṃjayam
sajjīkuru rathaṃ kṣipraṃ yas te sāṃgrāmiko mataḥ
     sāyudhaḥ sa patākaś ca sa śaktiḥ kaṇa yaṣṭimān
kiṅkiṇīśatanirghoṣo yuktas tomarakalpanaiḥ
     gadākhaḍganibaddhaś ca parameṣu śatānvitaḥ
tataḥ sa taṃ tathety uktvā kalpayitvā mahāratham
     bhāryāṃ vāme dhuri tadā cātmānaṃ dakṣiṇe tathā
tridaṃṣṭraṃ varja sūcy agraṃ pratodaṃ tatra cādadhat
     sarvam etat tato dattvā nṛpo vākyam athābravīt
bhagavan kva ratho yātu bravītu bhṛgunandanaḥ
     yatra vakṣyasi viprarṣe tatra yāsyati te rathaḥ
evaṃ kutas tu bhagavān pratyuvācātha taṃ nṛpam
     itaḥ prabhṛti yātavyaṃ padakaṃ padakaṃ śanaiḥ
śromo mama yathā na syāt tathā me chanda cāriṇau
     sukhaṃ caivāsmi voḍhavyo janaḥ sarvaś ca paśyatu
notsāryaḥ pathikaḥ kaś cit tebhyo dāsyāmy ahaṃ vasu
     brāhmaṇebhyaś ca ye kāmān arthayiṣyanti māṃ pathi
sarvaṃ dāsyāmy aśeṣeṇa dhanaṃ ratnāni caiva hi
     kriyatāṃ nikhilenaitan mā vicāraya pārthiva
tasya tad vacanaṃ śrutvā rājā bhṛtyān athābravīt
     yad yad brūyān munis tat tat sarvaṃ deyam aśaṅkitaiḥ
tato ratnāny anekāni striyo yugyam ajāvikam
     kṛtākṛtaṃ ca kanakaṃ jagendrāś cācalopamāḥ
anvagacchanta tam ṛṣiṃ rājāmātyāś ca sarvaśaḥ
     hāhābhūtaṃ ca tat sarvam āsīn nagaram ārtimat
tau tīkṣṇāgreṇa sahasā pratodena pracoditau
     pṛṣṭhe viddhau kaṭe caiva nirvikārau tam ūhatuḥ
vepamānau virāhārau pañcāśad rātrakarśitau
     kathaṃ cid ūhatur vīrau dampatī taṃ rathottamam
bahuśo bhṛśaviddhau tau kṣaramāṇau kṣatodbhavam
     dadṛśāte mahārāja puṣpitāv iva kiṃśukau
au dṛṣṭvā pauravargas tu bhṛśaṃ śokaparāyaṇaḥ
     abhiśāpabhayāt trasto na ca kiṃ cid uvāca ha
dvandvaśaś cābruvan sarve paśyadhvaṃ tapaso balam
     kruddhā api muniśreṣṭhaṃ vīkṣituṃ naiva śaknumaḥ
aho bhagavato vīryaṃ maharṣer bhāvitātmanaḥ
     rājñaś cāpi sabhāryasya dhairyaṃ paśyata yādṛśam
śrāntāv api hi kṛcchreṇa ratham etaṃ samūhatuḥ
     na caitayor vikāraṃ vai dadarśa bhṛgunandanaḥ
[bh]
     tataḥ sa nirvikārau tau dṛṣṭvā bhṛgukulodvahaḥ
     vasu viśrāṇayām āsa yathā vaiśravaṇas tathā
tatrāpi rājā prītātmā yathājñaptam athākarot
     tato 'sya bhagavān prīto babhūva munisattamaḥ
avatīrya rathaśreṣṭhād dampatī tau mumoca ha
     vimocya caitau vidhivat tato vākyam uvāca ha
snigdhagambhīrayā vācā bhārgavaḥ suprasannayā
     dadāni vāṃ varaṃ śreṣṭhaṃ tad brūtām iti bhārata
sukumārau ca tau vidvān karābhyāṃ munisattamaḥ
     pasparśāmṛtakalpābhyāṃ snehād bharatasattama
athābravīn nṛpo vākyaṃ śramo nāsty āvayor iha
     viśrāntau svaḥ prabhāvāt te dhyānenaiveti bhārgava
atha tau bhagavān prāha prahṛṣṭaś cyavanas tadā
     na vṛthā vyāhṛtaṃ pūrvaṃ yan mayā tad bhaviṣyati
ramaṇīyaḥ samuddeśo gaṅgātīram idaṃ śubham
     kaṃ cit kālaṃ vrataparo nivatsyāmīha pārthiva
gamyatāṃ svapuraṃ putra viśrāntaḥ punar eṣyasi
     ihasthaṃ māṃ sabhāryas tvaṃ draṣṭāsi śvo narādhipa
na ca manyus tvayā kāryaḥ śreyas te samupasthitam
     yat kāṅkṣitaṃ hṛdisthaṃ te tat sarvaṃ saṃbhaviṣyati
ity evam uktaḥ kuśikaḥ prahṛṣṭenāntarātmanā
     provāca muniśārdūlam idaṃ vacanam arthavat
na me manyur mahābhāga pūto 'smi bhagavaṃs tvayā
     saṃvṛttau yauvanasthau svo vapuṣmantau balānvitau
pratodena vraṇā ye me sabhāryasya kṛtās tvayā
     tān na paśyāmi gātreṣu svastho 'smi saha bhāryayā
imāṃ ca devīṃ paśyāmi mune divyāpsaropamām
     śriyā paramayā yuktāṃ yathādṛṣṭāṃ mayā purā
tava prasādāt saṃvṛttam idaṃ sarvaṃ mahāmune
     naitac citraṃ tu bhagavaṃs tvayi satyaparākrama
ity uktaḥ pratyuvācedaṃ vyacanaḥ kuśikaṃ tadā
     āgacchethāḥ sabhāryaś ca tvam iheti narādhipa
ity uktaḥ samanujñāto rājarṣir abhivādya tam
     prayayau vapuṣā yukto nagaraṃ devarājavat
tata enam upājagmur amātyāḥ sa purohitāḥ
     balasthā gaṇikā yuktāḥ sarvāḥ prakṛtayas tathā
tair vṛtaḥ kuśiko rājā śriyā paramayā jvalan
     praviveśa puraṃ hṛṣṭaḥ pūjyamāno 'tha bandibhiḥ
tataḥ praviśya nagaraṃ kṛtvā sarvāhṇika kriyāḥ
     bhuktvā sabhāryo rajanīm uvāsa sa mahīpatiḥ
tatas tu tau navam abhivīkṣya yauvanaṃ; parasparaṃ vigatajarāv ivāmarau
     nanandatuḥ śayanagatau vapur dharau; śriyā yutau dvija varadattayā tayā
sa cāpy ṛṣir bhṛgukulakīrtivardhanas; tapodhano vanam abhirāmam ṛddhimat
     manīṣayā bahuvidha ratnabhūṣitaṃ; sasarja yan nāsti śatakrator api
