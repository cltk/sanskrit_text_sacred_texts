vaiśaṃpāyana uvāca
      tataḥ prabhāte vimale dhārtarāṣṭreṇa coditāḥ
      duryodhanena rājānaḥ prayayuḥ pāṇḍavān prati
āplāvya śucayaḥ sarve sragviṇaḥ śuklavāsasaḥ
      gṛhītaśastrā dhvajinaḥ svasti vācya hutāgnayaḥ
sarve vedavidaḥ śūrāḥ sarve sucaritavratāḥ
      sarve karmakṛtaś caiva sarve cāhavalakṣaṇāḥ
āhaveṣu parāṁl lokāñ jigīṣanto mahābalāḥ
      ekāgramanasaḥ sarve śraddadhānāḥ parasya ca
vindānuvindāv āvantyau kekayā bāhlikaiḥ saha
      prayayuḥ sarva evaite bhāradvājapurogamāḥ
aśvatthāmā śāṃtanavaḥ saindhavo 'tha jayadrathaḥ
      dākṣiṇātyāḥ pratīcyāś ca pārvatīyāś ca ye rathāḥ
gāndhārarājaḥ śakuniḥ prācyodīcyāś ca sarvaśaḥ
      śakāḥ kirātā yavanāḥ śibayo 'tha vasātayaḥ
svaiḥ svair anīkaiḥ sahitāḥ parivārya mahāratham
      ete mahārathāḥ sarve dvitīye niryayur bale
kṛtavarmā sahānīkas trigartāś ca mahābalāḥ
      duryodhanaś ca nṛpatir bhrātṛbhiḥ parivāritaḥ
śalo bhūriśravāḥ śalyaḥ kausalyo 'tha bṛhadbalaḥ
     ete paścād avartanta dhārtarāṣṭrapurogamāḥ
te samena pathā yātvā yotsyamānā mahārathāḥ
     kurukṣetrasya paścārdhe vyavatiṣṭhanta daṃśitāḥ
duryodhanas tu śibiraṃ kārayām āsa bhārata
     yathaiva hāstinapuraṃ dvitīyaṃ samalaṃkṛtam
na viśeṣaṃ vijānanti purasya śibirasya vā
     kuśalā api rājendra narā nagaravāsinaḥ
tādṛśany eva durgāṇi rājñām api mahīpatiḥ
     kārayām āsa kauravyaḥ śataśo 'tha sahasraśaḥ
pañcayojanam utsṛjya maṇḍalaṃ tad raṇājiram
     senāniveśās te rājann āviśañ śatasaṃghaśaḥ
tatra te pṛthivīpālā yathotsāhaṃ yathābalam
     viviśuḥ śibirāṇy āśu dravyavanti sahasraśaḥ
teṣāṃ duryodhano rājā sasainyānāṃ mahātmanām
     vyādideśa sabāhyānāṃ bhakṣyabhojyam anuttamam
sagajāśvamanuṣyāṇāṃ ye ca śilpopajīvinaḥ
     ye cānye 'nugatās tatra sūtamāgadhabandinaḥ
vaṇijo gaṇikā vārā ye caiva prekṣakā janāḥ
     sarvāṃs tān kauravo rājā vidhivat pratyavaikṣata
