[vaiṣampāyana]
      abhiṣikto mahāprājño rājyaṃ prāpya yudhiṣṭhiraḥ
      dāśārhaṃ puṇḍarīkākṣam uvāca prāñjaliḥ śuciḥ
tava kṛṣṇa prasādena nayena ca balena ca
      buddhyā ca yaduśārdūla tathā vikramaṇena ca
punaḥ prāptam idaṃ rājyaṃ pitṛpaitāmahaṃ mayā
      namas te puṇḍarīkākṣa punaḥ punar ariṃdama
tvām ekam āhuḥ puruṣaṃ tvām āhuḥ sātvatāṃ patim
      nāmabhis tvāṃ bahuvidhaiḥ stuvanti paramarṣayaḥ
viśvakarman namas te 'stu viśvātman viśvasaṃbhava
      viṣṇo jiṣṇo hare kṛṣṇa vaikuṇṭha puruṣottama
adityāḥ saptarātraṃ tu purāṇe garbhatāṃ gataḥ
      pṛśni garbhas tvam evaikas triyugaṃ tvāṃ vadanty api
śuci śravā hṛṣīkeśo ghṛtārcir haṃsa ucyase
      tricakṣuḥ śambhur ekas tvaṃ vibhur dāmodaro 'pi ca
varāho 'gnir bṛhad bhānur vṛṣaṇas tārkṣya lakṣaṇaḥ
      anīka sāhaḥ puruṣaḥ śipi viṣṭa uru kramaḥ
vāciṣṭha ugraḥ senānīḥ satyo vājasanir guhaḥ
      acyutaś cyāvano 'rīṇāṃ saṃkṛtir vikṛtir vṛṣaḥ
kṛtavartmā tvam evādrir vṛṣagarbho vṛṣā kapiḥ
     sindhukṣid ūrmis trikakut tridhāmā trivṛd acyuta
saṃrād virāṭ svarāṭ caiva surarāḍ dharmado bhavaḥ
     vibhur bhūr abhibhūḥ kṛṣṇaḥ kṛṣṇavartmā tvam eva ca
sviṣṭakṛd bhiṣag āvartaḥ kapilas tvaṃ ca vāmanaḥ
     yajño dhruvaḥ pataṃgaś ca jayatsenas tvam ucyase
śikhaṇḍī nahuṣo babhrur divaspṛk tvaṃ punar vasuḥ
     subabhrur ukṣo rukmas tvaṃ suṣeṇo dundubhis tathā
gabhastinemiḥ śrīpadmaṃ puṣkaraṃ puṣpadhāraṇaḥ
     ṛbhur vibhuḥ sarvasūkṣmas tvaṃ sāvitraṃ ca paṭhyase
ambhonidhis tvaṃ brahmā tvaṃ pavitraṃ dhāma dhanva ca
     hiraṇyagarbhaṃ tvām āhuḥ svadhā svāhā ca keśava
yonis tvam asya pralayaś ca kṛṣṇa; tvam evedaṃ sṛjasi viśvam agre
     viśvaṃ cedaṃ tvadvaśe viśvayone; namo 'stu te śārṅgacakrāsi pāṇe
evaṃ stuto dharmarājena kṛṣṇaḥ; sabhāmadhye prītimān puṣkarākṣaḥ
     tam abhyanandad bhārataṃ puṣkalābhir; vāgbhir jyeṣṭhaṃ pāṇḍavaṃ yādavāgryaḥ
