[vaiṣampāyana]
      praveśane tu pārthānāṃ janasya puravāsinaḥ
      didṛkṣūṇāṃ sahasrāṇi samājagmur bahūny atha
sa rājamārgaḥ śuśubhe samalaṃ kṛtacatvaraḥ
      yathā candrodaye rājan vardhamāno mahodadhiḥ
gṛhāṇi rājamārge tu ratnavanti bṛhanti ca
      prākampanteva bhāreṇa strīṇāṃ pūrṇāni bhārata
tāḥ śanair iva savrīḍaṃ praśaśaṃsur yudhiṣṭhiram
      bhīmasenārjunau caiva mādrīputrau ca pāṇḍavau
dhanyā tvam asi pāñcāli yā tvaṃ puruṣasattamān
      upatiṣṭhasi kalyāṇi maharṣīn iva gautamī
tava karmāṇy amoghāni vratacaryā ca bhāmini
      iti kṛṣṇāṃ mahārāja praśaśaṃsus tadā striyaḥ
praśaṃsā vacanais tāsāṃ mithaḥ śabdaiś ca bhārata
      prītijaiś ca tadā śabdaiḥ puram āsīt samākulam
tam atītya yathā yuktaṃ rājamārgaṃ yudhiṣṭhira
      alaṃ kṛtaṃ śobhamānam upāyād rājaveśma ha
tataḥ prakṛtayaḥ sarvāḥ paurajānapadās tathā
      ūcuḥ kathāḥ karṇasukhāḥ samupetya tatas tataḥ
diṣṭyā jayasi rājendra śatrūñ śatrunisūdana
     diṣṭyā rājyaṃ punaḥ prāptaṃ dharmeṇa ca balena ca
bhava nas tvaṃ mahārāja rājeha śaradāṃ śatam
     prajāḥ pālaya dharmeṇa yathendras tridivaṃ nṛpa
evaṃ rājakuladvāri maṅgalair abhipūjitaḥ
     āśīrvādān dvijair uktān pratigṛhya samantataḥ
praviśya bhavanaṃ rājā devarājagṛhopamam
     śrutvā vijayasaṃyuktaṃ rathāt paścād avātarat
praviśyābhyantaraṃ śrīmān daivatāny abhigamya ca
     pūjayām āsa ratnaiś ca gandhair mālyaiś ca sarvaśaḥ
niścakrāma tataḥ śrīmān punar eva mahāyaśāḥ
     dadarśa brāhmaṇāṃś caiva so 'bhirūpān upasthitān
sa saṃvṛtas tadā viprair āśīrvādavivakṣubhiḥ
     śuśubhe vimalaś candras tārāgaṇavṛto yathā
tān sa saṃpūjayām āsa kaunteyo vidhivad dvijān
     dhaumyaṃ guruṃ puraskṛtya jyeṣṭhaṃ pitaram eva ca
sumanomodakai ratnair hiraṇyena ca bhūriṇā
     gobhir vastraiś ca rājendra vividhaiś ca kim icchakaiḥ
tataḥ puṇyāhaghoṣo 'bhūd divaṃ stabdhveva bhārata
     suhṛdāṃ harṣajananaḥ puṇyaḥ śrutisukhāvahaḥ
haṃsavan neduṣāṃ rājan dvijānāṃ tatra bhāratī
     śuśruve vedaviduṣāṃ puṣkalārtha padākṣarā
tato dundubhinirghoṣaḥ śaṅkhānāṃ ca manoramaḥ
     jayaṃ pravadatāṃ tatra svanaḥ prādurabhūn nṛpa
niḥśabde ca sthite tatra tato viprajane punaḥ
     rājānaṃ brāhmaṇa chadmā cārvāko rākṣaso 'bravīt
tatra duryodhana sakhā bhikṣurūpeṇa saṃvṛtaḥ
     sāṃkhyaḥ śikhī tridaṇḍī ca dhṛṣṭo vigatasādhvasaḥ
vṛtaḥ sarvais tadā viprair āśīrvādavivakṣubhiḥ
     paraṃ sahasrai rājendra tapo niyamasaṃsthitaiḥ
sa duṣṭaḥ pāpam āśaṃsan pāṇḍavānāṃ mahātmanām
     anāmantryaiva tān viprāṃs tam uvāca mahīpatim
ime prāhur dvijāḥ sarve samāropya vaco mayi
     dhig bhavantaṃ ku nṛpatiṃ jñātighātinam astu vai
kiṃ te rājyena kaunteya kṛtvemaṃ jñātisaṃkṣayam
     ghātayitvā gurūṃś caiva mṛtaṃ śreyo na jīvitam
iti te vai dvijāḥ śrutvā tasya ghorasya rakṣasaḥ
     vivyathuś cukruśuś caiva tasya vākyapradharṣitāḥ
tatas te brāhmaṇāḥ sarve sa ca rājā yudhiṣṭhiraḥ
     vrīḍitāḥ paramodvignās tūṣṇīm āsan viśāṃ pate
[yudhisṭhira]
     prasīdantu bhavanto me praṇatasyābhiyācataḥ
     pratyāpannaṃ vyasaninaṃ na māṃ dhik kartum arhatha
[vaiṣampāyana]
     tato rājan brāhmaṇās te sarva eva viśāṃ pate
     ūcur naitad vaco 'smākaṃ śrīr astu tava pārthiva
jajñuś caiva mahātmānas tatas taṃ jñānacakṣuṣā
     brāhmaṇā veda vidvāṃsas tapobhir vimalī kṛtāḥ
[brāhmaṇāh]
     eṣa duryodhana sakhā cārvāko nāma rākṣasaḥ
     parivrājakarūpeṇa hitaṃ tasya cikīrṣati
na vayaṃ brūma dharmātman vyetu te bhayam īdṛśam
     upatiṣṭhatu kalyāṇaṃ bhavantaṃ bhrātṛbhiḥ saha
[vaiṣampāyana]
     tatas te brāhmaṇāḥ sarve huṃkāraiḥ krodhamūrchitāḥ
     nirbhartsayantaḥ śucayo nijaghnuḥ pāparākṣasam
sa papāta vinirdagdhas tejasā brahmavādinām
     mahendrāśaninirdagdhaḥ pādapo 'ṅkuravān iva
pūjitāś ca yayur viprā rājānam abhinandya tam
     rājā ca harṣam āpede pāṇḍavaḥ sa suhṛjjanaḥ
[vāsudeva]
     brāhmaṇās tāta loke 'sminn arcanīyāḥ sadā mama
     ete bhūmicarā devā vāg viṣāḥ suprasādakāḥ
purā kṛtayuge tāta cārvāko nāma rākṣasaḥ
     tapas tepe mahābāho badaryāṃ bahu vatsaram
chandyamāno vareṇātha brāhmaṇā sa punaḥ punaḥ
     abhayaṃ sarvabhūtebhyo varayām āsa bhārata
dvijāvamānād anyatra prādād varamam uttamam
     abhayaṃ sarvabhūtebhyas tatas tasmai jagat prabhuḥ
sa tu labdhavaraḥ pāpo devān amitavikramaḥ
     rākṣasas tāpayām āsa tīvrakarmā mahābalaḥ
tato devāḥ sametyātha brāhmaṇam idam abruvan
     vadhāya rakṣasas tasya balaviprakṛtās tadā
tān uvācāvyayo devo vihitaṃ tatra vai mayā
     yathāsya bhavitā mṛtyur acireṇaiva bhārata
rājā duryodhano nāma sakhāsya bhavitā nṛpa
     tasya snehāvabaddho 'sau brāhmaṇān avamasyate
tatrainaṃ ruṣitā viprā viprakārapradharṣitāḥ
     dhakṣyanti vāgbalāḥ pāpaṃ tato nāśaṃ gamiṣyati
sa eṣa nihataḥ śete brahmadaṇḍena rākṣasaḥ
     cārvāko nṛpatiśreṣṭha mā śuco bharatarṣabha
hatās te kṣatradharmeṇa jñātayas tava pārthiva
     svargatāś ca mahātmāno vīrāḥ kṣatriya puṃgavāḥ
sa tvam ātiṣṭha kalyāṇaṃ mā te bhūd glānir acyuta
     śatrūñ jahi prajā rakṣa dvijāṃś ca pratipālaya
