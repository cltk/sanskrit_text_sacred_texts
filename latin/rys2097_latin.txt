taṃ tu rāmaḥ samāśvāsya bhrātaraṃ guruvatsalam
 lakṣmaṇena saha bhrātrā praṣṭuṃ samupacakrame
kim etad iccheyam ahaṃ śrotuṃ pravyāhṛtaṃ tvayā
 yasmāt tvam āgato deśam imaṃ cīrajaṭājinī
yannimittam imaṃ deśaṃ kṛṣṇājinajaṭādharaḥ
 hitvā rājyaṃ praviṣṭas tvaṃ tat sarvaṃ vaktum arhasi
ity uktaḥ kekayīputraḥ kākutsthena mahātmanā
 pragṛhya balavad bhūyaḥ prāñjalir vākyam abravīt
āryaṃ tātaḥ parityajya kṛtvā karma suduṣkaram
 gataḥ svargaṃ mahābāhuḥ putraśokābhipīḍitaḥ
striyā niyuktaḥ kaikeyyā mama mātrā paraṃtapa
 cakāra sumahat pāpam idam ātmayaśoharam
sā rājyaphalam aprāpya vidhavā śokakarśitā
 patiṣyati mahāghore niraye jananī mama
tasya me dāsabhūtasya prasādaṃ kartum arhasi
 abhiṣiñcasva cādyaiva rājyena maghavān iva
imāḥ prakṛtayaḥ sarvā vidhavā māturaś ca yāḥ
 tvat sakāśam anuprāptāḥ prasādaṃ kartum arhasi
tadānupūrvyā yuktaṃ ca yuktaṃ cātmani mānada
 rājyaṃ prāpnuhi dharmeṇa sakāmān suhṛdaḥ kuru
bhavatv avidhavā bhūmiḥ samagrā patinā tvayā
 śaśinā vimaleneva śāradī rajanī yathā
ebhiś ca sacivaiḥ sārdhaṃ śirasā yācito mayā
 bhrātuḥ śiṣyasya dāsasya prasādaṃ kartum arhasi
tad idaṃ śāśvataṃ pitryaṃ sarvaṃ sacivamaṇḍalam
 pūjitaṃ puruṣavyāghra nātikramitum utsahe
evam uktvā mahābāhuḥ sabāṣpaḥ kekayīsutaḥ
 rāmasya śirasā pādau jagrāha bharataḥ punaḥ
taṃ mattam iva mātaṅgaṃ niḥśvasantaṃ punaḥ punaḥ
 bhrātaraṃ bharataṃ rāmaḥ pariṣvajyedam abravīt
kulīnaḥ sattvasaṃpannas tejasvī caritavrataḥ
 rājyahetoḥ kathaṃ pāpam ācaret tvadvidho janaḥ
na doṣaṃ tvayi paśyāmi sūkṣmam apy ari sūdana
 na cāpi jananīṃ bālyāt tvaṃ vigarhitum arhasi
yāvat pitari dharmajña gauravaṃ lokasatkṛte
 tāvad dharmabhṛtāṃ śreṣṭha jananyām api gauravam
etābhyāṃ dharmaśīlābhyāṃ vanaṃ gaccheti rāghava
 mātā pitṛbhyām ukto 'haṃ katham anyat samācare
tvayā rājyam ayodhyāyāṃ prāptavyaṃ lokasatkṛtam
 vastavyaṃ daṇḍakāraṇye mayā valkalavāsasā
evaṃ kṛtvā mahārājo vibhāgaṃ lokasaṃnidhau
 vyādiśya ca mahātejā divaṃ daśaratho gataḥ
sa ca pramāṇaṃ dharmātmā rājā lokagurus tava
 pitrā dattaṃ yathābhāgam upabhoktuṃ tvam arhasi
caturdaśa samāḥ saumya daṇḍakāraṇyam āśritaḥ
 upabhokṣye tv ahaṃ dattaṃ bhāgaṃ pitrā mahātmanā
yad abravīn māṃ naralokasatkṛtaḥ; pitā mahātmā vibudhādhipopamaḥ
 tad eva manye paramātmano hitaṃ; na sarvalokeśvarabhāvam avyayam
