[yājnavalkya]
      avyaktasya naraśreṣṭha kālasaṃkhyāṃ nibodha me
      pañca kalpasahasrāṇi dviguṇāny ahar ucyate
rātrir etāvatī cāsya pratibuddho narādhipa
      sṛjaty oṣadhim evāgre jīvanaṃ sarvadehinām
tato brahmāṇam asṛjad dhairaṇyānda samudbhavam
      sā mūrtiḥ sarvabhūtānām ity evam anuśuśruma
saṃvatsaram uṣitvānde niṣkramya ca mahāmuniḥ
      saṃdadhe 'rdhaṃ mahīṃ kṛtsnāṃ divam ardhaṃ prajāpatiḥ
dyāvāpṛthivyor ity eṣa rājan vedeṣu pathyate
      tayoḥ śakalayor madhyamākāśam akarot prabhuḥ
etasyāpi ca saṃkhyānaṃ vedavedāṅgapāragaiḥ
      daśa kalpasahasrāṇi pādonāny ahar ucyate
      rātrim etāvatīṃ cāsya prāhur adhyātmacintakāḥ
sṛjaty ahaṃkāram ṛṣir bhūtaṃ divyātmakaṃ tathā
      caturaś cāparān putrān dehāt pūrvaṃ mahān ṛṣiḥ
      te vai pitṛbhyaḥ pitaraḥ śrūyante rājasattama
devāḥ pitṝṇāṃ ca sutā devair lokāḥ samāvṛtāḥ
      carācarā naraśreṣṭha ity evam anuśuśruma
parameṣṭhī tv ahaṃkāro 'sṛjad bhūtāni pañcadhā
      pṛthivī vāyur ākāśam āpo jyotiś ca pañcamam
etasyāpi niśām āhus tṛtīyam iha kurvataḥ
     pañca kalpasahasrāṇi tāvad evāhar ucyate
śabdaḥ sparśaś ca rūpaṃ ca raso gandhaś ca pañcamaḥ
     ete viśeṣā rājendra mahābhūteṣu pañcasu
     yair āviṣṭāni bhūtāni ahany ahani pārthiva
anyonyaṃ spṛhayanty ete anyonyasya hite ratāḥ
     anyonyam abhimanyante anyonyaspardhinas tathā
te vadhyamānā anyonyaṃ guṇair hāribhir avyayāḥ
     ihaiva parivartante tiryagyonipraveśinaḥ
trīṇi kalpasahasrāṇi eteṣām ahar ucyate
     ratrir etāvatī caiva manasaś ca narādhipa
manaś carati rājendra caritaṃ sarvam indriyaiḥ
     na cendriyāṇi paśyanti mana evātra paśyati
cakṣuḥ paśyati rūpāṇi manasā tu na cakṣuṣā
     manasi vyākule cakṣuḥ paśyann api na paśyati
     tathendriyāṇi sarvāṇi paśyantīty abhicakṣate
manasy uparate rājann indriyoparamo bhavet
     na cendriyavyuparame manasy uparamo bhavet
     evaṃ manaḥ pradhānāni indriyāṇi vibhāvayet
indriyāṇāṃ hi sarveṣām īśvaraṃ mana ucyate
     etad viśanti bhūtāni sarvāṇīha mahāyaśaḥ
