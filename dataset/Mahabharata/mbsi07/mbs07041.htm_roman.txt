[dhṛ]
      bālam atyantasuhinam avārya baladarpitam
      yuddheṣu kuśalaṃ vīraṃ kulaputraṃ tanutyajam
gāhamānam anīkāni sadaśvais taṃ trihāyanaiḥ
      api yaudhiṣṭhirāt sainyāt kaś cid anvapatad rathī
[s]
      yudhiṣṭhiro bhīmasenaḥ śikhaṇḍī sātyakir yamau
      dhṛṣṭadyumno virāṭaś ca drupadaś ca sa kekayaḥ
      dhṛṣṭaketuś ca saṃrabdho matsyāś cānvapatan raṇe
abhyadravan parīpsanto vyūḍhānīkāḥ prahāriṇaḥ
      tān dṛṣṭvā dravataḥ śūrāṃs tvadīyā vimukhābhavan
tatas tad vimukhaṃ dṛṣṭvā tava sūnor mahad balam
      jāmātā tava tejasvī viṣṭambhayiṣur ādravat
saindhavasya mahārāja putro rājā jayadrathaḥ
      sa putragṛddhinaḥ pārthān saha sainyān avārayat
ugradhanvā maheṣvāso divyam astram udīrayan
      vārdha kṣatrir upāsedhat pravaṇād iva kuñjarān
[dhṛ]
      atibhāram ahaṃ manye saindhave saṃjayāhitam
      yad ekaḥ pāṇḍavān kruddhān putragṛddhīn avārayat
atyadbhutam idaṃ manye balaṃ śauryaṃ ca saindhave
      tad asya brūhi me vīryaṃ karma cāgryaṃ mahātmanaḥ
kiṃ dattaṃ hutam iṣṭaṃ vā sutaptam atha vā tapaḥ
     sindhurājena yenaikaḥ kruddhān pārthān avārayat
[s]
     draupadīharaṇe yat tad bhīmasenena nirjitaḥ
     mānāt sa taptavān rājā varārthī sumahat tapaḥ
indrayāṇīndriyārthebhyaḥ priyebhyaḥ saṃnivartya saḥ
     kṣutpipāsā tapa sahaḥ kṛśo dhamani saṃtataḥ
     devam ārādhayac charvaṃ gṛṇan brahma sanātanam
bhaktānukampī bhagavāṃs tasya cakre tato dayām
     svapnānte 'py atha caivāha haraḥ sindhupateḥ sutam
     varaṃ vṛṇīṣva prīto 'smi jayadrathakim icchasi
evam uktas tu śarveṇa sindhurājo jayadrathaḥ
     uvāca praṇato rudraṃ prājñalir niyatātmavān
pāṇḍaveyān ahaṃ saṃkhye bhīmavīryaparākramān
     eko raṇe dhārayeyaṃ samastān iti bhārata
evam uktas tu deveśo jayadratham athābravīt
     dadāmi te varaṃ saumya vinā pārthaṃ dhanaṃjayam
dhārayiṣyasi saṃgrāme caturaḥ pāṇḍunandanān
     evam astv iti deveśam uktvābudhyata pārthivaḥ
sa tena varadānena divyenāstra balena ca
     ekaḥ saṃdhārayām āsa pāṇḍavānām anīkinīm
tasya jyātalaghoṣeṇa kṣatriyān bhayam āviśat
     parāṃs tu tava sainyasya harṣaḥ paramako 'bhavat
dṛṣṭvā tu kṣatriyā bhāraṃ saindhave sarvam arpitam
     utkruśyābhyadravan rājan yena yaudhiṣṭhiraṃ balam
