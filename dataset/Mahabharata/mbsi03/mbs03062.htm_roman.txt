bṛhadaśva uvāca
      sā tac chrutvānavadyāṅgī sārthavāhavacas tadā
      agacchat tena vai sārdhaṃ bhartṛdarśanalālasā
atha kāle bahutithe vane mahati dāruṇe
      taḍāgaṃ sarvatobhadraṃ padmasaugandhikaṃ mahat
dadṛśur vaṇijo ramyaṃ prabhūtayavasendhanam
      bahumūlaphalopetaṃ nānāpakṣigaṇair vṛtam
taṃ dṛṣṭvā mṛṣṭasalilaṃ manoharasukhāvaham
      supariśrāntavāhās te niveśāya mano dadhuḥ
saṃmate sārthavāhasya viviśur vanam uttamam
      uvāsa sārthaḥ sumahān velām āsādya paścimām
athārdharātrasamaye niḥśabdastimite tadā
      supte sārthe pariśrānte hastiyūtham upāgamat
      pānīyārthaṃ girinadīṃ madaprasravaṇāvilām
mārgaṃ saṃrudhya saṃsuptaṃ padminyāḥ sārtham uttamam
      suptaṃ mamarda sahasā ceṣṭamānaṃ mahītale
hāhāravaṃ pramuñcantaḥ sārthikāḥ śaraṇārthinaḥ
      vanagulmāṃś ca dhāvanto nidrāndhā mahato bhayāt
      ke cid dantaiḥ karaiḥ ke cit ke cit padbhyāṃ hatā narāḥ
gokharoṣṭrāśvabahulaṃ padātijanasaṃkulam
      bhayārtaṃ dhāvamānaṃ tat parasparahataṃ tadā
ghorān nādān vimuñcanto nipetur dharaṇītale
     vṛkṣeṣv āsajya saṃbhagnāḥ patitā viṣameṣu ca
     tathā tan nihataṃ sarvaṃ samṛddhaṃ sārthamaṇḍalam
athāparedyuḥ saṃprāpte hataśiṣṭā janās tadā
     vanagulmād viniṣkramya śocanto vaiśasaṃ kṛtam
     bhrātaraṃ pitaraṃ putraṃ sakhāyaṃ ca janādhipa
aśocat tatra vaidarbhī kiṃ nu me duṣkṛtaṃ kṛtam
     yo 'pi me nirjane 'raṇye saṃprāpto 'yaṃ janārṇavaḥ
     hato 'yaṃ hastiyūthena mandabhāgyān mamaiva tu
prāptavyaṃ suciraṃ duḥkhaṃ mayā nūnam asaṃśayam
     nāprāptakālo mriyate śrutaṃ vṛddhānuśāsanam
yan nāham adya mṛditā hastiyūthena duḥkhitā
     na hy adaivakṛtaṃ kiṃ cin narāṇām iha vidyate
na ca me bālabhāve 'pi kiṃ cid vyapakṛtaṃ kṛtam
     karmaṇā manasā vācā yad idaṃ duḥkham āgatam
manye svayaṃvarakṛte lokapālāḥ samāgatāḥ
     pratyākhyātā mayā tatra nalasyārthāya devatāḥ
     nūnaṃ teṣāṃ prabhāvena viyogaṃ prāptavaty aham
evamādīni duḥkhāni sā vilapya varāṅganā
     hataśiṣṭaiḥ saha tadā brāhmaṇair vedapāragaiḥ
     agacchad rājaśārdūla duḥkhaśokaparāyaṇā
gacchantī sā cirāt kālāt puram āsādayan mahat
     sāyāhne cedirājasya subāhor satyavādinaḥ
     vastrārdhakartasaṃvītā praviveśa purottamam
tāṃ vivarṇāṃ kṛśāṃ dīnāṃ muktakeśīm amārjanām
     unmattām iva gacchantīṃ dadṛśuḥ puravāsinaḥ
praviśantīṃ tu tāṃ dṛṣṭvā cedirājapurīṃ tadā
     anujagmus tato bālā grāmiputrāḥ kutūhalāt
sā taiḥ parivṛtāgacchat samīpaṃ rājaveśmanaḥ
     tāṃ prāsādagatāpaśyad rājamātā janair vṛtām
sā janaṃ vārayitvā taṃ prāsādatalam uttamam
     āropya vismitā rājan damayantīm apṛcchata
evam apy asukhāviṣṭā bibharṣi paramaṃ vapuḥ
     bhāsi vidyud ivābhreṣu śaṃsa me kāsi kasya vā
na hi te mānuṣaṃ rūpaṃ bhūṣaṇair api varjitam
     asahāyā narebhyaś ca nodvijasy amaraprabhe
tac chrutvā vacanaṃ tasyā bhaimī vacanam abravīt
     mānuṣīṃ māṃ vijānīhi bhartāraṃ samanuvratām
sairandhrīṃ jātisaṃpannāṃ bhujiṣyāṃ kāmavāsinīm
     phalamūlāśanām ekāṃ yatrasāyaṃpratiśrayām
asaṃkhyeyaguṇo bhartā māṃ ca nityam anuvrataḥ
     bhartāram api taṃ vīraṃ chāyevānapagā sadā
tasya daivāt prasaṅgo 'bhūd atimātraṃ sma devane
     dyūte sa nirjitaś caiva vanam eko 'bhyupeyivān
tam ekavasanaṃ vīram unmattam iva vihvalam
     āśvāsayantī bhartāram aham anvagamaṃ vanam
sa kadā cid vane vīraḥ kasmiṃś cit kāraṇāntare
     kṣutparītaḥ suvimanās tad apy ekaṃ vyasarjayat
tam ekavasanaṃ nagnam unmattaṃ gatacetasam
     anuvrajantī bahulā na svapāmi niśāḥ sadā
tato bahutithe kāle suptām utsṛjya māṃ kva cit
     vāsaso 'rdhaṃ paricchidya tyaktavān mām anāgasam
taṃ mārgamāṇā bhartāraṃ dahyamānā dinakṣapāḥ
     na vindāmy amaraprakhyaṃ priyaṃ prāṇadhaneśvaram
tām aśruparipūrṇākṣīṃ vilapantīṃ tathā bahu
     rājamātābravīd ārtāṃ bhaimīm ārtatarā svayam
vasasva mayi kalyāṇi prītir me tvayi vartate
     mṛgayiṣyanti te bhadre bhartāraṃ puruṣā mama
atha vā svayam āgacchet paridhāvann itas tataḥ
     ihaiva vasatī bhadre bhartāram upalapsyase
rājamātur vacaḥ śrutvā damayantī vaco 'bravīt
     samayenotsahe vastuṃ tvayi vīraprajāyini
ucchiṣṭaṃ naiva bhuñjīyāṃ na kuryāṃ pādadhāvanam
     na cāhaṃ puruṣān anyān saṃbhāṣeyaṃ kathaṃ cana
prārthayed yadi māṃ kaś cid daṇḍyas te sa pumān bhavet
     bhartur anveṣaṇārthaṃ tu paśyeyaṃ brāhmaṇān aham
yady evam iha kartavyaṃ vasāmy aham asaṃśayam
     ato 'nyathā na me vāso vartate hṛdaye kva cit
tāṃ prahṛṣṭena manasā rājamātedam abravīt
     sarvam etat kariṣyāmi diṣṭyā te vratam īdṛśam
evam uktvā tato bhaimīṃ rājamātā viśāṃ pate
     uvācedaṃ duhitaraṃ sunandāṃ nāma bhārata
sairandhrīm abhijānīṣva sunande devarūpiṇīm
     etayā saha modasva nirudvignamanāḥ svayam
