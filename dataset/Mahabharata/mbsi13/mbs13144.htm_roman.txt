[y]
      brūhi brāhmaṇa pūjāyāṃ vyuṣṭiṃ tvaṃ madhusūdana
      vettā tvam asya cārthasya veda tvāṃ hi pitāmahaḥ
[vā]
      śṛṇuṣvāvahito rājan dvijānāṃ bharatarṣabha
      yathātattvena vadato guṇān me kurusattama
pradyumnaḥ paripapraccha brāhmaṇaiḥ parikopitaḥ
      kiṃ phalaṃ brāhmaṇeṣv asti pūjāyāṃ madhusūdana
      īśvarasya satas tasya iha caiva paratra ca
sadā dvijātīn saṃpūjya kiṃ phalaṃ tatra mānada
      etad brūhi pitaḥ sarvaṃ sumahān saṃśayo 'tra me
ity uktavacanas tena pradyumnena tadā tv aham
      pratyabruvaṃ mahārāja yat tac chṛṇu samāhitaḥ
vyuṣṭiṃ brāhmaṇa pūjāyāṃ raukmiṇeya nibodha me
      ete hi somarājāna īśvarāḥ sukhaduḥkhayoḥ
asmiṁl loke raukmiṇeya tathāmuṣmiṃś ca putraka
      brāhmaṇa pramukhaṃ saukhyaṃ na me 'trāsti vicāraṇā
brāhmaṇa pramukhaṃ vīryam āyuḥ kīrtir yaśobalam
      lokā lokeśvarāś caiva sarve brāhmaṇa pūrvakāḥ
tat kathaṃ nādriyeyaṃ vai īśvaro 'smīti putraka
      mā te manyur mahābāho bhavatv atra dvijān prati
brāhmaṇo hi mahad bhūtam asmiṁl loke paratra ca
     bhasma kuryur jagad idaṃ kruddhāḥ pratyakṣadarśinaḥ
anyān api sṛjeyuś ca lokāṁl lokeśvarāṃs tathā
     kathaṃ teṣu na varteya samyag jñānāt sutejasaḥ
avasan madgṛhe tāta brāhmaṇo hari piṅgalaḥ
     cīravāsā bilvadaṇḍī dīrghaśmaśru nakhādimān
     dīrghyebhyaś ca manuṣyebhyaḥ pramāṇād adhiko bhuvi
sa sma saṃcarate lokān ye divyā ye ca mānuṣāḥ
     imā gāthā gāyamānaś catvareṣu sabhāsu ca
durvāsasaṃ vāsayet ko brāhmaṇaṃ satkṛtaṃ gṛhe
     paribhāṣāṃ ca me śrutvā ko nu dadyāt pratiśrayam
     yo māṃ kaś cid vāsayeta na sa māṃ kopayed iha
taṃ sma nādriyate kaś cit tato 'haṃ tam avāsayam
sa sma bhuṅkte sahasrāṇāṃ bahūnām annam ekadā
     ekadā smālpakaṃ bhuṅkte na vaiti ca punar gṛhān
akasmāc ca prahasati tathākasmāt praroditi
     na cāsya vayasā tulyaḥ pṛthivyām abhavat tadā
so 'smad āvasathaṃ gatvā śayyāś cāstaraṇāni ca
     kanyāś cālaṃ kṛtā dagdhvā tato vyapagataḥ svayam
atha mām abravīd bhūyaḥ sa muniḥ saṃśitavrataḥ
     kṛṣṇa pāyasam icchāmi bhoktum ity eva sa tvaraḥ
sadaiva tu mayā tasya cittajñena gṛhe janaḥ
     sarvāṇy evānna pānāni bhakṣyāś coccāvacās tathā
     bhavantu satkṛtānīti pūrvam eva pracoditaḥ
tato 'haṃ jvalamānaṃ vai pāyasaṃ pratyavedayam
     tad bhuktvaiva tu sa kṣipraṃ tato vacanam abravīt
     kṣipram aṅgāni limpasva pāyaseneti sa sma ha
avimṛśyaiva ca tataḥ kṛtavān asmi tat tathā
     tenocchiṣṭena gātrāṇi śiraś caivābhyamṛkṣayam
sa dadarśa tadābhyāśe mātaraṃ te śubhānanām
     tām api smayamānaḥ sa pāyasenābhyalepayat
muniḥ pāyasadigdhāṅgīṃ rathe tūrṇam ayojayat
     tam āruhya rathaṃ caiva niryayau sa gṛhān mama
agnivarṇo jvalan dhīmān sa dvijo rathaduryavat
     pratodenātudad bālāṃ rukmiṇīṃ mama paśyataḥ
na ca me stokam apy āsīd duḥkham īrṣyā kṛtaṃ tadā
     tataḥ sa rājamārgeṇa mahatā niryayau bahiḥ
tad dṛṣṭvā mahad āścaryaṃ dāśārhā jātamanyavaḥ
     tatrājalpan mithaḥ ke cit samābhāṣya parasparam
brāhmaṇā eva jāyeran nānyo varṇaḥ kathaṃ cana
     ko hy enaṃ ratham āsthāya jīved anyaḥ punān iha
āśīviṣaviṣaṃ tīkṣṇaṃ tatas tīkṣṇataraṃ viṣam
     brahmāśīviṣa dagdhasya nāsti kaś cic cikitsakaḥ
tasmin vrajati durdharṣe prāskhalad rukmiṇī pathi
     tāṃ nāmarṣayata śrīmāṃs tatas tūrṇam acodayat
tataḥ paramasaṃkruddho rathāt praskandya sa dvijaḥ
     padātir utpathenaiva prādhāvad dakṣiṇāmukhaḥ
tam utpathena dhāvantam anvadhāvaṃ dvijottamam
     tathaiva pāyasādigdhaḥ prasīda bhagavann iti
tato vilokya tejasvī brāhmaṇo mām uvāca ha
     jitaḥ krodhas tvayā kṛṣṇa prakṛtyaiva mahābhuja
na te 'parādham iha vai dṛṣṭavān asmi suvrata
     prīto 'smi tava govinda vṛṇu kāmān yathepṣitān
     prasannasya ca me tāta paśya vyuṣṭir yathāvidhā
yāvad eva manuṣyāṇām anne bhāvo bhaviṣyati
     yathaivānne tathā teṣāṃ tvayi bhāvo bhaviṣyati
yāvac ca puṇyā lokeṣu tvayi kīrtir bhaviṣyati
     triṣu lokeṣu tāvac ca vaiśiṣṭyaṃ pratipatsyase
     supriyaḥ sarvalokasya bhaviṣyasi janārdana
yat te bhinnaṃ ca dagdhaṃ ca yac ca kiṃ cid vināśitam
     sarvaṃ tathaiva draṣṭāsi viśiṣṭaṃ vā janārdana
yāvad etat praliptaṃ te gātreṣu madhusūdana
     ato mṛtyubhayaṃ nāsti yāvad icchā tavācyuta
na tu pādatale lipte kasmāt te putrakādya vai
     naitan me priyam ity eva sa māṃ prīto 'bravīt tadā
     ity ukto 'haṃ śarīraṃ svam apaśyaṃ śrīsamāyutam
rukmiṇīṃ cābravīt prītaḥ sarvastrīṇāṃ varaṃ yaśaḥ
     kīrtiṃ cānuttamāṃ loke samavāpsyasi śobhane
na tvāṃ jarā vā rogo vā vaivarṇyaṃ cāpi bhāmini
     sprakṣyanti puṇyagandhā ca kṛṣṇam ārādhayiṣyasi
ṣoḍaśānāṃ sahasrāṇāṃ vadhūnāṃ keśavasya ha
     variṣṭhā saha lokyā ca keśavasya bhaviṣyasi
tava mātaram ity uktvā tato māṃ punar abravīt
     prasthitaḥ sumahātejā durvāsā vahnivaj jvalan
eṣaiva te buddhir astu brāhmaṇān prati keśava
     ity uktvā sa tadā putra tatraivāntaradhīyata
tasminn antarhite cāham upāṃśu vratam ādiśam
     yat kiṃ cid brāhmaṇo brūyāt sarvaṃ kuryām iti prabho
etad vratam ahaṃ kṛtvā mātrā te saha putraka
     tataḥ paramahṛṣṭātmā prāviśaṃ gṛham eva ca
praviṣṭamātraś ca gṛhe sarvaṃ paśyāmi tan navam
     yad bhinnaṃ yac ca vai dagdhaṃ tena vipreṇa putraka
tato 'haṃ vismayaṃ prāptaḥ sarvaṃ dṛṣṭvā navaṃ dṛḍham
     apūjayaṃ ca manasā raukmiṇeya dvijaṃ tadā
ity ahaṃ raukmiṇeyasya pṛcchato bharata rṣabha
     māhātmyaṃ dvijamukhyasya sarvam ākhyātavāṃs tadā
tathā tvam api kaunteya brāhmaṇān satataṃ prabho
     pūjayasva mahābhāgān vāgbhir dānairś ca nityadā
evaṃ vyuṣṭim ahaṃ prāpto brāhmaṇānāṃ prasādajām
     yac ca mām āha bhīṣmo 'yaṃ tat satyaṃ bharatarṣabha
