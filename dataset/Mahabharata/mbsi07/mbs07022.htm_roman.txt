[dhṛ]
      sarveṣām eva me brūhi rathacihnāni saṃśaya
      ye droṇam abhyavartanta kruddhā bhīma purogamāḥ
[s]
      ṛśya varṇair hayair dṛṣṭvā vyāyacchantaṃ vṛkodaram
      rajatāśvas tataḥ śūraḥ śaineyaḥ saṃnyavartata
darśanīyās tu kāmbojāḥ śukapatraparicchadāḥ
      vahanto nakulaṃ śīghraṃ tāvakān abhidudruvuḥ
kṛṣṇās tu meghasaṃkāśāḥ sahadevam udāyudham
      bhīmavegā naravyāghram avahan vātaraṃhasaḥ
hemottama praticchannair hayair vātasamair jave
      abhyavartanta sainyāni sarvāṇy eva yudhiṣṭhiram
rājñas tv anantaraṃ rājā pāñcālyo drupado 'bhavat
      jātarūpamayac chatraḥ sarvaiḥ svair abhirakṣitaḥ
lalāmair haribhir yuktaiḥ sarvaśabdakṣamair yudhi
      rājñāṃ madhye maheṣvāsaḥ śāntabhīr abhyavartata
taṃ virāṭo 'nvayāt paścāt saha śūrair mahārathaiḥ
      kekayāś ca śikhaṇḍī ca dhṛṣṭaketus tathaiva ca
      svaiḥ svaiḥ sainyaiḥ parivṛtā matsyarājānam anvayuḥ
te tu pāṭala puṣpāṇāṃ samavarṇā hayottamāḥ
      vahamānā vyarājanta matsyasyāmitra ghātinaḥ
hāridra samavarṣās tu javanā hemamālinaḥ
     putraṃ virāṭa rājasya sa tvarāḥ samudāvahan
indragopaka varṇais tu bhrātaraḥ pañca kekayāḥ
     jātarūpasamābhāsaḥ seve lohitaka dhvajāḥ
te hemamālinaḥ śūrāḥ sarve yuddhaviśāradāḥ
     varṣanta iva jīmūtāḥ pratyadṛśyanta daṃśitāḥ
āmapātranibhākārāḥ pāñcālyam amitaujasam
     dāntās tāmrāruṇā yuktāḥ śikhaṇḍinam udāvahan
tathā dvādaśa sāhasrāḥ pāñcālānāṃ mahārathāḥ
     teṣāṃ tu ṣaṭ sahasrāṇi ye śikhaṇḍinam anvayuḥ
putraṃ tu śiśupālasya narasiṃhasya māriṣa
     ākrīḍanto vahanti sma sāraṅgaśabalā hayāḥ
dhṛṣṭaketuś ca cedīnām ṛṣabho 'tibaloditaḥ
     kāmbojaiḥ śabalair aśvair abhyavartata durjayaḥ
bṛhat kṣatraṃ tu kaikeyaṃ sukumāraṃ hayottamāḥ
     palāla dhūmavarṇābhāḥ saindhavāḥ śīghram āvahan
mallikākṣāḥ padmavarṇā bāhlijātāḥ svalaṃkṛtāḥ
     śūraṃ śikhaṇḍinaḥ putraṃ kṣatradevam udāvahan
yuvānam avahan yuddhe krauñcavarṇā hayottamāḥ
     kāśyasyābhibhuvaḥ putraṃ sukumāraṃ mahāratham
śvetās tu prativindhyaṃ taṃ kṛṣṇa grīvā manojavāḥ
     yantuḥ preṣyakarā rājan rājaputram udāvahan
suta somaṃ tu yaṃ dhaumyāt pārthaḥ putram ayācata
     māṣapuṣpasavarṇās tam avahan vājino raṇe
sahasrasomapratimā babhūvuḥ; pure kurūṇām udayendu nāmni
     tasmiñ jātaḥ somasaṃkrandamadhye; yasmāt tasmāt suta somo 'bhavat saḥ
nākuliṃ tu śatānīkaṃ śālapuṣpanibhā hayāḥ
     ādityataruṇa prakhyāḥ ślāghanīyam udāvahan
kāñcanapratimair yoktrair mayūragrīva saṃnibhāḥ
     draupadeyaṃ naravyāghraṃ śrutakarmāṇam āvahan
śrutakīrtiṃ śrutanidhiṃ draupadeyaṃ hayottamāḥ
     ūhuḥ pārtha samaṃ yuddhe cāṣa patranibhā hayāḥ
yam āhur adhyardhaguṇaṃ kṛṣṇāt pārthāc ca saṃyuge
     abhimanyuṃ piśaṅgās taṃ kumāram avahan raṇe
ekas tu dhārtarāṣṭrebhyaḥ pāṇḍavān yaḥ samāśritaḥ
     taṃ bṛhanto mahākāyā yuyutsum avahan raṇe
palāla kāṇḍavarṇās tu bārdhakṣemiṃ tarasvinam
     ūhuḥ sutumule yuddhe hayā hṛṣṭāḥ svalaṃkṛtāḥ
kumāraṃ śiti pādās tu rukmapatrair uraś chadaiḥ
     saucittim avahan yuddhe yantuḥ preṣyakarā hayāḥ
rukmapṛṣṭhāvakīrṇās tu kauśeyasadṛśā hayāḥ
     suvarṇamālinaḥ kṣāntāḥ śreṇimantam udāvahan
rukmamālā dharāḥ śūrā hemavarṇāḥ svalaṃkṛtāḥ
     kāśirājaṃ hayaśreṣṭhāḥ ślāghanīyam udāvahan
astrāṇāṃ ca dhanurvede brāhma vede ca pāragam
     taṃ satyadhṛtim āyāntam aruṇāḥ samudāvahan
yaḥ sapāñcāla senānīr droṇam aṃśam akalpayat
     pārāvata savarṇāśvā dhṛṣṭadyumnam udāvahan
tam anvayāt satyadhṛtiḥ saucittir yuddhadurmadaḥ
     śreṇimān vasu dānaś ca putraḥ kāśyasya cābhibho
yuktaiḥ paramakāmbojair javanair hemamālibhiḥ
     bhīṣayanto dviṣat sainyaṃ yama vaiśravaṇopamāḥ
prabhadrakās tu pāñcālāḥ ṣaṭ sahasrāṇy udāyudhāḥ
     nānāvarṇair hayaśreṣṭhair hemacitrarathadhvajāḥ
śaravrātair vidhunvantaḥ śatrūn vitatakārmukāḥ
     samānamṛtyavo bhūtvā dhṛṣṭadyumnaṃ samanvayuḥ
babhru kauśeyavarṇās tu suvarṇavaramālinaḥ
     ūhur aglāna manasaś cekitānaṃ hayottamāḥ
indrāyudhasavarṇais tu kuntibhojo hayottamaiḥ
     āyā suvaśyaiḥ purujin mātulaḥ savyasācinaḥ
antarikṣasavarṇās tu tārakā citritā iva
     rājānaṃ rocamānaṃ te hayāḥ saṃkhye samāvahan
karburāḥ śiti pādās tu svarṇajālaparicchadāḥ
     jārā saṃdhiṃ hayaśreṣṭhāḥ sahadevam udāvahan
ye tu puṣkara nālasya samavarṇā hayottamāḥ
     jave śyenasamāś citrāḥ sudāmānam udāvahan
śaśalohita varmṇās tu pāṇḍurodgata rājayaḥ
     pāñcālyaṃ gopateḥ putraṃ siṃhasenam udāvahan
pāñcālānāṃ naravyāghro yaḥ khyāto janamejayaḥ
     tasya sarṣapa puṣpāṇāṃ tulyavarṇā hayottamāḥ
māṣavarṇās tu javanā bṛhanto hemamālinaḥ
     dadhi pṛṣṭhāś candra mukhāḥ pāñcālyam avahan drutam
śūrāś cabhadrakāś caiva śarakāṇḍanibhā hayāḥ
     padmakiñjalka varṇābhā daṇḍadhāram udāvahan
bibhrato hemamālāś ca cakravākodarā hayāḥ
     kosalādhipateḥ putraṃ sukṣatraṃ vājino 'vahan
śabalās tu bṛhanto 'śvā dāntā jāmbūnadasrajaḥ
     yuddhe satyadhṛtiṃ kṣaumim avahan prāṃśavaḥ śubhāḥ
ekavarṇena sarveṇa dhvajena kavacena ca
     aśvaiś ca dhanuṣā caiva śuklaiḥ śuklo nyavartata
samudrasenaputraṃ tu sāmudrā rudra tejasam
     aśvāḥ śaśāṅkasadṛśāś candra devam udāvahan
nīlotpalasavarṇās tu tapanīyavibhūṣitāḥ
     śaibyaṃ citrarathaṃ yuddhe citramālyāvahan hayāḥ
kalāya puṣpavarṇās tu śvetalohita rājayaḥ
     rathasenaṃ hayaśreṣṭhāḥ samūhur yuddhadurmadam
yaṃ tu sarvamanuṣyebhyaḥ prāhuḥ śūrataraṃ nṛpam
     taṃ paṭac cara hantāraṃ śukavarṇāvahan hayāḥ
citrāyudhaṃ citramālyaṃ citravarmāyudha dhvajam
     ūhuḥ kiṃśukapuṣpāṇāṃ tukya varṇā hayottamāḥ
ekavarṇena sarveṇa dhvajena kavacena ca
     dhanuṣā rathavāhaiś ca nīlair nīlo 'bhyavartata
nānārūpai ratnacitrair varūtha dhvajakārmukaiḥ
     vājidhvajapatākābhiś citraiś citro 'bhyavartata
ye tu puṣkara patrasya tulyavarṇā hayottamāḥ
     te rocamānasya sutaṃ hemavarṇam udāvahan
yodhāś ca bhadrakārāś ca śarad aṇḍān udanḍajāḥ
     śvetāṇḍāḥ kukkuṭāṇḍābhā daṇḍaketum udāvahan
āṭa rūṣaka puṣpābhā hayāḥ pāṇḍyānuyāyinām
     avahan rathamukhyānām ayutāni caturdaśa
nānārūpeṇa varṇena nānākṛti mukhā hayāḥ
     rathacakradhvajaṃ vīraṃ ghaṭotkacam udāvahan
suvarṇavarṇā dharmajñam anīkasthaṃ yudhiṣṭhiram
     rājaśreṣṭhaṃ hayaśreṣṭhāḥ sarvataḥ pṛṣṭhato 'nvayuḥ
     varṇaiś coccāvacair divyaiḥ sadaśvānāṃ prabhadrakāḥ
te yattā bhīmasenena sahitāḥ kāñcanadhvajāḥ
     pratyadṛśyanta rājendra sendrā iva divaukasaḥ
atyarocata tān sarvān dhṛṣṭadyumnaḥ samāgatān
     sarvāṇy api ca sainyāni bhāradvājo 'tyarocata
