[s]
      gatapūrvāhṇabhūyiṣṭhe tasminn ahani dāruṇe
      vartamāne mahāraudre mahāvīra varakṣaye
durmukhaḥ kṛtavarmā ca kṛpaḥ śalyo viviṃśatiḥ
      bhīṣmaṃ jugupur āsādya tava putreṇa coditāḥ
etair atirathair guptaḥ pañcabhir bharatarṣabha
      pāṇḍavānām anīkāni vijagāhe mahārathaḥ
cedikāśikarūṣeṣu pāñcāleṣu ca bhārata
      bhīṣmasya bahudhā tālaś caran ketur adṛśyata
śirāṃsi ca tadā bhīṣmo bāhūṃś cāpi sahāyudhān
      nicakarta mahāvegair bhallaiḥ saṃnataparvabhiḥ
nṛtyato rathamārgeṣu bhīṣmasya bharatarṣabha
      ke cid ārtasvaraṃ cakrur nāgā marmaṇi tāḍitāḥ
abhimanyuḥ susaṃkruddhaḥ piśaṅgais turagottamaiḥ
      saṃyuktaṃ ratham āsthāya prāyād bhīṣmarathaṃ prati
jāmbūnadavicitreṇa karṇikāreṇa ketunā
      abhyavarṣata bhīṣmaṃ ca tāṃś caiva rathasattamān
sa tālaketos tīkṣṇena ketum āhatya patriṇā
      bhīṣmeṇa yuyudhe vīras tasya cānucaraiḥ saha
kṛtavarmāṇam ekena śalyaṃ pañcabhir āyasaiḥ
     viddhvā navabhir ānarchac chitāgraiḥ prapitāmaham
pūrṇāyatavisṛṣṭena samyak praṇihitena ca
     dhvajam ekena vivyādha jāmbūnadavibhūṣitam
durmukhasya tu bhallena sarvāvaraṇabhedinā
     jahāra sāratheḥ kāyāc chiraḥ saṃnataparvaṇā
dhanuś ciccheda bhallena kārtasvaravibhūṣitam
     kṛpasya niśitāgreṇa tāṃś ca tīkṣṇamukhaiḥ śaraiḥ
jaghāna paramakruddho nṛtyann iva mahārathaḥ
     tasya lāghavam udvīkṣya tutuṣur devatā api
labdhalakṣyatayā karṣṇeḥ sarve bhīṣma mukhā rathāḥ
     sattvavantam amanyanta sākṣād iva dhanaṃjayam
tasya lāghavamārgastham alātasadṛśaprabham
     diśaḥ paryapatac cāpaṃ gāṇḍīvam iva ghoṣavat
tam āsādya mahāvegair bhīṣmo navabhir āśugaiḥ
     vivyādha samare tūrṇam ārjuniṃ paravīrahā
dhvajaṃ cāsya tribhir bhallaiś ciccheda paramaujasaḥ
     sārathiṃ ca tribhir bāṇair ajaghāna yatavrataḥ
tathaiva kṛtavarmā ca kṛpaḥ śalyaś ca māriṣa
     viddhvā nākampayat kārṣṇiṃ mainākam iva parvatam
sa taiḥ parivṛtaḥ śūro dhārtarāṣṭrair mahārathaiḥ
     vavarṣa śaravarṣāṇi kārṣṇiḥ pañca rathān prati
tatas teṣāṃ mahāstrāṇi saṃvārya śaravṛṣṭibhiḥ
     nanāda balavā kārṣṇir bhīṣmāya visṛjañ śarān
tatrāsya sumahad rājan bāhvor balam adṛśyata
     yatamānasya samare bhīṣmam ardayataḥ śaraiḥ
parākrāntasya tasyaiva bhīṣmo 'pi prāhiṇoc charān
     sa tāṃś ciccheda samare bhīṣmacāpacyutāñ śarān
tato dhvajam amogheṣur bhīṣmasya navabhiḥ śaraiḥ
     ciccheda samare vīras tata uccukruśur janāḥ
sa rājato mahāskandhas tālo hemavibhūṣitaḥ
     saubhadra viśikhaiś chinnaḥ papāta bhuvi bhārata
dhvajaṃ saubhadra viśikhaiḥ patitaṃ bharatarṣabha
     dṛṣṭvā bhīmo 'nadad dhṛṣṭaḥ saubhadram abhiharṣayan
atha bhīṣmo mahāstrāṇi divyāni ca bahūni ca
     prāduścakre mahāraudraḥ kṣaṇe tasmin mahābalaḥ
tataḥ śatasahasreṇa saubhadraṃ prapitāmahaḥ
     avākirad ameyātmā śarāṇāṃ nataparvaṇām
tato daśa maheṣvāsāḥ pāṇḍavānāṃ mahārathāḥ
     rakṣārtham abhyadhāvanta saubhadraṃ tvaritā rathaiḥ
virāṭaḥ saha putreṇa dhṛṣṭadyumnaś ca pārṣataḥ
     bhīmaś ca kekayāś caiva sātyakiś ca viśāṃ pate
javenāpatatāṃ teṣāṃ bhīṣmaḥ śāṃtanavo raṇe
     pāñcālyaṃ tribhir ānarchat sātyakiṃ niśitaiḥ śaraiḥ
pūrṇāyatavisṛṣṭena kṣureṇa niśitena ca
     dhvajam ekana ciccheda bhīmasenasya patriṇā
jāmbūnadamayaḥ ketuḥ kesarī narasattama
     papāta bhīmasenasya bhīṣmeṇa mathito rathāt
bhīmasenas tribhir viddhvā bhīṣmaṃ śāṃtanavaṃ raṇe
     kṛpam ekena vivyādha kṛtavarmāṇam aṣṭabhiḥ
pragṛhītāgra hastena vairāṭir api dantinā
     abhyadravata rājānaṃ madrādhipatim uttaraḥ
tasya vāraṇarājasya javenāpatato rathī
     śalyo nivārayām āsa vegam apratimaṃ raṇe
tasya kruddhaḥ sa nāgendro bṛhataḥ sādhu vāhinaḥ
     padā yugam adhiṣṭhāya jaghāna caturo hayān
sa hatāśve rathe tiṣṭhan madrādhipatir āyasīm
     uttarānta karīṃ śaktiṃ cikṣepa bhujagopamām
tayā bhinnatanu trāṇaḥ praviśya vipulaṃ tamaḥ
     sa papāta gajaskandhāt pramuktāṅkuśa tomaraḥ
samādāya ca śalyo 'sim avaplutya rathottamāt
     vāraṇendrasya vikramya cicchedātha mahākaram
bhinnamarmā śaravrātaiś chinnahastaḥ sa vāraṇaḥ
     bhīmam ārtasvaraṃ kṛtvā papāta ca mamāra ca
etad īdṛśakaṃ kṛtvā madrarājo mahārathaḥ
     āruroha rathaṃ tūrṇaṃ bhāsvaraṃ kṛtavarmaṇaḥ
uttaraṃ nihataṃ dṛṣṭvā vairāṭir bhrātaraṃ śubham
     kṛtavarmaṇā ca sahitaṃ dṛṣṭvā śalyam avasthitam
     śaṅkhaḥ krodhāt prajajvāla haviṣā havyavāḍ iva
sa visphārya mahac cāpaṃ kārtasvaravibhūṣitam
     abhyadhāvaj jighāṃsan vai śalyaṃ madrādhipaṃ balī
mahatā rathavaṃśena samantāt parivāritaḥ
     sṛjan bāṇamayaṃ varṣaṃ prāyāc chalya rathaṃ prati
tam āpatantaṃ saṃprekṣya mattavāraṇavikramam
     tāvakānāṃ rathā sapta samantāt paryavārayan
     madrarājaṃ parīpsanto mṛtyor daṃṣṭrāntaraṃ gatam
tato bhīṣmo mahābāhur vinadya jalado yathā
     tālamātraṃ dhanur gṛhya śaṅkham abhyadravad raṇe
tam udyatam udīkṣyātha maheṣvāsaṃ mahābalam
     saṃtrastā pāṇḍavī senā vātavegahateva nauḥ
tatrārjunaḥ saṃtvaritaḥ śaṅkhasyāsīt puraḥsaraḥ
     bhīṣmād rakṣyo 'yam adyeti tato yuddham avartata
hāhākāro mahān āsīd yodhānāṃ yudhi yudhyatām
     tejas tejasi saṃpṛktam ity evaṃ vismayaṃ yayuḥ
atha śalyo gadāpāṇir avatīrya mahārathāt
     śaṅkhasya caturo vāhān ahanad bharatarṣabha
sa hatāśvād rathāt tūrṇaṃ khaḍgam ādāya vidrutaḥ
     bībhatsoḥ syandanaṃ prāpya tataḥ śāntim avindata
tato bhīṣmarathāt tūrṇam utpatanti patatriṇaḥ
     yair antarikṣaṃ bhūmiś ca sarvataḥ samavastṛtam
pāñcālān atha matsyāṃś ca kekayāṃś ca prabhadrakān
     bhīṣmaḥ praharatāṃ śreṣṭhaḥ pātayām āsa mārgaṇaiḥ
utsṛjya samare tūrṇaṃ pāṇḍavaṃ savyasācinam
     abhyadravata pāñcālyaṃ drupadaṃ senayā vṛtam
     priyaṃ saṃbandhinaṃ rājañ śarān avakiran bahūn
agnineva pradagdhāni vanāni śiśirātyaye
     śaradagdhāny adṛśyanta sainyāni drupadasya ha
     atiṣṭhata raṇe bhīṣmo vidhūma iva pāvakaḥ
madhyaṃdine yathādityaṃ tapantam iva tejasā
     na śekuḥ pāṇḍaveyasya yodhā bhīṣmaṃ nirīkṣitum
vīkṣāṃ cakruḥ samantāt te pāṇḍavā bhayapīḍitāḥ
     trātāraṃ nādhyagacchanta gāvaḥ śītārditā iva
hatavipradrute sainye nirutsāhe vimardite
     hāhākāro mahān āsīt pāṇḍusainyeṣu bhārata
tato bhīṣmaḥ śāṃtanavo nityaṃ maṇḍalakārmukaḥ
     mumoca bāṇān dīptāgrān ahīn āśīviṣān iva
śarair ekāyanīkurvan diśaḥ sarvā yatavrataḥ
     jaghāna pāṇḍavarathān ādiśyādiśya bhārata
tataḥ sainyeṣu bhagneṣu mathiteṣu ca sarvaśaḥ
     prāpte cāstaṃ dinakare na prājñāyata kiṃ cana
bhīṣmaṃ ca samudīryantaṃ dṛṣṭvā pārthā mahāhave
     avahāram akurvanta sainyānāṃ bharatarṣabha
