[yudhisṭhira]
      muhūrtaṃ tāvad ekāgro manaḥ śrotre 'ntarātmani
      dhārayitvāpi te śrutvā rocatāṃ vacanaṃ mama
sārthagamyam ahaṃ mārgaṃ na jātu tvatkṛte punaḥ
      gaccheyaṃ tad gamiṣyāmi hitvā grāmyasukhāny uta
kṣemyaś caikākinā gamyaḥ panthāḥ ko 'stīti pṛccha mām
      atha vā necchasi praṣṭum apṛcchann api me śṛṇu
hitvā grāmyasukhācāraṃ tapyamāno mahat tapaḥ
      araṇye phalamūlāśī cariṣyāmi mṛgaiḥ saha
juhvāno 'gniṃ yathākālam ubhau kālāv upaspṛśan
      kṛśaḥ parimitāhāraś carma cīrajaṭā dharaḥ
śītavātātapa sahaḥ kṣutpipāsāśramakṣamaḥ
      tapasā vidhidṛṣṭena śarīram upaśoṣayan
manaḥkarṇasukhā nityaṃ śṛṇvann uccāvacā giraḥ
      muditānām araṇyeṣu vasatāṃ mṛgapakṣiṇām
ājighran peśalān gandhān phullānāṃ vṛkṣavīrudhām
      nānārūpān vane paśyan ramaṇīyān vanaukasaḥ
vāna prasthajanasyāpi darśanaṃ kulavāsinaḥ
      nāpriyāṇy ācariṣyāmi kiṃ punar grāmavāsinām
ekāntaśīlī vimṛśan pakvāpakvena vartayan
     pitṝn devāṃś ca vanyena vāgbhir adbhiś ca tarpayan
evam āraṇya śāstrāṇām ugram ugrataraṃ vidhim
     sevamānaḥ pratīkṣiṣye dehasyāsya samāpanam
atha vaiko 'ham ekāham ekaikasmin vanaspatau
     caran bhaikṣyaṃ munir muṇḍaḥ kṣapayiṣye kalevaram
pāṃsubhiḥ samavacchannaḥ śūnyāgāra pratiśrayaḥ
     vṛkṣamūlaniketo vā tyaktasarvapriyāpriyaḥ
na śocan na prahṛṣyaṃś ca tulyanindātmasaṃstutiḥ
     nirāśīr nirmamo bhūtvā nirdvaṃdvo niṣparigrahaḥ
ātmārāmaḥ prasannātmā jaḍāndhabadhirākṛtiḥ
     akurvāṇaḥ paraiḥ kāṃ cit saṃvidaṃ jātu kena cit
jaṅgamājaṅgamān sarvān na vihiṃsaṃś caturvidhān
     prajāḥ sarvāḥ svadharmasthāḥ samaḥ prāṇabhṛtaḥ prati
na cāpy avahasan kaṃ cin na kurvan bhrukuṭīṃ kva cit
     prasannavadano nityaṃ sarvendriyasusaṃyataḥ
apṛcchan kasya cin mārgaṃ vrajan yenaiva kena cit
     na deśaṃ na diśaṃ kāṃ cid gantum icchan viśeṣataḥ
gamane nirapekṣaś ca paścād anavalokayan
     ṛjuḥ praṇihito gacchaṃs trasa sthāvaravarjakaḥ
svabhāvas tu prayāty agre prabhavanty aśanāny api
     dvaṃdvāni ca viruddhāni tāni sarvāṇy acintayan
alpaṃ vāsvādu vā bhojyaṃ pūrvālābhena jātucit
     anyeṣv api caraṁl lābham alābhe sapta pūrayan
vi dhūme nyastamusale vyaṅgāre bhuktavaj jane
     atītapātra saṃcāre kāle vigatabhikṣuke
ekakālaṃ caran bhaikṣyaṃ gṛhe dve caiva pañca ca
     spṛhā pāśān vimucyāhaṃ cariṣyāmi mahīm imām
na jijīviṣuvat kiṃ cin na mumūrṣuvad ācaran
     jīvitaṃ maraṇaṃ caiva nābhinandan na ca dviṣan
vāsyaikaṃ takṣato bāhuṃ candanenaikam ukṣataḥ
     nākalyāṇaṃ na kalyāṇaṃ cintayann ubhayos tayoḥ
yāḥ kāś cij jīvatā śakyāḥ kartum abhyudaya kriyāḥ
     sarvās tāḥ samabhityajya nimeṣādi vyavasthitaḥ
teṣu nityam asaktaś ca tyaktasarvendriyakriyaḥ
     suparityakta saṃkalpaḥ sunirṇiktātma kalmaṣaḥ
vimuktaḥ sarvasaṅgebhyo vyatītaḥ sarvavāgurāḥ
     na vaśe kasya cit tiṣṭhan sa dharmā mātariśvanaḥ
vītarāgaś carann evaṃ tuṣṭiṃ prāpsyāmi śāśvatīm
     tṛṣṇayā hi mahat pāpam ajñānād asmi kāritaḥ
kuśalākuśalāny eke kṛtvā karmāṇi mānavāḥ
     kāryakāraṇa saṃśliṣṭaṃ svajanaṃ nām abibhratī
āyuṣo 'nte prahāyedaṃ kṣīṇaprāyaṃ kalevaram
     pratigṛhṇāti tat pāpaṃ kartuḥ karmaphalaṃ hi tat
evaṃ saṃsāracakre 'smin vyāviddhe rathacakravat
     sameti bhūtagrāmo 'yaṃ bhūtagrāmeṇa kāryavān
janmamṛtyujarāvyādhivedanābhir upadrutam
     asāram imam asvantaṃ saṃsāraṃ tyajataḥ sukham
divaḥ patatsu deveṣu sthānebhyaś ca maharṣiṣu
     ko hi nāma bhavenārthī bhavet kāraṇatattvavit
kṛtvā hi vividhaṃ karma tat tad vividhalakṣaṇam
     pārthivair nṛpatiḥ svalpaiḥ kāraṇair eva badhyate
tasmāt prajñāmṛtam idaṃ cirān māṃ pratyupasthitam
     tat prāpya prārthaye sthānam avyayaṃ śāśvataṃ dhruvam
etayā satataṃ vṛttyā carann evaṃ prakārayā
     dehaṃ saṃsthāpayiṣyāmi nirbhayaṃ mārgam āsthitaḥ
