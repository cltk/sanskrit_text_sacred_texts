[s]
      ghaṭotkace tu nihate sūtaputreṇa tāṃ niśām
      duḥkhāmarṣa vaśaṃ prāpto dharmaputro yudhiṣṭhiraḥ
dṛṣṭva bhīmena mahatīṃ vāryamāṇāṃ camūṃ tava
      dhṛṣṭadyumnam uvācedaṃ kumbhayoniṃ nivāraya
tvaṃ hi droṇa vināśāya samutpanno hutāśanāt
      sa śaraḥ kavacī khaḍgī dhanvī ca paratāpanaḥ
      abhidrava raṇe hṛṣṭo na ca te bhīḥ kathaṃ cana
janamejayaḥ śikhaṇḍī ca daurmukhiś ca yaśo dhanaḥ
      abhidravantu saṃhṛṣṭāḥ kumbhayoniṃ samantatāḥ
nakulaḥ sahadevaś ca draupadeyāḥ prabhadrakāḥ
      drupadaś ca virāṭaś ca putrabhrātṛsamanvitau
sātyakiḥ kekayāś caiva pāṇḍavaś ca dhanaṃjayaḥ
      abhidravantu vegena bhāradvāja vadhepsayā
tathaiva rathinaḥ sarve hastyaśvaṃ yac ca kiṃ cana
      pādātāś ca raṇe droṇaṃ prāpayantu mahāratham
tathājñaptās tu te sarve pāṇḍavena mahātmanā
      abhyadravanta vegena kumbhayoniṃ yuyutsayā
āgacchatas tān sahasā sarvodyogena pāṇḍavān
      pratijagrāha samare droṇaḥ śastrabhṛtāṃ varaḥ
tato duryodhano rājā sarvodyogena pāṇḍavān
     abhyadravat susaṃkruddha icchan droṇasya jīvitam
tataḥ pravavṛte yuddhaṃ śrāntavāhana sainikam
     pāṇḍavānāṃ kurūṇāṃ ca garjatām itaretaram
nidrāndhās te mahārāja pariśrāntāś ca saṃyuge
     nābhyapadyanta samare kāṃ cic ceṣṭāṃ mahārathāḥ
triyāmā rajanī caiṣā ghorarūpā bhayānakā
     sahasrayāma pratimā babhūva prāṇahāriṇī
     vadhyatāṃ ca tathā teṣāṃ kṣatānāṃ ca viśeṣataḥ
ahorātriḥ samājajñe nidrāndhānāṃ viśeṣataḥ
     sarve hy āsan nirutsāhāḥ kṣatriyā dīnacetasaḥ
     tava caiva pareṣāṃ ca gatāstrā vigateṣavaḥ
te tathā parayantaś ca hrīmantaś ca viśeṣataḥ
     svadharmam anupaśyanto na jahur svām anīkinīm
śastrāṇy anye samutsṛjya nidrāndhāḥ śerate janāḥ
     gajeṣv anye ratheṣv anye hayeṣv anye ca bhārata
nidhrāndhā no bubudhire kāṃ cic ceṣṭāṃ narādhipāḥ
     te 'nyonyaṃ samare yodhāḥ preṣayanta yamakṣayam
svapnāyamānās tv apare parān iti vicetasaḥ
     ātmānaṃ samare jaghnu svān eva ca parān api
nānā vāco vimuñcanto nidrāndhās te mahāraṇe
     yoddhavyam iti tiṣṭhanto nidrā saṃsaktalocanāḥ
saṃmardyānye raṇe ke cin nidrāndhāś ca parasparam
     jaghnuḥ śūrā raṇe rājaṃs tasmiṃs tamasi dāruṇe
hanyamānaṃ tathātmānaṃ parebhyo bahavo janāḥ
     nābhyajānanta samare nidrayā mohitā bhṛśam
teṣām etādṛśīṃ ceṣṭāṃ vijñāya puruṣarṣabhaḥ
     uvāca vākyaṃ bībhatsur uccaiḥ saṃnādayan diśaḥ
śrāntā bhavanto nidrāndhāḥ sarva eva sa vāsavāḥ
     tamasā cāvṛte sainye rajasā bahulena ca
te yūyaṃ yadi manyadhvam upāramata sainikāḥ
     nimīlayata cātraiva raṇabhūmau muhūrtakam
tato vinidra viśrāntāś candramasy udite punaḥ
     saṃsādhayiṣyathānyonyaṃ svargāya kurupāṇḍavāḥ
tad vacaḥ sarvadharmajñā dhārmikasya niśamya te
     arocayanta sainyāni tathā cānyonyam abruvan
cukruśuḥ karṇa karṇeti rājan duryodhaneti ca
     upāramata pāṇḍūnāṃ viratā hi varūthinī
tathā vikrośamānasya phalgunasya tatas tataḥ
     upāramata pāṇḍūnāṃ senā tava ca bhārata
tām asya vācaṃ devāś ca ṛṣayaś ca mahātmanaḥ
     sarvasainyāni cākṣudrāḥ prahṛṣṭāḥ patyapūjayan
tat saṃpūjya vaco 'krūraṃ sarvasainyāni bhārata
     muhūtam asvapan rājañ śrāntāni bharatarṣabha
sā tu saṃprāpya viśrāmaṃ dhvajinī tava bhārata
     sukham āptavatī vīram arjunaṃ pratyapūjayat
tvayi vedās tathāstrāṇi tvayi buddhiparākramau
     dharmas tvayi mahābāho dayā bhūteṣu cānagha
yac cāśvastās tavecchāmaḥ śarma pārtha tad astu te
     manasaś ca priyān arthān vīra kṣipram avāpnuhi
iti te taṃ naravyāghraṃ praśaṃsanto mahārathāḥ
     nidrayā samavākṣiptās tūṣṇīm āsan viśāṃ pate
aśvapṛṣṭheṣu cāpy anye rathanīḍeṣu cāpare
     gajaskandhagatāś cānye śerate cāpare kṣitau
sāyudhāḥ sagadāś caiva sa khaḍgāḥ sa paraśvadhāḥ
     sa prāsakavacāś cānye narāḥ suptāḥ pṛthak pṛthak
gajās te pannagābhogair hastair bhūreṇu rūṣitaiḥ
     nidrāndhā vasudhāṃ cakrur ghrāṇaniḥśvāsaśītalām
gajāḥ śuśubhire tatra niḥśvasanto mahītale
     viśīrṇā girayo yadvan niḥśvasadbhir mahoragaiḥ
samāṃ ca viṣamāṃ cakruḥ khurāgrair vikṣatāṃ mahīm
     hayāḥ kāñcanayoktrāś ca kesarālambibhir yugaiḥ
     suṣupus tatra rājendra yuktā vāheṣu sarvaśaḥ
tat tathā nidrayā bhagnam avācam asvapad balam
     kuśalair iva vinyastaṃ paṭe citram ivādbhutam
te kṣatriyāḥ kuṇḍalino yuvānaḥ; parasparaṃ sāyakavikṣatāṅgāḥ
     kumbheṣu līnāḥ suṣupur gajānāṃ; kuceṣu lagnā iva kāminīnām
tataḥ kumudanāthena kāminī gaṇḍapāṇḍunā
     netrānandena candreṇa māhendrī dig alaṃkṛtā
tato muhūrtād bhagavān purastāc chaśalakṣaṇaḥ
     aruṇaṃ darśayām āsa grasañ jyotiḥ prabhaṃ prabhuḥ
aruṇasya tu tasyānu jātarūpasamaprabham
     raśmijālaṃ mahac candro mandaṃ mandam avāsṛjat
utsārayantaḥ prabhayā tamas te candraraśmayaḥ
     paryagacchañ śanaiḥ sarvā diśaḥ khaṃ ca kṣitiṃ tathā
tato muhūrtād bhuvanaṃ jyotir bhūtam ivābhavat
     aprakhyam aprakāśaṃ ca jagāmāśu tamas tathā
pratiprakāśite loke divā bhūte niśākare
     vicerur na viceruś ca rājan naktaṃcarās tataḥ
bodhyamānaṃ tu tat sainyaṃ rājaṃś candrasya raśmibhiḥ
     bubudhe śatapatrāṇāṃ vanaṃ mahad ivāmbhasi
yathā candrodayodbhūtaḥ kṣubhitaḥ sāgaro bhavet
     tathā candrodayodbhūtaḥ sa babhūva balārṇavaḥ
tataḥ pravavṛte yuddhaṃ punar eva viśāṃ pate
     loke lokavināśāya paraṃ lokam abhīpsatām
