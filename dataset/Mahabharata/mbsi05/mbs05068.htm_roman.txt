[dhṛ]
      bhūyo me puṇḍarīkākṣaṃ saṃjayācakṣva pṛcchate
      nāma karmārthavit tāta prāpnuyāṃ puruṣottamam
śrutaṃ me tasya devasya nāma nirvacanaṃ śubham
      yāvat tatrābhijāne 'ham aprameyo hi keśavaḥ
vasanāt sarvabhūtānāṃ vasutvād deva yonitaḥ
      vāsudevas tato vedyo vṛṣatvād vṛṣṇir ucyate
maunād dhyānāc ca yogāc ca viddhi bhārata mādhavam
      sarvatattvalayāc caiva madhuhā madhusūdanaḥ
kṛṣir bhūvācakaḥ śabdo ṇaś ca nirvṛti vācakaḥ
      kṛṣṇas tadbhāvayogāc ca kṛṣṇo bhavati śāśvataḥ
puṇḍarīkaṃ paraṃ dhāma nityam akṣayam akṣaram
      tadbhāvāt puṇḍarīkākṣo dasyu trāsāj janārdanaḥ
yataḥ sattvaṃ na cyavate yac ca sattvān na hīyate
      sattvataḥ sātvatas tasmād arṣabhād vṛṣabhekṣaṇaḥ
na jāyate janitryāṃ yad ajas tasmād anīkajit
      devānāṃ svaprakāśatvād damād dāmodaraṃ viduḥ
harṣāt saukhyāt sukhaiśvaryād dhṛṣīkeśatvam aśnute
      bāhubhyāṃ rodasī bibhran mahābāhur iti smṛtaḥ
adho na kṣīyate jātu yasmāt tasmād adhokṣajaḥ
     narāṇām ayanāc cāpi tena nārāyaṇaḥ smṛtaḥ
     pūraṇāt sadanāc caiva tato 'sau puruṣottamaḥ
asataś ca sataś caiva sarvasya prabhavāpyayāt
     sarvasya ca sadā jñānāt sarvam enaṃ pracakṣate
satye pratiṣṭhitaḥ kṛṣṇaḥ satyam atra pratiṣṭhitam
     satyāt satyaṃ ca govindas tasmāt satyo 'pi nāmataḥ
viṣṇur vikramaṇād eva jayanāj jiṣṇur ucyate
     śāśvatatvād anantaś ca govindo vedanād gavām
atattvaṃ kurute tattvaṃ tena mohayate prajāḥ
     evaṃvidho dharmanityo bhagavān munibhiḥ saha
     āgantā himahā bāhur ānṛśaṃsyārtham acyutaḥ
