atha tau deśakālajñau rājaputrāv ariṃdamau
 deśe kāle ca vākyajñāv abrūtāṃ kauśikaṃ vacaḥ
bhagavañ śrotum icchāvo yasmin kāle niśācarau
 saṃrakṣaṇīyau tau brahman nātivarteta tatkṣaṇam
evaṃ bruvāṇau kākutsthau tvaramāṇau yuyutsayā
 sarve te munayaḥ prītāḥ praśaśaṃsur nṛpātmajau
adya prabhṛti ṣaḍrātraṃ rakṣataṃ rāghavau yuvām
 dīkṣāṃ gato hy eṣa munir maunitvaṃ ca gamiṣyati
tau tu tad vacanaṃ śrutvā rājaputrau yaśasvinau
 anidrau ṣaḍahorātraṃ tapovanam arakṣatām
upāsāṃ cakratur vīrau yattau paramadhanvinau
 rarakṣatur munivaraṃ viśvāmitram ariṃdamau
atha kāle gate tasmin ṣaṣṭhe 'hani samāgate
 saumitram abravīd rāmo yatto bhava samāhitaḥ
rāmasyaivaṃ bruvāṇasya tvaritasya yuyutsayā
 prajajvāla tato vediḥ sopādhyāyapurohitā
mantravac ca yathānyāyaṃ yajño 'sau saṃpravartate
 ākāśe ca mahāñ śabdaḥ prādur āsīd bhayānakaḥ
āvārya gaganaṃ megho yathā prāvṛṣi nirgataḥ
 tathā māyāṃ vikurvāṇau rākṣasāv abhyadhāvatām
mārīcaś ca subāhuś ca tayor anucarās tathā
 āgamya bhīmasaṃkāśā rudhiraughān avāsṛjan
tāv āpatantau sahasā dṛṣṭvā rājīvalocanaḥ
 lakṣmaṇaṃ tv abhisaṃprekṣya rāmo vacanam abravīt
paśya lakṣmaṇa durvṛttān rākṣasān piśitāśanān
 mānavāstrasamādhūtān anilena yathāghanān
mānavaṃ paramodāram astraṃ paramabhāsvaram
 cikṣepa paramakruddho mārīcor asi rāghavaḥ
sa tena paramāstreṇa mānavena samāhitaḥ
 saṃpūrṇaṃ yojanaśataṃ kṣiptaḥ sāgarasaṃplave
vicetanaṃ vighūrṇantaṃ śīteṣubalapīḍitam
 nirastaṃ dṛśya mārīcaṃ rāmo lakṣmaṇam abravīt
paśya lakṣmaṇa śīteṣuṃ mānavaṃ dharmasaṃhitam
 mohayitvā nayaty enaṃ na ca prāṇair viyujyate
imān api vadhiṣyāmi nirghṛṇān duṣṭacāriṇaḥ
 rākṣasān pāpakarmasthān yajñaghnān rudhirāśanān
vigṛhya sumahac cāstram āgneyaṃ raghunandanaḥ
 subāhur asi cikṣepa sa viddhaḥ prāpatad bhuvi
śeṣān vāyavyam ādāya nijaghāna mahāyaśāḥ
 rāghavaḥ paramodāro munīnāṃ mudam āvahan
sa hatvā rākṣasān sarvān yajñaghnān raghunandanaḥ
 ṛṣibhiḥ pūjitas tatra yathendro vijaye purā
atha yajñe samāpte tu viśvāmitro mahāmuniḥ
 nirītikā diśo dṛṣṭvā kākutstham idam abravīt
kṛtārtho 'smi mahābāho kṛtaṃ guruvacas tvayā
 siddhāśramam idaṃ satyaṃ kṛtaṃ rāma mahāyaśaḥ
