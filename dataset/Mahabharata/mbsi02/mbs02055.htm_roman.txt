[vidura]
      mahārāja vijānīhi yat tvāṃ vakṣyāmi tac chṛṇu
      mumūrṣor auṣadham iva na rocetāpi te śrutam
yad vai purā jātamātro rurāva; gomāyuvad visvaraṃ pāpacetāḥ
      duryodhano bhāratānāṃ kulaghnaḥ; so 'yaṃ yukto bhavitā kālahetuḥ
gṛhe vasantaṃ gomāyuṃ tvaṃ vai matvā na budhyase
      duryodhanasya rūpeṇa śṛṇu kāvyāṃ giraṃ mama
madhu vai mādhviko labdhvā prapātaṃ nāvabudhyate
      āruhya taṃ majjati vā patanaṃ vādhigacchati
so 'yaṃ matto 'kṣadevena madhuvan na parīkṣate
      prapātaṃ budhyate naiva vairaṃ kṛtvā mahārathaiḥ
viditaṃ te mahārāja rājasv evāsamañjasam
      andhakā yādavā bhojāḥ sametāḥ kaṃsam atyajan
niyogāc ca hate tasmin kṛṣṇenāmitra ghātinā
      evaṃ te jñātayaḥ sarve modamānāḥ śataṃ samāḥ
tvan niyuktaḥ savyasācī nigṛhṇātu suyodhanam
      nigrahād asya pāpasya modantāṃ kuravaḥ sukham
kākenemāṃś citrabarhāñ śārdūlān kroṣṭukena ca
      krīṇīṣva pāṇḍavān rājan mā majjīḥ śokasāgare
tyajet kulārthe puruṣaṃ grāmasyārthe kulaṃ tyajet
     grāmaṃ janapadasyārthe ātmārthe pṛthivīṃ tyajet
sarvajñaḥ sarvabhāvajñaḥ sarvaśatrubhayaṃ karaḥ
     iti sma bhāṣate kāvyo jambha tyāge mahāsurān
hiraṇyaṣṭhīvinaḥ kaś cit pakṣiṇo vanagocarān
     gṛhe kila kṛtāvāsāṁl lobhād rājann apīḍayat
sadopabhojyāṁl lobhāndho hiraṇyārthe paraṃtapa
     āyātiṃ ca tadā tvaṃ ca ubhe sadyo vyanāśayat
tadātva kāmaḥ pāṇḍūṃs tvaṃ mā druho bharatarṣabha
     mohātmā tapyase paścāt pakṣihā puruṣo yathā
jātaṃ jātaṃ pāṇḍavebhyaḥ puṣpam ādatsva bhārata
     mālā kāra ivārāme snehaṃ kurvan punaḥ punaḥ
vṛkṣān aṅgārakārīva mainān dhākṣīḥ samūlakān
     mā gamaḥ sasutāmātyaḥ sabalaś ca parābhavam
samavetān hi kaḥ pārthān pratiyudhyeta bhārata
     marudbhiḥ sahito rājann api sākṣān marutpatiḥ
