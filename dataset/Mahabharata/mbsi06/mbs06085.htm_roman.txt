[dhṛ]
      dṛṣṭvā mama hatān putrān bahūn ekena saṃśaya
      bhīṣmo droṇaḥ kṛpaś caiva kim akurvata saṃyuge
ahany ahani me putrāḥ kṣayaṃ gacchanti saṃjaya
      manye 'haṃ sarvathā sūta daivenaupahatā bhṛśam
yatra me tanayāḥ sarve jīyante na jayanty uta
      yatra bhīṣmasya droṇasya kṛpasya ca mahātmanaḥ
saumadatteś ca vīrasya bhagadattasya cobhayoḥ
      aśvatthāmnas tathā tāta śūrāṇāṃ sumahātmanām
anyeṣāṃ caiva vīrāṇāṃ madhyagās tanayā mama
      yad ahanyanta saṃgrāme kim anyad bhāgadheyataḥ
na hi duryodhano mandaḥ purā proktam abudhyata
      vāryamāṇo mayā tāta bhīṣmeṇa vidureṇa ca
gāndhāryā caiva durmedhāḥ satataṃ hitakāmyayā
      nāvabudhyat purā mohāt tasya prāptam idaṃ phalam
yad bhīmasenaḥ samare putrān mama vicetasaḥ
      ahany ahani saṃkruddho nayate yamasādanam
[s]
      idaṃ tat samanuprāptaṃ kṣattur vacanam uttamam
      na buddhavān asi vibho procyamānaṃ hitaṃ tadā
nivāraya sutān dyūtāt pāṇḍavān mā druheti ca
     suhṛdāṃ hitakāmānāṃ bruvatāṃ tat tad eva ca
na śuśrūṣasi yad vākyaṃ martyaḥ pathyam ivauṣadham
     tad eva tvām anuprāptaṃ vacanaṃ sādhu bhāṣitam
vidura droṇa bhīṣmāṇāṃ tathānyeṣāṃ hitaiṣiṇām
     akṛtvā vacanaṃ pathyaṃ kṣayaṃ gacchanti kauravāḥ
tad etat samatikrāntaṃ pūrvam eva viśāṃ pate
     tasmān me śṛṇu tattvena yathā yuddham avartata
madhyāhne sumahāraudraḥ saṃgrāmaḥ samapadyata
     lokakṣayakaro rājaṃs tan me nigadataḥ śṛṇu
tataḥ sarvāṇi sainyāni dharmaputrasya śāsanāt
     saṃrabdhāny abhyadhāvanta bhīṣmam eva jighāṃsayā
dhṛṣṭadyumnaḥ śikhaṇḍī ca sātyakiś ca mahārathaḥ
     yuktānīkā mahārāja bhīṣmam eva samabhyayuḥ
arjuno draupadeyāś ca cekitānaś ca saṃyuge
     druyodhana samādiṣṭān rājñaḥ sarvān samabhyayuḥ
abhimanyus tathā vīro haiḍimbaś ca mahārathaḥ
     bhīmasenaś ca saṃkruddhas te 'bhyadhāvanta kauravān
tridhā bhūtair avadhyanta pāṇḍavaiḥ kauravā yudhi
     tathaiva kaurave rājann avadhyanta pare raṇe
droṇas tu rathināṃ śreṣṭhaḥ somakān sṛñjayaiḥ saha
     abhyadravata saṃkruddhaḥ preṣayiṣyan yamakṣayam
tatrākrando mahān āsīt sṛñjayānāṃ mahātmanām
     vadhyatāṃ samare rājan bhāradvājena dhanvinā
droṇena nihatās tatra kṣatriyā bahavo raṇe
     viveṣṭantaḥ sma dṛśyante vyādhikliṣṭā narā iva
kūjatāṃ krandatāṃ caiva stanatāṃ caiva saṃyuge
     aniśaṃ śrūyate śabdaḥ kṣut kṛśānāṃ nṛṇām iva
tathaiva kauraveyāṇāṃ bhīmaseno mahābalaḥ
     cakāra kadanaṃ ghoraṃ kruddhaḥ kāla ivāparaḥ
vadhyatāṃ tatra sainyānām anyonyena mahāraṇe
     prāvartata nadī ghorā rudhiraughapravāhinī
sa saṃgrāmo mahārāja ghorarūpo 'bhavan mahān
     kurūṇāṃ pāṇḍavānāṃ ca yama rāṣṭravivardhanaḥ
tato bhīmo raṇe kruddho rabhasaś ca viśeṣataḥ
     gajānīkaṃ samāsādya preṣayām āsa mṛtyave
tatra bhārata bhīmena nārācābhihatā gajāḥ
     petuḥ seduś ca neduś ca diśaś ca paribabhramuḥ
chinnahastā mahānāgāś chinnapādāś ca māriṣa
     krauñcavad vyanadan bhītāḥ pṛthivīm adhiśiśyire
nakulaḥ sahadevaś ca hayānīkam abhidrutau
     te hayāḥ kāñcanāpīḍā rukmabhāṇḍa paricchadāḥ
     vadhyamānā vyadṛśyanta śataśo 'tha sahasraśaḥ
patadbhiś ca hayai rājan samāstīryata medinī
     nirjihvairś ca śvasadbhiś ca kūjadbhiś ca gatāsubhiḥ
     hayair babhau naraśreṣṭha nānārūpadharair dharā
arjunena hataiḥ saṃkhye tathā bhārata vājibhiḥ
     prababhau vasudhā ghorā tatra tatra viśāṃ pate
rathair bhagnair dhvajaiś chinnaiś chatraiś ca sumahāprabhaiḥ
     hārair niṣkaiḥ sa keyūraiḥ śirobhiś ca sakuṇḍalaiḥ
uṣṇīṣair apaviddhaiś ca patākābhiś ca sarvaṣaḥ
     anukarṣaiḥ śubhau rājan yoktraiś cavyasuraśmibhih
     saṃchannā vasudhā bhāti vasante kusumair iva
evam eṣa kṣayo vṛttaḥ pāṇḍūnām api bhārata
     kruddhe śāṃtanave bhīṣme droṇe ca rathasattame
aśvatthāmni kṛpe caiva tathaiva kṛtavarmaṇi
     tathetareṣu kruddheṣu tāvakānām api kṣayaḥ
