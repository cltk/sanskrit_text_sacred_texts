[bhīsma]
      pāñcālarājasya suto rājan parapuraṃjayaḥ
      śikhaṇḍī rathamukhyo me mataḥ pārthasya bhārata
eṣa yotsyati saṃgrāme nāśayan pūrvasaṃsthitim
      paraṃ yaśo viprathayaṃs tava senāsu bhārata
etasya bahulāḥ senāḥ pāñcālāś ca prabhadrakāḥ
      tenāsau rathavaṃśena mahat karma kariṣyati
dhṛṣṭadyumnaś ca senānīḥ sarvasenāsu bhārata
      mato me 'tiratho rājan droṇaśiṣyo mahārathaḥ
eṣa yotsyati saṃgrāme sūdayan vai parān raṇe
      bhagavān iva saṃkruddhaḥ pinākī yugasaṃkṣaye
etasya tadrathānīkaṃ kathayanti raṇapriyāḥ
      bahutvāt sāgaraprakhyaṃ devānām iva saṃyuge
kṣatradharmā tu rājendra mato me 'rdharatho nṛpa
      dhṛṣṭadyumnasya tanayo bālyān nātikṛta śramaḥ
śiśupāla suto vīraś cedirājo mahārathaḥ
      dhṛṣṭaketur maheṣvāsaḥ saṃbandhī pāṇḍavasya ha
eṣa cedipatiḥ śūraḥ saha putreṇa bhārata
      mahārathenāsukaraṃ mahat karma kariṣyati
kṣatradharmarato mahyaṃ mataḥ parapuraṃjayaḥ
     kṣatradevas tu rājendra pāṇḍaveṣu rathottamaḥ
     jayantaś cāmitaujāś ca satyajic ca mahārathaḥ
mahārathā mahātmānaḥ sarve pāñcāla sattamāḥ
     yotsyante samare tāta saṃrabdhā iva kuñjarāḥ
ajo bhojaś ca vikrāntau pāṇḍaveṣu mahārathau
     pāṇḍavānāṃ sahāyārthe paraṃ śakthyā yatiṣyataḥ
     śīghrāstrau citrayoddhārau kṛtinau dṛḍhavikramau
kekayāḥ pañca rājendra bhrātaro yuddhadurmadāḥ
     sarva ete rathodārāḥ sarve lohitaka dhvajāḥ
kāśikaḥ sukumāraś ca nīlo yaś cāparo nṛpaḥ
     sūryadattaś ca śaṅkhaś ca madirāśvaś ca nāmataḥ
sarva ete rathodārāḥ sarve cāhavalakṣaṇāḥ
     sarvāstraviduṣaḥ sarve mahātmāno matā mama
vārdhakṣemir mahārāja ratho mama mahān mataḥ
     citrāyudhaś ca nṛpatir mato me rathasattamaḥ
     sa hi saṃgrāmaśobhī ca bhaktaś cāpi kirīṭinaḥ
cekitānaḥ satyadhṛtiḥ pāṇḍavānāṃ mahārathau
     dvāv imau puruṣavyāghau rathodārau matau mama
vyāghradattaś ca rājendra candra senaś ca bhārata
     matau mama rathodārau pāṇḍavānāṃ na saṃśayaḥ
senā binduś ca rājendra krodhahantā ca nāmataḥ
     yaḥ samo vāsudevena bhīmasenena cābhibhūḥ
     sa yotsyatīha vikramya samare tava sainikaiḥ
māṃ droṇaṃ ca kṛpaṃ caiva yathā saṃmanyate bhavān
     tathā sa samaraślāghī mantavyo rathasattamaḥ
kāśyaḥ paramaśīghrāstraḥ ślāghanīyo rathottamaḥ
     ratha ekaguṇo mahyaṃ mataḥ parapuraṃjayaḥ
ayaṃ ca yudhi vikrānto mantavyo 'ṣṭa guṇo rathaḥ
     satyajit samaraślāghī drupadasyātmajo yuvā
gataḥ so 'tirathatvaṃ hi dhṛṣṭadyumnena saṃmitaḥ
     pāṇḍavānāṃ yaśaḥ kāmaḥ paraṃ karma kariṣyati
anuraktaś ca śūraś ca ratho 'yam aparo mahān
     pāṇḍya rājo mahāvīryaḥ pāṇḍavānāṃ dhuraṃdharaḥ
dṛḍhadhanvā maheṣvāsaḥ pāṇḍavānāṃ rathottamaḥ
     śreṇimān kauravaśreṣṭha vasu dānaś ca pārthivaḥ
     ubhāv etāv atirathau matau mama paraṃtapa
