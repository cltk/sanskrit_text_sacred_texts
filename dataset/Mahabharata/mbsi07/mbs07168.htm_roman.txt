[s]
      arjunasya vacaḥ śrutvā nocus tatra mahārathāḥ
      apriyaṃ vā priyaṃ vāpi mahārāja dhanaṃjayam
tataḥ kruddho mahābāhur bhīmaseno 'bhyabhāṣata
      utsmayann iva kaunteyam arjunaṃ bharatarṣabha
munir yathāraṇya gato bhāṣase dharmasaṃhitam
      nyastadaṇḍo yathā pārtha brāhmaṇaḥ saṃśitavrataḥ
kṣatās trātā kṣatāñ jīvan kṣāntas tviṣv api sādhuṣu
      kṣatriyaḥ kṣitim āpnoti kṣipraṃ dharmaṃ yaśaḥ śriyam
sa bhavān kṣatriya guṇair yuktaḥ sarvaiḥ kulodvahaḥ
      avipaścid yathā vākyaṃ vyāharan nādya śobhase
parākramas te kaunteya śakrasyeva śacīpateḥ
      na cātivartase dharmaṃ velām iva mahodadhiḥ
na pūjayet tvā ko 'nvadya yat trayodaśa vārṣikam
      amarṣaṃ pṛṣṭataḥ kṛtvā dharmam evābhikāṅkṣase
diṣṭyā tāta manas te 'dya svadharmam anuvartate
      ānṛśaṃsye ca te diṣṭyā buddhiḥ satatam acyuta
yat tu dharmapravṛttasya hṛtaṃ rājyam adharmataḥ
      draupadī ca parāmṛṣṭā sabhām ānīya śatrubhiḥ
vanaṃ pravrājitāś cāsma valkalājinavāsasaḥ
     anarhamāṇās taṃ bhāvaṃ trayodaśa samāḥ paraiḥ
etāny amarṣasthānāni marṣitāni tvayānagha
     kṣatradharmaprasaktena sarvam etad anuṣṭhitam
tam adharmam apākraṣṭum ārabdhaḥ sahitas tvayā
     sānubandhān haniṣyāmi kṣudrān rājyaharān aham
tvayā tu kathitaṃ pūrvaṃ yuddhāyābhyāgatā vayam
     ghaṭāmaś ca yathāśakti tvaṃ tu no 'dya jugupsase
svadharmaṃ necchase jñātuṃ mithyāvacanam eva te
     bhayārditānām asmākaṃ vācā marmāṇi kṛntasi
vapan vraṇe kṣāram iva kṣatānāṃ śatrukarśana
     vidīryate me hṛdayaṃ tvayā vākśalya pīḍitam
adharmam etad vipulaṃ dhārmikaḥ sannabudhyase
     yat tvam ātmānam asmāṃś ca praśaṃsyān na praśaṃsasi
     yaḥ kalāṃ ṣoḍaśīṃ tvatto nārhate taṃ praśaṃsasi
svayam evātmano vaktuṃ na yuktaṃ guṇasaṃstavam
     dārayeyaṃ mahīṃ krodhād vikireyaṃ ca parvatān
āvidhya ca gadāṃ gurvīṃ bhīmāṃ kāñcanamālinīm
     giriprakāśān kṣitijān bhuñjeyam anilo yathā
sa tvam evaṃvidhaṃ jānan bhrātaraṃ māṃ nararṣabha
     droṇaputrād bhayaṃkartuṃ nārhasy amitavikrama
atha vā tiṣṭha bībhatso saha sarvair nararṣabhaiḥ
     aham enaṃ gadāpāṇir jeṣyāmy eko mahāhave
tataḥ pāñcālarājasya putraḥ pārtham athābravīt
     saṃkruddham iva nardantaṃ hiraṇyakaśipuṃ hariḥ
bībhatso vipra karmāṇi viditāni manīṣiṇām
     yājanādhyāpane dānaṃ tathā yajñapratigrahau
ṣaṣṭham adhyayanaṃ nāma teṣāṃ kasmin pratiṣṭhitaḥ
     hato droṇo mayā yat tat kiṃ māṃ pārtha vigarhase
apakrāntaḥ svadharmāc ca kṣatradharmam upāśritaḥ
     amānuṣeṇa hanty asmān astreṇa kṣudrakarmakṛt
tathā māyāṃ prayuñjānam asahyaṃ brāhmaṇa bruvam
     māyayaiva nihanyād yo na yuktaṃ pārtha tatra kim
tasmiṃs tathā mayā śaste yadi drauṇāyanī ruṣā
     kurute bhairavaṃ nādaṃ tatra kiṃ mama hīyate
na cādbhutam idaṃ manye yad drauṇiḥ śuddhagarjayā
     ghātayiṣyati kauravyān paritrātum aśaknuvan
yac ca māṃ dhārmiko bhūtvā bravīṣi guru ghātinam
     tadartham aham utpannaḥ pāñcālyasya suto 'nalāt
yasya kāryam akāryaṃ vā yudhyataḥ syāt samaṃ raṇe
     taṃ kathaṃ brāhmaṇaṃ brūyāḥ kṣatriyaṃ vā dhanaṃjaya
yo hy anastravido hanyād brahmāstraiḥ krodhamūrchitaḥ
     sarvopāyair na sa kathaṃ vadhyaḥ puruṣasattama
vidharmiṇaṃ dharmavidbhiḥ proktaṃ teṣāṃ viṣopamam
     jānan dharmārthatattvajñaḥ kim arjuna vigarhase
nṛśaṃsaḥ sa mayākramya ratha eva nipātitaḥ
     tan mābhinandyaṃ bībhatso kimarthaṃ nābhinandase
kṛte raṇe kathaṃ pārtha jvalanārkaviṣopamam
     bhīmaṃ droṇa śiraś chede praśasyaṃ na praśaṃsasi
yo 'sau mamaiva nānyasya bāndhavān yudhi jaghnivān
     chittvāpi tasya mūrdhānaṃ naivāsmi vigatajvaraḥ
tac ca me kṛntate marma yan na tasya śiromayā
     niṣādaviṣaye kṣiptaṃ jayadratha śiro yathā
avadhaś cāpi śatrūṇām adharmaḥ śiṣyate 'rjuna
     kṣatriyasya hy ayaṃ dharmo hanyād dhanyeta vā punaḥ
sa śatrur nihataḥ saṃkhye mayā dharmeṇa pāṇḍava
     yathā tvayā hataḥ śūro bhagadattaḥ pituḥ sakhā
pitāmahaṃ raṇe hatvā manyase dharmam ātmanaḥ
     mayā śatrau hate kasmāt pāpe dharmaṃ na manyase
nānṛtaḥ pāṇḍavo jyeṣṭho nāhaṃ vādhārmiko 'rjuna
     śiṣyadhruṅ nihataḥ pāpo yudhyasva vijayas tava
