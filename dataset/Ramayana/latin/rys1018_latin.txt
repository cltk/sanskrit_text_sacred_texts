tac chrutvā rājasiṃhasya vākyam adbhutavistaram
 hṛṣṭaromā mahātejā viśvāmitro 'bhyabhāṣata
sadṛśaṃ rājaśārdūla tavaitad bhuvi nānyataḥ
 mahāvaṃśaprasūtasya vasiṣṭhavyapadeśinaḥ
yat tu me hṛdgataṃ vākyaṃ tasya kāryasya niścayam
 kuruṣva rājaśārdūla bhava satyapratiśravaḥ
ahaṃ niyamam ātiṣṭha siddhyarthaṃ puruṣarṣabha
 tasya vighnakarau dvau tu rākṣasau kāmarūpiṇau
vrate me bahuśaś cīrṇe samāptyāṃ rākṣasāv imau
 mārīcaś ca subāhuś ca vīryavantau suśikṣitau
 tau māṃsarudhiraugheṇa vediṃ tām abhyavarṣatām
avadhūte tathā bhūte tasmin niyamaniścaye
 kṛtaśramo nirutsāhas tasmād deśād apākrame
na ca me krodham utsraṣṭuṃ buddhir bhavati pārthiva
 tathābhūtā hi sā caryā na śāpas tatra mucyate
svaputraṃ rājaśārdūla rāmaṃ satyaparākramam
 kākapakṣadharaṃ śūraṃ jyeṣṭhaṃ me dātum arhasi
śakto hy eṣa mayā gupto divyena svena tejasā
 rākṣasā ye vikartāras teṣām api vināśane
śreyaś cāsmai pradāsyāmi bahurūpaṃ na saṃśayaḥ
 trayāṇām api lokānāṃ yena khyātiṃ gamiṣyati
na ca tau rāmam āsādya śaktau sthātuṃ kathaṃ cana
 na ca tau rāghavād anyo hantum utsahate pumān
vīryotsiktau hi tau pāpau kālapāśavaśaṃ gatau
 rāmasya rājaśārdūla na paryāptau mahātmanaḥ
na ca putrakṛtaṃ snehaṃ kartum arhasi pārthiva
 ahaṃ te pratijānāmi hatau tau viddhi rākṣasau
ahaṃ vedmi mahātmānaṃ rāmaṃ satyaparākramam
 vasiṣṭho 'pi mahātejā ye ceme tapasi sthitāḥ
yadi te dharmalābhaṃ ca yaśaś ca paramaṃ bhuvi
 sthiram icchasi rājendra rāmaṃ me dātum arhasi
yady abhyanujñāṃ kākutstha dadate tava mantriṇaḥ
 vasiṣṭha pramukhāḥ sarve tato rāmaṃ visarjaya
abhipretam asaṃsaktam ātmajaṃ dātum arhasi
 daśarātraṃ hi yajñasya rāmaṃ rājīvalocanam
nātyeti kālo yajñasya yathāyaṃ mama rāghava
 tathā kuruṣva bhadraṃ te mā ca śoke manaḥ kṛthāḥ
ity evam uktvā dharmātmā dharmārthasahitaṃ vacaḥ
 virarāma mahātejā viśvāmitro mahāmuniḥ
iti hṛdayamanovidāraṇaṃ; munivacanaṃ tad atīva śuśruvān
 narapatir agamad bhayaṃ mahad; vyathitamanāḥ pracacāla cāsanāt
