[vai]
      dharmeṇa te 'bhyanujñātāḥ pāṇḍavāḥ satyavikramāḥ
      ajñātavāsaṃ vatsyantaś channā varṣaṃ trayodaśam
      upopaviśya vidvāṃsaḥ sahitāḥ saṃśitavratāḥ
ye tad bhaktā vasanti sma vanavāse tapasvinaḥ
      tān abruvan mahātmānaḥ śiṣṭāḥ prājñalayas tadā
      abhyanujñāpayiṣyantas taṃ nivāsaṃ dhṛtavratāḥ
viditaṃ bhavatāṃ sarvaṃ dhārtarāṣṭrair yathā vayam
      chadmanā hṛtarājyāś ca niḥsvāś ca bahuśaḥ kṛtāḥ
uṣitāś ca vane kṛcchraṃ yatra dvādaśa vatsarān
      ajñātavāsa samayaṃ śeṣaṃ varṣaṃ trayodaśam
      tad vatsyāmo vayaṃ channās tadanujñātum arhatha
suyodhanaś ca duṣṭātmā karṇaś ca saha saubalaḥ
      jānanto viṣamaṃ kuryur asmāsv atyantavairiṇaḥ
      yuktācārāś ca yuktāś ca paurasya svajanasya ca
api nas tad bhaved bhūyo yad vayaṃ brāhmaṇaiḥ saha
      samastāḥ sveṣu rāṣṭreṣu svarājyasthā bhavemahi
ity uktvā duḥkhaśokārtā śucir dharmasutas tadā
      saṃmūrcchito 'bhavad rājā sāśrukaṇṭho yudhiṣṭhiraḥ
tam athāśvāsayan sarve brāhmaṇā bhrātṛbhiḥ saha
      atha dhaumyo 'bravīd vākyaṃ mahārthaṃ nṛpatiṃ tadā
rājan vidvān bhavān dāntaḥ satyasaṃdho jitendriyaḥ
      naivaṃvidhāḥ pramuhyanti narāḥ kasyāṃ cid āpadi
devair apy āpadaḥ prāptāś channaiś ca bahuśas tathā
     tatra tatra sapatnānāṃ nigrahārthaṃ mahātmabhiḥ
indreṇa niṣadhān prāpya giriprasthāśrame tadā
     channenoṣya kṛtaṃ karma dviṣatāṃ balanigrahe
viṣṇunāśvaśiro prāpya tathādityāṃ nivatsyatā
     garbhe vadhārthaṃ daityānām ajñātenoṣitaṃ ciram
prāpya vāmana rūpeṇa pracchannaṃ brahmarūpiṇā
     baler yathā hṛtaṃ rājyaṃ vikramais tac ca te śrutam
aurveṇa vasatā channam ūrau brahmarṣiṇā tadā
     yatkṛtaṃ tāta lokeṣu tac ca sarvaṃ śrutaṃ tvayā
pracchannaṃ cāpi dharmajña hariṇā vṛtra nigrahe
     vajraṃ praviśya śakrasya yatkṛtaṃ tac ca te śrutam
hutāśanena yac cāpaḥ praviśya channam āsatā
     vibudhānāṃ kṛtaṃ karma tac ca sarvaṃ śrutaṃ tvayā
evaṃ vivasvatā tāta channenottama tejasā
     nirdagdhāḥ śatravaḥ sarve vasatā bhuvi sarvaśaḥ
viṣṇunā vasatā cāpi gṛhe daśarathasya vai
     daśagrīvo hataś channaṃ saṃyuge bhīmakarmaṇā
evam ete mahātmānaḥ pracchannās tatra tatra ha
     ajayac chātravān yuddhe tathā tvam api jeṣyasi
tathā daumyena dharmajño vākyaiḥ saṃparitoṣitaḥ
     śāstrabuddhyā svabuddhyā ca na cacāla yudhiṣṭhiraḥ
athābravīn mahābāhur bhīmaseno mahābalaḥ
     rājānaṃ balināṃ śreṣṭho girā saṃpariharṣayan
avekṣayā mahārāja tava gāṇḍīvadhanvanā
     dharmānugatayā buddhyā na kiṃ cit sāhasaṃ kṛtam
sahadevo mayā nityaṃ nakulaś ca nivāritau
     śaktau vidhvaṃsane teṣāṃ śatrughnau bhīmavikramau
na vayaṃ tat prahāsyāmo yasmin yokṣyati no bhavān
     bhavān vidhattāṃ tat sarvaṃ kṣipraṃ jeṣyāmahe parān
ity ukte bhimasenena brāhmaṇāḥ paramāśir aḥ
     prayujyāpṛcchya bharatān yathā svān svān yayur gṛhān
sarve vedavido mukhyā yatayo munayas tathā
     āśīr uktvā yathānyāyaṃ punar darśanakāṅkṣiṇaḥ
saha dhaumyena vidvāṃsas tathā te pañca pāṇḍavāḥ
     utthāya prayayur vīrāḥ kṛṣṇām ādāya bhārata
krośamātam atikramya tasmād deśān nimittataḥ
     śvobhūte manujavyāghrāś channavāsārtham udyatāḥ
pṛthak śāstravidaḥ sarve sarve mantraviśāradāḥ
     saṃdhivigrahakālajñā mantrāya samupāviśan
