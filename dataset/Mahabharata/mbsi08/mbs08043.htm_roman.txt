[s]
      etasminn antare kṛṣṇaḥ pārthaṃ vacanam abravīt
      darśayann iva kaunteyaṃ dharmarājaṃ yudhiṣṭhiram
eṣa pāṇḍava te bhrātā dhārtarāṣṭrair mahābalaiḥ
      jighāṃsubhir maheṣvāsair drutaṃ pārthānusaryate
tathānuyānti saṃrabdhāḥ pāñcālā yuddhadurmadāḥ
      yudhiṣṭhiraṃ mahātmānaṃ parīpsanto mahājavāḥ
eṣa duryodhanaḥ pārtharathānīkena daṃśitaḥ
      rājā sarvasya lokasya rājānam anudhāvati
jighāṃsuḥ puruṣavyāghraṃ bhrātṛbhiḥ sahito balī
      āśīviṣā samasparśaiḥ sarvayuddhaviśāradaiḥ
ete jighṛkṣavo yānti dvipāśvarathapattayaḥ
      yudhiṣṭhiraṃ dhārtarāṣṭrā ratnottamam ivārthinaḥ
paśya sātvata bhīmābhyāṃ niruddhādhiṣṭhitaḥ prabhuḥ
      jihīrṣavo 'mṛtaṃ daityāḥ śakrāgnibhyām ivāvaśāḥ
ete bahutvāt tvaritāḥ punar gacchanti pāṇḍavam
      samudram iva vāryoghāḥ prāvṛṭkāle mahārathaḥ
nadantaḥ siṃhanādāṃś ca dhamantaś cāpi vārijān
      balavanto maheṣvāsā vidhunvanto dhanūṃṣi ca
mṛtyor mukhagataṃ manye kuntīputraṃ yudhiṣṭṣhiram
     hutam agnau ca bhadraṃ te duryodhana vaśaṃgatam
yathā yuktam anīkaṃ hi dhārtarāṣṭrasya pāṇḍava
     nāsya śakro 'pi mucyeta saṃprāpto bāṇagoccaram
duryodhanasya śūrasya drauṇeḥ śāradvatasya ca
     karṇasya ceṣu vego vai parvatān api dārayet
duryodhanasya śūrasya śaraughāñ śīghram asyataḥ
     saṃkruddhasyāntakasyeva ko vegaṃ saṃsahed raṇe
karṇena ca kṛto rājā vimukhaḥ śatrutāpanaḥ
     balavāṁl laghu tastaś ca kṛtī yuddhaviśāradaḥ
rādheyaḥ pāṇḍavaśreṣṭhaṃ śaktaḥ pīḍayituṃ raṇe
     sahito dhṛtarāṣṭrasya putraiḥ śūro mahātmabhiḥ
tasyaivaṃ yudhyamānasya saṃgrāme saṃyatātmanaḥ
     anyair api ca pārthasya hṛtaṃ varma mahārathaiḥ
upavāsakṛśo rājā bhṛśaṃ bharatasattama
     brāhme bale sthito hy eṣa na kṣatre 'tibale vibho
na jīvati mahārājo manye pārtha yudhiṣṭhiraḥ
     yad bhīmasenaḥ sahate siṃhanādam amarṣaṇaḥ
nardatāṃ dhārtarāṣṭrāṇāṃ punaḥ punar ariṃdama
     dhamatāṃ ca mahāśaṅkhān saṃgrāme jitakarśinām
yudhiṣṭhiraṃ pāṇḍaveyaṃ hateti bharatarṣabha
     saṃcodayaty asau karṇo dhārtarāṣṭrān mahābalān
sthūṇākarṇendu jālena pārtha pāśupatena ca
     pracchādayanto rājānam anuyānti mahārathāḥ
     āturo me mato rājā saṃniṣevyaś ca bhārata
yathainam anuvartante pāñcālāḥ saha pāṇḍavaiḥ
     tvaramāṇās tvarā kāle sarvaśastrabhṛtāṃ varāḥ
     majjantam iva pātāle balino 'py ujjihīrṣavaḥ
na ketur dṛśyate rājñaḥ karṇena nihataḥ śaraiḥ
     paśyator yamayoḥ pārtha sātyakeś ca śikhaṇḍinaḥ
dhṛṣṭadyumnasya bhīmasya śatānīkasya vā vibho
     pāñcālānāṃ ca sarveṣāṃ cedīnāṃ caiva bhārata
eṣa karṇo raṇe pārtha pāṇḍavānām anīkinīm
     śarair vidhvaṃsayati vai nalinīm iva kuñjaraḥ
ete dravanti rathinas tvadīyāḥ pāṇḍunandana
     paśya paśya yathā pārtha gacchanty ete mahārathāḥ
ete bhārata mātaṅgāḥ karṇenābhihatā raṇe
     ārtanādān vikurvāṇā vidravanti diśo daśa
rathānāṃ dravatāṃ vṛndaṃ paśya pārtha samantataḥ
     drāvyamāṇaṃ raṇe caiva karṇenāmitra karśinā
hastikakṣyāṃ raṇe paśya carantīṃ tatra tatra ha
     rathasthaṃ sūtaputrasya ketuṃ ketumatāṃ vara
asau dhāvati rādheyo bhīmasenarathaṃ prati
     kirañ śaraśatānīva vinighnaṃs tava vāhinīm
etān paśya ca pāñcālān drāvyamāṇān mahātmanā
     śakreṇeva yathā daityān hanyamānān mahāhave
eṣa karṇo raṇe jitvā pāñcālān pāṇḍusṛñjayān
     diśo viprekṣate sarvās tvadartham iti me matiḥ
paśya pārthadhanuḥśreṣṭhaṃ vikarṣan sādhu śobhate
     śatrūñ jitvā yathā śakro devasaṃghaiḥ samāvṛtaḥ
ete nadanti kauravyā dṛṣṭvā karṇasya vikramam
     trāsayanto raṇe pārthān sṛñjayāṃś ca sahasraśaḥ
eṣa sarvātmanā pāṇḍūṃs trāsayitvā mahāraṇe
     abhibhāṣati rādheyaḥ sarvasainyāni mānada
abhidravata gacchadhvaṃ drutaṃ dravata kauravāḥ
     yathā jīvan na vaḥ kaś cin mucyate yudhi sṛñjayaḥ
tathā kuruta saṃyattā vayaṃ yāsyāma pṛṣṭhataḥ
     evam uktvā yayāv eṣa pṛṣṭhato vikirañ śaraiḥ
paśya karṇaṃ raṇe pārtha śvetacchavi virājitam
     udayaṃ parvataṃ yadvac chobhayan vai divākaraḥ
pūrṇacandra nikāśena mūrdhni chatreṇa bhārata
     dhriyamāṇena samare tathā śataśalākinā
eṣa tvāṃ prekṣate karṇaḥ sakatākṣo viśāṃ pate
     uttamaṃ yatnam āsthāya dhruvām eṣyati saṃyuge
paśya hy enaṃ mahābāho vidhunvānaṃ mahad dhanuḥ
     śarāṃś cāśīviṣākārān visṛjantaṃ mahābalam
asau nivṛtto rādheyo dṛśyate vānaradhvaja
     vadhāya cātmano 'bhyeti dīpasya śalabho yathā
karṇam ekākinaṃ dṛṣṭvā rathānīkena bhārata
     rirakṣiṣuḥ susaṃyatto dhārtarāṣṭro 'bhivartate
sārvaiḥ sahaibhir duṣṭātmā vadhya eṣa prayatnataḥ
     tvayā yaśaś ca rājyaṃ ca sukhaṃ cottamam icchatā
ātmānaṃ ca kṛtātmānaṃ samīkṣya bharatarṣabha
     kṛtāgasaṃ ca rādheyaṃ dharmātmani yudhiṣṭhire
pratipadyasva rādheyaṃ prāptakālam anantaram
     āryāṃ yuddhe matiṃ kṛtvā pratyehi rathayūthapam
pañca hy etāni mikhyānāṃ rathānāṃ rathasattama
     śatāny āyānti vegena balināṃ bhīma tejasām
pañca nāgasahasrāṇi dviguṇā vājinas tathā
     abhisaṃhatya kaunteya padātiprayutāni ca
     anyonyarakṣitaṃ vīra balaṃ tvām abhivartate
sūtaputre maheṣvāse darśayātmānam ātmanā
     uttamaṃ yatnam āsthāya pratyehi bharatarṣabha
asau karṇaḥ susaṃrabdhaḥ pāñcālān abhidhāvati
     ketum asya hi paśyāmi dhṛṣṭadyumna rathaṃ prati
     samucchetsyati pāñcālān iti manye paraṃtapa
ācakṣe te priyaṃ pārtha tad evaṃ bharatarṣabha
     rājā jīvati kauravyo dharmaputro yudhiṣṭhiraḥ
asau bhimo mahābāhuhl saṃnivṛttaś camūmukhe
     vṛtaḥ sṛñjaya sainyena sātyakena ca bhātata
vadhyanta ete samare kauravā niśitaiḥ śaraiḥ
     bhīmasenena kaunteya pāñcālaiś ca mahātmabhiḥ
senā hi dhārtarāṣṭrasya vimukhā cābhavad raṇāt
     vipradhāvati vegena bhīmasya nihatā śaraiḥ
vipannasasyeva mahī rudhireṇa samukṣitā
     bhāratī bharataśreṣṭha senā kṛpaṇa darśanā
nivṛttaṃ paśya kaunteya bhīmasenaṃ yudhāṃ patim
     āśīviṣam iva kruddhaṃ tasmād dravati vāhinī
pītaraktāsita sitās tārā candrārka maṇḍitāḥ
     patākāviprakīryante chatrāṇy etāni cārjuna
sauvarṇā rājatāś caiva taijasāś ca pṛthagvidhāḥ
     ketavo vinipātyante hastyaśvaṃ viprakīryate
rathebhyaḥ prapatanty ete rathino vigatāsavaḥ
     nānāvarṇair hatā bāṇaiḥ pāñcālair apalāyibhiḥ
nirmanuṣyān gajān aśvān rathāṃś caiva dhanaṃjaya
     samādravanti pāñcālā dhārtarāṣṭrāṃs tarasvinaḥ
mṛdnanti ca naravyāghrā bhīmasenavyapāśrayāt
     balaṃ pareṣāṃ durdharṣaṃ tyaktvā prāṇān ariṃdama
ete nadanti pāñcālā dhamanty api ca vārijān
     abhidravanti ca raṇe nighnantaḥ sāyakaiḥ parān
paśya svargasya māhātmyaṃ pāñcālā hi paraṃtapa
     dhārtarāṣṭrān vinighnanti kruddhāḥ siṃhā iva dvipān
sarvataś cābhipannaiṣā dhārtarāṣṭrī mahācamūḥ
     pāñcālair mānasād etya haṃsair gaṅgeva vegitaiḥ
subhṛśaṃ ca parākrāntāḥ pāñcālānāṃ nivāraṇe
     kṛpa karṇādayo vīrā ṛṣabhāṇām ivarṣabhāḥ
sunimagnāṃś ca bhīmāstrair dhārtarāṣṭrān mahārathān
     dhṛṣṭadyumnamukhā vīrā ghnanti śatrūn sahasraśaḥ
     viṣaṇṇabhūyiṣṭha rathā dhārtarāṣṭrī mahācamūḥ
paśya bhīmena nārācaiś chinnā nāgāḥpatanty amī
     vajrivajrāhatānīva śikharāṇi mahībhṛtām
bhīmasenasya nirviddhā bāṇaiḥ saṃnataparvabhiḥ
     svāny anīkāni mṛdnanto dravaty ete mahāgajāḥ
nābhijānāsi bhīmasya siṃhanādaṃ durutsaham
     nadato 'rjuna saṃgrāme vīrasya jitakāśinaḥ
eṣa naiṣādir abbhyeti dvipamukhyena pāṇḍavam
     jighāṃsus tomaraiḥ kruddho daṇḍā pāṇir ivāntakaḥ
satomarāv asya bhujau chinnau bhīmena garjataḥ
     tīkṣṇair agniśikhā prakhyair nārācair daśabhir hataḥ
hatvainaṃ punar āyāti nāgān anyān prahāriṇaḥ
     paśya nīlāmbudanibhān mahāmātrair adhiṣṭhitān
     śaktitomarasaṃkāśair vinighnantaṃ vṛkodaram
sapta sapta ca nāgaṃs tān vaijayantīś ca sadhvajāḥ
     nihatya niśitair bāṇaiś chinnāḥ pārthāgrajena te
     daśabhir daśabhiś caiko nārācair nihato gajaḥ
na cāsau dhārtarāṣṭrāṇāṃ śrūyate ninadas tathā
     puraṃdarasame kruddhe nivṛtte bharatarṣabhe
akṣauhiṇyas tathā tisro dhārtarāṣṭrasya saṃhatāḥ
     kruddhena narasiṃhena bhīmasenena vāritāḥ
[s]
     bhīmasenena tat karmakṛtaṃ dṛṣṭvā suduṣkaram
     arjuno vyadhamac chiṣṭān ahitān niśitaiḥ śaraiḥ
te vadhyamānāḥ samare saṃśaptaka gaṇāḥ prabho
     śakrasyātithitāṃ gatvā viśokā hy abhavan mudā
pārthaś ca puruṣavyāghraḥ śaraiḥ saṃnataparvabhiḥ
     jaghāna dhārtarāṣṭrasya caturvidha balāṃ camūm
