[vai]
      evam ukteṣu rājñā tu pāṇḍaveṣu mahātmasu
      duryodhanaḥ paraṃ harṣam ājagāma durātmavān
sa purocanam ekāntam ānīya bharatarṣabha
      gṛhītvā dakṣiṇe pāṇau sacivaṃ vākyam abravīt
mameyaṃ vasusaṃpūrṇā purocana vasuṃdharā
      yatheyaṃ mama tadvat te sa tāṃ rakṣitum arhasi
na hi me kaś cid anyo 'sti vaiśvāsikataras tvayā
      sahāyo yena saṃdhāya mantrayeyaṃ yathā tvayā
saṃrakṣa tāta mantraṃ ca sapatnāṃś ca mamoddhara
      nipuṇenābhyupāyena yad bravīmi tathā kuru
pāṇḍavā dhṛtarāṣṭreṇa preṣitā vāraṇāvatam
      utsave vihariṣyanti dhṛtarāṣṭrasya śāsanāt
sa tvaṃ rāsabha yuktena syandanenāśu gāminā
      vāraṇāvatam adyaiva yathā yāsi tathā kuru
tatra gatvā catuḥśālaṃ gṛhaṃ paramasaṃvṛtam
      āyudhāgāram āśritya kārayethā mahādhanam
śaṇasarjarasādīni yāni dravyāṇi kāni cit
      āgneyāny uta santīha tāni sarvāṇi dāpaya
sarpiṣā ca satailena lākṣayā cāpy analpayā
     mṛttikāṃ miśrayitvā tvaṃ lepaṃ kuḍyeṣu dāpayeḥ
śaṇān vaṃśaṃ ghṛtaṃ dāru yantrāṇi vividhāni ca
     tasmin veśmani sarvāṇi nikṣipethāḥ samantataḥ
yathā ca tvaṃ na śaṅkeran parīkṣanto 'pi pāṇḍavāḥ
     āgneyam iti tat kāryam iti cānye ca mānavāḥ
veśmany evaṃ kṛte tatra kṛtvā tān paramārcitān
     vāsayeḥ pāṇḍaveyāṃś ca kuntīṃ ca sasuhṛjjanām
tatrāsanāni mukhyāni yānāni śayanāni ca
     vidhātavyāni pāṇḍūnāṃ yathā tuṣyeta me pitā
yathā rameran viśrabdhā nagare vāraṇāvate
     tathā sarvaṃ vidhātavyaṃ yāvat kālasya paryayaḥ
jñātvā tu tān suviśvastāñ śayānān akutobhayān
     agnis tatas tvayā deyo dvāratas tasya veśmanaḥ
dagdhān evaṃ svake gehe dagdhā iti tato janāḥ
     jñātayo vā vadiṣyanti pāṇḍavārthāya karhi cit
tat tatheti pratijñāya kauravāya purocanaḥ
     prāyād rāsabha yuktena nagaraṃ vāraṇāvatam
sa gatvā tvarito rājan duryodhana mate sthitaḥ
     yathoktaṃ rājaputreṇa sarvaṃ cakre purocanaḥ
