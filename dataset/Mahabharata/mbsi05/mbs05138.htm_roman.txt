[dhṛ]
      rājaputraiḥ parivṛtas tathāmātyaiś ca saṃjaya
      upāropya rathe karṇaṃ niryāto madhusūdanaḥ
kim abravīd rathopasthe rādheyaṃ paravīrahā
      kāni sāntvāni govindaḥ sūtaputre prayuktavān
oghameghasvanaḥ kāle yat kṛṣṇaḥ karṇam abravīt
      mṛdu vā yadi vā tīkṣṇaṃ tan mamācakṣva saṃjaya
ānupūrvyeṇa vākyāni ślakṣṇāni ca mṛdūni ca
      priyāṇi dharmayuktāni satyāni ca hitāni ca
hṛdayagrahaṇīyāni rādheyaṃ madhusūdanaḥ
      yāny abravīd ameyātmā tāni me śṛṇu bhārata
upāsitās te rādheya brāhmaṇā vedapāragāḥ
      tattvārthaṃ paripṛṣṭāś ca niyatenānasūyayā
tvam eva karṇa jānāsi vedavādān sanātanān
      tvaṃ hy eva dharmaśāstreṣu sūkṣmeṣu pariniṣṭhitaḥ
kānīnaś ca sahoḍhaś ca kanyāyāṃ yaś ca jāyate
      voḍhāraṃ pitaraṃ tasya prāhuḥ śāstravido janāḥ
so 'si karṇa tathā jātaḥ pāṇḍoḥ putro 'si dharmataḥ
      nigrahād dharmaśāstrāṇām ehi rājā bhaviṣyasi
pitṛpakṣe hi te pārthā mātṛpakṣe ca vṛṣṇayaḥ
     dvau pakṣāv abhijānīhi tvam etau puruṣarṣabha
mayā sārdham ito yātam adya tvāṃ tāta pāṇḍavāḥ
     abhijānantu kaunteyaṃ pūrvajātaṃ yudhiṣṭhirāt
pādau tava grahīṣyanti bhrātaraḥ pañca pāṇḍavāḥ
     draupadeyās tathā pañca saubhadraś cāparājitaḥ
rājāno rājaputrāś ca pāṇḍavārthe samāgatāḥ
     pādau tava grahīṣyanti sarve cāndhakavṛṣṇayaḥ
hiraṇmayāṃś ca te kumbhān rājatān pārthivāṃs tathā
     oṣadhyaḥ sarvabījāni sarvaratnāni vīrudhaḥ
rājanyā rājakanyāś cāpy ānayantv abhiṣecanam
     ṣaṣṭhe ca tvāṃ tathā kāle draupady upagamiṣyati
adya tvām abhiṣiñcantu cāturvaidyā dvijātayaḥ
     purohitaḥ pāṇḍavānāṃ vyāghracarmaṇy avasthitam
tathaiva bhrātaraḥ pañca pāṇḍavāḥ puruṣarṣabhāḥ
     draupadeyās tathā pañca pāñcālāś cedayas tathā
ahaṃ ca tvābhiṣekṣyāmi rājānaṃ pṛthivīpatim
     yuvarājo 'stu te rājā kuntīputro yudhiṣṭhiraḥ
gṛhītvā vyasanaṃ śvetaṃ dharmātmā saṃśitavrataḥ
     upānvārohatu rathaṃ kuntīputro yudhiṣṭhiraḥ
chatraṃ ca te mahac chvetaṃ bhīmaseno mahābalaḥ
     abhiṣiktasya kauneya kaunteyo dhārayiṣyati
kiṅkiṇīśatanirghoṣaṃ vaiyāghraparivāraṇam
     rathaṃ śvetahayair yuktam arjuno vāhayiṣyati
abhimanyuś ca te nityaṃ pratyāsanno bhaviṣyati
     nakulaḥ sahadevaś ca draupadeyāś ca pañca ye
pāñcālās tvānuyāsyanti śikhaṇḍī ca mahārathaḥ
     ahaṃ ca tvānuyāsyāmi sarve cāndhakavṛṣṇayaḥ
     dāśārhāḥ parivārās te dāśārṇāś ca viśāṃ pate
bhuṅkṣva rājyaṃ mahābāho bhrātṛbhiḥ saha pāṇḍavaiḥ
     japair homaiś ca saṃyukto maṅgalaiś ca pṛthagvidhaiḥ
purogamāś ca te santu draviḍāḥ saha kuntalaiḥ
     āndhrās tālacarāś caiva cūcupā veṇupās tathā
stuvantu tvādya bahuśaḥ stutibhiḥ sūtamāgadhāḥ
     vijayaṃ vasuṣeṇasya ghoṣayantu ca pāṇḍavāḥ
sa tvaṃ parivṛtaḥ pārthair nakṣatrair iva candramāḥ
     praśādhi rājyaṃ kaunteya kuntīṃ ca pratinandaya
mitrāṇi te prahṛṣyantu vyathantu ripavas tathā
     saubhrātraṃ caiva te 'dyāstu bhrātṛbhiḥ saha pāṇḍavaiḥ
