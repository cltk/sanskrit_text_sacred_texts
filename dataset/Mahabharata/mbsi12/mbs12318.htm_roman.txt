[nārada]
      sukhaduḥkhaviparyāso yadā samupapadyate
      nainaṃ prajñā sunītaṃ vā trāyate nāpi pauruṣam
svabhāvād yatnam ātiṣṭhed yatnavān nāvasīdati
      jarāmaraṇarogebhyaḥ priyam ātmānam uddharet
rujanti hi śarīrāṇi rogāḥ śārīra mānasāḥ
      sāyakā iva tīkṣṇāgrāḥ prayuktā dṛdha dhanvibhiḥ
vyādhitasya vivitsābhis trasyato jīvitaiṣiṇaḥ
      avaśasya vināśāya śarīram apakṛṣyate
sravanti na nivartante srotāṃsi saritām iva
      āyur ādāya martyānāṃ rātryahāni punaḥ punaḥ
vyatyayo hy ayam atyantaṃ pakṣayoḥ śuklakṛṣṇayoḥ
      jātaṃ martyaṃ jarayati nimeṣaṃ nāvatiṣṭhate
sukhaduḥkhāni bhūtānām ajaro jarayann asau
      ādityo hy astam abhyeti punaḥ punar udeti ca
adṛṣṭapūrvān ādāya bhāvān apariśaṅkitān
      iṣṭāniṣṭān manuṣyāṇām astaṃ gacchanti rātrayaḥ
yo yam icched yathākāmaṃ kāmānāṃ tat tad āpnuyāt
      yadi syān na parādhīnaṃ puruṣasya kriyāphalam
saṃyatāś ca hi dakṣāś ca matimantaś ca mānavāḥ
     dṛśyate niṣphalāḥ santaḥ prahīnāś ca svakarmabhiḥ
apare bāliśāḥ santo nirguṇāḥ puruṣādhamāḥ
     āśīrbhir apy asaṃyuktā dṛśyante sarvakāminaḥ
bhūtānām aparaḥ kaś cid dhiṃsāyāṃ satatotthitaḥ
     vañcanāyāṃ ca lokasya sa sukheṣv eva jīryate
aceṣṭamānam āsīnaṃ śrīḥ kaṃ cid upatiṣṭhati
     kaś cit karmānusṛtyānyo na prāpyam adhigacchati
aparādhaṃ samācakṣva puruṣasya svabhāvataḥ
     śukram anyatra saṃbhūtaṃ punar anyatra gacchati
tasya yonau prasaktasya garbho bhavati vā na vā
     āmrapuṣpopamā yasya nivṛttir upalabhyate
keṣāṃ cit putra kāmānām anusaṃtānam icchatām
     siddhau prayatamānānāṃ naivāndam upajāyate
garbhāc codvijamānānāṃ kruddhād āśīviṣād iva
     āyuṣmāñ jāyate putraḥ kathaṃ pretaḥ pitaiva saḥ
devān iṣṭvā tapas taptvā kṛpaṇaiḥ putragṛddhibhiḥ
     daśa māsān paridhṛtā jāyante kulapāṃsanāḥ
apare dhanadhānyāni bhogāṃś ca pitṛsaṃcitān
     vipulān abhijāyante labdhās tair eva maṅgalaiḥ
anyonyaṃ samabhipretya maithunasya samāgame
     upadrava ivāviṣṭo yoniṃ garbhaḥ prapadyate
śīrṇaṃ paraśarīreṇa nicchavīkaṃ śarīriṇam
     prānināṃ prāṇa saṃrodhe māṃsaśleṣma viceṣṭitam
nirdagdhaṃ paradehena paradehaṃ calācalam
     vinaśyantaṃ vināśānte nāvi nāvam ivāhitam
saṃgatyā jathare nyastaṃ reto bindum acetanam
     kena yatnena jīvantaṃ garbhaṃ tvam iha paśyasi
annapānāni jīryante yatra bhakṣāś ca bhakṣitāḥ
     tasminn evodare garbhaḥ kiṃ nānnam iva jīryate
garbhamūtra purīsānāṃ svabhāvaniyatā gatiḥ
     dhāraṇe vā visarge vā na kartur vidyate vaśaḥ
sravanti hy udarād garbhā jāyamānās tathāpare
     āgamena sahānyeṣāṃ vināśa upapadyate
etasmād yonisaṃbandhād yo jīvan parimucyate
     prajāṃ ca labhate kāṃ cit punar dvandveṣu majjati
śatasya saha jātasya saptamīṃ daśamīṃ daśām
     prāpnuvanti tataḥ pañca na bhavanti śatāyuṣaḥ
nābhyutthāne manuṣyāṇāṃ yogāḥ syur nātra saṃśayaḥ
     vyādhibhiś ca vimathyante vyālaiḥ kṣudramṛgā iva
vyādhibhir bhakṣyamāṇānāṃ tyajatāṃ vipulaṃ dhanam
     vedanāṃ nāpakarṣanti yatamānāś cikitsakāḥ
te cāpi nipunā vaidyāḥ kuśalāḥ saṃbhṛtauṣadhāḥ
     vyādhibhiḥ parikṛṣyante mṛgā vyādhair ivārditāḥ
te pibantaḥ kasāyāṃś ca sarpīṃsi vividhāni ca
     dṛśyante jarayā bhagnā nāgā nāgair ivottamaiḥ
ke vā bhuvi cikitsante rogārtān mṛgapakṣiṇaḥ
     śvāpadāni daridrāṃś ca prāyo nārtā bhavanti te
ghorān api durādharṣān nṛpatīn ugratejasaḥ
     ākramya roga ādatte paśūn paśupaco yathā
iti lokam anākrandaṃ mohaśokapariplutam
     srotasā sahasā kṣiptaṃ kriyamāṇaṃ balīyasā
na dhanena na rājyena nogreṇa tapasā tathā
     svabhāvā vyativartante ye niyuktāḥ śarīriṣu
na mriyeran na jīryeran sarve syuḥ sarvakāmikāḥ
     nāpriyaṃ pratipaśyeyur utthānasya phalaṃ prati
upary upari lokasya sarvo bhavitum icchati
     yatate ca yathāśakti na ca tad vartate tathā
aiśvaryamadamattāṃś ca mattān madya madena ca
     apramattāḥ śaṭhāḥ krūrā vikrāntāḥ paryupāsate
kleśāḥ pratinivartante keṣāṃ cid asamīkṣitāḥ
     svaṃ svaṃ ca punar anyeṣāṃ na kiṃ cid abhigamyate
mahac ca phalavaiṣamyaṃ dṛśyate karma saṃdhiṣu
     vahanti śibikām anye yānty anye śibikā gatāḥ
sarveṣām ṛddhikāmānām anye rathapuraḥsarāḥ
     manujāś ca śatastrīkāḥ śataśo vidhavāḥ striyaḥ
dvandvārāmeṣu bhūteṣu gacchanty ekaikaśo narāḥ
     idam anyat paraṃ paśya mātramohaṃ kariṣyasi
tyaja dharmam adharmaṃ ca ubhe satyānṛte tyaja
     ubhe satyānṛte tyaktvā yena tyajasi taṃ tyaja
etat te paramaṃ guhyam ākhyātam ṛṣisattama
     yena devāḥ parityajya martyalokaṃ divaṃ gatāḥ
[bhī]
     nāradasya vacaḥ śrutvā śukaḥ paramabuddhimān
     saṃcintya manasā dhīro niścayaṃ nādhyagacchata
putradārair mahān kleśo vidyāmnāye mahāñ śramaḥ
     kiṃ nu syāc chāśvataṃ sthānam alpakleśaṃ mahodaram
tato muhūrtaṃ saṃcintya niścitāṃ gatim ātmanaḥ
     parāvapajño dharmasya parāṃ naiḥśreyasīṃ gatim
kathaṃ tv aham asaṃkliṣṭo gaccheyaṃ paramāṃ gatim
     nāvarteyaṃ yathā bhūyo yonisaṃsārasāgare
paraṃ bhāvaṃ hi kāṅkṣāmi yatra nāvartate punaḥ
     sarvasaṅgān parityajya niścitāṃ manaso gatim
tatra yāsyāmi yatrātmā śamaṃ me 'dhigamiṣyati
     akṣayaś cāvyayaś caiva yatra sthāsyāmi śāśvataḥ
na tu yogam ṛte śakyā prāptuṃ sā paramā gatiḥ
     avabandho hi muktasya karmabhir nopapadyate
tasmād yogaṃ samāsthāya tyaktvā gṛhakalevaram
     vāyubhūtaḥ pravekṣyāmi tejorāśiṃ divākaram
na hy eṣa kṣayam āpnoti somaḥ suragaṇair yathā
     kampitaḥ patate bhūmiṃ punaś caivādhirohati
     kṣīyate hi sadā somaḥ punaś caivābhipūryate
ravis tu saṃtāpayati lokān raśmibhir ulbanaiḥ
     sarvatas teja ādatte nityam akṣaya mandalaḥ
ato me rocate gantum ādityaṃ dīptatejasam
     atra vatsyāmi durdharṣo niḥsaṅgenāntarātmanā
sūryasya sadane cāhaṃ nikṣipyedaṃ kalevaram
     ṛṣibhiḥ saha yāsyāmi sauraṃ tejo 'tiduḥsaham
āpṛcchāmi nagān nāgān girīn urvīṃ diśo divam
     devadānavagandharvān piśācoragarākṣasān
lokeṣu sarvabhūtāni pravekṣyāmi na saṃśayaḥ
     paśyantu yogavīryaṃ me sarve devāḥ saharṣibhiḥ
athānujñāpya tam ṛṣiṃ nāradaṃ lokaviśrutam
     tasmād anujñāṃ saṃprāpya jagāma pitaraṃ prati
so 'bhivādya mahātmānam ṛṣiṃ dvaipāyanaṃ munim
     śukaḥ pradakṣiṇīkṛtya kṛṣṇam āpṛṣṭavān muniḥ
śrutvā ṛṣis tad vacanaṃ śukasya; prīto mahātmā punar āha cainam
     bho bhoḥ putra sthīyatāṃ tāvad adya; yāvac cakṣuḥ prīṇayāmi tvadartham
nirapekṣaḥ śuko bhūtvā niḥsneho muktabandhanaḥ
     mokṣam evānusaṃcintya gamanāya mano dadhe
     pitaraṃ saṃparityajya jagāma dvijasattamaḥ
