[vai]
      te pratasthuḥ puraskṛtya mātaraṃ puruṣarṣabhāḥ
      samair udaṅmukhair mārgair yathoddiṣṭaṃ paraṃtapāḥ
te gacchantas tv ahorātraṃ tīrthaṃ somaśravāyaṇam
      āseduḥ puruṣavyāghrā gaṅgāyāṃ pāṇḍunandanāḥ
ulmukaṃ tu samudyamya teṣām agre dhanaṃjayaḥ
      prakāśārthaṃ yayau tatra rakṣārthaṃ ca mahāyaśāḥ
tatra gaṅgā jale ramye vivikte krīḍayan striyaḥ
      īrṣyur gandharvarājaḥ sma jalakrīḍām upāgataḥ
śabdaṃ teṣāṃ sa śuśrāva nadīṃ samupasarpatām
      tena śabdena cāviṣṭaś cukrodha balavad balī
sa dṛṣṭvā pāṇḍavāṃs tatra saha mātrā paraṃtapān
      visphārayan dhanur ghoram idaṃ vacanam avravīt
saṃdhyā saṃrajyate ghorā pūrvarātrāgameṣu yā
      aśītibhis truṭair hīnaṃ taṃ muhūrtaṃ pracakṣate
vihitaṃ kāmacārāṇāṃ yakṣagandharvarakṣasām
      śeṣam anyan manuṣyāṇāṃ kāmacāram iha smṛtam
lobhāt pracāraṃ caratas tāsu velāsu vai narān
      upakrāntā nigṛhṇīmo rākṣasaiḥ saha bāliśān
tato rātrau prāpnuvato jalaṃ brahmavido janāḥ
     garhayanti narān sarvān balasthān nṛpatīn api
ārāt tiṣṭhata mā mahyaṃ samīpam upasarpata
     kasmān māṃ nābhijānīta prāptaṃ bhāgīrathī jalam
aṅgāraparṇaṃ gandharvaṃ vittamāṃ svabalāśrayam
     ahaṃ hi mānī cerṣyuś ca kuberasya priyaḥ sakhā
aṅgāraparṇam iti ca khyataṃ vanam idaṃ mama
     anu gaṅgāṃ ca vākāṃ ca citraṃ yatra vasāmy aham
na kuṇapāḥ śṛṅgiṇo vā na devā na ca mānuṣāḥ
     idaṃ samupasarpanti tat kiṃ samupasarpatha
[ārj]
     samudre himavatpārśve nadyām asyāṃ ca durmate
     rātrāv ahani saṃdhyau ca kasya kḷptaḥ parigrahaḥ
vayaṃ ca śaktisaṃpannā akāle tvām adhṛṣṇumaḥ
     aśaktā hi kṣaṇe krūre yuṣmān arcanti mānavāḥ
purā himavataś caiṣā hemaśṛṅgād viniḥsṛtā
     gaṅgā gatvā samudrāmbhaḥ saptadhā pratipadyate
iyaṃ bhūtvā caikavaprā śucir ākāśagā punaḥ
     deveṣu gaṅgā gandharva prāpnoty alaka nandatām
tathā pitṝn vaitaraṇī dustarā pāpakarmabhiḥ
     gaṅgā bhavati gandharva yathā dvaipāyano 'bravīt
asaṃbādhā deva nadī svargasaṃpādanī śubhā
     katham icchasi tāṃ roddhuṃ naiṣa dharmaḥ sanātanaḥ
anivāryam asaṃbādhaṃ tava vācā kathaṃ vayam
     na spṛśema yathākāmaṃ puṇyaṃ bhāgīrathī jalam
[vai]
     aṅgāraparṇas tac chrutvā kruddha ānamya kārmukam
     mumoca sāyakān dīptān ahīn āśīviṣān iva
ulmukaṃ bhrāmayaṃs tūrṇaṃ pāṇḍavaś carma cottamam
     vyapovāha śarāṃs tasya sarvān eva dhanaṃjayaḥ
[ārj]
     bibhīṣikaiṣā gandharva nāstrajñeṣu prayujyate
     astrajñeṣu prayuktaiṣā phenavat pravilīyate
mānuṣān ati gandharvān sarvān gandharva lakṣaye
     tasmād astreṇa divyena yotsye 'haṃ na tu māyayā
purāstram idam āgneyaṃ prādāt kila bṛhaspatiḥ
     bharadvājasya gandharva guruputraḥ śatakratoḥ
bharadvājād agniveśyo agniveśyād gurur mama
     sa tv idaṃ mahyam adadād droṇo brāhmaṇasattamaḥ
[vai]
     ity uktvā pāṇḍavaḥ kruddho gandharvāya mumoca ha
     pradīptam astram āgneyaṃ dadāhāsya rathaṃ tu tat
virathaṃ viplutaṃ taṃ tu sa gandharvaṃ mahābalam
     astratejaḥ pramūḍhaṃ ca prapatantam avāṅmukham
śiroruheṣu jagrāha mālyavatsu dhanaṃjayaḥ
     bhrātṝn prati cakarṣātha so 'strapātād acetasam
yudhiṣṭhiraṃ tasya bhāryā prapede śaraṇārthinī
     nāmnā kumbhīnasī nāma patitrāṇam abhīpsatī
[gandharvī]
     trāhi tvaṃ māṃ mahārāja patiṃ cemaṃ vimuñca me
     gandharvīṃ śaraṇaṃ prāptāṃ nāmnā kumbīnasīṃ prabho
[y]
     yuddhe jitaṃ yaśo hīnaṃ strī nātham aparākramam
     ko nu hanyād ripuṃ tvādṛṅ muñcemaṃ ripusūdana
[ārj]
     aṅgemaṃ pratipadyasva gaccha gandharva mā śucaḥ
     pradiśaty abhayaṃ te 'dya kururājo yudhiṣṭhiraḥ
[g]
     jito 'haṃ pūrvakaṃ nāma muñcāmy aṅgāraparṇatām
     na ca ślāghe balenādya na nāmnā janasaṃsadi
sādhv imaṃ labdhavāṁl lābhaṃ yo 'haṃ divyāstradhāriṇam
     gāndharvyā māyayā yoddhum icchāmi vayasā varam
astrāgninā vicitro 'yaṃ dagdho me ratha uttamaḥ
     so 'haṃ citraratho bhūtvā nāmnā dagdharatho 'bhavam
saṃbhṛtā caiva vidyeyaṃ tapaseha purā mayā
     nivedayiṣye tām adya prāṇadāyā mahātmane
saṃstambhitaṃ hi tarasā jitaṃ śaraṇam āgatam
     yo 'riṃ saṃyojayet prāṇaiḥ kalyāṇaṃ kiṃ na so 'rhati
cakṣuṣī nāma vidyeyaṃ yāṃ somāya dadau manuḥ
     dadau sa viśvāvasave mahyaṃ viśvāvasur dadau
seyaṃ kāpuruṣaṃ prāptā guru dattā praṇaśyati
     āgamo 'syā mayā proktā vīryaṃ pratinibodha me
yac cakṣuṣā draṣṭum icchet triṣu lokeṣu kiṃ cana
     tat paśyed yādṛśaṃ cecchet tādṛṣaṃ draṣṭum arhati
samānapadye ṣan māsān sthito vidyāṃ labhed imām
     anuneṣyāmy ahaṃ vidyāṃ svayaṃ tubhyaṃ vrate kṛte
vidyayā hy anayā rājan vayaṃ nṛbhyo viśeṣitāḥ
     aviśiṣṭāś ca devānām anubhāva pravartitāḥ
gandharvajānām aśvānām ahaṃ puruṣasattama
     bhrātṛbhyas tava pañcabhyaḥ pṛthag dātā śataṃ śatam
devagandharvavāhās te divyagandhā mano gamāḥ
     kṣīṇāḥ kṣīṇā bhavanty ete na hīyante ca raṃhasaḥ
purā kṛtaṃ mahendrasya vajraṃ vṛtra nibarhaṇe
     daśadhā śatadhā caiva tac chīrṇaṃ vṛtramūrdhani
tato bhāgī kṛto devair vajrabhāga upāsyate
     loke yat sādhanaṃ kiṃ cit sā vai vajratanuḥ smṛtā
vajrapāṇir brāhmaṇaḥ syāt kṣatraṃ vajrarathaṃ smṛtam
     vaiśyā vai dānavajrāś ca karma varjā yavīyasaḥ
vajraṃ kṣatrasya vājino avadhyā vājinaḥ smṛtāḥ
     rathāṅgaṃ vaḍavā sūte sūtāś cāśveṣu ye matāḥ
kāmavarṇāḥ kāmajavāḥ kāmataḥ samupasthitāḥ
     ime gandharvajāḥ kāmaṃ pūrayiṣyanti te hayāḥ
[ārj]
     yadi prītena vā dattaṃ saṃśaye jīvitasya vā
     vidyā vittaṃ śrutaṃ vāpi na tad gandharva kāmaye
[g]
     saṃyogo vai prītikaraḥ saṃsatsu pratidṛśyate
     jīvitasya pradānena prīto vidyāṃ dadāmi te
tvatto hy ahaṃ grahīṣyāmi astram āgneyam uttamam
     tathaiva sakhyaṃ bībhatso cirāya bharatarṣabha
[ārj]
     tvatto 'streṇa vṛṇomy aśvān saṃyogaḥ śāśvato 'stu nau
     sakhe tad brūhi gandharva yuṣmabhyo yad bhayaṃ tyajet
