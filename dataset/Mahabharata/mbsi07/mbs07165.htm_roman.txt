[s]
      krūram āyodhanaṃ jajñe tasmin rājasamāgame
      rudrasyeva hi kruddhasya nighnatas tu paśūn yathā
hastānām uttamāṅgānāṃ kārmukāṇāṃ ca bhārata
      chatrāṇāṃ cāpaviddhānāṃ cāmarāṇāṃ ca saṃyuge
bhagnacakrai rathaiś cāpi pātitaiś ca mahādhvajaiḥ
      sādibhiś ca hataiḥ śūraiḥ saṃkīrṇā vasudhābhavat
bāṇapāta nikṛttās tu yodhās te kurusattama
      ceṣṭanto vividhāś ceṣṭā vyadṛśyanta mahāhave
vartamāne tathā yuddhe ghore devāsuropame
      abravīt kṣatriyāṃs tatra dharmarājo yudhiṣṭhiraḥ
      abhidravata saṃyattāḥ kumbhayoniṃ mahārathāḥ
eṣa vai pārṣato vīro bhāradvājena saṃgataḥ
      ghaṭate ca yathāśakti bhāradvājasya nāśane
yādṛśāni hi rūpāṇi dṛśyante no mahāraṇe
      adya droṇaṃ raṇe kruddhaḥ pātayiṣyati pārṣataḥ
      te yūyaṃ sahitā bhūtvā kumbhayoniṃ parīpsata
yudhiṣṭhira samājñaptāḥ sṛñjayānāṃ mahārathāḥ
      abhyadravanta saṃyattā bhāradvājaṃ jighāṃsavaḥ
tān samāpatataḥ sarvān bhāradvājo mahārathaḥ
      abhyadravata vegena martavyam iti niścitaḥ
prayāte satyasaṃdhe tu samakampata medinī
     vavur vātāḥ sa nirghātās trāsayanti varūthinīm
papāta mahatī colkā ādityān nirgateva ha
     dīpayantīva tāpena śaṃsantīva mahad bhayam
jajvaluś caiva śastrāṇi bhāradvājasya māriṣa
     rathāḥ svananti cātyarthaṃ hayāś cāśrūṇy avāsṛjan
hataujā iva cāpy āsīd bhāradvājo mahārathaḥ
     ṛṣīṇāṃ brahmavādānāṃ svargasya gamanaṃ prati
     suyuddhena tataḥ prāṇān utsraṣṭum upacakrame
tataś caturdiśaṃ sainyair drupadasyābhisaṃvṛtaḥ
     nirdahan kṣatriya vrātān droṇaḥ paryacarad raṇe
hatvā viṃśatisāhasrān kṣatriyān arimardanaḥ
     daśāyutāni tīkṣṇāgrair avadhīd viśikhaiḥ śitaiḥ
so 'tiṣṭhad āhave yatto vidhūma iva pāvakaḥ
     kṣatriyāṇām abhāvāya brāhmam ātmānam āsthitaḥ
pāñcālyaṃ virathaṃ bhīmo hatasarvāyudhaṃ vaśī
     aviṣaṇṇaṃ mahātmānaṃ tvaramāṇaḥ samabhyayāt
tataḥ svaratham āropya pāñcālyam arimardanaḥ
     abravīd abhisaṃprekṣya droṇam asyantam antikāt
na tvadanya ihācāryaṃ yoddhum utsahate pumān
     tvarasva prāg vadhāyaiva tvayi bhāraḥ samāhitaḥ
sa tathokto mahābāhuḥ sarvabhārasahaṃ navam
     abhipatyādade kṣipram āyudhapravaraṃ dṛḍham
saṃrabdhaś caśarān asyan droṇaṃ durvāraṇaṃ raṇe
     vivārayiṣur ācāryaṃ śaravarṣair avākirat
tau nyavārayatāṃ śreṣṭhau saṃrabdhau raṇaśobhinau
     udīrayetāṃ brāhmāṇi divyāny astrāṇy anekaśaḥ
sa mahāstrair mahārāja droṇam ācchādayad raṇe
     nihatya sarvāṇy astrāṇi bhāradvājasya pārṣataḥ
sa vasātīñ śibīṃś caiva bāhlīkān kauravān api
     rakṣiṣyamāṇān saṃgrāme droṇaṃ vyadhamad acyutaḥ
dhṛṣṭadyumnas tadā rājan gabhastibhir ivāṃśumān
     babhau pracchādayan nāśāḥ śarajālaiḥ samantataḥ
tasya droṇo dhanuś chittvā viddhvā cainaṃ śilīmukhaiḥ
     marmāṇy abhyahanad bhūyaḥ sa vyathāṃ paramām agāt
tato bhīmo dṛḍhakrodho droṇasyālśiṣya taṃ ratham
     śanakair iva rājendra droṇaṃ vacanam abravīt
yadi nāma na yudhyerañ śikṣitā brahma bandhavaḥ
     svakarmabhir asaṃtuṣṭā na sma kṣatraṃ kṣayaṃ vrajet
ahiṃsā sarvabhūteṣu dharmaṃ jyāyastaraṃ viduḥ
     tasya ca brāhmaṇo mūlaṃ bhavāṃś ca brahmavittamaḥ
śvapākavan mleccha gaṇān hatvā cānyān pṛthagvidhān
     ajñānān mūḍhavad brahman putradāradhanepsayā
ekasyārthe bahūn hatvā putrasyādharmavid yathā
     svakarmasthān vikarmastho na vyapatrapase katham
sa cādya patitaḥ śete pṛṣṭenāveditas tava
     dharmarājena tad vākyaṃ nātiśaṅkitum arhasi
evam uktas tato droṇo bhīmenotsṛjya tad dhanuḥ
     sarvāṇy astrāṇi dharmātmā hātu kāmo 'bhyabhāṣata
     karṇa karṇa maheṣvāsa kṛpa duryodhaneti ca
saṃgrāme kriyatāṃ yatno bravīmy eṣa punaḥ punaḥ
     pāṇḍavebhyaḥ śivaṃ vo 'stu śastram abhyutsṛjāmy aham
iti tatra mahārāja prākrośad drauṇim eva ca
     utsṛjya ca raṇe śastraṃ rathopasthe niveśya ca
     abhayaṃ sarvabhūtānāṃ pradadau yogayuktavān
tasya tac chidram ājñāya dhṛṣṭadyumnaḥ samutthitaḥ
     khaḍgī rathād avaplutya sahasā droṇam abhyayāt
hāhākṛtāni bhūtāni mānuṣāṇītarāṇi ca
     droṇaṃ tathāgataṃ dṛṣṭvā dhṛṣṭadyumna vaśaṃgatam
hāhākāraṃ bhṛśaṃ cakrur aho dhig iti cābruvan
     droṇo 'pi śastrāṇy utsṛjya paramaṃ sāmyam āsthitaḥ
tathoktvā yogam āsthāya jyotir bhūto mahātapāḥ
     divam ākrāmad ācāryaḥ sadbhiḥ saha durākramam
dvau sūryāv iti no buddhir āsīt tasmiṃs tathāgate
     ekāgram iva cāsīd dhi jyotirbhiḥ pūritaṃ nabhaḥ
     samapadyata cārkābhe bhāradvāja niśākare
nimeṣa mātreṇa ca taj jyotir antaradhīyata
     āsīt kilakilā śabdaḥ prahṛṣṭānāṃ divaukasām
     brahmalokaṃ gate droṇe dhṛṣṭadyumne ca mohite
vayam eva tadādrākṣma pañca mānuṣayonayaḥ
     yogayuktaṃ mahātmānaṃ gacchantaṃ paramāṃ gatim
ahaṃ dhanaṃjayaḥ pārthaḥ kṛpaḥ śāradvato dvijaḥ
     vāsudevaś ca vārṣṇeyo dharmarājaś ca pāṇḍavaḥ
anye tu sarve nāpaśyan bhāradvājasya dhīmataḥ
     mahimānaṃ mahārāja yogamuktasya gacchataḥ
gatiṃ paramikāṃ prāptam ajānanto nṛyonayaḥ
     nāpaśyan gacchamānaṃ hi taṃ sārdham ṛṣipuṃgavaiḥ
     ācāryaṃ yogam āsthāya brahmalokam ariṃdamam
vitunnāṅgaṃ śaraśatair nyastāyudham asṛk kṣaram
     dhikkṛtaḥ pārtaṣas taṃ tu sarvabhūtaiḥ parāmṛśat
tasya mūrdhānam ālambya gatasattvasya dehinaḥ
     kiṃ cid abruvataḥ kāyād vicakartāsinā śiraḥ
harṣeṇa mahatā yukto bhāradvāje nipātite
     siṃhanāda ravaṃ cakre bhāmayan khaḍgam āhave
ākarṇapalitaḥ śyāmo vayasāśīti pañcakaḥ
     tvatkṛte vyacarat saṃkhye sa tu ṣoḍada varṣavat
uktavāṃś ca mahābāhuḥ kuntīputro dhanaṃjayaḥ
     jīvantam ānayācāryaṃ mā vadhīr drupadātmajaḥ
na hantavyo na hantavya iti te sainikāś ca ha
     utkrośann arjunaś caiva sānukrośas tam ādravat
krośamāne 'rjune caiva pārthiveṣu ca sarvaśaḥ
     dhṛṣṭadyumno 'vadhīd droṇaṃ rathatalpe nararṣabham
śoṇitena pariklinno rathād bhūmim ariṃdamaḥ
     lohitāṅga ivādityo durdarśaḥ samapadyata
     evaṃ taṃ nihataṃ saṃkhye dadṛśe sainiko janaḥ
dheṣṭadyumnas tu tad rājan bhāradvāja śiromahat
     tāvakānāṃ maheṣvāsaḥ pramukhe tat samākṣipat
te tu dṛṣṭvā śiro rājan bhāradvājasya tāvakāḥ
     palāyanakṛtotsāhā dudruvuḥ sarvatodiśam
droṇas tu divam āsthāya nakṣatrapatham āviśat
     aham eva tadādrākṣaṃ droṇasya nidhanaṃ nṛpa
ṛṣeḥ prasādāt kṛṣṇasya satyavatyāḥ sutasya ca
     vidhūmām iva saṃyāntīm ulkāṃ prajvalitām iva
     apaśyāma divaṃ stabdhvā gacchantaṃ taṃ mahādyutim
hate droṇe nirutsāhān kurūn pāṇḍava sṛñjayāḥ
     abhyadravan mahāvegās tataḥ sainyaṃ vyadīryata
nihatā hayabhūyiṣṭhāḥ saṃgrāme niśitaiḥ śaraiḥ
     tāvakā nihate droṇe gatāsava ivābhavan
parājayam athāvāpya paratra ca mahad bhayam
     ubhayenaiva te hīnā nāvindan dhṛtim ātmanaḥ
anvicchantaḥ śarīraṃ tu bhāradvājasya pārthivāḥ
     nādhyagacchaṃs tadā rājan kabandhāyuta saṃkule
pāṇḍavās tu jayaṃ labdhvā paratra ca mahad yaśaḥ
     bāṇaśabdaravāṃś cakruḥ siṃhanādāṃś ca puṣkalān
bhīmasenas tato rājan dhṛṣṭadyumnaś ca pārṣataḥ
     varūthinyām anṛtyetāṃ pariṣvajya parasparam
abravīc ca tadā bhīmaḥ pārṣataṃ śatrutāpanam
     bhūyo 'haṃ tvāṃ vijayinaṃ pariṣvakṣyāmi pārṣata
     sūtaputre hate pāpe dhārtarāṣṭre ca saṃyuge
etāvad uktvā bhīmas tu harṣeṇa mahatā yutaḥ
     bāhuśabdena pṛthivīṃ kampayām āsa pāṇḍavaḥ
tasya śabdena vitrastāḥ prādravaṃs tāvakā yudhi
     kṣatradharmaṃ samutsṛjya palāyanaparāyaṇāḥ
pāṇḍavās tu jayaṃ labdhvā hṛṣṭā hy āsan viśāṃ pate
     arikṣayaṃ ca saṃgrāme tena te sukham āpnuvan
tato droṇe hate rājan kuravaḥ śastrapīḍitāḥ
     hatapravīrā vidhvastā bhṛśaṃ śokaparāyaṇāḥ
vicetaso hatotsāhāḥ kaśmalābhihataujasaḥ
     ārtasvareṇa mahatā putraṃ te paryavārayan
rajasvalā vepamānā vīkṣamāṇā diśo daśa
     aśrukaṇṭhā yathā daityā hiraṇyākṣe purā hate
sa taiḥ parivṛto rājā trastaiḥ kṣudramṛgair iva
     aśaknuvann avasthātum apāyāt tanayas tava
kṣutpipāsāpariśrāntās te yodhās tava bhārata
     ādityena ca saṃtaptā bhṛśaṃ vimanaso 'bhavan
bhāskarasyeva patanaṃ samudrasyeva śoṣaṇam
     viparyāsaṃ yathā meror vāsavasyeva nirjayam
amarṣaṇīyaṃ tad dṛṣṭvā bhāradvājasya pātanam
     trastarūpatarā rājan kauravāḥ prādravan bhayāt
gāndhārarājaḥ śakunis trastas trastataraiḥ saha
     hataṃ rukmarathaṃ dṛṣṭvā prādravat sahito rathaiḥ
varūthinīṃ vegavatīṃ vidrutāṃ sa patākinīm
     parigṛhya mahāsenāṃ sūtaputro 'payād bhayāt
rathanāgāśvakalilāṃ puraskṛtya tu vāhinīm
     madrāṇām īśvaraḥ śalyo vīkṣamāṇo 'payād bhayāt
hatapravīrair bhūyiṣṭhaṃ dvipair bahu padātibhiḥ
     vṛtaḥ śāradvato 'gacchat kaṣṭaṃ katham iti bruvan
bhojānīkena śiṣṭena kaliṅgāraṭṭa bāhlikaiḥ
     kṛtavarmā vṛto rājan prāyān sujavanair hayaiḥ
padātigaṇasaṃyuktas trasto rājan bhayārditaḥ
     ulūkaḥ prādravat tatra dṛṣṭvā droṇaṃ nipātitam
darśanīyo yuvā caiva śaurye ca kṛtalakṣaṇaḥ
     duḥśāsano bhṛśodvignaḥ prādravad gajasaṃvṛtaḥ
gajāśvarathasaṃyukto vṛtaś caiva padātibhiḥ
     duryodhano mahārāja prāyāt tatra mahārathaḥ
gajān rathān samāruhya parasyāpi hayāñ janāḥ
     prakīrṇakeśā vidhvastā na dvāv ekatra dhāvataḥ
nedam astīti puruṣā hatotsāhā hataujasaḥ
     utsṛjya kavacān anye prādravaṃs tāvakā vibho
anyonyaṃ te samākrośan sainikā bharatarṣabha
     tiṣṭha tiṣṭheti na ca te svayaṃ tatrāvatasthire
dhuryān pramucya tu rathād dhatasūtān svalaṃkṛtān
     adhiruhya hayān yodhāḥ kṣipraṃ padbhir acodayan
dravamāṇe tathā sainye trastarūpe hataujasi
     pratisrota iva grāho droṇaputraḥ parān iyāt
hatvā bahuvidhāṃ senāṃ pāṇḍūnāṃ yuddhadurmadaḥ
     kathaṃ cit saṃkaṭān mukto mattadviradavikramaḥ
dravamāṇaṃ balaṃ dṛṣṭvā palāyanakṛtakṣaṇam
     duryodhanaṃ samāsādya droṇaputro 'bravīd idam
kim iyaṃ dravate senā trastarūpeva bhārata
     dravamāṇāṃ ca rājendra nāvasthāpayase raṇe
tvaṃ cāpi na yathā pūrvaṃ prakṛtistho narādhipa
     karṇaprabhṛtayaś ceme nāvatiṣṭhanti pārthivāḥ
anyeṣv api ca yuddheṣu naiva senādravat tadā
     kac cit kṣemaṃ mahābāho tava sainyasya bhārata
kasminn idaṃ hate rājan rathasiṃhe balaṃ tava
     etām avasthāṃ saṃprāptaṃ tan mamācakṣva kaurava
tat tu duryodhanaḥ śrutvā droṇaputrasya bhāṣitam
     ghoram apriyam ākhyātuṃ nāśakat pārthivarṣabhaḥ
bhinnā naur iva te putro nimagnaḥ śokasāgare
     bāṣpeṇa pihito dṛṣṭvā droṇaputraṃ rathe sthitam
tataḥ śāradvataṃ rājā savrīḍam idam abravīt
     śaṃseha sarvaṃ bhadraṃ te yathā sainyam idaṃ drutam
ataḥ śāradvato rājann ārtiṃ gacchan punaḥ punaḥ
     śaśaṃsa droṇaputrāya yathā droṇo nipātitaḥ
[kṛpa]
     vayaṃ droṇaṃ puraskṛtya pṛthivyāṃ pravaraṃ ratham
     prāvartayāma saṃgrāmaṃ pāñcālair eva kevalaiḥ
tataḥ pravṛtte saṃgrāme vimiśrāḥ kuru somakāḥ
     anyonyam abhigarjantaḥ śastrair dehān apātayan
tato droṇo brāhmam astraṃ vikurvāṇo nararṣabhaḥ
    ahanac chātravān bhallaiḥ śataśo 'tha sahasraśaḥ
pāṇḍavāḥ kekayā matsyāḥ pāñcālāś ca viśeṣataḥ
    saṃkhye droṇa rathaṃ prāpya vyanaśan kālacoditāḥ
sahasraṃ rathasiṃhānāṃ dvisāhasraṃ ca dantinām
    droṇo brahmāstra nirdagdhaṃ preṣayām āsa mṛtyave
ākarṇapalitaḥ śyāmo vayasāśīti pañcakaḥ
    raṇe paryacarad droṇo vṛddhaḥ ṣoḍaśavarṣavat
kliśyamāneṣu sainyeṣu vadhyamāneṣu rājasu
    amarṣavaśam āpannāḥ pāñcālā vimukhābhavan
teṣu kiṃ cit prabhagneṣu vimukheṣu sapatnajit
    divyam astraṃ vikurvāṇo babhūvārka ivoditaḥ
sa madhyaṃ prāpya pāṇḍūnāṃ śararaśmiḥ pratāpavān
    madhyaṃ gata ivādityo duṣprekṣyas te pitābhavat
te dahyamānā droṇena sūryeṇeva virājatā
    dagdhavīryā nirutsāhā babhūvur gatacetasaḥ
tān dṛṣṭvā pīḍitān bāṇair droṇena madhusūdanaḥ
    jayaiṣī pāṇḍuputrāṇām idaṃ vacanam abravīt
naiṣa jātu paraiḥ śakyo jetuṃ śastrabhṛtāṃ varaḥ
    api vṛtrahaṇā saṃkhye rathayūthapa yūthapaḥ
te yūyaṃ dharmam utsṛjya jayaṃ rakṣata pāṇḍavāḥ
    yathā vaḥ saṃyuge sarvān na hanyād rukmavāhanaḥ
aśvatthāmni hate naiṣa yudhyed iti matir mama
    hataṃ taṃ saṃyuge kaś cid ākhyātv asmai mṛṣā naraḥ
etan nārocayad vākyaṃ kuntīputro dhanaṃjayaḥ
    arocayaṃs tu sarve 'nye kṛcchreṇa tu yudhiṣṭhiraḥ
bhīmasenas tu savrīḍam abravīt pitaraṃ tava
    aśvatthāmā hata iti tac cābudhyata te pitā
sa śaṅkamānas tan mithyā dharmarājam apṛcchata
    hataṃ vāpy ahataṃ vājau tvāṃ pitā putravatsalaḥ
tad atathya bhaye magno jaye sakto yudhiṣṭhiraḥ
    aśvatthāmānam āhedaṃ hataḥ kuñjara ity uta
    bhīmena girivarṣmāṇaṃ mālavasyendra varmaṇaḥ
upasṛtya tadā droṇam uccair idam abhāṣata
    yasyārthe śastram ādhatse yam avekṣya ca jīvasi
    putras te dayito nityaṃ śo 'śvatthāmā nipātitaḥ
tac chruttā vimanās tatra ācāryo mahad apriyam
    niyamya divyāny astrāṇi nāyudhyata yathā purā
taṃ dṛṣṭvā paramodvignaṃ śokopahatacetasam
    pāñcālarājasya sutaḥ krūrakarmā samādravat
taṃ dṛṣṭvā vihitaṃ mṛtyuṃ lokatattvavicakṣaṇaḥ
    divyāny astrāṇy athotsṛjya raṇe prāya upāviśat
tato 'sya keśān savyena gṛhītvā pāṇinā tadā
    pārṣataḥ krośamānānāṃ vīrāṇām acchinac chiraḥ
na hantavyo na hantavya iti te sarvato 'bruvan
    tathaiva cārjuno vāhād avaruhyainam ādravat
udyamya bāhū tvarito bruvāṇaś ca punaḥ punaḥ
    jīvantam ānayācāryaṃ mā vadhīr iti dharmavit
tathāpi vāryamāṇena kauravair arjunena ca
    hata eva nṛśaṃsena pitā tava nararṣabha
sainikāś ca tataḥ sarve prādravanta bhayārditāḥ
    vayaṃ cāpi nirutsāhā hate pitari te 'nagha
[s]
    tac chrutvā droṇaputras tu nidhanaṃ pitur āhave
    krodham āhārayat tīvraṃ padāhata ivoragaḥ
