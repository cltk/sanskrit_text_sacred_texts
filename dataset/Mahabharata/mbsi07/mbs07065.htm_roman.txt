[dhṛ]
      tasmin prabhagne sainyāgre vadhyamāne kirīṭinā
      ke nu tatra raṇe vīrāḥ pratyudīyur dhanaṃjayam
āho svic chakaṭa vyūhaṃ praviṣṭā moghaniścayāḥ
      droṇam āśritya tiṣṭhantaḥ prākāram akutobhayāḥ
[s]
      tathārjunena saṃbhagne tasmiṃs tava bale tadā
      hatavīre hatotsāhe palāyanakṛtakṣaṇe
pākaśāsaninābhīkṣṇaṃ vadhyamāne śarottamaiḥ
      na tatra kaś cit saṃgrāme śaśākārjunam īkṣitum
tatas tava suto rājan dṛṣṭvā sainyaṃ tathāgatam
      duḥśāsano bhṛśaṃ kruddho yuddhāyārjunam abhyayāt
sa kāñcanavicitreṇa kavacena samāvṛtaḥ
      jāmbūnadaśiras trāṇaḥ śūras tīvraparākramaḥ
nāgānīkena mahatā grasann iva mahīm imām
      duḥśāsano mahārāja savyasācinam āvṛṇot
hrādena gajaghaṇṭānāṃ śaṅkhānāṃ ninadena ca
      jyā kṣepa ninadaiś caiva virāveṇa ca dantinām
bhūr diśaś cāntarikṣaṃ ca śabdenāsīt samāvṛtam
      sa muhūrtaṃ pratibhayo dāruṇaḥ samapadyata
tān dṛṣṭvā patatas tūrṇam aṅkuśair abhicoditān
     vyālamba hastān saṃrabdhān sapakṣān iva parvatān
siṃhanādena mahatā narasiṃho dhanaṃjayaḥ
     gajānīkam amitrāṇām abhito vyadhamac charaiḥ
mahormiṇam ivoddhūtaṃ śvasanena mahārṇavam
     kirīṭī tad gajānīkaṃ prāviśan makaro yathā
kāṣṭhātīta ivādityaḥ pratapan yugasaṃkṣaye
     dadṛśe dikṣu sarvāsu pārthaḥ parapuraṃjayaḥ
khuraśabdena cāśvānāṃ nemighoṣeṇa tena ca
     tena cotkruṣṭa śabdena jyā ninādena tena ca
     devadattasya ghoṣeṇa gāṇḍīvaninadena ca
mandavegatarā nāgā babhūvus te vicetasaḥ
     śarair āśīviṣasparśair nibhinnāḥ savyasācinā
te gajā viśikhais tīkṣṇair yudhi gāṇḍīvacoditaiḥ
     anekaśatasāhasraiḥ sarvāṅgeṣu samarpitāḥ
ārāvaṃ paramaṃ kṛtvā vadhyamānāḥ kirīṭinā
     nipetur aniśaṃ bhūmau chinnapakṣā ivādrayaḥ
apare dantaveṣṭeṣu kambheṣu ca kaṭeṣu ca
     śaraiḥ samarpitā nāgāḥ krauñcavad vyanadan muhuḥ
gajaskandhagatānā ca puruṣāṇāṃ kirīṭinā
     ācchidyantottamāṅgāni bhallaiḥ saṃnataparvabhiḥ
sakuṇḍalānāṃ patatāṃ śirasāṃ dharaṇītale
     padmānām iva saṃghātaiḥ pārthaś cakre nivedanam
yantrabaddhā vikavacā vraṇārtā rudhirokṣitāḥ
     bhramatsu yudhi nāgeṣu manuṣyā vilalambire
ke cid ekena bāṇena sumuktena patatriṇā
     dvau trayaś ca vinirbhinnā nipetur dharaṇītale
maurvīṃ dhanur dhvajaṃ caiva yugānīṣās tathaiva ca
     rathināṃ kuṭṭayām āsa bhallaiḥ saṃnataparvabhiḥ
na saṃdadhan na cāpy asyan na vimuñcan na coddharan
     maṇḍalenaiva dhanuṣā nṛtyan pārthaḥ sma dṛśyate
atividdhāś ca nārācair vamanto rudhiraṃ mukhaiḥ
     muhūrtān nipatanty anye vāraṇā vasudhātale
uthitāny agaṇeyāni kabandhāni samantataḥ
     adṛśyanta mahārāja tasmin paramasaṃkule
sa cāpāḥ sāṅgulitrāṇāḥ sa khaḍgāḥ sāṅgadā raṇe
     adṛśyanta bhujāś chinnā hemābharaṇa bhūṣitāḥ
sūpaskarair adhiṣṭhānair īṣā daṇḍakabandhuraiḥ
     cakrair vimathitair akṣai bhagnaiś ca bahudhā yugaiḥ
varma cāpaśaraiś caiva vyavakīrṇair tatas tataḥ
     sragbhir ābharaṇair vastraiḥ patitaiś ca mahādhvajaiḥ
nihatair vāraṇair aśvaiḥ kṣatriyaiś ca nipātitaiḥ
     adṛśyata mahī tatra dāruṇapratidarśanāḥ
evaṃ duḥśāsana balaṃ vadhyamānaṃ kirīṭinā
     saṃprādravan mahārāja vyathitaṃ vai sanāyakam
tato duḥśāsanas trastaḥ sahānīkaḥ śarārditaḥ
     droṇaṃ trātāram ākāṅkṣañ śakaṭavyūham abhyagāt
