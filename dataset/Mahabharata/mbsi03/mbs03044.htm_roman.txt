[vai]
      sa dadarśa purīṃ ramyāṃ siddhacāraṇasevitām
      sarvartukusumaiḥ puṇyaiḥ pādapair upaśobhitām
tatra saugandhikānāṃ sa drumāṇāṃ puṇyagandhinām
      upavījyamāno miśreṇa vāyunā puṇyagandhinā
nandanaṃ ca vanaṃ divyam apsarogaṇasevitam
      dadarśa divyakusumair āhvayadbhir iva drumaiḥ
nātapta tapasā śakyo draṣṭuṃ nānāhitāgninā
      sa lokaḥ puṇyakartṝṇāṃ nāpi yuddhaparāṅmukhaiḥ
nāyajvabhir nānṛtakair na vedaśrutivarjitaiḥ
      nānā plutāṅgais tīrtheṣu yajñadānabahiṣ kṛtaiḥ
nāpi yajñahanaiḥ kṣudrair draṣṭuṃ śakyaḥ kathaṃ cana
      pānapair guru talpaiś ca māṃsādair vā durātmabhiḥ
sa tad divyaṃ vanaṃ paśyan divyagīta nināditam
      praviveśa mahābāhuḥ śakrasya dayitāṃ purīm
tatra deva vimānāni kāmagāni sahasraśaḥ
      saṃsthitāny abhiyātāni dadarśāyutaśas tadā
saṃstūyamāno gandharvair apsarobhiś ca pāṇḍavaḥ
      puṣpagandhavahaiḥ puṇyair vāyubhiś cānujīvitaḥ
tato devāḥ sagandharvāḥ siddhāś ca paramarṣayaḥ
     hṛṣṭāḥ saṃpūjayām āsuḥ pārtham akliṣṭakāriṇam
āśīrvādaiḥ stūyamāno divyavāditra nisvanaiḥ
     pratipede mahābāhuḥ śaṅkhadundubhināditam
nakṣatramārgaṃ vipulaṃ suravīthīti viśrutam
     indrājñayā yayau pārthaḥ stūyamānaḥ samantataḥ
tatra sādhyās tathā viśve maruto 'thāśvināv api
     ādityā vasavo rudrās tathā brahmarṣayo 'malāḥ
rājarṣayaś ca bahavo dilīpa pramukhā nṛpāḥ
     tumburur nāradaiś caiva gandharvvau ca hahāhuhū
tān sarvvān sa samāgamya vidhivat kurunandanaḥ
     tato 'paśyad devarājaṃ śatakratum ariṃdamam
tataḥ pārtho mahābāhur avatīrya rathottamāt
     dadarśa sākṣād devendraṃ pitaraṃ pākaśāsanam
pāṇḍureṇātapatreṇa hemadaṇḍena cāruṇā
     divyagandhādhivāsena vyajanena vidhūyatā
viśvāvasuprabhṛtibhir gandharvaiḥ stutivandanaiḥ
     stūyamānaṃ dvijāgryaiś ca ṛg yajuḥ sāma saṃstavaiḥ
tato 'bhigamya kaunteyaḥ śirasābhyanamad balī
     sa cainam anuvṛttābhyāṃ bhujābhyāṃ pratyagṛhṇata
tataḥ śakrāsane puṇye devarājarṣipūjite
     śakraḥ pāṇau gṛhītvainam upāveśayad antike
mūrdhni cainam upāghrāya devendraḥ paravīrahā
     aṅkam āropayām āsa praśrayāvanataṃ tadā
sahasrākṣa niyogāt sa pārthaḥ śakrāsanaṃ tadā
     adhyakrāmad ameyātmā dvitīya iva vāsavaḥ
tataḥ premṇā vṛtra śatrur arjunasya śubhaṃ mukham
     pasparśa puṇyagandhena kareṇa parisāntvayan
parimārjamānaḥ śanakair bāhū cāsyāyatau śubhau
     jyā śarakṣepa kaṭhinau stambhāv iva hiraṇmayau
vajragrahaṇacihnena kareṇa balasūdanaḥ
     muhur muhur vajradharo bāhū saṃsphālayañ śanaiḥ
smayann iva guḍā keśaṃ prekṣamāṇaḥ sahasradṛk
     harṣeṇotphulla nayano na cātṛpyata vṛtrahā
ekāsanopaviṣṭau tau śobhayāṃ cakratuḥ sabhām
     sūryā candramasau vyomni caturdaśyām ivoditau
tatra sma gāthā gāyanti sāmnā paramavalgunā
     gandharvās tumburu śreṣṭhāḥ kuśalā gītasāmasu
ghṛtācī menakā rambhā pūrvacittiḥ svayaṃprabhā
     urvaśī miśrakeśī ca ḍuṇḍur gaurī varūthinī
gopālī saha janyā ca kumbhayoniḥ prajāgarā
     citrasenā citralekhā sahā ca madhurasvarā
etāś cānyāś ca nanṛtus tatra tatra varāṅganāḥ
     cittapramathane yuktāḥ siddhānāṃ padmalocanāḥ
mahākaṭi taṭa śroṇyaḥ kampamānaiḥ payodharaiḥ
     kaṭākṣa hāva mādhuryaiś ceto buddhimanoharāḥ
