tac chrutvā lakṣmaṇenoktaṃ vākyaṃ vākyaviśāradaḥ
 pratyuvāca mahātejāḥ prahasan rāghavo vacaḥ
evam etan naraśreṣṭha yathā vadasi lakṣmaṇa
 vṛtraghātam aśeṣeṇa vājimedhaphalaṃ ca yat
śrūyate hi purā saumya kardamasya prajāpateḥ
 putro bāhlīśvaraḥ śrīmān ilo nāma sudhārmikaḥ
sa rājā pṛthivīṃ sarvāṃ vaśe kṛtvā mahāyaśāḥ
 rājyaṃ caiva naravyāghra putravat paryapālayat
suraiś ca paramodārair daiteyaiś ca mahāsuraiḥ
 nāgarākṣasagandharvair yakṣaiś ca sumahātmabhiḥ
pūjyate nityaśaḥ saumya bhayārtai raghunandana
 abibhyaṃś ca trayo lokāḥ saroṣasya mahātmanaḥ
sa rājā tādṛśo hy āsīd dharme vīrye ca niṣṭhitaḥ
 buddhyā ca paramodāro bāhlīkānāṃ mahāyaśāḥ
sa pracakre mahābāhur mṛgayāṃ rucire vane
 caitre manorame māsi sabhṛtyabalavāhanaḥ
prajaghne sa nṛpo 'raṇye mṛgāñ śatasahasraśaḥ
 hatvaiva tṛptir nābhūc ca rājñas tasya mahātmanaḥ
nānāmṛgāṇām ayutaṃ vadhyamānaṃ mahātmanā
 yatra jāto mahāsenas taṃ deśam upacakrame
tasmiṃs tu devadeveśaḥ śailarājasutāṃ haraḥ
 ramayām āsa durdharṣaiḥ sarvair anucaraiḥ saha
kṛtvā strībhūtam ātmānam umeśo gopatidhvajaḥ
 devyāḥ priyacikīrṣuḥ sa tasmin parvatanirjhare
ye ca tatra vanoddeśe sattvāḥ puruṣavādinaḥ
 yac ca kiṃ cana tat sarvaṃ nārīsaṃjñaṃ babhūva ha
etasminn antare rājā sa ilaḥ kardamātmajaḥ
 nighnan mṛgasahasrāṇi taṃ deśam upacakrame
sa dṛṣṭvā strīkṛtaṃ sarvaṃ savyālamṛgapakṣiṇam
 ātmānaṃ sānugaṃ caiva strībhūtaṃ raghunandana
tasya duḥkhaṃ mahat tv āsīd dṛṣṭvātmānaṃ tathā gatam
 umāpateś ca tat karma jñātvā trāsam upāgamat
tato devaṃ mahātmānaṃ śitikaṇṭhaṃ kapardinam
 jagāma śaraṇaṃ rājā sabhṛtyabalavāhanaḥ
tataḥ prahasya varadaḥ saha devyā mahāyaśāḥ
 prajāpatisutaṃ vākyam uvāca varadaḥ svayam
uttiṣṭhottiṣṭha rājarṣe kārdameya mahābala
 puruṣatvam ṛte saumya varaṃ varaya suvrata
tataḥ sa rājā śokārtāḥ pratyākhyāto mahātmanā
 na sa jagrāha strībhūto varam anyaṃ surottamāt
tataḥ śokena mahatā śailarājasutāṃ nṛpaḥ
 praṇipatya mahādevīṃ sarveṇaivāntarātmanā
īśe varāṇāṃ varade lokānām asi bhāmini
 amoghadarśane devi bhaje saumye namo 'stu te
hṛdgataṃ tasya rājarṣer vijñāya harasaṃnidhau
 pratyuvāca śubhaṃ vākyaṃ devī rudrasya saṃmatā
ardhasya devo varado varārdhasya tathā hy aham
 tasmād ardhaṃ gṛhāṇa tvaṃ strīpuṃsor yāvad icchasi
tad adbhutatamaṃ śrutvā devyā varam anuttamam
 saṃprahṛṣṭamanā bhūtvā rājā vākyam athābravīt
yadi devi prasannā me rūpeṇāpratimā bhuvi
 māsaṃ strītvam upāsitvā māsaṃ syāṃ puruṣaḥ punaḥ
īpsitaṃ tasya vijñāya devī surucirānanā
 pratyuvāca śubhaṃ vākyam evam etad bhaviṣyati
rājan puruṣabhūtas tvaṃ strībhāvaṃ na smariṣyasi
 strībhūtaś cāparaṃ māsaṃ na smariṣyasi pauruṣam
evaṃ sa rājā puruṣo māmaṃ bhūtvātha kārdamiḥ
 trailokyasundarī nārī māsam ekam ilābhavat
