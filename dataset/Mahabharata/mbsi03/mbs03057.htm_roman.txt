bṛhadaśva uvāca
      damayantī tato dṛṣṭvā puṇyaślokaṃ narādhipam
      unmattavad anunmattā devane gatacetasām
bhayaśokasamāviṣṭā rājan bhīmasutā tataḥ
      cintayām āsa tat kāryaṃ sumahat pārthivaṃ prati
sā śaṅkamānā tatpāpaṃ cikīrṣantī ca tatpriyam
      nalaṃ ca hṛtasarvasvam upalabhyedam abravīt
bṛhatsene vrajāmātyān ānāyya nalaśāsanāt
      ācakṣva yad dhṛtaṃ dravyam avaśiṣṭaṃ ca yad vasu
tatas te mantriṇaḥ sarve vijñāya nalaśāsanam
      api no bhāgadheyaṃ syād ity uktvā punar āvrajan
tās tu sarvāḥ prakṛtayo dvitīyaṃ samupasthitāḥ
      nyavedayad bhīmasutā na ca tat pratyanandata
vākyam apratinandantaṃ bhartāram abhivīkṣya sā
      damayantī punar veśma vrīḍitā praviveśa ha
niśamya satataṃ cākṣān puṇyaślokaparāṅmukhān
      nalaṃ ca hṛtasarvasvaṃ dhātrīṃ punar uvāca ha
bṛhatsene punar gaccha vārṣṇeyaṃ nalaśāsanāt
      sūtam ānaya kalyāṇi mahat kāryam upasthitam
bṛhatsenā tu tac chrutvā damayantyāḥ prabhāṣitam
     vārṣṇeyam ānayām āsa puruṣair āptakāribhiḥ
vārṣṇeyaṃ tu tato bhaimī sāntvayañ ślakṣṇayā girā
     uvāca deśakālajñā prāptakālam aninditā
jānīṣe tvaṃ yathā rājā samyagvṛttaḥ sadā tvayi
     tasya tvaṃ viṣamasthasya sāhāyyaṃ kartum arhasi
yathā yathā hi nṛpatiḥ puṣkareṇeha jīyate
     tathā tathāsya dyūte vai rāgo bhūyo 'bhivardhate
yathā ca puṣkarasyākṣā vartante vaśavartinaḥ
     tathā viparyayaś cāpi nalasyākṣeṣu dṛśyate
suhṛtsvajanavākyāni yathāvan na śṛṇoti ca
     nūnaṃ manye na śeṣo 'sti naiṣadhasya mahātmanaḥ
yatra me vacanaṃ rājā nābhinandati mohitaḥ
     śaraṇaṃ tvāṃ prapannāsmi sārathe kuru madvacaḥ
     na hi me śudhyate bhāvaḥ kadā cid vinaśed iti
nalasya dayitān aśvān yojayitvā mahājavān
     idam āropya mithunaṃ kuṇḍinaṃ yātum arhasi
mama jñātiṣu nikṣipya dārakau syandanaṃ tathā
     aśvāṃś caitān yathākāmaṃ vasa vānyatra gaccha vā
damayantyās tu tad vākyaṃ vārṣṇeyo nalasārathiḥ
     nyavedayad aśeṣeṇa nalāmātyeṣu mukhyaśaḥ
taiḥ sametya viniścitya so 'nujñāto mahīpate
     yayau mithunam āropya vidarbhāṃs tena vāhinā
hayāṃs tatra vinikṣipya sūto rathavaraṃ ca tam
     indrasenāṃ ca tāṃ kanyām indrasenaṃ ca bālakam
āmantrya bhīmaṃ rājānam ārtaḥ śocan nalaṃ nṛpam
     aṭamānas tato 'yodhyāṃ jagāma nagarīṃ tadā
ṛtuparṇaṃ sa rājānam upatasthe suduḥkhitaḥ
     bhṛtiṃ copayayau tasya sārathyena mahīpate
