[y]
      vrīhidroṇaḥ parityaktaḥ kathaṃ tena mahātmanā
      kasmai dattaś ca bhagavan vidhinā kena cāttha me
pratyakṣadharmā bhagavān yasya tuṣṭo hi karmabhiḥ
      saphalaṃ tasya janmāhaṃ manye saddharmacāriṇaḥ
[vyāsa]
      śiloñcha vṛttir dharmātmā mudgalaḥ saṃśitavrataḥ
      āsīd rājan kurukṣetre satyavāg anasūyakaḥ
atithivratī kriyāvāṃś ca kāpotīṃ vṛttim āsthitaḥ
      satram iṣṭī kṛtaṃ nāma samupāste mahātapāḥ
saputradāro hi muniḥ pakṣāhāro babhūva saḥ
      kapota vṛttyā pakṣeṇa vrīhi droṇam upārjayat
darśaṃ ca paurṇamāsaṃ ca kurvan vigatamatsaraḥ
      devatātithiśeṣeṇa kurute dehayāpanam
tasyendraḥ sahito devaiḥ sākṣāt tribhuvaṇeśvaraḥ
      patyagṛhṇān mahārāja bhāgaṃ parvaṇi parvaṇi
sa parvakālaṃ kṛtvā tu munivṛttyā samanvitaḥ
      atithibhyo dadāv annaṃ prahṛṣṭenāntarātmanā
vrīhi droṇasya tad aho dadato 'nnaṃ mahātmanaḥ
      śiṣṭaṃ mātsarya hīnasya vardhaty atithidarśanāt
tac chatāny api buñjanti brāhmaṇānāṃ manīṣiṇām
     munes tyāgaviśuddhyā tu tadannaṃ vṛddhim ṛcchati
taṃ tu śuśrāva dharmiṣṭhaṃ mudgalaṃ saṃśitavratam
     durvāsā nṛpa dig vāsās tam athābhyājagāma ha
bibhrac cāniyataṃ veṣam unmatta iva pāṇḍava
     vikacaḥ paruṣā vāco vyāharan vividhā muniḥ
abhigamyātha taṃ vipram uvāca munisattamaḥ
     annārthinam anuprāptaṃ viddhi māṃ munisattama
svāgataṃ te 'stv iti muniṃ mudgalaḥ pratyabhāṣata
     pādyam ācamanīyaṃ ca prativedyānnam uttamam
prādāt sa tapasopāttaṃ kṣudhitāyātithi vratī
     unmattāya parāṃ śraddhām āsthāya sa dhṛtavrataḥ
tatas tadannaṃ rasavat sa eva kṣudhayānvitaḥ
     bubhuje kṛtsnam unmattaḥ prādāt tasmai ca mudgalaḥ
buktā cānnaṃ tataḥ sarvam ucchiṣṭenātmanas tataḥ
     athānulilipe 'ṅgāni jagāma ca yathāgatam
evaṃ dvitīye saṃprāpte parvakāle manīṣiṇaḥ
     āgamya bubbhuje sarvam annam uñchopajīvinaḥ
nirāhāras tu sa munir uñcham ārjayate punaḥ
     na cainaṃ vikriyāṃ netum aśakan mudgalaṃ kṣudhā
na krodho na ca mātsaryaṃ nāvamāno na saṃbhramaḥ
     saputradāram uñchantam āviśeśa dvijottamam
tathā tam uñchadharmāṇaṃ durvāsā munisattamam
     upatasthe yathākālaṃ ṣaṭ kṛtvaḥ kṛtaniścayaḥ
na cāsya mānasaṃ kiṃ cid vikāraṃ dadṛśe muniḥ
     śuddhasattvasya śuddhaṃ sa dadṛśe nirmalaṃ manaḥ
tam uvāca tataḥ prītaḥ sa munir mudgalaṃ tadā
     tvatsamo nāsti loke 'smin dātā mātsarya varjitaḥ
kṣud dharmasaṃjñāṃ praṇudaty ādatte dhairyam eva ca
     viṣayānusāriṇī jihvā karṣaty eva rasān prati
āhāraprabhavāḥ prāṇā mano durnigrahaṃ calam
     manaso cendriyāṇāṃ cāpy aikāgryaṃ niścitaṃ tapaḥ
śrameṇopārjitaṃ tyaktuṃ duḥkhaṃ śuddhena cetasā
     tat sarvaṃ bhavatā sādho yathāvad upapāditam
prītāḥ smo 'nugṛhītāś ca sametya bhavatā saha
     indriyābhijayo dhairyaṃ saṃvibhāgo damaḥ śamaḥ
dayā satyaṃ ca dharmaś ca tvayi sarvaṃ pratiṣṭhitam
     jitās te karmabhir lokāḥ prāpo 'si paramāṃ gatim
aho dānaṃ vighuṣṭaṃ te sumahat svargavāsibhiḥ
     saśarīro bhavān gantā svargaṃ sucaritavrata
ity evaṃ vadatas tasya tadā durvāsaso muneḥ
     devadūto vimānena mudgalaṃ pratyupasthitaḥ
haṃsasārasayuktena kiṅkiṇījālamālinā
     kāmagena vicitreṇa divyagandhavatā tathā
uvāca cainaṃ viprarṣiṃ vimānaṃ karmabhir jitam
     samupāroha saṃsiddhiṃ prāpto 'si paramāṃ mune
tam evaṃ vādinam ṛṣir devadūtam uvāca ha
     icchāmi bhavatā proktān guṇān svarganivāsinām
ke guṇās tatra vasatāṃ kiṃ tapo kaś ca niścayaḥ
     svarge svargasukhaṃ kiṃ ca doṣo vā devadūtaka
satāṃ sapta vadaṃ mitram āhuḥ santaḥ kulocitāḥ
     mitratāṃ ca puraskṛtya pṛcchāmi tvām ahaṃ vibho
yad atra tathyaṃ pathyaṃ ca tad vravīhy avicārayan
     śrutvā tathā kariṣyāmi vyavasāyaṃ girā tava
