[y]
      kliśyamāneṣu bhūteṣu tais tair bhāvais tatas tataḥ
      durgāṇy atitared yena tan me brūhi pitāmaha
[bh]
      āśrameṣu yathokteṣu yathoktaṃ ye dvijātayaḥ
      vartante saṃyatātmāno durgāṇy atitaranti te
ye dambhān na japanti sma yeṣāṃ vṛttiś ca saṃvṛtā
      viṣayāṃś ca nigṛhṇanti durgāṇy atitaranti te
vāsayanty atithīn nityaṃ nityaṃ ye cānasūyakāḥ
      nityaṃ svādhyāyaśīlāś ca durgāṇy atitaranti te
mātāpitroś ca ye vṛttiṃ vartante dharmakovidāḥ
      varjayanti divā svapnaṃ durgāṇy atitaranti te
sveṣu dāreṣu vartante nyāyavṛtteṣv ṛtāv ṛtau
      agnihotraparāḥ santo durgāṇy atitaranti te
ye na lobhān nayanty arthān rājāno rajasāvṛtāḥ
      viṣayān parirakṣanto durgāṇy atitaranti te
āhaveṣu ca ye śūrās tyaktvā maraṇajaṃ bhayam
      dharmeṇa jayam icchanto durgāṇy atitaranti te
ye pāpāni na kurvanti karmaṇā manasā girā
      nikṣiptadaṇḍā bhūteṣu durgāṇy atitaranti te
ye vadantīha satyāni prāṇatyāge 'py upasthite
     pramāṇa bhūtā bhūtānāṃ durgāṇy atitaranti te
anadhyāyeṣu ye viprāḥ svādhyāyaṃ naiva kurvate
     taponityāḥ sutapaso durgāṇy atitaranti te
karmāṇy akuhakārthāni yeṣāṃ vācaś ca sūnṛtāḥ
     yeṣām arthāś ca sādhv arthā durgāṇy atitaranti te
ye tapaś ca tapasyanti kaumāra brahmacāriṇaḥ
     vidyā veda vrataḥ snātā durgāṇy atitaranti te
ye ca saṃśānta rajasaḥ saṃśānta tamasaś ca ye
     satye sthitā mahātmāno durgāṇy atitaranti te
yeṣāṃ na kaś cit trasati trasanti na ca kasya cit
     yeṣām ātmasamo loko durgāṇy atitaranti te
paraśriyā na tapyante ye santaḥ puruṣarṣabhāḥ
     grāmyād annān nivṛttāś ca durgāṇy atitaranti te
sarvān devān namasyanti sarvān dharmāṃś ca śṛṇvate
     ye śraddadhānā dāntāś ca durgāṇy atitaranti te
ye na mānitam icchanti mānayanti ca ye param
     mānyamānā na manyante durgāṇy atitaranti te
ye śrāddhāni ca kurvanti tithyāṃ tithyāṃ prajārthinaḥ
     suviśuddhena manasā durgāṇy atitaranti te
ye krodhaṃ naiva kurvanti kruddhān saṃśamayanti ca
     na ca kupyanti bhṛtyebhyo durgāṇy atitaranti te
madhu māṃsaṃ ca ye nityaṃ varjayantīha mānavāḥ
     janmaprabhṛti madyaṃ ca durgāṇy atitaranti te
yātrārthaṃ bhojanaṃ yeṣāṃ saṃtānārthaṃ ca maithunam
     vāk satyavacanārthāya durgāṇy atitaranti te
īśvaraṃ sarvabhūtānāṃ jagataḥ prabhavāpyayam
     bhaktā nārāyaṇaṃ ye ca durgāṇy atitaranti te
ya eṣa raktapadmākṣaḥ pītavāsā mahābhujaḥ
     suhṛd bhrātā ca mitraṃ ca saṃbandhī ca tavācyutaḥ
ya imān sakalāṁl lokāṃś carmavat pariveṣṭayet
     icchan prabhur acintyātmā govindaḥ puruṣottamaḥ
sthitaḥ priyahite jiṣṇoḥ sa eva puruṣarṣabha
     rājaṃs tava ca durdharṣo vaikuṇṭhaḥ puruṣottamaḥ
ya enaṃ saṃśrayantīha bhaktyā nārāyaṇaṃ harim
     te tarantīha durgāṇi na me 'trāsti vicāraṇā
durgātitaraṇaṃ ye ca paṭhanti śrāvayanti ca
     pāṭhayanti ca viprebhyo durgāṇy atitaranti te
iti kṛtyasamuddeśaḥ kīrtitas te mayānagha
     saṃtared yena durgāṇi paratreha ca mānavaḥ
