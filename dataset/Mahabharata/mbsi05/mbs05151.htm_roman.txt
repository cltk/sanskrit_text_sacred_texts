[v]
      vāsudevasya tad vākyam anusmṛtya yudhiṣṭhiraḥ
      punaḥ papraccha vārṣṇeyaṃ kathaṃ mando 'bravīd idam
asminn abhyāgate kāle kiṃ ca naḥ kṣamam acyuta
      kathaṃ ca vartamānā vai svadharmān na cyavemahi
duryodhanasya karṇasya śakuneḥ saubalasya ca
      vāsudeva matajño 'si mama sabhrātṛkasya ca
vidurasyāpi te vākyaṃ śrutaṃ bhīṣmasya cobhayoḥ
      kuntyāś ca vipulaprajña prajñā kārtsnyena te śrutā
sarvam etad atikramya vicārya ca punaḥ punaḥ
      ya naḥ kṣamaṃ mahābāho tad bravīhy avicārayan
śrutvaitad dharmarājasya dharmārthasahitaṃ vacaḥ
      meghadundubhi nirghoṣaḥ kṛṣṇo vacanam abravīt
uktavān asmi yad vākyaṃ dharmārthasahitaṃ hitam
      na tu tan nikṛtiprajñe kauravye pratitiṣṭhati
na ca bhīṣmasya durmedhāḥ śṛṇoti vidurasya vā
      mama vā bhāṣitaṃ kiṃ cit sarvam evātivartate
na sa kāmayate dharmaṃ na sa kāmayate yaśaḥ
      jitaṃ sa manyate sarvaṃ durātmā karṇam āśritaḥ
bandham ājñāpayām āsa mama cāpi suyodhanaḥ
     na ca taṃ labdhavān kāmaṃ durātmā śāsanātigaḥ
na ca bhīṣmo na ca droṇo yuktaṃ tatrāhatur vacaḥ
     sarve tam anuvartante ṛte viduram acyuta
śakuniḥ saubalaś caiva karṇa duḥśāsanāv api
     tvayy ayuktāny abhāṣanta mūḍhā mūḍham amarṣaṇam
kiṃ ca tena mayoktena yāny abhāṣanta kauravāḥ
     saṃkṣepeṇa durātmāsau na yuktaṃ tvayi vartate
na pārthiveṣu sarveṣu ya ime tava sainikāḥ
     yat pāpaṃ yan na kalyāṇaṃ sarvaṃ tasmin pratiṣṭhitam
na cāpi vayam atyarthaṃ parityāgena karhi cit
     kauravaiḥ śamam icchāmas tatra yuddham anantaram
tac chrutvā pārthivāḥ sarve vāsudevasya bhāṣitam
     abruvanto mukhaṃ rājñaḥ samudaikṣanta bhārata
yudhiṣṭhiras tv abhiprāyam upalabhya mahīkṣitām
     yogam ājñāpayām āsa bhīmārjunayamaiḥ saha
tataḥ kila kilā bhūtam anīkaṃ pāṇḍavasya ha
     ājñāpite tadā yoge samahṛṣyanta sainikāḥ
avadhyānāṃ vadhaṃ paśyan dharmarājo yudhiṣṭhiraḥ
     niṣṭhanan bhīmasenaṃ ca vijayaṃ cedam abravīt
yadarthaṃ vanavāsaś ca prāptaṃ duḥkhaṃ ca yan mayā
     so 'yam asmān upaity eva paro 'narthaḥ prayatnataḥ
yasmin yatnaḥ kṛto 'smābhiḥ sa no hīnaḥ prayatnataḥ
     akṛte tu prayatne 'smān upāvṛttaḥ kalir mahān
kathaṃ hy avadhyaiḥ saṃgrāmaḥ kāryaḥ saha bhaviṣyati
     kathaṃ hatvā gurūn vṛddhān vijayo no bhaviṣyati
tac chutvā dharmarājasya savyasācī paraṃtapaḥ
     yad uktaṃ vāsudevena śrāvayām āsa tad vacaḥ
uktavān devakīputraḥ kuntyāś ca vidurasya ca
     vacanaṃ ta tvayā rājan nikhilenāvadhāritam
na ca tau vakṣyato 'dharmam iti me naiṣṭhikī matiḥ
     na cāpi yuktaṃ kaunteya nivartitum ayudhyataḥ
tac chrutvā vāsudevo 'pi savyasāci vacas tadā
     smayamāno 'bravīt pārtham evam etad iti bruvan
tatas te dhṛtasaṃkalpā yuddhāya saha sainikāḥ
     pāṇḍaveyā mahārāja tāṃ rātriṃ sukham āvasan
