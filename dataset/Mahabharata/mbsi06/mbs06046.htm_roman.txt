[s]
      kṛte 'vahāre sainyānāṃ prathame bharatarṣabha
      bhīṣme ca yudhi saṃrabdhe hṛṣṭe duryodhane tathā
dharmarājas tatas tūrṇam abhigamya janārdanam
      bhrātṛbhiḥ sahitaḥ sarvaiḥ sarvaiś caiva janeśvaraiḥ
śucā paramayā yuktaś cintayānaḥ parājayam
      vārṣṇeyam abravīd rājan dṛṣṭvā bhīṣmasya vikramam
kṛṣṇa paśya maheṣvāsaṃ bhīṣmaṃ bhīmaparākramam
      śarair dahantaṃ sainyaṃ me grīṣme kakṣam ivānalam
katham enaṃ mahātmānāṃ śakṣyāmaḥ prativīkṣitum
      lelihyamānaṃ sainyaṃ me haviṣmantam ivānalam
etaṃ hi puruṣavyāghraṃ dhanuṣmantaṃ mahābalam
      dṛṣṭvā vipradrutaṃ sainyaṃ madīyaṃ mārgaṇāhatam
śakyo jetuṃ yamaḥ kruddho vajrapāṇiś ca saṃyuge
      varuṇaḥ pāśabhṛc cāpi kubero vā gadādharaḥ
na tu bhīṣmo mahātejāḥ śakyo jetuṃ mahābalaḥ
      so 'ham evaṃgate magno bhīṣmāgādha jale 'lpavaḥ
ātmano buddhidaurbalyād bhīṣmam āsādya keśava
      vanaṃ yāsyāmi govinda śreyo me tatra jīvitum
na tv imān pṛthivīpālān dātuṃ bhīṣmāya mṛtyave
     kṣapayiṣyati senāṃ me kṛṣṇa bhīṣmo mahāstravit
yathānalaṃ prajvalitaṃ pataṃgāḥ samabhidrutāḥ
     vināśāyaiva gacchanti tathā me sainiko janaḥ
kṣayaṃ nīto 'smi vārṣṇeya rājyahetoḥ parākramī
     bhrātaraś caiva me vīrāḥ karśitāḥ śarapīḍitāḥ
mṛt kṛte bhrātṛsauhārdād rājyād bhraṣṭās tathā sukhāt
     jīvitaṃ bahu manye 'haṃ jīvitaṃ hy adya durlabham
jīvitasya hi śeṣeṇa tapas tapsyāmi duścaram
     na ghātayiṣyāmi raṇe mitrāṇīmāni keśava
rathān me bahusāhasrān divyair astrair mahābalaḥ
     ghātayaty aniśaṃ bhīṣmaḥ pravarāṇāṃ prahāriṇām
kiṃ nu kṛtvā kṛtaṃ me syād brūhi mādhava māciram
     madhyastham iva paśyāmi samare savyasācinam
eko bhīmaḥ paraṃ śaktyā yudhyaty eṣa mahābhujaḥ
     kevalaṃ bāhuvīryeṇa kṣatradharmam anusmaran
gadayā vīra ghātinyā yathotsāhaṃ mahāmanāḥ
     karoty asukaraṃ karma gajāśvarathapattiṣu
nālam eṣa kṣayaṃ kartuṃ parasainyasya māriṣa
     ārjavenaiva yuddhena vīra varṣaśatair api
eko 'stravit sakhā te 'yaṃ so 'py asmān samupekṣate
     nirdahyamānān bhīṣmeṇa droṇena ca mahātmanā
divyāny astrāṇi bhīṣmasya droṇasya ca mahātmanaḥ
     dhakṣyanti kṣatriyān sarvān prayuktāni punaḥ punaḥ
kṛṣṇa bhīṣmaḥ susaṃrabdhaḥ sahitaḥ sarvapārthivaiḥ
     kṣapayiṣyati no nūnaṃ yādṛśo 'sya parākramaḥ
sa tvaṃ paśya maheṣvāsaṃ yogīṣvara mahāratham
     yo bhīṣmaṃ śamayet saṃkhye dāvāgniṃ jalado yathā
tava prasādād govinda pāṇḍavā nihatadviṣaḥ
     svarājyam anusaṃprāptā modiṣyanti sa bāndhavāḥ
evam uktvā tataḥ pārtho dhyāyann āste mahāmanāḥ
     ciram antar manā bhūtvā śokopahatacetanaḥ
śokārtaṃ pāṇḍavaṃ jñātvā duḥkhena hatacetasam
     abravīt tatra govindo harṣayan sarvapāṇḍavān
mā śuco bharataśreṣṭha na tvaṃ śocitum arhasi
     yasya te bhrātaraḥ śūrāḥ sarvalokasya dhanvinaḥ
ahaṃ ca priyakṛd rājan sātyakiś ca mahārathaḥ
     virāṭadrupadau vṛddhau dhṛṣṭadyumnaś ca pārṣataḥ
tathaiva sabalāḥ sarve rājāno rājasattama
     tvatprasādaṃ pratīkṣante tvad bhaktāś ca viśāṃ pate
eṣa te pārṣato nityaṃ hitakāmaḥ priye rataḥ
     senāpatyam anuprāpto dhṛṣṭadyumno mahābalaḥ
     śikhaṇḍī ca mahābāho bhīṣmasya nidhanaṃ kila
etac chrutvā tato rājā dhṛṣṭadyumnaṃ mahāratham
     abravīt samitau tasyāṃ vāsudevasya śṛṇvataḥ
dhṛṣṭadyumna nibodhedaṃ yat tvā vakṣyāmi māriṣa
     nātikramyaṃ bhavet tac ca vacanaṃ mama bhāṣitam
bhavān senāpatir mahyaṃ vāsudevena saṃmataḥ
     kārttikeyo yathā nityaṃ devānām abhavat purā
     tathā tvam api pāṇḍūnāṃ senānīḥ puruṣarṣabha
sa tvaṃ puruṣaśārdūla vikramya jahi kauravān
     ahaṃ ca tvānuyāsyāmi bhīmaḥ kṛṣṇaś ca māriṣa
mādrīputrau ca sahitau draupadeyāś ca daṃśitāḥ
     ye cānye pṛthivīpālāḥ pradhānāḥ puruṣarṣabha
tata uddharṣayan sarvān dhṛṣṭadyumno 'bhyabhāṣata
     ahaṃ droṇāntakaḥ pārtha vihitaḥ śambhunā purā
raṇe bhīṣmaṃ tathā droṇaṃ kṛpaṃ śalyaṃ jayadratham
     sarvān adya raṇe dṛptān pratiyotsyāmi pārthiva
athotkruṣṭaṃ maheṣvāsaiḥ pāṇḍavair yuddhadurmadaiḥ
     samudyate pārthivendra pārṣate śatrusūdane
tam abravīt tataḥ pārthaḥ pārṣataṃ pṛtanā patim
     vyūhaḥ krauñcāruṇo nāma sarvaśatrunibarhaṇaḥ
yaṃ bṛhaspatir indrāya tadā devāsure 'bravīt
     taṃ yathāvat prativyūha parānīka vināśanam
     adṛṣṭapūrvaṃ rājānaḥ paśyantu kurubhiḥ saha
tathoktaḥ sa nṛdevena viṣṇur vajrabhṛtā iva
     prabhāte sarvasainyānām agre cakre dhanaṃjayam
ādityapathagaḥ ketus tasyādbhuta manoramaḥ
     śāsanāt puruhūtasya nirmito viśvakarmaṇā
indrāyudhasavarṇābhiḥ patākābhir alaṃkṛtaḥ
     ākāśaga ivākāśe gandharvanagaropamaḥ
     nṛtyamāna ivābhāti rathacaryāsu māriṣa
tena ratnavatā pārthaḥ sa ca gāṇḍīvadhanvanā
     babhūva paramopetaḥ svayambhūr iva bhānunā
śiro 'bhūd drupado rājā mahatyā senayā vṛtaḥ
     kuntibhojaś ca caidyaś ca cakṣuṣy āstāṃ janeśvara
dāśārṇakāḥ prayāgāś ca dāśreraka gaṇaiḥ saha
     anūpagāḥ kirātāś ca grīvāyāṃ bharatarṣabha
paṭac caraiś ca huṇḍaiś ca rājan pauravakais tathā
     niṣādaiḥ sahitaś cāpi pṛṣṭham āsīd yudhiṣṭhiraḥ
pakṣau tu bhīmasenaś ca dhṛṣṭadyumnaś ca pārṣataḥ
     draupadeyābhimanyuś ca sātyakiś ca mahārathaḥ
piśācā daradāś caiva puṇḍrāḥ kuṇḍī viṣaiḥ saha
     maḍakā kaḍakāś caiva taṅgaṇāḥ parapaṅgaṇāḥ
bāhlikās tittirāś caiva colāḥ pāṇḍyāś ca bhārata
     ete janapadā rājan dakṣiṇaṃ pakṣam āśritāḥ
agniveṣyā jagat tuṇḍā paladāśāś ca bhārata
     śabarās tumbupāś caiva vatsāś ca saha nākulaiḥ
     nakulaḥ sahadevaś ca vāmaṃ pārśvaṃ samāśritāḥ
rathānām ayutaṃ pakṣau śiraś ca niyutaṃ tathā
     pṛṣṭham arbudam evāsīt sahasrāṇi ca viṃśatiḥ
     grīvāyāṃ niyutaṃ cāpi sahasrāṇi ca saptatiḥ
pakṣakoṭiprapakṣeṣu pakṣānteṣu ca vāraṇāḥ
     jagmuḥ parivṛtā rājaṃś calanta iva parvatāḥ
jaghanaṃ pālayām āsa virāṭaḥ saha kekayaiḥ
     kāśirājaś ca śaibyaś ca rathānām ayutais tribhiḥ
evam etaṃ mahāvyūhaṃ vyūhya bhārata pāṇḍavāḥ
     sūryodayanam icchantaḥ sthitā yuddhāya daṃśitāḥ
teṣām ādityavarṇāni vimalāni mahānti ca
     śvetac chatrāṇy aśobhanta vāraṇeṣu ratheṣu ca
