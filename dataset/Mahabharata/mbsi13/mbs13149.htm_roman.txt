[y]
      nābhāga dheyaḥ prāpnoti dhanaṃ subalavān api
      bhāgadheyānvitas tv arthān kṛśo bālaś ca vindati
nālābha kāle labhate prayatne 'pi kṛte sati
      lābhakāle 'prayatnena labhate vipulaṃ dhanam
      kṛtayatnāphalāś caiva dṛśyante śataśo narāḥ
yadi yatno bhaven martyaḥ sa sarvaṃ phalam āpnuyāt
      nālabhyaṃ copalabhyeta nṛṇāṃ bharatasattama
yadā prayatnaṃ kṛtavān dṛśyate hy aphalo naraḥ
      mārgan nayaśatair arthān amārgaṃś cāparaḥ sukhī
akāryam asakṛt kṛtvā dṛśyante hy adhanā narāḥ
      dhanayuktās tv adharmasthā dṛśyante cāpare janāḥ
adhītya nītiṃ yasmāc ca nītiyukto na dṛśyate
      anabhijñaś ca sācivyaṃ gamitaḥ kena hetunā
      vidyā yukto hy avidyaś ca dhanavān durgatas tathā
yadi vidyām upāśritya naraḥ sukham avāpnuyāt
      na vidvān vidyayā hīnaṃ vṛttyartham upasaṃśrayet
yathā pipāsāṃ jayati puruṣaḥ prāpya vai jalam
      dṛṣṭārtho vidyayāpy evam avidyāṃ prajahen naraḥ
nāprāptakālo mriyate viddhaḥ śaraśatair api
      tṛṇāgreṇāpi saṃspṛṣṭaḥ prāptakālo na jīvati
[bh]
     īhamānaḥ samārambhān yadi nāsādayed dhanam
     ugraṃ tapaḥ samārohen na hy anuptaṃ prarohati
dānena bhogī bhavati medhāvī vṛddhasevayā
     ahiṃsayā ca dīrghāyur iti prāhur manīṣiṇaḥ
tasmād dadyān na yāceta pūjayed dhārmikān api
     svābhāṣī priya kṛc chuddhaḥ sarvasattvāvihiṃsakaḥ
yadā pramāṇa prabhavaḥ svabhāvaś ca sukhāsukhe
     maśa kīṭa pipīlānāṃ sthiro bhava yudhiṣṭhira
