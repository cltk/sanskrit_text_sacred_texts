[vai]
      dhṛtarāṣṭraṃ tataḥ sarve dadṛśur janamejaya
      pṛṣṭvā sukham atho rājñaḥ pṛṣṭvā rājñā ca bhārata
tatas tair vihitaḥ pūrvaṃ samaṅgo nāma ballavaḥ
      samīpasthās tadā gāvo dhṛtarāṣṭre nyavedayat
anantaraṃ ca rādheyaḥ śakuniś ca viśāṃ pate
      āhatuḥ pārthivaśreṣṭhaṃ dhṛtarāṣṭraṃ janādhipam
ramaṇīyeṣu deśeṣu ghoṣāḥ saṃprati kaurava
      smāraṇā samayaḥ prāpto vatsānām api cāṅkanam
mṛgayā cocitā rājann asmin kāle sutasya te
      duryodhanasya gamanaṃ tvam anujñātum arhasi
[dhṛt]
      mṛgayā śobhanā tāta gavāṃ ca samavekṣaṇam
      viśrambhas tu na gantavyo ballavānām iti smare
te tu tatra naravyāghrāḥ samīpa iti naḥ śrutam
      ato nābhyanujānāmi gamanaṃ tatra vaḥ svayam
chadmanā nirjitās te hi karśitāś ca mahāvane
      taponityāś ca rādheya samarthāś ca mahārathāḥ
dharmarājo na saṃkrudhyed bhīmasenas tv amarṣaṇaḥ
      yajñasenasya duhitā teja eva tu kevalam
yūyaṃ cāpy aparādhyeyur darpamohasamanvitāḥ
     tato vinirdaheyus te tapasā hi samanvitāḥ
atha vā sāyudhā vīrā manunābhipariplutāḥ
     sahitā baddhanistriṃśā daheyuḥ śastratejasā
atha yūyaṃ bahutvāt tān ārabhadhvaṃ kathaṃ cana
     anāryaṃ paramaṃ taḥ syād aśakyaṃ tac ca me matam
uṣito hi mahābāhur indraloke dhanaṃjayaḥ
     divyāny astrāṇy avāpyātha tataḥ pratyāgato vanam
akṛtāstreṇa pṛthivī jitā bībhatsunā purā
     kiṃ punaḥ sa kṛtāstro 'dya na hanyād vo mahārathaḥ
atha vā madvaco śrutvā tatra yattā bhaviṣyatha
     udvignavāso viśrambhād duḥkhaṃ tatra bhaviṣyati
atha vā sainikāḥ ke cid apakuryur yudhiṣṭhire
     tad abuddhi kṛtaṃ karma doṣam utpādayec ca vaḥ
tasmād gacchantu puruṣāḥ smāraṇāyāpta kāriṇaḥ
     na svayaṃ tatra gamanaṃ rocaye tava bhārata
[ṣakuni]
     dharmajñaḥ pāṇḍavo jyeṣṭhaḥ pratijñātaṃ ca saṃsadi
     tena dvādaśa varṣāṇi vastavyānīti bhārata
anuvṛttāś ca te sarve pāṇḍavā dharmacāriṇaḥ
     yudhiṣṭhiraś ca kaunteyo na naḥ kopaṃ kariṣyati
mṛgayāṃ caiva no gantum icchā saṃvardhate bhṛśam
     smāraṇaṃ ca cikīrṣāmo na tu pāṇḍava darśanam
na cānārya samācāraḥ kaś cit tatra bhaviṣyati
     na ca tatra gamiṣyāmo yatra teṣāṃ pratiśrayaḥ
[vai]
     evam uktaḥ śakuninā dhṛtarāṣṭro janeśvaraḥ
     duryodhanaṃ sahāmātyam anujajñe na kāmataḥ
anujñātas tu gāndhāriḥ karṇena sahitas tadā
     niryayau bharataśreṣṭho balena mahatā vṛtaḥ
duḥśāsanena ca tathā saubalena ca devinā
     saṃvṛto bhrātṛbhiś cānyaiḥ strībhiś cāpi sahasraśaḥ
taṃ niryāntaṃ mahābāhuṃ draṣṭuṃ dvaitavanaṃ saraḥ
     paurāś cānuyayuḥ sarve saha dārā vanaṃ ca tat
aṣṭau rathasahasrāṇi trīṇi nāgāyutāni ca
     pattayo bahusāhasrā hayāś ca navatiḥ śatāḥ
śakaṭāpaṇa veśyāś ca vaṇijo bandinas tathā
     narāś ca mṛgayā śīlāḥ śataśo 'tha sahasraśaḥ
tataḥ prayāṇe nṛpateḥ sumahān abhavat svanaḥ
     prāvṛṣīva mahāvāyor uddhatasya viśāṃ pate
gavyūti mātre nyavasad rājā duryodhanas tadā
     prayāto vāhanaiḥ sarvais tato dvaitavanaṃ saraḥ
