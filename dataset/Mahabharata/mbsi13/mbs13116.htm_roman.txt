[y]
      ahiṃsā paramo dharma ity uktaṃ bahuśas tvayā
      śrāddheṣu ca bhavān āha pitṝn āmiṣa kāṅkṣiṇaḥ
māṃsair bahuvidhaiḥ proktas tvayā śrāddhavidhiḥ purā
      ahatvā ca kuto māṃsam evam etad virudhyate
jāto naḥ saṃśayo dharme māṃsasya parivarjane
      doṣo bhakṣayataḥ kaḥ syāt kaś cābhakṣayato guṇaḥ
hatvā bhakṣayato vāpi pareṇopahṛtasya vā
      hanyād vā yaḥ parasyārthe krītvā vā bhakṣayen naraḥ
etad icchāmi tattvena kathyamānaṃ tvayānagha
      nicayena cikīrṣāmi dharmam etaṃ sanātanam
katham āyur avāpnoti kathaṃ bhavati sattvavān
      katham avyaṅgatām eti lakṣaṇyo jāyate katham
[bh]
      māṃsasya bhakṣaṇe rājan yo 'dharmaḥ kurupuṃgava
      taṃ me śṛṇu yathātattvaṃ yaś cāsya vidhirūttamaḥ
rūpam avyaṅgatām āyur buddhiṃ sattvaṃ balaṃ smṛtim
      prāptu kāmair narair hiṃsā varjitā vai kṛtātmabhiḥ
ṛṣīṇām atra saṃvādo bahuśaḥ kurupuṃgava
      babhūva teṣāṃ tu mataṃ yat tac chṛṇu yudhiṣṭhira
yo yajetāśvamedhena māsi māsi yatavrataḥ
     varjayen madhu māṃsaṃ ca samam etad yudhiṣṭhira
saptarṣayo vālakhilyās tathaiva ca marīcipāḥ
     amāṃsa bhakṣaṇaṃ rājan praśaṃsanti manīṣiṇaḥ
na bhakṣayati yo māṃsaṃ na hanyān na ca ghātayet
     taṃ mitraṃ sarvabhūtānāṃ manuḥ svāyambhuvo 'bravīt
adhṛṣyaḥ sarvabhūtānāṃ viśvāsyaḥ sarvajantuṣu
     sādhūnāṃ saṃmato nityaṃ bhaven māṃsasya varjanāt
svamāṃsaṃ paramāṃsena yo vardhayitum icchati
     nāradaḥ prāha dharmātmā niyataṃ so 'vasīdati
dadāti yajate cāpi tapasvī ca bhavaty api
     madhu māṃsanivṛttyeti prāhaivaṃ sa bṛhaspatiḥ
māsi māsy aśvamedhena yo yajeta śataṃ samāḥ
     na khādati ca yo maṃsaṃ samam etan mataṃ mama
sadā yajati satreṇa sadā dānaṃ prayacchati
     sadā tapasvī bhavati madhu māṃsasya varjanāt
sarve vedā na tat kuryuḥ sarvayajñāś ca bhārata
     yo bhakṣayitvā māṃsāni paścād api nivartate
duṣkaraṃ hi rasajñena māṃsasya parivarjanam
     cartuṃ vratam idaṃ śreṣṭhaṃ sarvaprāṇy abhara pradam
sarvabhūteṣu yo vidvān dadāty abhara dakṣiṇām
     dātā bhavati loke sa prāṇānāṃ nātra saṃśayaḥ
evaṃ vai paramaṃ dharmaṃ praśaṃsanti manīṣiṇaḥ
     prāṇā yathātmano 'bhīṣṭā bhūtānām api te tathā
ātmaupamyena gantavyaṃ buddhimadbhir mahātmabhiḥ
     mṛtyuto bhayam astīti viduṣāṃ bhūtim icchatām
kiṃ punar hanyamānānāṃ tarasā jīvitārthinām
     arogāṇām apāpānāṃ pāpair māṃsopajīvibhiḥ
tasmād viddhi mahārāja māṃsasya parivarjanam
     dharmasyāyatanaṃ śreṣṭhaṃ svargasya ca sukhasya ca
ahiṃsā paramo dharmas tathāhiṃsā paraṃtapaḥ
     ahiṃsā paramaṃ satyaṃ tato dharmaḥ pravartate
na hi māṃsaṃ tṛṇāt kāṣṭhād upalād vāpi jāyate
     hatvā jantuṃ tato māṃsaṃ tasmād doṣo 'sya bhakṣaṇe
svāhā svadhāmṛta bhujo devāḥ satyārjava priyāḥ
     kravyādān rākṣasān viddhi jihmānṛta parāyaṇān
kāntāreṣv atha ghoreṣu durgeṣu gahaneṣu ca
     rātrāv ahani saṃdhyāsu catvareṣu sabhāsu ca
     amāṃsa bhakṣaṇe rājan bhayam ante na gacchati
yadi cet khādako na syan na tadā ghātako bhavet
     ghātakaḥ khādakārthāya taṃ ghātayati vai naraḥ
abhakṣyam etad iti vā iti hiṃsā nivartate
     khādakārtham ato hiṃsā mṛgādīnāṃ pravartate
yasmād grasati caivāyur hiṃsakānāṃ mahādyute
     tasmād vivarjayen māṃsaṃ ya icched bhūtim ātmanaḥ
trātāraṃ nādhigacchanti raudrāḥ prāṇivihiṃsakāḥ
     udvejanīyā bhūtānāṃ yathā vyālamṛgās tathā
lobhād vā buddhimohād vā balavīryārtham eva ca
     saṃsargād vātha pāpānām adharmarucitā nṛṇām
svamāṃsaṃ paramāṃsena yo vardhayitum icchati
     udvignavāse vasati yatra tatrābhijāyate
dhanyaṃ yaśasyam āyuṣyaṃ svargyaṃ svastyayanaṃ mahat
     māṃsasyābhakṣaṇaṃ prāhur niyatāḥ paramarṣayaḥ
idaṃ tu khalu kaunteya śrutam āsīt purā mayā
     mārkaṇḍeyasya vadato ye doṣā māṃsabhakṣaṇe
yo hi khādati māṃsāni prāṇināṃ jīvitārthinām
     hatānāṃ vā mṛtānāṃ vā yathā hantā tathaiva saḥ
dhanena krāyato hanti khādakaś copabhogataḥ
     ghātako vadhabandhābhyām ity eṣa trividho vadhaḥ
akhādann anumodaṃś ca bhāvadoṣeṇa mānavaḥ
     yo 'numanyeta hantavyaṃ so 'pi doṣeṇa lipyate
adhṛṣyaḥ sarvabhūtānām āyuṣmān nīrujaḥ sukhī
     bhavaty abhakṣayan māṃsaṃ dayāvān prāṇinām iha
hiraṇyadānair godānair bhūmidānaiś ca sarvaśaḥ
     māṃsasyābhakṣaṇe dharmo viśiṣṭaḥ syād iti śrutiḥ
aprokṣitaṃ vṛthā māṃsaṃ vidhihīnaṃ na bhakṣayet
     bhakṣayan nirayaṃ yāti naro nāsty atra saṃśayaḥ
prokṣitābhyukṣitaṃ māṃsaṃ tathā brāhmaṇa kāmyayā
     alpadoṣam iha jñeya viparīte tu lipyate
khādakasya kṛte jantuṃ yo hanyāt puruṣādhamaḥ
     mahādoṣakaras tatra khādako na tu ghātakaḥ
ijyā yajñaśrutikṛtair yo mārgair abudho janaḥ
     hanyāj jantuṃ māṃsagṛddhrī sa vai narakabhān naraḥ
bhakṣayitvā tu yo māṃsaṃ paścād api nivartate
     tasyāpi sumahān dharmo yaḥ pāpād vinivartate
āhartā cānumantā ca viśistā kraya vikrayī
     saṃskartā copabhoktā ca ghātakāḥ sarva eva te
idam anyat tu vakṣyāmi pramāṇaṃ vidhinirmitam
     purāṇam ṛṣibhir juṣṭaṃ vedeṣu pariniścitam
pravṛtti lakṣaṇe dharme phalārthibhir abhidrute
     yathoktaṃ rājaśārdūla na tu tan mokṣakāṅkṣiṇām
havir yat saṃskṛtaṃ mantraiḥ prokṣitābhyukṣitaṃ śuci
     vedoktena pramāṇena pitṝṇāṃ prakriyāsu ca
     ato 'nyathā vṛthā māṃsam abhakṣyaṃ manur abravīt
asvargyam ayaśasyaṃ ca rakṣovad bharatarṣabha
     vidhinā hi narāḥ pūrvaṃ māṃsaṃ rājan abhakṣayan
ya icchet puruṣo 'tyantam ātmānaṃ nirupadravam
     sa varjayeta māṃsāni prāṇinām iha sarvaśaḥ
śrūyate hi purākalpe nṛṇāṃ vrīhi mayaḥ paśuḥ
     yenāyajanta yajvānaḥ puṇyalokaparāyaṇāḥ
ṛṣibhiḥ saṃśayaṃ pṛṣṭo vasuś cedipatiḥ purā
     abhakṣyam iti māṃsaṃ sa prāha bhakṣyam iti prabho
ākāśān medinīṃ prāptas tataḥ sa pṛthivīpatiḥ
     etad eva punaś coktvā viveśa dharaṇītalam
prajānāṃ hitakāmena tv agastyena mahātmanā
     āraṇyāḥ sarvadaivatyāḥ prokṣitās tapasā mṛgāḥ
kriyā hy evaṃ na hīyante pitṛdaivatasaṃśritāḥ
     prīyante pitaraś caiva nyāyato māṃsatarpitāḥ
idaṃ tu śṛṇu rājendra kīrtyamānaṃ mayānagha
     abhakṣaṇe sarvasukhaṃ māṃsasya manujādhipa
yas tu varṣaśataṃ pūrṇaṃ tapas tapyet sudāruṇam
     yaś caikaṃ varjayen māṃsaṃ samam etan mataṃ mama
kaumude tu viśeṣeṇa śuklapakśe narādhipa
     varjayet sarvamāṃsāni dharmo hy atra vidhīyate
caturo vārṣikān māsān yo māṃsaṃ parivarjayet
     catvāri bhadrāṇy āpnoti kīrtim āyur yaśobalam
atha vā māsam apy ekaṃ sarvamāṃsāny abhakṣayan
     atītya sarvaduḥkhāni sukhī jīven nirāmayaḥ
ye varjayanti māṃsāni māsaśaḥ pakṣaśo 'pi vā
     teṣāṃ hiṃsā nivṛttānāṃ brahmaloko vidhīyate
māṃsaṃ tu kaumudaṃ pakṣaṃ varjitaṃ pārtha rājabhiḥ
     sarvabhūtātmabhūtair tair vijñātārthaparāvaraiḥ
nābhāgenāmbarīṣeṇa gayena ca mahātmanā
     āyuṣā cānaraṇyena dilīpa raghupūrubhiḥ
kārtavīryāniruddhābhyāṃ nahuṣeṇa yayātinā
     nṛgeṇa viṣvagaśvena tathaiva śaśabindunā
     yuvanāśvena ca tathā śibinauśīnareṇa ca
śyenacitreṇa rājendra somakena vṛkeṇa ca
     raivatena ranti devena vasunā sṛñjayena ca
duḥṣantena karūṣeṇa rāmālarka nalais tathā
     virūpāśvena niminā janakena ca dhīmatā
silena pṛthunā caiva vīrasenena caiva ha
     ikṣvākuṇā śambhunā ca śvetena sagareṇa ca
etaiś cānyaiś ca rājendra purā māṃsaṃ na bhakṣitam
     śāradaṃ kaumudaṃ māsaṃ tatas te svargam āpnuvan
brahmaloke ca tiṣṭhanti jvalamānāḥ śriyānvitāḥ
     upāsyamānā gandharvaiḥ strīsahasrasamanvitāḥ
tad etad uttamaṃ dharmam ahiṃsā lakṣaṇaṃ śubham
     ye caranti mahātmāno nākapṛṣṭhe vasanti te
madhu māṃsaṃ ca ye nityaṃ varjayantīha dhārmikāḥ
     janmaprabhṛti madyaṃ ca sarve te munayaḥ smṛtāḥ
     viśiṣṭatāṃ jñātiṣu ca lalbhante nātra saṃśayaḥ
āpannaś cāpado mucyed baddhomucyeta bandhanāt
     mucyet tathāturo rogād duḥkhān mucyeta duḥkhitaḥ
tiryagyoniṃ na gaccheta rūpavāṃś ca bhaven naraḥ
     buddhimān vai kuruśreṣṭha prāpnuyāc ca mahad yaśaḥ
etat te kathitaṃ rājan māṃsasya parivarjane
     pravṛttau ca nivṛttau ca vidhānam ṛṣinirmitam
