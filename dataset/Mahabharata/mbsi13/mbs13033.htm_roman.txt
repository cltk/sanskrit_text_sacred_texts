[y]
      kiṃ rājñaḥ sarvakṛtyānāṃ garīyaḥ syāt pitāmaha
      kiṃ kurvan karma nṛpatir ubhau lokau samaśnute
[bh]
      etad rājñaḥ kṛtyatamam abhiṣiktasya bhārata
      brāhmaṇānām anuṣṭhānam atyantaṃ sukham icchatā
      śrotriyān brāhmaṇān vṛddhān nityam evābhipūjayet
paurajānapadāṃś cāpi brāhmaṇāṃś ca bahuśrutān
      sāntvena bhogadānena namaḥ kārais tathārcayet
etat kṛtyatamaṃ rājño nityam eveti lakṣayet
      yathātmānaṃ yathā putrāṃs tathaitān paripālayet
ye cāpy eṣāṃ pūjyatamās tān dṛḍhaṃ pratipūjayet
      teṣu śānteṣu tad rāṣṭraṃ sarvam eva virājate
te pūjyās te namaḥ kāryās te rakṣyāḥ pitaro yathā
      teṣv eva yātrā lokasya bhūtānām iva vāsave
abhicārair upāyaiś ca daheyur api tejasā
      niḥśeṣaṃ kupitāḥ kuryur ugrāḥ satyaparākramāḥ
nāntam eṣāṃ prapaśyāmi na diśaś cāpy apāvṛtāḥ
      kupitāḥ samudīkṣante dāveṣv agniśikhā iva
vidyan teṣāṃ sāhasikā guṇās teṣām atīva hi
      kūpā iva tṛṇac channā viśuddhā dyaur ivāpare
prasahya kāriṇaḥ ke cit kārpāsa mṛdavo 'pare
     santi caiṣām atiśaṭhās tathānye 'titapasvinaḥ
kṛṣigorakṣyam apy anye bhaikṣam anye 'py anuṣṭhitāḥ
     corāś cānye 'nṛtāś cānye tathānye naṭanartakāḥ
sarvakarmasu dṛśyante praśānteṣv itareṣu ca
     vividhācāra yuktāś ca brāhmaṇā bharatarṣabha
nānā karmasu yuktānāṃ bahu karmopajīvinām
     dharmajñānāṃ satāṃ teṣāṃ nityam evānukīrtayet
pitṝṇāṃ devatānāṃ ca manuṣyoragarakṣasām
     purohitā mahābhāgā brāhmaṇā vai narādhipa
naite devair na pitṛbhir na gandharvair na rākṣasaiḥ
     nāsurair na piśācaiś ca śakyā jetuṃ dvijātayaḥ
adaivaṃ daivataṃ kuryur daivataṃ cāpy adaivatam
     yam iccheyuḥ sa rājā syād yaṃ dviṣyuḥ sa parābhavet
parivādaṃ ca ye kuryur brāhmaṇānām acetasaḥ
     nindā praśaṃsā kuśalāḥ kīrtyakīrtiparāvarāḥ
     parikulpyanti te rājan satataṃ dviṣatāṃ dvijāḥ
brāhmaṇā yaṃ praśaṃsanti puruṣaḥ sa pravardhate
     brāhmaṇair yaḥ parākruṣṭaḥ parābhūyāt kṣaṇād dhi saḥ
śakā yavanakāmbojās tās tāḥ kṣatriya jātayaḥ
     vṛṣalatvaṃ parigatā brāhmaṇānām adarśanāt
dramiḷāś ca kaliṅgāś ca pulindāś cāpy uśīnarāḥ
     kaulāḥ sarpā māhiṣakās tās tāḥ kṣatriya jātayaḥ
vṛṣalatvaṃ parigatā brāhmaṇānām adarśanāt
     śreyān parājayas tebhyo na jayo jayatāṃ vara
yas tu sarvam idaṃ hanyād brāhmaṇaṃ ca na taḥ samam
     brahma vadhyā mahān doṣa ity āhuḥ paramarṣayaḥ
parivādo dvijātīnāṃ na śrotavyaḥ kathaṃ cana
     āsītādho mukhas tūṣṇīṃ samutthāya vrajeta vā
na sa jāto janiṣyo vā pṛthivyām iha kaś cana
     yo brāhmaṇa virodhena sukhaṃ jīvitum utsahet
durgraho muṣṭinā vāyur duḥsparśaḥ pāṇinā śaśī
     durdharā pṛthivī mūrdhnā durjayā brāhmaṇā bhuvi
[bh]
      brāhmaṇān eva satataṃ bhṛśaṃ saṃpratipūjayet
