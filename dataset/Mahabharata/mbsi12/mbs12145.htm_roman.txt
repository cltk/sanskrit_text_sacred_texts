[bh]
      vimānasthau tu tau rājaṁl lubdhako vai dadarśa ha
      dṛṣṭvā tau dampatī duḥkhād acintayata sad gatim
kīdṛśeneha tapasā gaccheyaṃ paramāṃ gatim
      iti buddhyā viniścitya gamanāyopacakrame
mahāprasthānam āśritya lubdhakaḥ pakṣijīvanaḥ
      niśceṣṭo mārutāhāro nirmamaḥ svargakāṅkṣayā
tato 'paśyat suvistīrṇaṃ hṛdyaṃ padmavibhūṣitam
      nānādvija gaṇākīrṇaṃ saraḥ śītajalaṃ śubham
      pipāsārtho 'pi tad dṛṣṭvā tṛptaḥ syān nātra saṃśayaḥ
upavāsakṛśo 'tyarthaṃ sa tu pārthiva lubdhakaḥ
      upasarpata saṃhṛṣṭaḥ śvāpadādhyuṣitaṃ vanam
mahāntaṃ niścayaṃ kṛtvā lubdhakaḥ praviveśa ha
      praviśann eva ca vanaṃ nigṛhītaḥ sa kaṇṭakaiḥ
sa kaṇṭaka vibhugnāṅgo lohitārdrīkṛtacchaviḥ
      babhrāma tasmin vijane nānāmṛgasamākule
tato drumāṇāṃ mahatāṃ pavanena vane tadā
      udatiṣṭhata saṃgharṣāt sumahān havyavāhanaḥ
tad vanaṃ vṛṣka saṃkīrṇaṃ latā viṭapa saṃkulam
      dadāha pāvakaḥ kruddho yugāntāgnisamaprabhaḥ
sa jvālaiḥ pavanoddhūtair visphuliṅgaiḥ samanvitaḥ
     dadāha tad vanaṃ ghoraṃ mṛgapakṣisamākulam
tataḥ sa dehamokṣārthaṃ saṃprahṛṣṭena cetasā
     abhyadhāvata saṃvṛddhaṃ pāvakaṃ lubdhakas tadā
tatas tenāgninā dagdho lubdhako naṣṭakilbiṣaḥ
     jagāma paramāṃ siddhiṃ tadā bharatasattama
tataḥ svargastham ātmānaṃ so 'paśyad vigatajvaraḥ
     yakṣagandharvasiddhānāṃ madhye bhrājantam indravat
evaṃ khalu kapotaś ca kapotī ca pativratā
     lubdhakena saha svargaṃ gatāḥ puṇyena karmaṇā
yāpi caivaṃ vidhā nārī bhartāram anuvartate
     virājate hi sā kṣipraṃ kapotīva divi sthitāḥ
evam etat purāvṛttaṃ lubdhakasya mahātmanaḥ
     kapotasya ca dharmiṣṭhā gatiḥ puṇyena karmaṇā
yaś cedaṃ śṛṇuyān nityaṃ yaś cedaṃ parikīrtayet
     nāśubhaṃ vidyate tasya manasāpi pramādyataḥ
yudhiṣṭhira mahān eṣa dharmo dharmabhṛtāṃ vara
     goghneṣv api bhaved asmin niṣkṛtiḥ pāpakarmaṇaḥ
     niṣkṛtir na bhavet tasmin yo hanyāc charaṇāgatam
