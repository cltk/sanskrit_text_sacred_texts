vaiśaṃpāyana uvāca
      tathaiva rājā kaunteyo dharmaputro yudhiṣṭhiraḥ
      dhṛṣṭadyumnamukhān vīrāṃś codayām āsa bhārata
cedikāśikarūṣāṇāṃ netāraṃ dṛḍhavikramam
      senāpatim amitraghnaṃ dhṛṣṭaketum athādiśat
virāṭaṃ drupadaṃ caiva yuyudhānaṃ śikhaṇḍinam
      pāñcālyau ca maheṣvāsau yudhāmanyūttamaujasau
te śūrāś citravarmāṇas taptakuṇḍaladhāriṇaḥ
      ājyāvasiktā jvalitā dhiṣṇyeṣv iva hutāśanāḥ
      aśobhanta maheṣvāsā grahāḥ prajvalitā iva
so 'tha sainyaṃ yathāyogaṃ pūjayitvā nararṣabhaḥ
      dideśa tāny anīkāni prayāṇāya mahīpatiḥ
abhimanyuṃ bṛhantaṃ ca draupadeyāṃś ca sarvaśaḥ
      dhṛṣṭadyumnamukhān etān prāhiṇot pāṇḍunandanaḥ
bhīmaṃ ca yuyudhānaṃ ca pāṇḍavaṃ ca dhanaṃjayam
      dvitīyaṃ preṣayām āsa balaskandhaṃ yudhiṣṭhiraḥ
bhāṇḍaṃ samāropayatāṃ caratāṃ saṃpradhāvatām
      hṛṣṭānāṃ tatra yodhānāṃ śabdo divam ivāspṛśat
svayam eva tataḥ paścād virāṭadrupadānvitaḥ
      tathānyaiḥ pṛthivīpālaiḥ saha prāyān mahīpatiḥ
bhīmadhanvāyanī senā dhṛṣṭadyumnapuraskṛtā
     gaṅgeva pūrṇā stimitā syandamānā vyadṛśyata
tataḥ punar anīkāni vyayojayata buddhimān
     mohayan dhṛtarāṣṭrasya putrāṇāṃ buddhinisravam
draupadeyān maheṣvāsān abhimanyuṃ ca pāṇḍavaḥ
     nakulaṃ sahadevaṃ ca sarvāṃś caiva prabhadrakān
daśa cāśvasahasrāṇi dvisāhasraṃ ca dantinaḥ
     ayutaṃ ca padātīnāṃ rathāḥ pañcaśatās tathā
bhīmasenaṃ ca durdharṣaṃ prathamaṃ prādiśad balam
     madhyame tu virāṭaṃ ca jayatsenaṃ ca māgadham
mahārathau ca pāñcālyau yudhāmanyūttamaujasau
     vīryavantau mahātmānau gadākārmukadhāriṇau
     anvayātāṃ tato madhye vāsudevadhanaṃjayau
babhūvur atisaṃrabdhāḥ kṛtapraharaṇā narāḥ
     teṣāṃ viṃśatisāhasrā dhvajāḥ śūrair adhiṣṭhitāḥ
pañca nāgasahasrāṇi rathavaṃśāś ca sarvaśaḥ
     padātayaś ca ye śūrāḥ kārmukāsigadādharāḥ
     sahasraśo 'nyvayuḥ paścād agrataś ca sahasraśaḥ
yudhiṣṭhiro yatra sainye svayam eva balārṇave
     tatra te pṛthivīpālā bhūyiṣṭhaṃ paryavasthitāḥ
tatra nāgasahasrāṇi hayānām ayutāni ca
     tathā rathasahasrāṇi padātīnāṃ ca bhārata
     yad āśrityābhiyuyudhe dhārtarāṣṭraṃ suyodhanam
tato 'nye śataśaḥ paścāt sahasrāyutaśo narāḥ
     nadantaḥ prayayus teṣām anīkāni sahasraśaḥ
tatra bherīsahasrāṇi śaṅkhānām ayutāni ca
     vādayanti sma saṃhṛṣṭāḥ sahasrāyutaśo narāḥ
