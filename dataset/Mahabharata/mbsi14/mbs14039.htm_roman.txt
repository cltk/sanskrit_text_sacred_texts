[br]
      naiva śakyā guṇā vaktuṃ pṛthaktveneha sarvaśaḥ
      avicchinnāni dṛśyante rajaḥ sattvaṃ tamas tathā
anyonyam anuṣajjante anyonyaṃ cānujīvinaḥ
      anyonyāpāśrayāḥ sarve tathānyonyānuvartinaḥ
yāvat sattvaṃ tamas tāvad vartate nātra saṃśayaḥ
      yāvat tamaś ca sattvaṃ ca rajas tāvad ihocyate
saṃhatya kurvate yātrāṃ sahitāḥ saṃghacāriṇaḥ
      saṃghātavṛttayo hy ete vartante hetvahetubhiḥ
udreka vyatirekāṇāṃ teṣām anyonyavartinām
      vartate tad yathā nyūnaṃ vyatiriktaṃ ca sarvaśaḥ
vyatiriktaṃ tamo yatra tiryag bhāvagataṃ bhavet
      alpaṃ tatra rajo jñeyaṃ sattvaṃ cālpataraṃ tataḥ
udriktaṃ ca rajo yatra madhyasroto gataṃ bhavet
      alpaṃ tatra tamo jñeyaṃ sattvaṃ cālpataraṃ tataḥ
udriktaṃ ca yadā sattvam ūrdhvasroto gataṃ bhavet
      alpaṃ tatra rajo jñeyaṃ tamaś cālpataraṃ tataḥ
sattvaṃ vaikārikaṃ yonir indriyāṇāṃ prakāśikā
      na hi sattvāt paro bhāvaḥ kaś cid anyo vidhīyate
ūrdhvaṃ gacchanti sattvasthā madhye tiṣṭhanti rājasāḥ
     jaghanyaguṇasaṃyuktā yānty adhas tāmasā janāḥ
tamaḥ śūdre rajaḥ kṣatre brāhmaṇe sattvam uttamam
     ity evaṃ triṣu varṇeṣu vivartante guṇās trayaḥ
dūrād api hi dṛśyante sahitāḥ saṃghacāriṇaḥ
     tamaḥ sattvaṃ rajaś caiva pṛthaktvaṃ nānuśuśruma
dṛṣṭvā cādityam udyantaṃ kucorāṇāṃ bhayaṃ bhavet
     adhvagāḥ paritapyeraṃs tṛṣṇārtā duḥkhabhāginaḥ
ādityaḥ sattvam uddiṣṭaṃ kucorās tu yathā tamaḥ
     paritāpo 'dhvagānāṃ ca rājaso guṇa ucyate
prākāśyaṃ sattvam āditye saṃtāpo rājaso guṇaḥ
     upaplavas tu vijñeyas tāmasas tasya parvasu
evaṃ jyotiḥṣu sarveṣu vivartante guṇās trayaḥ
     paryāyeṇa ca vartante tatra tatra tathā tathā
sthāvareṣu ca bhūteṣu tiryag bhāvagataṃ tamaḥ
     rājasās tu vivartante snehabhāvas tu sāttvikaḥ
ahas tridhā tu vijñeyaṃ tridhā rātrir vidhīyate
     māsārdham āsa varṣāṇi ṛtavaḥ saṃdhayas tathā
tridhā dānāni dīyante tridhā yajñaḥ pravartate
     tridhā lokās tridhā vedās tridhā vidyās tridhā gatiḥ
bhūtaṃ bhavyaṃ bhaviṣyac ca dharmo 'rthaḥ kāma ity api
     prāṇāpānāv udānaś cāpy eta eva trayo guṇāḥ
yat kiṃ cid iha vai loke sarvam eṣv eva tantriṣu
     trayo guṇāḥ pravartante avyaktā nityam eva tu
     sattvaṃ rajas tamaś caiva guṇasargaḥ sanātanaḥ
tamo 'vyaktaṃ śivaṃ nityam ajaṃ yoniḥ sanātanaḥ
     prakṛtir vikāraḥ pralayaḥ pradhānaṃ prabhavāpyayau
anudriktam anūnaṃ ca hy akampam acalaṃ dhruvam
     sad asac caiva tat sarvam avyaktaṃ triguṇaṃ smṛtam
     jñeyāni nāmadheyāni narair adhyātmacintakaiḥ
avyaktanāmāni guṇāṃś ca tattvato; yo veda sarvāṇi gatīś ca kevalāḥ
     vimuktadehaḥ pravibhāga tattvavit; sa mucyate sara guṇair nirāmayaḥ
