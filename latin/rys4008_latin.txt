parituṣṭas tu sugrīvas tena vākyena vānaraḥ
 lakṣmaṇasyāgrajaṃ rāmam idaṃ vacanam abravīt
sarvathāham anugrāhyo devatānām asaṃśayaḥ
 upapannaguṇopetaḥ sakhā yasya bhavān mama
śakyaṃ khalu bhaved rāma sahāyena tvayānagha
 surarājyam api prāptuṃ svarājyaṃ kiṃ punaḥ prabho
so 'haṃ sabhājyo bandhūnāṃ suhṛdāṃ caiva rāghava
 yasyāgnisākṣikaṃ mitraṃ labdhaṃ rāghavavaṃśajam
aham apy anurūpas te vayasyo jñāsyase śanaiḥ
 na tu vaktuṃ samartho 'haṃ svayam ātmagatān guṇān
mahātmanāṃ tu bhūyiṣṭhaṃ tvadvidhānāṃ kṛtātmanām
 niścalā bhavati prītir dhairyam ātmavatām iva
rajataṃ vā suvarṇaṃ vā vastrāṇy ābharaṇāni vā
 avibhaktāni sādhūnām avagacchanti sādhavaḥ
āḍhyo vāpi daridro vā duḥkhitaḥ sukhito 'pi vā
 nirdoṣo vā sadoṣo vā vayasyaḥ paramā gatiḥ
dhanatyāgaḥ sukhatyāgo dehatyāgo 'pi vā punaḥ
 vayasyārthe pravartante snehaṃ dṛṣṭvā tathāvidham
tat tathety abravīd rāmaḥ sugrīvaṃ priyavādinam
 lakṣmaṇasyāgrato lakṣmyā vāsavasyeva dhīmataḥ
tato rāmaṃ sthitaṃ dṛṣṭvā lakṣmaṇaṃ ca mahābalam
 sugrīvaḥ sarvataś cakṣur vane lolam apātayat
sa dadarśa tataḥ sālam avidūre harīśvaraḥ
 supuṣpam īṣatpatrāḍhyaṃ bhramarair upaśobhitam
tasyaikāṃ parṇabahulāṃ bhaṅktvā śākhāṃ supuṣpitām
 sālasyāstīrya sugrīvo niṣasāda sarāghavaḥ
tāv āsīnau tato dṛṣṭvā hanūmān api lakṣmaṇam
 sālaśākhāṃ samutpāṭya vinītam upaveśayat
tataḥ prahṛṣṭaḥ sugrīvaḥ ślakṣṇaṃ madhurayā girā
 uvāca praṇayād rāmaṃ harṣavyākulitākṣaram
ahaṃ vinikṛto bhrātrā carāmy eṣa bhayārditaḥ
 ṛśyamūkaṃ girivaraṃ hṛtabhāryaḥ suduḥkhitaḥ
so 'haṃ trasto bhaye magno vasāmy udbhrāntacetanaḥ
 vālinā nikṛto bhrātrā kṛtavairaś ca rāghava
vālino me bhayārtasya sarvalokābhayaṃkara
 mamāpi tvam anāthasya prasādaṃ kartum arhasi
evam uktas tu tejasvī dharmajño dharmavatsalaḥ
 pratyuvāca sa kākutsthaḥ sugrīvaṃ prahasann iva
upakāraphalaṃ mitram apakāro 'rilakṣaṇam
 adyaiva taṃ haniṣyāmi tava bhāryāpahāriṇam
ime hi me mahāvegāḥ patriṇas tigmatejasaḥ
 kārtikeyavanodbhūtāḥ śarā hemavibhūṣitāḥ
kaṅkapatrapraticchannā mahendrāśanisaṃnibhāḥ
 suparvāṇaḥ sutīkṣṇāgrā saroṣā bhujagā iva
bhrātṛsaṃjñam amitraṃ te vālinaṃ kṛtakilbiṣam
 śarair vinihataṃ paśya vikīrṇam iva parvatam
rāghavasya vacaḥ śrutvā sugrīvo vāhinīpatiḥ
 praharṣam atulaṃ lebhe sādhu sādhv iti cābravīt
rāmaśokābhibhūto 'haṃ śokārtānāṃ bhavān gatiḥ
 vayasya iti kṛtvā hi tvayy ahaṃ paridevaye
tvaṃ hi pāṇipradānena vayasyo so 'gnisākṣikaḥ
 kṛtaḥ prāṇair bahumataḥ satyenāpi śapāmy aham
vayasya iti kṛtvā ca visrabdhaṃ pravadāmy aham
 duḥkham antargataṃ yan me mano dahati nityaśaḥ
etāvad uktvā vacanaṃ bāṣpadūṣitalocanaḥ
 bāṣpopahatayā vācā noccaiḥ śaknoti bhāṣitum
bāṣpavegaṃ tu sahasā nadīvegam ivāgatam
 dhārayām āsa dhairyeṇa sugrīvo rāmasaṃnidhau
saṃnigṛhya tu taṃ bāṣpaṃ pramṛjya nayane śubhe
 viniḥśvasya ca tejasvī rāghavaṃ punar abravīt
purāhaṃ valinā rāma rājyāt svād avaropitaḥ
 paruṣāṇi ca saṃśrāvya nirdhūto 'smi balīyasā
hṛtā bhāryā ca me tena prāṇebhyo 'pi garīyasī
 suhṛdaś ca madīyā ye saṃyatā bandhaneṣu te
yatnavāṃś ca suduṣṭātmā mad vināśāya rāghava
 bahuśas tat prayuktāś ca vānarā nihatā mayā
śaṅkayā tv etayā cāhaṃ dṛṣṭvā tvām api rāghava
 nopasarpāmy ahaṃ bhīto bhaye sarve hi bibhyati
kevalaṃ hi sahāyā me hanumat pramukhās tv ime
 ato 'haṃ dhārayāmy adya prāṇān kṛcchra gato 'pi san
ete hi kapayaḥ snigdhā māṃ rakṣanti samantataḥ
 saha gacchanti gantavye nityaṃ tiṣṭhanti ca sthite
saṃkṣepas tv eṣa me rāma kim uktvā vistaraṃ hi te
 sa me jyeṣṭho ripur bhrātā vālī viśrutapauruṣaḥ
tadvināśād dhi me duḥkhaṃ pranaṣṭaṃ syād anantaram
 sukhaṃ me jīvitaṃ caiva tadvināśanibandhanam
eṣa me rāma śokāntaḥ śokārtena niveditaḥ
 duḥkhito 'duḥkhito vāpi sakhyur nityaṃ sakhā gatiḥ
śrutvaitac ca vaco rāmaḥ sugrīvam idam abravīt
 kiṃnimittam abhūd vairaṃ śrotum icchāmi tattvataḥ
sukhaṃ hi kāraṇaṃ śrutvā vairasya tava vānara
 ānantaryaṃ vidhāsyāmi saṃpradhārya balābalam
balavān hi mamāmarṣaḥ śrutvā tvām avamānitam
 vardhate hṛdayotkampī prāvṛḍvega ivāmbhasaḥ
hṛṣṭaḥ kathaya visrabdho yāvad āropyate dhanuḥ
 sṛṣṭaś ca hi mayā bāṇo nirastaś ca ripus tava
evam uktas tu sugrīvaḥ kākutsthena mahātmanā
 praharṣam atulaṃ lebhe caturbhiḥ saha vānaraiḥ
tataḥ prahṛṣṭavadanaḥ sugrīvo lakṣmaṇāgraje
 vairasya kāraṇaṃ tattvam ākhyātum upacakrame
