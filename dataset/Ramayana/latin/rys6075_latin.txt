vibhīṣaṇa vacaḥ śrutvā rāvaṇiḥ krodhamūrchitaḥ
 abravīt paruṣaṃ vākyaṃ vegenābhyutpapāta ha
udyatāyudhanistriṃśo rathe tu samalaṃkṛte
 kālāśvayukte mahati sthitaḥ kālāntakopamaḥ
mahāpramāṇam udyamya vipulaṃ vegavad dṛḍham
 dhanur bhīmaṃ parāmṛśya śarāṃś cāmitranāśanān
uvācainaṃ samārabdhaḥ saumitriṃ savibhīṣaṇam
 tāṃś ca vānaraśārdūlān paśyadhvaṃ me parākramam
adya matkārmukotsṛṣṭaṃ śaravarṣaṃ durāsadam
 muktaṃ varṣam ivākāśe vārayiṣyatha saṃyuge
adya vo māmakā bāṇā mahākārmukaniḥsṛtāḥ
 vidhamiṣyanti gātrāṇi tūlarāśim ivānalaḥ
tīkṣṇasāyakanirbhinnāñ śūlaśaktyṛṣṭitomaraiḥ
 adya vo gamayiṣyāmi sarvān eva yamakṣayam
kṣipataḥ śaravarṣāṇi kṣiprahastasya me yudhi
 jīmūtasyeva nadataḥ kaḥ sthāsyati mamāgrataḥ
tac chrutvā rākṣasendrasya garjitaṃ lakṣmaṇas tadā
 abhītavadanaḥ kruddho rāvaṇiṃ vākyam abravīt
uktaś ca durgamaḥ pāraḥ kāryāṇāṃ rākṣasa tvayā
 kāryāṇāṃ karmaṇā pāraṃ yo gacchati sa buddhimān
sa tvam arthasya hīnārtho duravāpasya kena cit
 vaco vyāhṛtya jānīṣe kṛtārtho 'smīti durmate
antardhānagatenājau yas tvayācaritas tadā
 taskarācarito mārgo naiṣa vīraniṣevitaḥ
yathā bāṇapathaṃ prāpya sthito 'haṃ tava rākṣasa
 darśayasvādya tat tejo vācā tvaṃ kiṃ vikatthase
evam ukto dhanur bhīmaṃ parāmṛśya mahābalaḥ
 sasarje niśitān bāṇān indrajit samijiṃjaya
te nisṛṣṭā mahāvegāḥ śarāḥ sarpaviṣopamāḥ
 saṃprāpya lakṣmaṇaṃ petuḥ śvasanta iva pannagāḥ
śarair atimahāvegair vegavān rāvaṇātmajaḥ
 saumitrim indrajid yuddhe vivyādha śubhalakṣaṇam
sa śarair atividdhāṅgo rudhireṇa samukṣitaḥ
 śuśubhe lakṣmaṇaḥ śrīmān vidhūma iva pāvakaḥ
indrajit tv ātmanaḥ karma prasamīkṣyādhigamya ca
 vinadya sumahānādam idaṃ vacanam abravīt
patriṇaḥ śitadhārās te śarā matkārmukacyutāḥ
 ādāsyante 'dya saumitre jīvitaṃ jīvitāntagāḥ
adya gomāyusaṃghāś ca śyenasaṃghāś ca lakṣmaṇa
 gṛdhrāś ca nipatantu tvāṃ gatāsuṃ nihataṃ mayā
kṣatrabandhuḥ sadānāryo rāmaḥ paramadurmatiḥ
 bhaktaṃ bhrātaram adyaiva tvāṃ drakṣyati mayā hatam
viśastakavacaṃ bhūmau vyapaviddhaśarāsanam
 hṛtottamāṅgaṃ saumitre tvām adya nihataṃ mayā
iti bruvāṇaṃ saṃrabdhaṃ paruṣaṃ rāvaṇātmajam
 hetumadvākyam atyarthaṃ lakṣmaṇaḥ pratyuvāca ha
akṛtvā katthase karma kimartham iha rākṣasa
 kuru tat karma yenāhaṃ śraddadhyāṃ tava katthanam
anuktvā paruṣaṃ vākyaṃ kiṃ cid apy anavakṣipan
 avikatthan vadhiṣyāmi tvāṃ paśya puruṣādana
ity uktvā pañcanārācān ākarṇāpūritāñ śarān
 nicakhāna mahāvegāṁl lakṣmaṇo rākṣasorasi
sa śarair āhatas tena saroṣo rāvaṇātmajaḥ
 suprayuktais tribhir bāṇaiḥ prativivyādha lakṣmaṇam
sa babhūva mahābhīmo nararākṣasasiṃhayoḥ
 vimardas tumulo yuddhe parasparavadhaiṣiṇoḥ
ubhau hi balasaṃpannāv ubhau vikramaśālinau
 ubhāv api suvikrāntau sarvaśastrāstrakovidau
ubhau paramadurjeyāv atulyabalatejasau
 yuyudhāte mahāvīrau grahāv iva nabho gatau
balavṛtrāv iva hi tau yudhi vai duṣpradharṣaṇau
 yuyudhāte mahātmānau tadā kesariṇāv iva
bahūn avasṛjantau hi mārgaṇaughān avasthitau
 nararākṣasasiṃhau tau prahṛṣṭāv abhyayudhyatām
susaṃprahṛṣṭau nararākṣasottamau; jayaiṣiṇau mārgaṇacāpadhāriṇau
 parasparaṃ tau pravavarṣatur bhṛśaṃ; śaraughavarṣeṇa balāhakāv iva
