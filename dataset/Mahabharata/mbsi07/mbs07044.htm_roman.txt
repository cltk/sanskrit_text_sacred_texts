[s]
      ādadānas tu śūrāṇām āyūṃṣy abhavad ārjuniḥ
      antakaḥ sarvabhūtānāṃ prāṇān kāla ivāgate
sa śakra iva vikrāntaḥ śakrasūnoḥ suto balī
      abhimanyus tadānīkaṃ loḍayan bahv aśobhata
praviśyaiva tu rājendra kṣatriyendrāntakopamaḥ
      satyaśravasam ādatta vyāghro mṛgam ivolbaṇam
satyaśravasi cākṣipte tvaramāṇā mahārathāḥ
      pragṛhya vipulaṃ śastram abhimanyum upādravan
ahaṃ pūrvam ahaṃ pūrvam iti kṣatriya puṃgavāḥ
      spardhamānāḥ samājagmur jighāṃsanto 'rjunātmajam
kṣatriyāṇām anīkāni pradrutāny abhidhāvatām
      jagrāsa timir āsādya kṣudramatsyān ivārṇave
ye ke cana gatās tasya samīpam apalāyinaḥ
      na te pratinyavartanta samudrād iva sandhavaḥ
mahāgrāhagṛhīteva vātavegabhayārditā
      samakampata sā senā vibhraṣṭā naur ivārṇave
atha rukmaratho nāma madreśvara suto balī
      trastām āśvāsayan senām atrasto vākyam abravīt
alaṃ trāsena vaḥ śūrā naiṣa kaś cin mayi sthite
     aham enaṃ grahīṣyāmi jīvagrāhaṃ na saṃśayaḥ
evam uktvā tu saubhadram abhidudrāva vīryavān
     sukalpitenohyamānaḥ syandanena virājatā
so 'bhimanyuṃ tribhir bāṇair viddhvā vakṣasy athānadat
     tribhiś ca dakṣiṇe bāhau savye ca niśitais tribhiḥ
sa tasyeṣv asanaṃ chittvā phālguṇiḥ savyadakṣiṇau
     bhujau śiraś ca svakṣibhrukṣitau kṣipram apātayat
dṛṣṭvā rukmarathaṃ rugṇaṃ putraṃ śalyasya māninam
     jīvagrāhaṃ jighṛkṣantaṃ saubhadreṇa yaśasvinā
saṃgrāmadurmadā rājan rājaputrāḥ prahāriṇaḥ
     vayasyāḥ śalya putrasya suvarṇavikṛtadhvajāḥ
tālamātrāṇi cāpāni vikarṣanto mahārathāḥ
     ārjuniṃ śaravarṣeṇa samantāt paryavārayan
śaraiḥ śikṣā balopetais taruṇair atyamarṣaṇaiḥ
     dṛṣṭvaikaṃ samare śūraṃ saubhadram aparājitam
chādyamānaṃ śaravrātair hṛṣṭo duryodhano 'bhavat
     vaivasvatasya bhavanaṃ gatam enam amanyata
suvarṇapuṅkhair iṣubhir nānā liṅgais tribhis tribhiḥ
     adṛśyam ārjuniṃ cakrur nimeṣāt te nṛpātmajāḥ
sasūtāśvadhvajaṃ tasya syandanaṃ taṃ ca māriṣa
     ācitaṃ samapaśyāma śvāvidhaṃ śalalair iva
sa gāḍhaviddhaḥ kruddhaś ca tottrair gaja ivārditaḥ
     gāndharvam astram āyacchad rathamāyāṃ ca yojayat
arjunena tapas taptvā gandharvebhyo yad āhṛtam
     tumburu pramukhebhyo vai tenāmohayatāhitān
ekaḥ sa śatadhā rājan dṛśyate sma sahasradhā
     alātacakravat saṃkhye kṣipram astrāṇi darśayan
rathacaryāstra māyābhir mohayitvā paraṃtapaḥ
     bibheda śatadhā rājañ śarīrāṇi mahīkṣitām
prāṇāḥ prāṇabhṛtāṃ saṃkhye preṣitā niśitaiḥ śaraiḥ
     rājan prāpur amuṃ lokaṃ śarīrāṇy avaniṃ yayuḥ
dhanūṃṣy aśvān niyantṝṃś ca dhvajān bāhūṃś ca sāṅgadān
     śirāṃsi ca śitair bhallais teṣāṃ ciccheda phālguniḥ
cūtārāmo yathā bhagnaḥ pañcavarṣaphalopagaḥ
     rājaputra śataṃ tadvat saubhadreṇāpatad dhatam
kruddhāśīviṣa saṃkāśān sukumārān sukhocitān
     ekena nihatān dṛṣṭvā bhīmo duryodhano 'bhavat
rathinaḥ kuñjarān aśvān padātīṃś cāvamarditān
     dṛṣṭvā duryodhanaḥ kṣipram upāyāt tam amarṣitaḥ
tayoḥ kṣaṇam ivāpūrṇaḥ saṃgrāmaḥ samapadyata
     athābhavat te vimukhaḥ putraḥ śaraśatārditaḥ
