samīkṣya vimalaṃ vyoma gatavidyudbalāhakam
 sārasāravasaṃghuṣṭaṃ ramyajyotsnānulepanam
samṛddhārthaṃ ca sugrīvaṃ mandadharmārthasaṃgraham
 atyartham asatāṃ mārgam ekāntagatamānasaṃ
nivṛttakāryaṃ siddhārthaṃ pramadābhirataṃ sadā
 prāptavantam abhipretān sarvān eva manorathān
svāṃ ca pātnīm abhipretāṃ tārāṃ cāpi samīpsitām
 viharantam ahorātraṃ kṛtārthaṃ vigatajvalam
krīḍantam iva deveśaṃ nandane 'psarasāṃ gaṇaiḥ
 mantriṣu nyastakāryaṃ ca mantriṇām anavekṣakam
utsannarājyasaṃdeśaṃ kāmavṛttam avasthitam
 niścitārtho 'rthatattvajñaḥ kāladharmaviśeṣavit
prasādya vākyair madhurair hetumadbhir manoramaiḥ
 vākyavid vākyatattvajñaṃ harīśaṃ mārutātmajaḥ
hitaṃ tathyaṃ ca pathyaṃ ca sāmadharmārthanītimat
 praṇayaprītisaṃyuktaṃ viśvāsakṛtaniścayam
 harīśvaram upāgamya hanumān vākyam abravīt
rājyaṃ prāptaṃ yaśaś caiva kaulī śrīr abhivarthitā
 mitrāṇāṃ saṃgrahaḥ śeṣas tad bhavān kartum arhati
yo hi mitreṣu kālajñaḥ satataṃ sādhu vartate
 tasya rājyaṃ ca kīrtiś ca pratāpaś cābhivardhate
yasya kośaś ca daṇḍaś ca mitrāṇy ātmā ca bhūmipa
 samavetāni sarvāṇi sa rājyaṃ mahad aśnute
tad bhavān vṛttasaṃpannaḥ sthitaḥ pathi niratyaye
 mitrārtham abhinītārthaṃ yathāvat kartum arhati
yas tu kālavyatīteṣu mitrakāryeṣu vartate
 sa kṛtvā mahato 'py arthān na mitrārthena yujyate
kriyatāṃ rāghavasyaitad vaidehyāḥ parimārgaṇam
 tad idaṃ vīra kāryaṃ te kālātītam ariṃdama
na ca kālam atītaṃ te nivedayati kālavit
 tvaramāṇo 'pi san prājñas tava rājan vaśānugaḥ
kulasya ketuḥ sphītasya dīrghabandhuś ca rāghavaḥ
 aprameyaprabhāvaś ca svayaṃ cāpratimo guṇaiḥ
tasya tvaṃ kuru vai kāryaṃ pūrvaṃ tena kṛtaṃ tava
 harīśvara hariśreṣṭhān ājñāpayitum arhasi
na hi tāvad bhavet kālo vyatītaś codanād ṛte
 coditasya hi kāryasya bhavet kālavyatikramaḥ
akartur api kāryasya bhavān kartā harīśvara
 kiṃ punaḥ pratikartus te rājyena ca dhanena ca
śaktimān asi vikrānto vānararṣka gaṇeśvara
 kartuṃ dāśaratheḥ prītim ājñāyāṃ kiṃ nu sajjase
kāmaṃ khalu śarair śaktaḥ surāsuramahoragān
 vaśe dāśarathiḥ kartuṃ tvatpratijñāṃ tu kāṅkṣate
prāṇatyāgāviśaṅkena kṛtaṃ tena tava priyam
 tasya mārgāma vaidehīṃ pṛthivyām api cāmbare
na devā na ca gandharvā nāsurā na marudgaṇāḥ
 na ca yakṣā bhayaṃ tasya kuryuḥ kim uta rākṣasāḥ
tad evaṃ śaktiyuktasya pūrvaṃ priyakṛtas tathā
 rāmasyārhasi piṅgeśa kartuṃ sarvātmanā priyam
nādhastād avanau nāpsu gatir nopari cāmbare
 kasya cit sajjate 'smākaṃ kapīśvara tavājñayā
tad ājñāpaya kaḥ kiṃ te kṛte vasatu kutra cit
 harayo hy apradhṛṣyās te santi koṭyagrato 'nagha
tasya tadvacanaṃ śrutvā kāle sādhuniveditam
 sugrīvaḥ sattvasaṃpannaś cakāra matim uttamām
sa saṃdideśābhimataṃ nīlaṃ nityakṛtodyamam
 dikṣu sarvāsu sarveṣāṃ sainyānām upasaṃgrahe
yathā senā samagrā me yūthapālāś ca sarvaśaḥ
 samāgacchanty asaṃgena senāgrāṇi tathā kuru
ye tv antapālāḥ plavagāḥ śīghragā vyavasāyinaḥ
 samānayantu te sainyaṃ tvaritāḥ śāsanān mama
 svayaṃ cānantaraṃ sainyaṃ bhavān evānupaśyatu
tripañcarātrād ūrdhvaṃ yaḥ prāpnuyān neha vānaraḥ
 tasya prāṇāntiko daṇḍo nātra kāryā vicāraṇā
harīṃś ca vṛddhān upayātu sāṅgado; bhavān mamājñām adhikṛtya niścitām
 iti vyavasthāṃ haripuṃgaveśvaro; vidhāya veśma praviveśa vīryavān
