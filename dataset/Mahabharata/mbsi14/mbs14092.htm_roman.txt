[j]
      pitāmahasya me yajñe dharmaputrasya dhīmataḥ
      yad āścaryam abhūt kiṃ cit tad bhavān vaktum arhati
[v]
      śrūyatāṃ rājaśārdūla mahad āścaryam uttamam
      aśvamedhe mahāyajñe nivṛtte yad abhūd vibho
tarpiteṣu dvijāgryeṣu jñātisaṃbandhibandhuṣu
      dīnāndha kṛpaṇe cāpi tadā bharatasattama
ghuṣyamāṇe mahādāne dikṣu sarvāsu bhārata
      patatsu puṣpavarṣeṣu dharmarājasya mūrdhani
bilān niṣkramya nakulo rukmapārśvas tadānagha
      vajrāśanisamaṃ nādam amuñcata viśāṃ pate
sakṛd utsṛjya taṃ nādaṃ trāsayāno mṛgadvijān
      mānuṣaṃ vacanaṃ prāha dhṛṣṭo bilaśayo mahān
saktu prasthena vo nāyaṃ yajñas tulyo narādhipāḥ
      uñchavṛtter vadānyasya kurukṣetranivāsinaḥ
tasya tad vacanaṃ śrutvā nakulasya viśāṃ pate
      vismayaṃ paramaṃ jagmuḥ sarve te brāhmaṇarṣabhāḥ
tataḥ sametya nakulaṃ paryapṛcchanta te dvijāḥ
      kutas tvaṃ samanuprāpto yajñaṃ sādhu samāgamam
kiṃ balaṃ paramaṃ tubhyaṃ kiṃ śrutaṃ kiṃ parāyaṇam
     kathaṃ bhavantaṃ vidyāma yo no yajñaṃ vigarhase
avilupyāgamaṃ kṛtsnaṃ vidhijñair yājakaiḥ kṛtam
     yathāgamaṃ yathānyāyaṃ kartavyaṃ ca yathā kṛtam
pūjārhāḥ pūjitāś cātra vidhivac chāstra cakṣuṣā
     mantrapūtaṃ hutaś cāgnir dattaṃ deyam amatsaram
tuṣṭā dvijarṣabhāś cātra dānair bahuvidhair api
     kṣatriyāś ca suyuddhena śrāddhair api pitāmahāḥ
pālanena viśas tuṣṭāḥ kāmais tuṣṭā varastriyaḥ
     anukrośais tathā śūdrā dānaśeṣaiḥ pṛthagjanāḥ
jñātisaṃbandhinas tuṣṭāḥ śaucena ca nṛpasya naḥ
     devā havirbhiḥ puṇyaiś ca rakṣaṇaiḥ śaraṇā gatāḥ
yad atra tathyaṃ tad brūhi satyasaṃdha dvijātiṣu
     yathā śrutaṃ yathādṛṣṭaṃ pṛṣṭo brāhmaṇa kāmyayā
śraddheyavākyaḥ prājñas tvaṃ divyaṃ rūpaṃ bibharṣi ca
     samāgataś ca viprais tvaṃ tattvato vaktum arhasi
iti pṛṣṭo dvijais taiḥ sa prahasya nakulo 'bravīt
     naiṣānṛtā mayā vāṇī proktā darpeṇa vā dvijāḥ
yan mayoktam idaṃ kiṃ cid yusmābhiś cāpy upaśrutam
     saktu prasthena vo nāyaṃ yajñas tulyo narādhipāḥ
     uñchavṛtter vadānyasya kurukṣetranivāsinaḥ
ity avaśyaṃ mayaitad vo vaktavyaṃ dvijapuṃgavāḥ
     śṛṇutāvyagra manasaḥ śaṃsato me dvijarṣabhāḥ
anubhūtaṃ ca dṛṣṭaṃ ca yan mayādbhutam uttamam
     uñchavṛtter yathāvṛttaṃ kurukṣetranivāsinaḥ
svargaṃ yena dvijaḥ prāptaḥ sabhāryaḥ sa suta snuṣaḥ
     yathā cārdhaṃ śarīrasya mamedaṃ kāñcanī kṛtam
