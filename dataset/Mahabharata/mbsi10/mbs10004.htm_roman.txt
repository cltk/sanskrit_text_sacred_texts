[kṛpa]
      diṣṭyā te pratikartavye matir jāteyam acyuta
      na tvā vārayituṃ śakto vajrapāṇir api svayam
anuyāsyāvahe tvāṃ tu prabhāte sahitāv ubhau
      adya rātrau viśramasva vimuktakavacadhvajaḥ
ahaṃ tvām anuyāsmyāmi kṛtavarmā ca sātvatah
      parān abhimukhaṃ yāntaṃ rathāv āsthāya daṃśitau
āvābhyāṃ sahitaḥ śatrūñ śvo 'si hantā samāgame
      vikramya rathināṃ śreṣṭha pāñcālān sapadānugān
śaktas tvam asi vikrāntuṃ viśramasva niśām imām
      ciraṃ te jāgratas tāta svapa tāvan niśām imām
viśrāntaś ca vinidraś ca svasthacittaś ca mānada
      sametya samare śatrūn vadhiṣyasi na saṃśayaḥ
na hi tvā rathināṃ śreṣṭha pragṛhītavayāyudham
      jetum utsahate kaś cid api deveṣu pāvakiḥ
kṛpeṇa sahitaṃ yāntaṃ yuktaṃ ca kṛtavarmaṇā
      ko drauṇiṃ yudhi saṃrabdhaṃ yodhayed api devarāṭ
te vayaṃ pariviśrāntā vinidrā vigatajvarāḥ
      prabhātāyāṃ rajanyāṃ vai nihaniṣyāma śātravān
tava hy astrāṇi divyāni mama caiva na saṃśayaḥ
     sātvato 'pi maheṣvāso nityaṃ yuddheṣu kovidaḥ
te vayaṃ sahitās tāta sarvāñ śatrūn samāgatān
     prasahya samare hatvā prītiṃ prāpsyāma puṣkalām
     viśramasva tvam avyagraḥ svapa cemāṃ niśāṃ sukham
ahaṃ ca kṛtavarmā ca prayāntaṃ tvāṃ narottama
     anuyāsyāva sahitau dhanvinau paratāpinau
     rathinaṃ tvarayā yāntaṃ rathāv āsthāya daṃśitau
sa gatvā śibiraṃ teṣāṃ nāma viśrāvya cāhave
     tataḥ kartāsi śatrūṇāṃ yudhyatāṃ kadanaṃ mahat
kṛtvā ca kadanaṃ teṣāṃ prabhāte vimale 'hani
     viharasva yathā śakraḥ sūdayitvā mahāsurān
tvaṃ hi śakto raṇe jetuṃ pāñcālānāṃ varūthinīm
     daitya senām iva kruddhaḥ sarvadānava sūdanaḥ
mayā tvāṃ sahitaṃ saṃkhye guptaṃ ca kṛtavartmaṇā
     na saheta vibhuḥ sākṣād vajrapāṇir api svayam
na cāhaṃ samare tāta kṛtavarmā tathaiva ca
     anirjitya raṇe pāṇḍdūn vyapayāsyāva karhi cit
hatvā ca samare kṣudrān pāñcālān pāṇḍubhiḥ saha
     nivartiṣyāmahe sarve hatā vā svargagā vayam
sarvopāyaiḥ sahāyās te prabhāte vayam eva hi
     satyam etan mahābāho prabravīmi tavānagha
evam uktas tato drauṇir mātulena hitaṃ vacaḥ
     abravīn mātulaṃ rājan krodhād udvṛtya locane
āturasya kuto nidrā narasyāmarṣitasya ca
     arthāṃś cintayataś cāpi kāmayānasya vā punaḥ
tad idaṃ samanuprāptaṃ paśya me 'dya catuṣṭayam
     yasya bhāgaś caturtho me svapnam ahnāya nāśayet
kiṃnāma duḥkhaṃ loke 'smin pitur vadham anusmaran
     hṛdayaṃ nirdahan me 'dya rātryahāni na śāmyati
yathā ca nihataḥ pāpaiḥ pitā mama viśeṣataḥ
     pratyakṣam api te sarvaṃ tan me marmāṇi kṛntati
kathaṃ hi mādṛśo loke muhūrtam api jīvati
     droṇo hateti yad vācaḥ pāñcālānāṃ śṛṇomy aham
dṛṣṭadyumnam ahatvājau nāhaṃ jīvitum utsahe
     sa me pitṛvadhād vadhyaḥ pāñcālā ye ca saṃgatāḥ
vilāpo bhagnasakthasya yas tu rājño mayā śrutaḥ
     sa punar hṛdayaṃ kasya krūrasyāpi na nirdahet
kasya hy akaruṇasyāpi netrābhyām aśnu nāvrajet
     nṛpater bhagnasakthasya śrutvā tādṛg vacaḥ punaḥ
yaś cāyaṃ mitra pakṣo me mayi jīvati nirjitaḥ
     śokaṃ me vardhayaty eṣa vārivega ivārṇavam
     ekāgramanaso me 'dya kuto nidrā kutaḥ sukham
vāsudevārjunābhyāṃ hi tān ahaṃ parirakṣitān
     aviṣahyatamān manye mahendreṇāpi mātula
na cāsmi śakyaḥ saṃyantum asmāt kāryāt kathaṃ cana
     na taṃ paśyāmi loke 'smin yo māṃ kāryān nivartayet
     iti me niścitā buddhir eṣā sādhumatā ca me
vārttikaiḥ kathyamānas tu mitrāṇāṃ me parābhavaḥ
     pāṇḍavānāṃ ca vijayo hṛdayaṃ dahatīva me
ahaṃ tu kadanaṃ kṛtvā śatrūṇām adya sauptike
     tato viśramitā caiva svaptā ca vigatajvaraḥ
