[s]
      sa bāhur apatad bhūmau sa khaḍgaḥ sa śubhāṅgadaḥ
      ādadhaj jīvalokasya duḥkham uttamam uttamaḥ
prahariṣyan hṛto bāhur adṛśyena kirīṭinā
      vegenābhyapatad bhūmau pañcāsya iva pannagaḥ
sa moghaṃ kṛtam ātmānaṃ dṛṣṭvā pārthena kauravaḥ
      utsṛjya sātyakiṃ krodhād garhayām āsa pāṇḍavam
nṛśaṃsaṃ bata kaunteya karmedaṃ kṛtavān asi
      apaśyato viṣaktasya yan me bāhum acicchidaḥ
kiṃ nu vakṣyasi rājānaṃ dharmaputraṃ yudhiṣṭhiram
      kiṃ kurvāṇo mayā saṃkhye hato bhūriśravā iti
idam indreṇa te sākṣād upadiṣṭaṃ mahātmanā
      astraṃ rudreṇa vā pārtha droṇenātha kṛpeṇa vā
nanu nāma svadharmajñas tvaṃ loke 'bhyadhikaḥ paraiḥ
      ayudhyamānasya kathaṃ raṇe prahṛta vān asi
na pramattāya bhītāya virathāya prayācate
      vyasane vartamānāya praharanti manasvinaḥ
idaṃ tu nīcācaritam asat puruṣasevitam
      katham ācaritaṃ pārtha tvayā karma suduṣkaram
āryeṇa sukaraṃ hy āhur ārya karma dhanaṃjaya
     anāryakarma tv āryeṇa suduṣkarataraṃ bhuvi
yeṣu yeṣu naraḥ pārtha yatra yatra ca vartate
     āśu tac chīlatām eti tad idaṃ tvayi dṛśyate
kathaṃ hi rājavaṃśyas tvaṃ kauraveyo viśeṣataḥ
     kṣatradharmād apakrāntaḥ suvṛttaś caritavrataḥ
idaṃ tu yad atikṣudraṃ vārṣṇeyārthe kṛtaṃ tvayā
     vāsudeva mataṃ nūnaṃ naitat tvayy upapadyate
ko hi nāma pramattāya pareṇa saha yudhyate
     īdṛśaṃ vyasanaṃ dadyād yo na kṛṣṇa sakho bhavet
vrātyāḥ saṃśliṣṭa karmāṇaḥ prakṛtyaiva vigarhitāḥ
     vṛṣṇyandhakāḥ kathaṃ pārtha pramāṇaṃ bhavatā kṛtāḥ
evam uktvā mahābāhur yūpaketur mahāyaśāḥ
     yuyudhānaṃ parityajya raṇe prāyam upāviśat
śarān āstīrya savyena pāṇinā puṇyalakṣaṇaḥ
     yiyāsur brahmalokāya prāṇān prāṇeṣv athājuhot
sūrye cakṣuḥ samādhāya prasannaṃ salile manaḥ
     dhyāyan mahopaniṣadaṃ yogayukto 'bhavan muniḥ
tataḥ sa sarvasenāyāṃ janaḥ kṛṣṇa dhanaṃjayau
     garhayām āsa taṃ cāpi śaśaṃsa puruṣarṣabham
nindyamānau tathā kṛṣṇau nocatuḥ kiṃ cid apriyam
     praśasyamānaś ca tathā nāhṛṣyad yūpaketanaḥ
tāṃr athā vādino rājan putrāṃs tava dhanaṃjayaḥ
     amṛṣyamāṇo manasā teṣāṃ tasya ca bhāṣitam
asaṃkruddha manā vācā smārayann iva bhārata
     uvāca pāṇḍutanayaḥ sākṣepam iva phalgunaḥ
mama sarve 'pi rājāno jānanty etan mahāvratam
     na śakyo māmako hantuṃ yo me syād bāṇagocare
yūpaketo samīkṣya tvaṃ na māṃ garhitum arhasi
     na hi dharmam avijñāya yuktaṃ garhayituṃ param
āttaśastrasya hi raṇe vṛṣṇivīraṃ jighāṃsataḥ
     yad ahaṃ bāhum acchaitsaṃ na sa dharmo vigarhitaḥ
nyastaśastrasya bālasya virathasya vivarmaṇaḥ
     abhimanyor vadhaṃ tāta dhārmikaḥ ko na pūjayet
evam uktas tu pārthena śirasā bhūmim aspṛśat
     pāṇinā caiva savyena prāhiṇod asya dakṣiṇam
etat pārthasya tu vacas tatha śrutvā mahādyutiḥ
     yūpaketur mahārāja tūṣṇīm āsīd avāṅmukhaḥ
[arj]
     yā prīrid dharmarāje me bhīme ca varadāṃ vare
     nakule sahadeve ca sā me tvayi śalāgraja
mayā tu samanujñātaḥ kṛṣṇena ca mahātmanā
     gaccha puṇyakṛtāṁl lokāñ śibirauśīnarau yathā
[s]
     tata utthāya śaineyo vimuktaḥ saumadattinā
     khaḍgam ādāya cicchitsuḥ śiras tasya mahātmanaḥ
nihataṃ pāṇḍuputreṇa pramattaṃ bhūridakṣiṇam
     iyeṣa sātyakir hantuṃ śalāgrajam akalmaṣam
nikṛttabhujam āsīnaṃ chinnahastam iva dvipam
     krośatāṃ sarvasainyānāṃ nindyamānaḥ sudurmanāḥ
vāryamāṇaḥ sa kṛṣṇena pārthena ca mahātmanā
     bhīmena cakrarakṣābhyām aśvatthāmnā kṛpeṇa ca
karṇena vṛṣasenena saindhavena tathaiva ca
     vikrośatāṃ ca sainyānām avadhīt taṃ yatavratam
prāyopaviṣṭāya raṇe pārthena chinnabāhave
     sātyakiḥ kauravendrāya khaḍgenāpāharac chiraḥ
nābhyanandanta tat sainyāḥ sātyakiṃ tena karmaṇā
     arjunena hataṃ pūrvaṃ yaj jaghāna kurūdvaham
sahasrākṣasamaṃ tatra siddhacāraṇamānavāḥ
     bhūriśravasam ālokya yuddhe prāyagataṃ hatam
apūjayanta taṃ devā vismitās tasya karmabhiḥ
     pakṣavādāṃś ca bahuśaḥ prāvadaṃs tasya sainikāḥ
na vārṣṇeyasyāparādho bhavitavyaṃ hi tat tathā
     tasmān manyur na vaḥ kāryaḥ krodho duḥkhakaro nṛṇām
hantavyaś caiṣa vīreṇa nātra kāryā vicāraṇā
     vihito hy asya dhātraiva mṛtyuḥ sātyakir āhave
[sātyaki]
     na hantavyo na hantavya iti yan māṃ prabhāṣatha
     dharmavādair adharmiṣṭhā dharmakañcukam āsthitāḥ
yadā bālaḥ subhadrāyāḥ sutaḥ śastravinākṛtaḥ
     yuṣmābhir nihato yuddhe tadā dharmaḥ kva vo gataḥ
mayā tv etat pratijñātaṃ kṣepe kasmiṃś cid eva hi
     yo māṃ niṣpiṣya saṃgrāme jīvan hanyāt padā ruṣā
     sa me vadhyo bhavec chatrur yady api syān munivrataḥ
ceṣṭamānaṃ pratīghāte sa bhujaṃ māṃ sa cakṣuṣaḥ
     manyadhvaṃ mṛtam ity evam etad vo buddhilāghavam
     yukto hy asya pratīghātaḥ kṛto me kurupuṃgavāḥ
yat tu pārthena mat snehāt svāṃ pratijñāṃ ca rakṣatā
     sa khaḍgo 'sya hṛto bāhur etenaivāsmi vañcitaḥ
bhaviravyaṃ ca yad bhāvi daivaṃ ceṣṭayatīva ca
     so 'yaṃ hato vimarde 'smin kim atrādharmaceṣṭitam
api cāyaṃ purā gītaḥ śloko vālmīkinā bhuvi
     pīḍākaram amitrāṇāṃ yat syāt kartavyam eva tat
[s]
     evam ukte mahārāja sarve kaurava pāṇḍavāḥ
     na sma kiṃ cid abhāṣanta manasā samapūjayan
mantrair hi pūtasya mahādhvareṣu; yaśasvino bhūrisahasradasya
     muner ivāraṇya gatasya tasya; na tatra kaś cid vadham abhyanandat
sunīla keśaṃ varadasya tasya; śūrasya pārāvata lohitākṣam
     aśvasya medhyasya śiro nikṛttaṃ; nyastaṃ havirdhānam ivottareṇa
sa tejasā śastrahatena pūto; mahāhave dehavaraṃ visṛjya
     ākrāmad ūrdhvaṃ varado varārho; vyāvṛtya dharmeṇa pareṇa rodasī
