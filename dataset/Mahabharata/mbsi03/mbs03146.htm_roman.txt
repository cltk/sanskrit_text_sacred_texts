[vai]
      tatra te puruṣavyāghrāḥ paramaṃ śaucam āsthitāḥ
      so rātram avasan vīrā dhanaṃjaya didṛkṣayā
      tasmin viharamāṇāś ca ramamāṇāś ca pāṇḍavāḥ
manojñe kānanavare sarvabhūtamanorame
      pādapaiḥ puṣpavikacaiḥ phalabhārāvanāmitaiḥ
śobhitaṃ sarvato ramyaiḥ puṃskokila kulākulaiḥ
      snigdhapatrair aviralaiḥ śītachāyair manoramaiḥ
sarāṃsi ca vicitrāṇi prasannasalilāni ca
      kamalaiḥ sotpalais tatra bhrājamānāni sarvaśaḥ
      paśyantaś cārurūpāṇi remire tatra pāṇḍavāḥ
puṇyagandhaḥ sukhasparśo vavau tatra samīraṇaḥ
      hlādayan pāṇḍavān sarvān sakṛṣṇān sadvijarṣabhān
tataḥ pūrvottaro vāyuḥ pavamāno yadṛcchayā
      sahasrapatram arkābhaṃ divyaṃ padmam udāvahat
tad apaśyata pāñcālī divyagandhaṃ manoramam
      anilenāhṛtaṃ bhūmau patitaṃ jalajaṃ śuci
tac chubhāśubham āsādya saugandhikam anuttamam
      atīva muditā rājan bhīmasenam athābravīt
paśya divyaṃ suruciraṃ bhīma puṣpam anuttamam
      gandhasaṃsthāna saṃpannaṃ manaso mama nandanam
etat tu dharmarājāya pradāsyāmi paraṃtapa
     harer idaṃ me kāmāya kāmyake punar āśrame
yadi te 'haṃ priyā pārtha bahūnīmāny upāhara
     tāny ahaṃ netum icchāmi kāmyakaṃ punar āśramam
evam uktvā tu pāñcālī bhīmasenam aninditā
     jagāma dharmarājāya puṣpam ādāya tat tadā
abhiprāyaṃ tu vijñāya mahiṣyāḥ puruṣarṣabhaḥ
     priyāyā priyakāmaḥ so bhīmo bhīmaparākramaḥ
vātaṃ tam evābhimukho yatas tat puṣpam āgatam
     ājihīrṣur jagāmāśu sa puṣpāṇy aparāny api
rukmapṛṣṭhaṃ dhanur gṛhyaṃ śarāṃś cāśīviṣopamān
     mṛgarāḍ iva saṃkruddhaḥ prabhinna iva kuñjaraḥ
draupadyāḥ priyam anvicchan svabāhubalam āśritaḥ
     vyapaita bhayasaṃmohaḥ śailam abhyapatad balī
sa taṃ drumalatā gulmachannaṃ nīlaśilātalam
     giriṃ ca cārāri haraḥ kiṃnarācaritaṃ śubham
nānāvarṇadharaiś citraṃ dhātudruma mṛgāndajaiḥ
     sarvabhūṣaṇa saṃpūrṇaṃ bhūmer bhujam ivocchritam
sarvarturamaṇīyeṣu gandhamādana sānuṣu
     saktacakṣur abhiprāyaṃ hṛdayenānucintayan
puṃskokila ninādeṣu satpadābhiruteṣu ca
     baddhaśrotra manaś cakṣur jagāmāmita vikramaḥ
jighramāṇo mahātejāḥ sarvartukusumodbhavam
     gandham uddāmam uddāmo vane matta iva dvipaḥ
hriyamāṇa śramaḥ pitrā saṃprahṛṣṭatanūruhaḥ
     pituḥ saṃsparśaśītena gandhamādana vāyunā
sa yakṣagandharvasurabrahmarṣigaṇasevitam
     viloḍayām āsa tadā puṣpahetor ariṃdamaḥ
viṣamachedaracitair anuliptam ivāṅgulaiḥ
     vimalair dhātuvicchedaiḥ kāñcanāñjanarājataiḥ
sapakṣam iva nṛtyantaṃ pārśvalagnaiḥ payodharaiḥ
     muktāhārair iva citaṃ cyutaiḥ prasravaṇodakaiḥ
abhirāma narī kuñja nirjharodaka kandaram
     apsaronūpura ravaiḥ pranṛtta bahu barhiṇam
dig vāraṇaviṣāṇāgrair ghṛṣṭopala śilātalam
     srastāṃśukam ivākṣobhyair nimnagā niḥsṛtair jalaiḥ
saśaspa kavalaiḥ svasthair adūraparivartibhiḥ
     bhayasyājñaiś ca hariṇaiḥ kautūhalanirīkṣitaḥ
cālayann ūruvegena latā jālāny anekaśaḥ
     ākrīḍamānaḥ kaunteyaḥ śrīmān vāyusuto yayau
priyā manorathaṃ kartum udyataś cārulocanaḥ
     prāṃśuḥ kanakatālābhaḥ siṃhasaṃhanano yuvā
mattavānaravikrānto mattavāraṇavegavān
     mattavānaratāmrākṣo mattavānaravāraṇaḥ
priya pārśvopaviṣṭābhir vyāvṛttābhir viceṣṭitaiḥ
     yakṣagandharvayoṣābhir adṛśyābhir nirīkṣṭitaḥ
navāvatāraṃ rūpasya vikrīṇann iva pāṇḍavaḥ
     cacāra ramaṇīyeṣu gandhamādana sānuṣu
saṃsmaran vividhān kleśān duryodhanakṛtān bahūn
     draupadyā vanavāsinyāḥ priyaṃ kartuṃ samudyataḥ
so 'cintayad gate svargam arjune mayi cāgate
     puṣpahetor kathaṃ nv āryaḥ kariṣyati yudhiṣṭhiraḥ
snehān naravaro nūnam aviśvāsād vanasya ca
     nakulaṃ sahadevaṃ ca na mokṣyati yudhiṣṭhiraḥ
kathaṃ nu kusumāvāptiḥ syāc chīghram iti cintayan
     pratasthe naraśārdūlaḥ pakṣirāḍ iva vegitaḥ
kampayan medinīṃ padbhyāṃ nirghāta iva parvasu
     trāsayan gajayūthāni vātaraṃhā vṛkodaraḥ
siṃhavyāghra gaṇāṃś caiva mardamāno mahābalaḥ
     unmūlayan mahāvṛkṣān pothayaṃś corasā balī
talā vallīś ca vegena vikarṣan pāṇḍunandanaḥ
     upary upari śailāgram ārurukṣur iva dvipaḥ
     vinardamāno 'tibhṛśaṃ savidyudiva toyadaḥ
tasya śabdena ghoreṇa dhanur ghoṣeṇa cābhibho
     trastāni mṛgayūthāni samantād vipradudruvuḥ
athāpaśyan mahābāhur gandhamādana sānuṣu
     suramyaṃ kadalī sandaṃ bahuyojanavistṛtam
tam abhyagacchad vegena kṣobhayiṣyan mahābalaḥ
     mahāgaja ivāsrāvī prabhañjan vividhān drumān
utpāṭya kadalī skandhān bahutālasamucchrayān
     cikṣepa tarasā bhīmaḥ samantād balināṃ varaḥ
tataḥ sattvāny upākrāman bahūni ca mahānti ca
     ruruvāraṇasaṃghāś ca mahiṣāś ca jalāśrayāḥ
siṃhavyāghrāś ca saṃkruddhā bhīmasenam abhidravan
     vyāditāsyā mahāraudrā vinadanto 'tibhīṣaṇāḥ
tato vāyusutaḥ krodhāt svabāhubalam āśritaḥ
     gajenāghnan gajaṃ bhīmaḥ siṃhaṃ sinhena cābhibhūḥ
     talaprahārair anyāṃś ca vyahanat pāṇḍavo balī
te hanyamānā bhīmena siṃhavyāghra tarakṣavaḥ
     bhayād visasṛpuḥ sarve śakṛn mūtraṃ ca susruvuḥ
praviveśa tataḥ kṣipraṃ tān apāsya mahābalaḥ
     vanaṃ pāṇḍusutaḥ śrīmāñ śabdenāpūrayan diśaḥ
tena śabdena cogreṇa bhīmasenaraveṇa ca
     vanāntara gatāḥ sarve vitreṣur mṛgapakṣiṇaḥ
taṃ śabdaṃ sahasā śrutvā mṛgapakṣisamīritam
     jalārdrapakṣā vihagāḥ samutpetuḥ sahasraśaḥ
tān audakān pakṣigaṇān nirīkṣya bharatarṣabhaḥ
     tān evānusaran ramyaṃ dadarśa sumahat saraḥ
kāñcanaiḥ kadalī sandair mandamāruta kampitaiḥ
     vījyamānam ivākṣobhyaṃ tīrāntara visarpibhiḥ
tat saro 'thāvatīryāśu prabhūtakamalotpalam
     mahāgaja ivoddāmaś cikrīḍa balavad balī
     vikrīḍya tasmin suciram uttatārāmita dyutiḥ
tato 'vagāhya vegena tad vanaṃ bahupādapam
     dadhmau ca śaṅkhaṃ svanavat sarvaprāṇena pāṇḍavaḥ
tasya śaṅkhasya śabdena bhīmasenaraveṇa ca
     bāhuśabdena cogreṇa nardantīva girer guhāḥ
taṃ vajraniṣpeṣa samam āsphoṭitaravaṃ bhṛśam
     śrutvā śailaguhāsuptaiḥ siṃhair mukto mahāsvanaḥ
siṃhanāda bhayatrastaiḥ kuñjarair api bhārata
     mukto virāvaḥ sumahān parvato yena pūritaḥ
taṃ tu nādaṃ tataḥ śrutvā supto vānarapuṃgavaḥ
     prājṛmbhata mahākāyo hanūmān nāma vānaraḥ
kadalīṣaṇḍamadhyastho nidrāvaśagatas tadā
     jṛmbhamāṇaḥ suvipulaṃ śakradhvajam ivotśritam
     āsphoṭayata lāṅgūlam indrāśanisamasvanam
tasya lāṅgūlanidanaṃ parvataḥ sa guhā mukhaiḥ
     udgāram iva gaur nardam utsasarja samantataḥ
sa lāṅgūlaravas tasya mattavāraṇanisvanam
     antardhāya vicitreṣu ca cāragirisānuṣu
sa bhīmasenas taṃ śrutvā saṃprahṛṣṭatanūruhaḥ
     śabdaprabhavam anvicchaṃś ca cārakadalī vanam
kadalī vanamadhyastham atha pīne śilātale
     sa dadarśa mahābāhur vānarādhipatiṃ sthitam
vidyut saṃghātaduṣprekṣyaṃ vidyut saṃghātapiṅgalam
     vidyut saṃghātasadṛśaṃ vidyut saṃghātacañcalam
bāhusvastika vinyasta pīnahrasvaśiro dharam
     skandhabhūyiṣṭha kāyatvāt tanumadhya katī tatam
kiṃ cic cābhugna śīrṣeṇa dīrgharomāñcitena ca
     lāṅgūlenordhva gatinā dhvajeneva virājitam
raktoṣṭhaṃ tāmrajihvāsyaṃ raktakarṇaṃ calad bhruvam
     vadanaṃ vṛttadaṃstrāgraṃ raśmivantam ivodupam
vadanābhyantara gataiḥ śuklabhāsair alaṃ kṛtam
     keṣarotkara saṃmiśram aśokānām ivotkaram
hiraṇmayīnāṃ madhyasthaṃ kadalīnāṃ mahādyutim
     dīpyamānaṃ svavapuṣā arciṣmantam ivānalam
nirīkṣantam avitrastaṃ locanair madhupiṅgalaiḥ
     taṃ vānaravaraṃ vīram atikāyaṃ mahābalam
athopasṛtya tarasā bhīmo bhīmaparākramaḥ
     siṃhanādaṃ samakarod bodhayiṣyan kapiṃ tadā
tena śabdena bhīmasya vitreṣur mṛgapakṣiṇaḥ
     hanūmāṃś ca mahāsattvam īṣad unmīlya locane
     avekṣad atha sāvajñaṃ locanair madhupiṅgalaiḥ
smitenābhāṣya kaunteyaṃ vānaro naram abravīt
     kimarthaṃ sarujas te 'haṃ sukhasuptaḥ prabodhitaḥ
nanu nāma tvayā kāryā dayā bhūteṣu jānatā
     vayaṃ dharmaṃ na jānīmas tiryagyoniṃ samāśritāḥ
manuṣyā buddhisaṃpannā dayāṃ kurvanti jantuṣu
     krūreṣu karmasu kathaṃ dehavāk cittadūṣiṣu
     dharmaghātiṣu sajjante buddhimanto bhavadvidhāḥ
na tvaṃ dharmaṃ vijānāsi vṛddhā nopāsitās tvayā
     alpabuddhitayā vanyān utsādayasi yan mṛgān
brūhi kas tvaṃ kimarthaṃ vā vanaṃ tvam idam āgataḥ
     varjitaṃ mānuṣair bhāvais tathaiva puruṣair api
ataḥ paramagamyo 'yaṃ parvataḥ sudurāruhaḥ
     vinā siddhagatiṃ vīra gatir atra na vidyate
kāruṇyāt sauhṛdāc caiva vāraye tvāṃ mahābala
     nātaḥ paraṃ tvayā śakyaṃ gantum āśvasihi prabho
imāny amṛtakalpāṇi mūlāni ca phalāni ca
     bhakṣayitvā nivartasva grāhyaṃ yadi vaco mama
