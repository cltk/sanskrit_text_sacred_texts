[s]
      vartamāne tathā yuddhe ghorarūpe bhayāvahe
      tamasā saṃvṛte loke rajasā ca mahīpate
      nāpaśyanta raṇe yodhāḥ parasparam avasthitāḥ
anumānena saṃjñābhir yuddhaṃ tad vavṛte mahat
      naranāgāśvamathanaṃ paramaṃ lomaharṣaṇam
droṇakarṇakṛpā vīrā bhīmapārṣata sātyakāḥ
      anyonyaṃ kṣobhayām āsuḥ sainyāni nṛpasattamaḥ
vadhyamānāni sainyāni samantāt tair mahārathaiḥ
      tamasā rajasā caiva samantād vipradudruvuḥ
te sarvato vidravanto yodhā vitrastacetasaḥ
      ahanyanta mahārāja dhāvamānāś ca saṃyuge
mahārataḥ sahasrāṇi jaghnur anyonyam āhave
      andhe tamasi mūḍhāni putrasya tava mantrite
tataḥ sarvāṇi sainyāni senā gopāś ca bhārata
      vyamuhyanta raṇe tatra tamasā saṃvṛte sati
[dhṛ]
      teṣāṃ saṃloḍyamānānāṃ pāṇḍavair nihataujasām
      andhe tamasi magnānām āsīk kā vo matis tadā
kathaṃ prakāśas teṣāṃ vā mama sainyeṣu vā punaḥ
      babhūva loke tamasā tathā saṃjaya saṃvṛte
[dhṛ]
     tataḥ sarvāṇi sainyāni hataśiṣṭāni yāni vai
     senā goptṝn athādiśya punar vyūham akalpayat
droṇaḥ purastāj jaghane tu śalyas; tathā drauṇiḥ pārśvataḥ saubalaś ca
     svayaṃ tu sarvāṇi balāni rājan; rājābhyayād gopayan vai niśāyām
uvāca sarvāṃś ca padātisaṃghān; duryodhanaḥ pārthiva sāntvapūrvam
     utsṛjya sarve paramāyudhāni; gṛhṇīta hastair jvalitān pradīpān
te coditāḥ pārthiva sattamena; tataḥ prahṛṣṭā jagṛhuḥ pradīpān
     sā bhūya eva dhvajinī vibhaktā; vyarocatābhiprabhayā niśāyām
mahādhanair ābharaṇaiś ca divyaiḥ; śastraiḥ pradīptair abhisaṃpatadbhiḥ
     kṣaṇena sarve vihitāḥ pradīpā; vyadīpayaṃś ca dhvajanīṃ tad āśu
sarvās tu senā vyatisevyamānāḥ; padātibhiḥ pāvakatailahastaiḥ
     prakāśyamānā dadṛśur niśāyāṃ; yathāntarikṣe jaladās taḍidbhiḥ
prakāśitāyāṃ tu tathā dhvajinyāṃ; droṇo 'gnikalpaḥ pratapan samantāt
     rarāja rājendra suvarṇavarmā; madhyaṃ gataḥ sūrya ivāṃśumālī
jāmbūnadeṣv ābharaṣeṣu caiva; niṣkeṣu śuddheṣu śarāvareṣu
     pīteṣu śastreṣu ca pāvakasya; pratiprabhās tatra tato babhūvuḥ
gadāś ca śaikyāḥ parighāś ca śubhrā; ratheṣu śaktyaś ca vivartamānāḥ
     pratiprabhā raśmibhir ājamīḍha; punaḥ punaḥ saṃjanayanti dīptāḥ
chatrāṇi bālavyajanānuṣaṅgā; dīptā maholkāś ca tathaiva rājan
     vyāghūrṇamānāś ca suvarṇamālā; vyāyacchatāṃ tatra tadā virejuḥ
śastraprabhābhiś ca virājamānaṃ; dīpaprabhābhiś ca tadā balaṃ tat
     prakāśitaṃ cābharaṇa prabhābhir; bhṛśaṃ prakāśaṃ nṛpate babhūva
pītāni śastrāṇy asṛg ukṣitāni; vīrāvadhūtāni tanu druhāṇi
     dīptāṃ prabhāṃ prājanayanta tatra; tapātyaye vidyud ivāntarikṣe
prakampitānām abhighāta vegair; abhighnatāṃ cāpatatām javena
     vaktrāṇy aśobhanta tadā narāṇāṃ; vāyvīritānīva mahāmbujāni
mahāvane dāva iva pradīpte; yathā prabhā bhāskarasyāpi naśyet
     tathā tavāsīd dhvajinī pradīptā; mahābhaye bhārata bhīmarūpā
tat saṃpradīptaṃ balam asmadīyaṃ; niśāmya pārthas tvaritās tathaiva
     sarveṣu sainyeṣu padātisaṃghān; acodayaṃs te 'tha cakruḥ pradīpān
gaje gaje sapta kṛtāḥ pradīpā; rathe rathe caiva daśa pradīpāḥ
     dvāv aśvapṛṣṭhe paripārśvato 'nye; dhvajeṣu cānye jaghaneṣu cānye
senāsu sarvāsu ca pārśvato 'nye; paścāt purastāc ca samantataś ca
     madhye tathānye jvalitāgnihastāḥ; senā dvaye 'pi sma narā viceruḥ
sarveṣu sainyeṣu padātisaṃghā; vyāmiśritā hastirathāśvavṛndaiḥ
     madhye tathānye jvalitāgnihastā; vyadīpayan pāṇḍusutasya senām
tena pradīptena tathā pradīptaṃ; balaṃ tad āsīd balavad balena
     bhāḥ kurvatā bhānumatā graheṇa; divākareṇāgnir ivābhitaptaḥ
tayoḥ prabhāḥ pṛthivīm antarikṣaṃ; sarvā vyatikramya diśaś ca vṛddhāḥ
     tena prakāśena bhṛśaṃ prakāśaṃ; babhūva teṣāṃ tava caiva sainyam
tena prakāśena divaṃ gamena; saṃbodhitā devagaṇāś ca rājan
     gandharvayakṣāsurasiddhasaṃghāḥ; samāgamann apsarasaś ca sarvāḥ
tad devagandharvasamākulaṃ ca; yakṣāsurendrāpsarasāṃ gaṇaiś ca
     hataiś ca vīrair divam āruhadbhir; āyodhanaṃ divyakalpaṃ babhūva
rathāśvanāgākula dīpadīptaṃ; saṃrabdha yodhāhata vidrutāśvam
     mahad balaṃ vyūḍharathāśvanāgaṃ; surāsuravyūha samaṃ babhūva
tac chakti saṃghākula caṇḍavātaṃ; mahārathābhraṃ rathavāji ghoṣam
     śastraughavarṣaṃ rudhirāmbudhāraṃ; niśi pravṛttaṃ naradeva yuddham
tasmin mahāgnipratimo mahātmā; saṃtāpayan pāṇḍavān vipramukhyaḥ
     gabhastibhir madhyagato yathārko; varṣātyaye tadvad abhūn narendra
