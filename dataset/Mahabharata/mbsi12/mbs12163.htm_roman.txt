[bh]
      tasyāṃ niśāyāṃ vyuṣṭāyāṃ gate tasmin dvijottame
      niṣkramya gautamo 'gacchat samudraṃ prati bhārata
sāmudrakān sa vaṇijas tato 'paśyat sthitān pathi
      sa tena sārthena saha prayayau sāgaraṃ prati
sa tu sārtho mahārāja kasmiṃś cid girigahvare
      mattena dviradenātha nihataḥ prāyaśo 'bhavat
sa kathaṃ cit tatas tasmāt sārthān mukto dvijas tadā
      kāṃdig bhūto jīvitārthī pradudrāvottarāṃ diśam
sa sarvataḥ paribhraṣṭaḥ sārthād deśāt tathārthataḥ
      ekākī vyadravat tatra vane kiṃ puruṣo yathā
sa panthānam athāsādya samudrābhisaraṃ tadā
      āsasāda vanaṃ ramyaṃ mahat puṣpitapādapam
sarvartukair āmravanaiḥ puṣpitair upaśobhitam
      nandanoddeśa sadṛśaṃ yakṣakiṃnarasevitam
śālatāladhavāśvatthatvacāguru vanais tathā
      candanasya ca mukhyasya pādapair upaśobhitam
      giriprastheṣu ramyeṣu śubheṣu susugandhiṣu
samantato dvijaśreṣṭhā valgu kūjanti tatra vai
      manuṣyavadanās tv anye bhāruṇḍā iti viśrutāḥ
      bhūliṅgaśakunāś cānye samudraṃ sarvato 'bhavan
sa tāny atimanojñāni vihaṃgābhirutāni vai
     śṛṇvan suramaṇīyāni vipro 'gacchata gautamaḥ
tato 'paśyat suramye sa suvarṇasikatācite
     deśabhāge same citre svargoddeśa samaprabhe
śriyā juṣṭaṃ mahāvṛkṣaṃ nyagrodhaṃ parimaṇḍalam
     śākhābhir anurūpābhir bhūṣitaṃ chatrasaṃnibham
tasya mūlaṃ susaṃsiktaṃ varacandana vāriṇā
     divyapuṣpānvitaṃ śrīmat pitāmaha sadopamam
taṃ dṛṣṭvā gautamaḥ prīto munikāntam anuttamam
     medhyaṃ suragṛha prakhyaṃ puṣpitaiḥ pādapair vṛtam
     tam āgamya mudā yuktas tasyādhastād upāviśat
tatrāsīnasya kauravya gautamasya sukhaḥ śivaḥ
     puṣpāṇi samupaspṛśya pravavāv anilaḥ śuciḥ
     hlādayan sarvagātrāṇi gautamasya tadā nṛpa
sa tu vipraḥ pariśrāntaḥ spṛṣṭaḥ puṇyena vāyunā
     sukham āsādya suṣvāpa bhāskaraś cāstam abhyagāt
tato 'staṃ bhāskare yāte saṃdhyākāla upasthite
     ājagāma svabhavanaṃ brahmalokāt khagottamaḥ
nāḍī jaṅgha iti khyāto dayito brahmaṇaḥ sakhā
     bakarājo mahāprājñaḥ kaśyapasyātmasaṃbhavaḥ
rājadharmeti vikhyāto babhūvāpratimo bhuvi
     devakanyā sutaḥ śrīmān vidvān devapatiprabhaḥ
mṛṣṭahāṭaka saṃchanno bhūṣaṇair arkasaṃnibhaiḥ
     bhūṣitaḥ sarvagātreṣu devagarbhaḥ śriyā jvalan
tam āgataṃ dvijaṃ dṛṣṭvā vismito gautamo 'bhavat
     kṣutpipāsāparītātmā hiṃsārthī cāpy avaikṣata
[rājadharma]
     svāgataṃ bhavate vipra diṣṭyā prāpto 'si me gṛham
     astaṃ ca savitā yātaḥ saṃdhyeyaṃ samupasthitā
mama tvaṃ nilayaṃ prāptaḥ priyātithir aninditaḥ
     pūjito yāsyasi prātar vidhidṛṣṭena karmaṇā
