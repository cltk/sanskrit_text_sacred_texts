[y]
      tiṣṭhate me sadā tāta kautūhalam idaṃ hṛdi
      tad ahaṃ śrotum icchāmi tvattaḥ kurupitāmaha
kathaṃ devarṣir uśanā sadā kāvyo mahāmatiḥ
      asurāṇāṃ priyakaraḥ surāṇām apriye rataḥ
vardhayām āsa tejaś ca kimartham amitaujasām
      nityaṃ vairanibaddhāś ca dānavāḥ surasattamaiḥ
kathaṃ cāpy uśanā prāpa śukratvam amara dyutiḥ
      ṛddhiṃ ca sa kathaṃ prāptaḥ sarvam etad bravīhi me
na yāni ca sa tejasvī madhyena nabhasaḥ katham
      etad icchāmi vijñātuṃ nikhilena pitāmaha
[bhī]
      śṛṇu rājann avahitaḥ sarvam etad yathātatham
      yathāmatiyathā caitac chruta pūrvaṃ mayānagha
eṣa bhārgava dāyādo muniḥ satyo dṛdha vrataḥ
      asurāṇāṃ priyakaro nimitte karuṇātmake
indro 'tha dhanado rājā yakṣarakṣo'dhipaḥ sa ca
      prabhaviṣṇuś ca kośasya jagataś ca tathā prabhuḥ
tasyātmānam athāviśya yogasiddho mahāmuniḥ
      ruddhvā dhanapatiṃ devaṃ yogena hṛtavān vasu
hṛte dhane tataḥ śarma na lebhe dhanadas tathā
     āpanna manyuḥ saṃvignaḥ so 'bhyagāt surasattamam
nivedayām āsa tadā śivāyāmita tejase
     deva śreṣṭhāya rudrāya saumyāya bahurūpiṇe
[kubera]
     yogātmakenośanasā ruddhvā mama hṛtaṃ vasu
     yogenātma gatiṃ kṛtvā niḥsṛtaś ca mahātapaḥ
[bhī]
     etac chrutvā tataḥ kruddho mahāyogī maheśvaraḥ
     saṃraktanayano rājañ śūlam ādāya tasthivān
kvāsvau kvāsāv iti prāha gṛhītvā paramāyudham
     uśanā dūratas tasya babhau jñātvā cikīrṣitam
sa mahāyogino buddhvā taṃ roṣaṃ vai mahātmanaḥ
     gatim āgamanaṃ vetti sthānaṃ vetti tataḥ prabhuḥ
saṃcintyogreṇa tapasā mahātmānaṃ maheśvaram
     uśanā yogasiddhātmā śūlāgre pratyadṛśyata
vijñāta rūpaḥ sa tadā tapaḥsiddhena dhanvinā
     jñātvā śūlaṃ ca deveśaḥ pāninā samanāmayat
ānatenātha śūlena pānināmita tejasā
     pinākam iti covāca śūlam ugrāyudhaḥ prabhuḥ
pānimadhyagataṃ dṛṣṭvā bhārgavaṃ tam umāpatiḥ
     āsyaṃ vivṛtya kakudī pāniṃ saṃprākṣipac chanaiḥ
sa tu praviṣṭa uśanā koṣṭhaṃ māheśvaraṃ prabhuḥ
     vyacarac cāpi tatrāsau mahātmā bhṛgunandanaḥ
[y]
     kimarthaṃ vyacarad rājann uśanā tasya dhīmataḥ
     jathare devadevasya kiṃ cākārṣīn mahādyutiḥ
[bhī]
     purā so 'ntarjalagataḥ sthānu bhūto mahāvrataḥ
     varṣāṇām abhavad rājan prayutāny arbudāni ca
udatiṣṭhat tapas taptvā duścaraṃ sa mahāhradāt
     tato devātidevas taṃ brahmā samupasarpata
tapovṛddhim apṛcchac ca kuśalaṃ cainam avyayam
     tapaḥ sucīrṇam iti ca provāca vṛṣabhadhvajaḥ
tat saṃyogena vṛddhiṃ cāpy apaśyat sa tu śaṃkaraḥ
     mahāmatir acintyātmā satyadharmarataḥ sadā
sa tenādhyo mahāyogī tapasā ca dhanena ca
     vyarājata mahārāja triṣu lokeṣu vīryavān
tataḥ pinākī yogātmā dhyānayogaṃ samāviśat
     uśanā tu samudvigno nililye jathare tataḥ
tuṣṭāva ca mahāyogī devaṃ tatrastha eva ca
     niḥsāraṃ kāṅkṣamāṇas tu tejasā pratyahanyata
uśanā tu tadovāca jatharastho mahāmuniḥ
     prasādaṃ me kuruṣveti punaḥ punar ariṃdama
tam uvāca mahādevo gaccha śiśnena mokṣaṇam
     iti srotāṃsi sarvāṇi ruddhvā tridaśapuṃgavaḥ
apaśyamānaḥ sa dvāraṃ sarvataḥ pihito muniḥ
     paryakrāmad dahyamāna itaś cetaś ca tejasā
sa viniṣkramya śiśnena śukratvam abhipedivān
     kāryeṇa tena nabhaso nāgacchata ca madhyataḥ
niṣkrāntam atha taṃ dṛṣṭvā jvalantam iva tejasā
     bhavo roṣasamāviṣṭaḥ śūlodyatakaraḥ sthitaḥ
nyavārayata taṃ devī kruddhaṃ paśupatiṃ patim
     putratvam agamad devyā vārite śaṅkare ca saḥ
[devī]
     hiṃsanīyas tvayā naiṣa mama putratvam āgataḥ
     na hi devodarāt kaś cin niḥsṛto nāśam archati
[bhī]
     tataḥ prīto 'bhavad devyāḥ prahasaṃś cedam abravīt
     gacchaty eṣa yathākāmam iti rājan punaḥ punaḥ
tataḥ pranamya varadaṃ devaṃ devīm umāṃ tathā
     uśanā prāpa tad dhīmān gatim iṣṭāṃ mahāmuniḥ
etat te kathitaṃ tāta bhārgavasya mahātmanaḥ
     caritaṃ bharataśreṣṭha yan māṃ tvaṃ paripṛcchasi
