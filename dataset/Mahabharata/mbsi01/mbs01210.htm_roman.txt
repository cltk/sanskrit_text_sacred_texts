[vai]
      so 'parānteṣu tīrthāni puṇyāny āyatanāni ca
      sarvāṇy evānupūrvyeṇa jagāmāmita vikramaḥ
samudre paścime yāni tīrthāny āyatanāni ca
      tāni sarvāṇi gatvā sa prabhāsam upajagmivān
prabhāsa deśaṃ saṃprāptaṃ bībhatsum aparājitam
      tīrthāny anucarantaṃ ca śuśrāva madhusūdanaḥ
tato 'bhyagacchat kaunteyam ajñāto nāma mādhavaḥ
      dadṛśāte tadānyonyaṃ prabhāse kṛṣṇa pāṇḍavau
tāv anyonyaṃ samāśliṣya pṛṣṭvā ca kuśalaṃ vane
      āstāṃ priyasakhāyau tau naranārāyaṇāv ṛṣī
tato 'rjunaṃ vāsudevas tāṃ caryāṃ paryapṛcchata
      kimarthaṃ pāṇḍavemāni tīrthāny anucarasy uta
tato 'rjuno yathāvṛttaṃ sarvam ākhyātavāṃs tadā
      śrutvovāca ca vārṣeṇya evam etad iti prabhuḥ
tau vihṛtya yathākāmaṃ prabhāse kṛṣṇa pāṇḍavau
      mahīdharaṃ raivatakaṃ vāsāyaivābhijagmatuḥ
pūrvam eva tu kṛṣṇasya vacanāt taṃ mahīdharam
      puruṣāḥ samalaṃcakrur upajahruś ca bhojanam
pratigṛhyārjunaḥ sarvam upabhujya ca pāṇḍavaḥ
     sahaiva vāsudevena dṛṣṭavān naṭanartakān
abhyanujñāpya tān sarvān arcayitvā ca pāṇḍavaḥ
     satkṛtaṃ śayanaṃ divyam abhyagacchan mahādyutiḥ
tīrthānāṃ darśanaṃ caiva parvatānāṃ ca bhārata
     āpagānāṃ vanānāṃ ca kathayām āsa sātvate
sa kathāḥ kathayann eva nidrayā janamejaya
     kaunteyo 'pahṛtas tasmiñ śayane svargasaṃmite
madhureṇa sa gītena vīṇā śabdena cānagha
     prabodhyamāno bubudhe stutibhir maṅgalais tathā
sa kṛtvāvaśya kāryāṇi vārṣṇeyenābhinanditaḥ
     rathena kāñcanāṅgena dvārakām abhijagmivān
alaṃkṛtā dvārakā tu babhūva janamejaya
     kuntīsutasya pūjārtham api niṣkuṭakeṣv api
didṛkṣavaś ca kaunteyaṃ dvārakāvāsino janāḥ
     narendramārgam ājagmus tūrṇaṃ śatasahasraśaḥ
avalokeṣu nārīṇāṃ sahasrāṇi śatāni ca
     bhojavṛṣṇyandhakānāṃ ca samavāyo mahān abhūt
sa tathā satkṛtaḥ sarvair bhojavṛṣṇyandhakātmajaiḥ
     abhivādyābhivādyāṃś ca sūryaiś ca pratinanditaḥ
kumāraiḥ sarvaśo vīraḥ satkareṇābhivāditaḥ
     samānavayasaḥ sarvān āśliṣya sa punaḥ punaḥ
kṛṣṇasya bhavane ramye ratnabhojya samāvṛte
     uvāsa saha kṛṣṇena bahulās tatra śarvarīḥ
