[mārk]
      mārīcas tv atha saṃbhrānto dṛṣṭvā rāvaṇam āgatam
      pūjayām āsa satkāraiḥ phalamūlādibhis tathā
viśrāntaṃ cainam āsīnam anvāsīnaḥ sa rākṣasaḥ
      uvāca praśritaṃ vākyaṃ vākyajño vākyakovidam
na te pratṛtimān varṇaḥ kac cit kṣemaṃ pure tava
      kac cit prakṛtayaḥ sarvā bhajante tvāṃ yathā purā
kim ihāgamane cāpi kāryaṃ te rākṣaseśvara
      kṛtam ity eva tad viddhi yady api syāt suduṣkaram
śaśaṃsa rāvaṇas tasmai tat sarvaṃ rāma ceṣṭitam
      mārīcas tv abravīc chrutvā samāsenaiva rāvaṇam
alaṃ te rāmam āsādya vīryajño hy asmi tasya vai
      bāṇavegaṃ hi kas tasya śaktaḥ soḍhuṃ mahātmanaḥ
pravrajyāyāṃ hi me hetuḥ sa eva puruṣarṣabha
      vināśamukham etat te kenākhyātaṃ durātmanā
tam uvācātha sakrodho rāvaṇaḥ paribhartsayan
      akurvato 'smad vacanaṃ syān mṛtyur api te dhruvam
mārīcaś cintayām āsa viśiṣṭān maraṇaṃ varam
      avaśyaṃ maraṇe prāpte kariṣyāmy asya yan matam
tatas taṃ pratyuvācātha mārīco rākṣaseśvaram
     kiṃ te sāhyaṃ mayā kāryaṃ kariṣyāmy avaśo 'pi tat
tam abravīd daśagrīvo gaccha sītāṃ pralobhaya
     ratnaśṛṅgo mṛgo bhūtvā ratnacitratanūruhaḥ
dhruvaṃ sītā samālakṣya tvāṃ rāmaṃ codayiṣyati
     apakrānte ca kākutsthe sītā vaśyā bhaviṣyati
tām ādāyāpaneṣyāmi tataḥ sa na bhaviṣyati
     bhāryā viyogād durbuddhir etat sāhyaṃ kuruṣva me
ity evam ukto mārīcaḥ kṛtvodakam athātmanaḥ
     rāvaṇaṃ purato yāntam anvagacchat suduḥkhitaḥ
tatas tasyāśramaṃ gatvā rāmasyākliṣṭakarmaṇaḥ
     cakratus tat tathā sarvam ubhau yat pūrvamantritam
rāvaṇas tu yatir bhūtvā muṇḍaḥ kuṇḍī tridaṇḍadhṛk
     mṛgaś ca bhūtvā mārīcas taṃ deśam upajagmatuḥ
darśayām āsa vaidehīṃ mārīco mṛgarūpadhṛk
     codayām āsa tasyārthe sā rāmaṃ vidhicoditā
rāmas tasyāḥ priyaṃ kurvan dhanur ādāya satvaraḥ
     rakṣārthe lakṣmaṇaṃ nyasya prayayau mṛgalipsayā
sadhanvī baddhatūṇīraḥ khaḍgagodhāṅgulitravān
     anvadhāvan mṛgaṃ rāmo rudras tārāmṛgaṃ yathā
so 'ntarhitaḥ punas tasya darśanaṃ rākṣaso vrajan
     cakarṣa mahad adhvānaṃ rāmas taṃ bubudhe tataḥ
niśācaraṃ viditvā taṃ rāghavaḥ pratibhānavān
     amoghaṃ śaram ādāya jaghāna mṛgarūpiṇam
sa rāmabāṇābhihataḥ kṛtvā rāma svaraṃ tadā
     hā sīte lakṣmaṇety evaṃ cukrośārtasvareṇa ha
śuśrāva tasya vaidehī tatas tāṃ karuṇāṃ giram
     sā prādravad yataḥ śabdas tām uvācātha lakṣmaṇaḥ
alaṃ te śaṅkayā bhīru ko rāmaṃ viṣahiṣyati
     muhūrtād drakṣyase rāmam āgataṃ taṃ śucismite
ity uktvā sā prarudatī paryaśaṅkata devaram
     hatā vai strīsvabhāvena śuddhacāritrabhūṣaṇam
sā taṃ paruṣam ārabdhā vaktuṃ sādhvī pativratā
     naiṣa kālo bhaven mūḍha yaṃ tvaṃ prārthayase hṛdā
apy ahaṃ śastram ādāya hanyām ātmānam ātmanā
     pateyaṃ giriśṛṅgād vā viśeyaṃ vā hutāśanam
rāmaṃ bhartāram utsṛjya na tv ahaṃ tvāṃ kathaṃ cana
     nihīnam upatiṣṭheyaṃ śārdūlī kroṣṭukaṃ yathā
etādṛśaṃ vaco śrutvā lakṣmaṇaḥ priya rāghavaḥ
     pidhāya karṇau sadvṛttaḥ prasthito yena rāgavaḥ
     sa rāmasya padaṃ gṛhya prasasāra dhanurdharaḥ
etasminn antare rakṣo rāvaṇaḥ pratyadṛśyata
     abhavyo bhavyarūpeṇa bhasmacchanna ivānalaḥ
     yati veṣapraticchanno jihīrṣus tām aninditām
sā tam ālakṣya saṃprāptaṃ dharmajñā janakātmajā
     nimantrayām āsa tadā phalamūlāśanādibhiḥ
avamanya sa tat sarvaṃ svarūpaṃ pratipadya ca
     sāntvayām āsa vaidehīm iti rākṣasapuṃgavaḥ
sīte rākṣasarājo 'haṃ rāvaṇo nāma viśrutaḥ
     mama laṅkā purī nāmnā ramyā pāre mahodadheḥ
tatra tvaṃ varanārīṣu śobhiṣyasi mayā saha
     bhāryā me bhava suśroṇi tāpasaṃ tyajya rāghavam
evamādīni vākyāni śrutvā sītātha jānakī
     pidhāya karṇau suśroṇī maivam ity abravīd vacaḥ
prapated dyauḥ sanakṣatrā pṛthivī śakalībhavet
     śaityam agnir iyān nāhaṃ tyajeyaṃ ragunandanam
kathaṃ hi bhinnakaraṭaṃ padminaṃ vanagocaram
     upasthāya mahānāgaṃ kareṇuḥ sūkaraṃ spṛśet
kathaṃ hi pītvā mādhvīkaṃ pītvā ca madhumādhavīm
     lobhaṃ sauvīrake kuryān nārī kā cid iti smare
iti sā taṃ samābhāṣya praviveśāśramaṃ punaḥ
     tām anudrutya suśroṇīṃ rāvaṇaḥ pratyaṣedhayat
bhartsayitvā tu rūkṣeṇa svareṇa gatacetanām
     mūrdhajeṣu nijagrāha kham upācakrame tataḥ
tāṃ dadarśa tadā gṛdhro jaṭāyur girigocaraḥ
     rudatīṃ rāma rāmeti hriyamāṇāṃ tapasvinām
