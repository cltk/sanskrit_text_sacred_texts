bṛhadaśva uvāca
      śrutvā vacaḥ sudevasya ṛtuparṇo narādhipaḥ
      sāntvayañ ślakṣṇayā vācā bāhukaṃ pratyabhāṣata
vidarbhān yātum icchāmi damadantyāḥ svayaṃvaram
      ekāhnā hayatattvajña manyase yadi bāhuka
evam uktasya kaunteya tena rājñā nalasya ha
      vyadīryata mano duḥkhāt pradadhyau ca mahāmanāḥ
damayantī bhaved etat kuryād duḥkhena mohitā
      asmadarthe bhaved vāyam upāyaś cintito mahān
nṛśaṃsaṃ bata vaidarbhī kartukāmā tapasvinī
      mayā kṣudreṇa nikṛtā pāpenākṛtabuddhinā
strīsvabhāvaś calo loke mama doṣaś ca dāruṇaḥ
      syād evam api kuryāt sā vivaśā gatasauhṛdā
      mama śokena saṃvignā nairāśyāt tanumadhyamā
na caivaṃ karhi cit kuryāt sāpatyā ca viśeṣataḥ
      yad atra tathyaṃ pathyaṃ ca gatvā vetsyāmi niścayam
      ṛtuparṇasya vai kāmam ātmārthaṃ ca karomy aham
iti niścitya manasā bāhuko dīnamānasaḥ
      kṛtāñjalir uvācedam ṛtuparṇaṃ narādhipam
pratijānāmi te satyaṃ gamiṣyasi narādhipa
      ekāhnā puruṣavyāghra vidarbhanagarīṃ nṛpa
tataḥ parīkṣām aśvānāṃ cakre rājan sa bāhukaḥ
     aśvaśālām upāgamya bhāṅgasvarinṛpājñayā
sa tvaryamāṇo bahuśa ṛtuparṇena bāhukaḥ
     adhyagacchat kṛśān aśvān samarthān adhvani kṣamān
tejobalasamāyuktān kulaśīlasamanvitān
     varjitāṁl lakṣaṇair hīnaiḥ pṛthuprothān mahāhanūn
     śuddhān daśabhir āvartaiḥ sindhujān vātaraṃhasaḥ
dṛṣṭvā tān abravīd rājā kiṃ cit kopasamanvitaḥ
     kim idaṃ prārthitaṃ kartuṃ pralabdhavyā hi te vayam
katham alpabalaprāṇā vakṣyantīme hayā mama
     mahān adhvā ca turagair gantavyaḥ katham īdṛśaiḥ
bāhuka uvāca
     ete hayā gamiṣyanti vidarbhān nātra saṃśayaḥ
     athānyān manyase rājan brūhi kān yojayāmi te
ṛtuparṇa uvāca
     tvam eva hayatattvajñaḥ kuśalaś cāsi bāhuka
     yān manyase samarthāṃs tvaṃ kṣipraṃ tān eva yojaya
bṛhadaśva uvāca
     tataḥ sadaśvāṃś caturaḥ kulaśīlasamanvitān
     yojayām āsa kuśalo javayuktān rathe naraḥ
tato yuktaṃ rathaṃ rājā samārohat tvarānvitaḥ
     atha paryapatan bhūmau jānubhis te hayottamāḥ
tato naravaraḥ śrīmān nalo rājā viśāṃ pate
     sāntvayām āsa tān aśvāṃs tejobalasamanvitān
raśmibhiś ca samudyamya nalo yātum iyeṣa saḥ
     sūtam āropya vārṣṇeyaṃ javam āsthāya vai param
te codyamānā vidhinā bāhukena hayottamāḥ
     samutpetur ivākāśaṃ rathinaṃ mohayann iva
tathā tu dṛṣṭvā tān aśvān vahato vātaraṃhasaḥ
     ayodhyādhipatir dhīmān vismayaṃ paramaṃ yayau
rathaghoṣaṃ tu taṃ śrutvā hayasaṃgrahaṇaṃ ca tat
     vārṣṇeyaś cintayām āsa bāhukasya hayajñatām
kiṃ nu syān mātalir ayaṃ devarājasya sārathiḥ
     tathā hi lakṣaṇaṃ vīre bāhuke dṛśyate mahat
śālihotro 'tha kiṃ nu syād dhayānāṃ kulatattvavit
     mānuṣaṃ samanuprāpto vapuḥ paramaśobhanam
utāho svid bhaved rājā nalaḥ parapuraṃjayaḥ
     so 'yaṃ nṛpatir āyāta ity evaṃ samacintayat
atha vā yāṃ nalo veda vidyāṃ tām eva bāhukaḥ
     tulyaṃ hi lakṣaye jñānaṃ bāhukasya nalasya ca
api cedaṃ vayas tulyam asya manye nalasya ca
     nāyaṃ nalo mahāvīryas tadvidyas tu bhaviṣyati
prachannā hi mahātmānaś caranti pṛthivīm imām
     daivena vidhinā yuktāḥ śāstroktaiś ca virūpaṇaiḥ
bhavet tu matibhedo me gātravairūpyatāṃ prati
     pramāṇāt parihīnas tu bhaved iti hi me matiḥ
vayaḥpramāṇaṃ tattulyaṃ rūpeṇa tu viparyayaḥ
     nalaṃ sarvaguṇair yuktaṃ manye bāhukam antataḥ
evaṃ vicārya bahuśo vārṣṇeyaḥ paryacintayat
     hṛdayena mahārāja puṇyaślokasya sārathiḥ
ṛtuparṇas tu rājendra bāhukasya hayajñatām
     cintayan mumude rājā sahavārṣṇeyasārathiḥ
balaṃ vīryaṃ tathotsāhaṃ hayasaṃgrahaṇaṃ ca tat
     paraṃ yatnaṃ ca saṃprekṣya parāṃ mudam avāpa ha
