sarvāpūrvam iyaṃ yeṣām āsīt kṛtsnā vasuṃdharā
 prajāpatim upādāya nṛpāṇāṃ jayaśālinām
yeṣāṃ sa sagaro nāma sāgaro yena khānitaḥ
 ṣaṣṭiḥ putrasahasrāṇi yaṃ yāntaṃ paryavārayan
ikṣvākūṇām idaṃ teṣāṃ rājñāṃ vaṃśe mahātmanām
 mahad utpannam ākhyānaṃ rāmāyaṇam iti śrutam
tad idaṃ vartayiṣyāmi sarvaṃ nikhilam āditaḥ
 dharmakāmārthasahitaṃ śrotavyam anasūyayā
kosalo nāma muditaḥ sphīto janapado mahān
 niviṣṭaḥ sarayūtīre prabhūtadhanadhānyavān
ayodhyā nāma nagarī tatrāsīl lokaviśrutā
 manunā mānavendreṇa yā purī nirmitā svayam
āyatā daśa ca dve ca yojanāni mahāpurī
 śrīmatī trīṇi vistīrṇā suvibhaktamahāpathā
rājamārgeṇa mahatā suvibhaktena śobhitā
 muktapuṣpāvakīrṇena jalasiktena nityaśaḥ
tāṃ tu rājā daśaratho mahārāṣṭravivardhanaḥ
 purīm āvāsayām āsa divi devapatir yathā
kapāṭatoraṇavatīṃ suvibhaktāntarāpaṇām
 sarvayantrāyudhavatīm upetāṃ sarvaśilpibhiḥ
sūtamāgadhasaṃbādhāṃ śrīmatīm atulaprabhām
 uccāṭṭāladhvajavatīṃ śataghnīśatasaṃkulām
vadhūnāṭakasaṅghaiś ca saṃyuktāṃ sarvataḥ purīm
 udyānāmravaṇopetāṃ mahatīṃ sālamekhalām
durgagambhīraparighāṃ durgām anyair durāsadām
 vājivāraṇasaṃpūrṇāṃ gobhir uṣṭraiḥ kharais tathā
sāmantarājasaṅghaiś ca balikarmabhir āvṛtām
 nānādeśanivāsaiś ca vaṇigbhir upaśobhitām
prasādai ratnavikṛtaiḥ parvatair upaśobhitām
 kūṭāgāraiś ca saṃpūrṇām indrasyevāmarāvatīm
citrām aṣṭāpadākārāṃ varanārīgaṇair yutām
 sarvaratnasamākīrṇāṃ vimānagṛhaśobhitām
gṛhagāḍhām avicchidrāṃ samabhūmau niveśitām
 śālitaṇḍulasaṃpūrṇām ikṣukāṇḍarasodakām
dundubhībhir mṛdaṅgaiś ca vīṇābhiḥ paṇavais tathā
 nāditāṃ bhṛśam atyarthaṃ pṛthivyāṃ tām anuttamām
vimānam iva siddhānāṃ tapasādhigataṃ divi
 suniveśitaveśmāntāṃ narottamasamāvṛtām
ye ca bāṇair na vidhyanti viviktam aparāparam
 śabdavedhyaṃ ca vitataṃ laghuhastā viśāradāḥ
siṃhavyāghravarāhāṇāṃ mattānāṃ nadatāṃ vane
 hantāro niśitaiḥ śastrair balād bāhubalair api
tādṛśānāṃ sahasrais tām abhipūrṇāṃ mahārathaiḥ
 purīm āvāsayām āsa rājā daśarathas tadā
tām agnimadbhir guṇavadbhir āvṛtāṃ; dvijottamair vedaṣaḍaṅgapāragaiḥ
 sahasradaiḥ satyaratair mahātmabhir; maharṣikalpair ṛṣibhiś ca kevalaiḥ
