vanaspatīn bhakṣyaphalān na chindyur viṣaye tava
      brāhmaṇānāṃ mūlaphalaṃ dharmyam āhur manīṣiṇaḥ
brāhmaṇebhyo 'tiriktaṃ ca bhuñjīrann itare janāḥ
      na brāhmaṇoparodhena hared anyaḥ kathaṃ cana
vipraś cet tyāgam ātiṣṭhed ākhyāyāvṛtti karśitaḥ
      parikalpyāsya vṛttiḥ syāt sadārasya narādhipa
sa cen nopanivarteta vācyo brāhmaṇa saṃsadi
      kasminn idānīṃ maryādām ayaṃ lokaḥ kariṣyati
asaṃśayaṃ nivarteta na ced vakṣyaty ataḥ param
      pūrvaṃ parokṣaṃ kartavyam etat kaunteya śāsanam
āhur etaj janā brahman na caitac chraddadhāmy aham
      nimantryaś ca bhaved bhogair avṛttyā cet tadācaret
kṛṣigorakṣya vāṇijyaṃ lokānām iha jīvanam
      ūrdhvaṃ caiva trayī vidyā sā bhūtān bhāvayaty uta
tasyāṃ prayatamānāyāṃ ye syus tatparipanthinaḥ
      dasyavas tad vadhāyeha brahmā kṣatram athāsṛjat
śatrūñ jahi prajā rakṣa yajasva kratubhir nṛpa
      yudhyasva samare vīro bhūtvā kauravanandana
saṃrakṣyān pālayed rājā yaḥ sa rājārya kṛt tamaḥ
     ye ke cit tān na rakṣanti tair artho nāsti kaś cana
sadaiva rājñā boddhavyaṃ sarvalokād yudhiṣṭhira
     tasmād dhetor hi bhuñjīta manuṣyān eva mānavaḥ
antarebhyaḥ parān rakṣan parebhyaḥ punar antarān
     parān parebhyaḥ svān svebhyaḥ sarvān pālaya nityadā
ātmānaṃ sarvato rakṣan rājā rakṣeta medinīm
     ātmamūlam idaṃ sarvam āhur hi viduṣo janāḥ
kiṃ chidraṃ ko 'nuṣaṅgo me kiṃ vāsty avinipātitam
     kuto mām āsraved doṣa iti nityaṃ vicintayet
guptaiś cārair anumataiḥ pṛthivīm anucārayet
     sunītaṃ yadi me vṛttaṃ praśaṃsanti na vā punaḥ
     kac cid rocej janapade kac cid rāṣṭre ca me yaśaḥ
dharmajñānāṃ dhṛtimatāṃ saṃgrāmeṣv apalāyinām
     rāṣṭraṃ ca ye 'nujīvanti ye ca rājño 'nujīvinaḥ
amātyānāṃ ca sarveṣāṃ madhyasthānāṃ ca sarvaśaḥ
     ye ca tvābhipraśaṃseyur nindeyur atha vā punaḥ
     sarvān supariṇītāṃs tān kārayeta yudhiṣṭhira
ekāntena hi sarveṣāṃ na śakyaṃ tāta rocitum
     mitrāmitram atho madhyaṃ sarvabhūteṣu bhārata
tulyabāhubalānāṃ ca guṇair api niṣevinām
     kathaṃ syād adhikaḥ kaś cit sa tu bhuñjīta mānavān
ye carā hy acarān adyur adaṃṣṭrān daṃṣṭriṇas tathā
     āśīviṣā iva kruddhā bhujagā bhujagān iva
etebhyaś cāpramattaḥ syāt sadā yatto yudhiṣṭhira
     bhāruṇḍa sadṛśā hy ete nipatanti pramādyataḥ
kac cit te vaṇijo rāṣṭre nodvijante karārditāḥ
     krīṇanto bahu vālpena kāntārakṛtaniśramāḥ
kac cit kṛṣikarā rāṣṭraṃ na jahaty ati pīḍitāḥ
     ye vahanti dhuraṃ rājñāṃ saṃbharantītarān api
ito dattena jīvanti devā pitṛgaṇās tathā
     manuṣyoragarakṣāṃsi vayāṃsi paśavas tathā
eṣā te rāṣṭravṛttiś ca rāṣṭraguptiś ca bhārata
     etam evārtham āśritya bhūyo vakṣyāmi pāṇḍava
