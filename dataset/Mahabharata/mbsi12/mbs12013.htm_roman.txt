[sahadeva]
      na bāhyaṃ dravyam utsṛjya siddhir bhavati bhārata
      śārīraṃ dravyam utsṛjya siddhir bhavati vā na vā
bāhyadravyavimuktasya śarīreṣu ca gṛdhyataḥ
      yo dharmo yat sukhaṃ vā syād dviṣatāṃ tat tathāstu naḥ
śārīraṃ dravyam utsṛjya pṛthivīm anuśāsataḥ
      yo dharmo yat sukhaṃ vā syāt suhṛdāṃ tat tathāstu naḥ
dvyakṣaras tu bhaven mṛtyus tryakṣaraṃ brahma śāśvatam
      mameti ca bhaven mṛtyur na mameti ca śāśvatam
brahma mṛtyū ca tau rājann ātmany eva samāśritau
      adṛśyamānau bhūtāni yodhayetām asaṃśayam
avināśo 'sya sattvasya niyato yadi bhārata
      bhittvā śarīraṃ bhūtānāṃ na hiṃsā pratipatsyate
athāpi ca sahotpattiḥ sattvasya pralayas tathā
      naṣṭe śarīre naṣṭaṃ syād vṛthā ca syāt kriyā pathaḥ
tasmād ekāntam utsṛjya pūrvaiḥ pūrvataraiś ca yaḥ
      panthā niṣevitaḥ sadbhiḥ sa niṣevyo vijānatā
labdhvāpi pṛthivīṃ kṛtsnāṃ sahasthāvarajaṅgamām
      na bhuṅkte yo nṛpaḥ samyaṅ niṣphalaṃ tasya jīvitam
atha vā vasato rājan vane vanyena jīvataḥ
     dravyeṣu yasya mamatā mṛtyor āsye sa vartate
bāhyābhyantara bhūtānāṃ svabhāvaṃ paśya bhārata
     ye tu paśyanti tadbhāvaṃ mucyante mahato bhayāt
bhavān pitā bhavān mātā bhavān bhrātā bhavān guruḥ
     duḥkhapralāpān ārtasya tasmān me kṣantum arhasi
tathyaṃ vā yadi vātathyaṃ yan mayaitat prabhāṣitam
     tad viddhi pṛthivīpāla bhaktyā bharatasattama
