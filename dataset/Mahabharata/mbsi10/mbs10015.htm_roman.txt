[v]
      dṛṣṭvaiva naraśārdūlas tāv agnisamatejasau
      saṃjahāra śaraṃ divyaṃ tvaramāṇo dhanaṃjayaḥ
uvāca vadatāṃ śreṣṭhas tāv ṛṣī prāñjalis tadā
      prayuktam astram astreṇa śāmyatām iti vai mayā
saṃhṛte paramāstre 'smin sarvān asmān aśeṣataḥ
      pāpakarmā dhruvaṃ drauṇiḥ pradhakṣyaty astratejasā
atra yad dhitam asmākaṃ lokānāṃ caiva sarvathā
      bhavantau devasaṃkāśau tathā saṃhartum arhataḥ
ity uktvā saṃjahārāstraṃ punar eva dhanaṃjayaḥ
      saṃhāro duṣkaras tasya devair api hi saṃyuge
visṛṣṭasya raṇe tasya paramāstrasya saṃgrahe
      na śaktaḥ pāṇḍavād anyaḥ sākṣād api śatakratuḥ
brahmatejo bhavaṃ tad dhi visṛṣṭam akṛtātmanā
      na śakyam āvartayituṃ brahma cāri vratād ṛte
acīrṇa brahmacaryo yaḥ sṛṣṭvāvartayate punaḥ
      tad astraṃ sānubandhasya mūrdhānaṃ tasya kṛntati
brahma cārī vratī cāpi duravāpam avāpya tat
      paramavyasanārto 'pi nārjuno 'straṃ vyamuñcata
satyavratadharaḥ śūro brahma cārī ca pāṇḍavaḥ
     guruvartī ca tenāstraṃ saṃjahārārjunaḥ punaḥ
drauṇir apy atha saṃprekṣya tāv ṛṣī purataḥ sthitau
     na śaśāka punar ghoram astraṃ saṃhartum āhave
aśaktaḥ pratisaṃhāre paramāstrasya saṃyuge
     drauṇir dīnamanā rājan dvaipāyanam abhāṣata
uktam avyasanārtena prāṇatrāṇam abhīpsunā
     mayaitad astram utsṛṣṭaṃ bhīmasena bhayān mune
adharmaś ca kṛto 'nena dhārtarāṣṭraṃ jighāṃsatā
     mithyācāreṇa bhagavan bhīmasenena saṃyuge
ataḥ sṛṣṭam idaṃ brahman mayāstram akṛtātmanā
     tasya bhūyo 'dya saṃhāraṃ kartuṃ nāham ihotsahe
visṛṣṭaṃ hi mayā divyam etad astraṃ durāsadam
     apāṇḍavāyeti mune vahni tejo 'numantrya vai
tad idaṃ pāṇḍaveyānām antakāyābhisaṃhitam
     adya pāṇḍusutān sarvāñ jīvitād bhraṃśayiṣyati
kṛtaṃ pāpam idaṃ brahman roṣāviṣṭena cetasā
     vadham āśāsya pārthānāṃ mayāstraṃ sṛjatā raṇe
[v]
     astraṃ brahmaśiras tāta vidvān pārtho dhanaṃjayaḥ
     utsṛṣṭavān na roṣeṇa na vadhāya tavāhave
astram astreṇa tu raṇe tava saṃśamayiṣyatā
     visṛṣṭam arjunenedaṃ punaś ca pratisaṃhṛtam
brahmāstram apy avāpyaitad upadeśāt pitus tava
     kṣatradharmān mahābāhur nākampata dhanaṃjayaḥ
evaṃ dhṛtimataḥ sādhoḥ sarvāstraviduṣaḥ sataḥ
     sabhrātṛbandhoḥ kasmāt tvaṃ vadham asya cikīrṣasi
astraṃ brahmaśiro yatra paramāstreṇa vadhyate
     samā dvādaśa parjanyas tad rāṣṭraṃ nābhivarṣati
etadarthaṃ mahābāhuḥ śaktimān api pāṇḍavaḥ
     na vihanty etad astraṃ te prajāhitacikīrṣayā
pāṇḍavās tvaṃ ca rāṣṭraṃ ca sadā saṃrakṣyam eva naḥ
     tasmāt saṃhara divyaṃ tvam astram etan mahābhuja
aroṣas tava caivāstu pārthāḥ santu nirāmayāḥ
     na hy adharmeṇa rājarṣiḥ pāṇḍavo jetum icchati
maṇiṃ caitaṃ prayacchaibhyo yas te śirasi tiṣṭhati
     etad ādāya te prāṇān pratidāsyanti pāṇḍavāḥ
[drauḍi]
     pāṇḍavair yāni ratnāni yac cānyat kauravair dhanam
     avāptānīha tebhyo 'yaṃ maṇir mama viśiṣyate
yam ābadhya bhayaṃ nāsti śastravyādhikṣudhāśrayam
     devebhyo dānavebhyo vā nāgebhyo vā kathaṃ cana
na ca rakṣogaṇabhayaṃ na taskara bhayaṃ tathā
     evaṃ vīryo maṇir ayaṃ na me tyājyaḥ kathaṃ cana
yat tu me bhagavān āha tan me kāryam anantaram
     ayaṃ maṇir ayaṃ cāham iṣīkā nipatiṣyati
     garbheṣu pāṇḍaveyānām amoghaṃ caitad udyatam
[v]
     evaṃ kuru na cānyā te buddhiḥ kāryā kadā cana
     garbheṣu pāṇḍaveyānāṃ visṛjyaitad upārama
[v]
     tataḥ paramam astraṃ tad aśvatthāmā bhṛśāturaḥ
     dvaipāyana vacaḥ śrutvā garbheṣu pramumoca ha
