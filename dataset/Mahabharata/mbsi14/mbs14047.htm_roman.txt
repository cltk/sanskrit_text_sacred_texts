[br]
      saṃnyāsaṃ tapa ity āhur vṛddhā niścita darśinaḥ
      brāhmaṇā brahmayonisthā jñānaṃ brahma paraṃ viduḥ
avidūrāt paraṃ brahma veda vidyā vyapāśrayam
      nirdvaṃdvaṃ nirguṇaṃ nityam acintyaṃ guhyam uttamam
jñānena tapasā caiva dhīrāḥ paśyanti tat padam
      nirṇikta tamasaḥ pūtā vyutkrānta rajaso 'malāḥ
tapasā kṣemam adhvānaṃ gacchanti paramaiṣiṇaḥ
      saṃnyāsaniratā nityaṃ ye brahma viduṣo janāḥ
tapaḥ pradīpa ity āhur ācāro dharmasādhakaḥ
      jñānaṃ tv eva paraṃ vidma saṃnyāsas tapa uttamam
yas tu veda nirābādhaṃ jñānaṃ tattvaviniścayāt
      sarvabhūtastham ātmānaṃ sa sarvagatir iṣyate
yo vidvān saha vāsaṃ ca vivāsaṃ caiva paśyati
      tathaivaikatva nānātve sa duḥkhāt parimucyate
yo na kāmayate kiṃ cin na kiṃ cid avamanyate
      iha lokastha evaiṣa brahmabhūyāya kalpate
pradhānaguṇatattvajñaḥ sarvabhūtavidhānavit
      nirmamo nirahaṃkāro mucyate nātra saṃśayaḥ
nirdvaṃdvo nirnamaḥ kāro niḥ svadhā kāra eva ca
     nirguṇaṃ nityam advaṃdvaṃ praśamenaiva gacchati
hitvā guṇamayaṃ sarvaṃ karma jantuḥ śubhāśubham
     ubhe satyānṛte hitvā mucyate nātra saṃśayaḥ
avyaktabījaprabhavo buddhiskandhamayo mahān
     mahāhaṃkāra viṭapa indriyāntara koṭaraḥ
mahābhūtaviśākhaś ca viśeṣapratiśākhavān
     sadā parṇaḥ sapā puṣpaḥ śubhāśubhaphalodayaḥ
     ājīvaḥ sarvabhūtānāṃ brahma vṛkṣaḥ sanātanaḥ
etac chittvā ca bhittvā ca jñānena paramāsinā
     hitvā cāmaratāmprāpya jahyād vai mṛtyujanmanī
     nirmamo nirahaṃkāro mucyate nātra saṃśayaḥ
dvāv etau pakṣiṇau nityau sakhāyau cāpy acetanau
     etābhyāṃ tu paro yasya cetanāvān iti smṛtaḥ
acetanaḥ sattvasaṃghāta yuktaḥ; sattvāt paraṃ cetayate 'ntarātmā
     sa kṣetrajñaḥ sattvasaṃghāta buddhir; guṇātigo mucyate mṛtyupāśāt
