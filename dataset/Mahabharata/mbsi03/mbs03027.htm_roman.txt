[vai]
      vasatsv atha dvaitavane pāṇḍaveṣu mahātmasu
      anukīrṇaṃ mahāraṇyaṃ brāhmaṇaiḥ samapadyata
īryamāṇena satataṃ brahmaghoṣeṇa sarvataḥ
      brahmalokasamaṃ puṇyam āsīd dvaitavanaṃ saraḥ
yajuṣām ṛcāṃ ca sāmnāṃ ca gadyānāṃ caiva sarvaśaḥ
      āsīd uccāryamāṇānāṃ nisvano hṛdayaṃgamaḥ
jyāghoṣaḥ pāṇvaveyānāṃ brahmaghoṣaś ca dhīmatām
      saṃsṛṣṭaṃ brahmaṇā kṣatraṃ bhūya eva vyarocata
athābravīd bako dālbhyo dharmarājaṃ yudhiṣṭhiram
      saṃdhyāṃ kaunteyam āsīnam ṛṣibhiḥ parivāritam
paśya dvaitavane pārtha brāhmaṇānāṃ tapasvinām
      homavelāṃ kuruśreṣṭha saṃprajvalita pāvakām
caranti dharmaṃ puṇye 'smiṃs tvayā guptā dhṛtavratāḥ
      bhṛgavo 'ṅgirasaś caiva vāsiṣṭhāḥ kāśyapaiḥ saha
āgastyāś ca mahābhāgā ātreyāś cottamavratāḥ
      sarvasya jagataḥ śreṣṭhā brāhmaṇāḥ saṃgatās tvayā
idaṃ tu vacanaṃ pārtha śṛṇv ekāgramanā mama
      bhrātṛbhiḥ saha kaunteya yat tvāṃ vakṣyāmi kaurava
brahmakṣatreṇa saṃsṛṣṭaṃ kṣatraṃ ca brahmaṇā saha
     udīrṇau dahataḥ śatrūn vanānīvāgnimārutau
nābrāhmaṇas tāta ciraṃ bubhūṣed; icchānn imaṃ lokam amuṃ ca jetum
     vinītadharmārtham apetamohaṃ; labdhvā dvijaṃ nudati nṛpaḥ sapatnān
caran naiḥśreyasaṃ dharmaṃ prajāpālanakāritam
     nādhyagacchad balir loke tīrtham anyatra vai dvijāt
anūnam āsīd asurasya kāmair; vairocaneḥ śrīr api cākṣayāsīt
     labdhvā mahīṃ brāhmaṇa saṃprayogāt; teṣv ācaran duṣṭam ato vyanaśyat
nābrāhmaṇaṃ bhūmir iyaṃ sabhūtir; varṇaṃ dvitīyaṃ bhajate cirāya
     samudranemir namate tu tasmai; yaṃ brāhmaṇaḥ śāsti nayair vinītaḥ
kuñjarasyeva saṃgrāme 'parigṛhyāṅkuśa graham
     brāhmaṇair viprahīṇasya kṣatrasya kṣīyate balam
brahmaṇy anupamā dṛṣṭiḥ kṣātram apratimaṃ balam
     tau yadā carataḥ sārdham atha lokaḥ prasīdati
yathā hi sumahān agniḥ kakṣaṃ dahati sānilaḥ
     tathā dahati rājanyo brāhmaṇena samaṃ ripūn
brāhmaṇebhyo 'tha medhāvī buddhir paryeṣaṇaṃ care
     alabdhasyaca lābhāya labdhasya ca vivṛddhaye
alabdhalābhāya ca labdhavṛddhaye; yathārha tīrthapratipādanāya
     yaśasvinaṃ vedavidaṃ vipaścitaṃ; bahuśrutaṃ brāhmaṇam eva vāsaya
brāhmaṇeṣūttamā vṛttis tava nityaṃ yudhiṣṭhira
     tena te sarvalokeṣu dīpyate prathitaṃ yaśaḥ
tatas te brāhmaṇāḥ sarve bakaṃ dālbhyam apūjayan
     yudhiṣṭhire stūyamāne bhūyaḥ sumanaso 'bhavan
dvaipāyano nāradaś ca jāmadagnyaḥ pṛthuśravāḥ
     indra dyumno bhālukiś ca kṛtacetāḥ sahasrapāt
karṇa śravāś ca muñjaś ca lavaṇāśvaś ca kāśyapaḥ
     hārītaḥ sthūṇa karṇaś ca agniveśyo 'tha śaunakaḥ
ṛtavāk ca suvāk caiva bṛhadaśva ṛtā vasuḥ
     ūrdhvaretā vṛṣāmitraḥ suhotro hotravāhanaḥ
ete cānye ca bahavo brāhmaṇāḥ saṃśitavratāḥ
     ajātaśatrum ānarcuḥ puraṃdaram ivarṣayaḥ
