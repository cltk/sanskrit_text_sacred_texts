[vai]
      yāte trigartaṃ matsye tu paśūṃs tān svān parīpsati
      duryodhanaḥ sahāmātyo virāṭam upayād atha
bhīṣmo droṇaś ca karṇaś ca kṛpaś ca paramāstra vit
      drauṇiś ca saubalaś caiva tathā duḥkśāsanaḥ prabhuḥ
viviṃśatir vikarṇaś ca citrasenaś ca vīryavān
      durmukho duḥsahaś caiva ye caivānye marā rathāḥ
ete matsyān upāgamya virāṭasya mahīpateḥ
      ghoṣān vidrāvya tarasā godhanaṃ jahrur ojasā
ṣaṣṭiṃ gavāṃ sahasrāṇi kuravaḥ kālayanti te
      mahatā rathavaṃśena parivārya samantataḥ
gopālānāṃ tu ghoṣeṣu hanyatāṃ tar mahārathaiḥ
      ārāvaḥ sumahān āsīt saṃprahāre bhayaṃkare
gavādhyakṣas tu saṃtrasto ratham āsthāya sa tvaraḥ
      jagāma nagarāyaiva parikrośaṃs tadārtavat
sa praviśya puraṃ rājño nṛpa veśmābhyayāt tataḥ
      avatīrya rathāt tūrṇam ākhyātuṃ praviveśa ha
dṛṣṭvā bhūmiṃjayaṃ nāma putraṃ matsyasya māninam
      tasmai tat sarvam ācaṣṭa rāṣṭrasya paśukarṣaṇam
ṣaṣṭiṃ gavāṃ sahasrāṇi kuravaḥ kālayanti te
     tad vijetuṃ samuttiṣṭha godhanaṃ rāṣṭravardhanam
rājaputra hitaprepsuḥ kṣipraṃ niryāhi vai svayam
     tvāṃ hi matsyo mahīpālaḥ śūnyapālam ihākarot
tvayā pariṣado madhye ślāghate sa narādhipaḥ
     putro mamānurūpaś ca śūraś ceti kulodvahaḥ
iṣvastre nipuṇo yodhaḥ sadā vīraś ca me sutaḥ
     tasya tat satyam evāstu manuṣyendrasya bhāṣitam
āvartaya kurūñ jitvā paśūn paśumatāṃ vara
     nirdahaiṣām anīkāni bhīmena śaratejasā
dhanuścyutai rukmapuṅkhaiḥ śaraiḥ saṃnataparvabhiḥ
     dviṣatāṃ bhindhy anīkāni gajānām iva yūthapaḥ
pāśopadhānāṃ jyātantrīṃ cāpadaṇḍāṃ mahāsvanām
     śaravarṇāṃ dhanur vīṇāṃ śatrumadhye pravādaya
śvetā rajatasaṃkāśā rathe yujyantu te hayāḥ
     dhvajaṃ ca siṃhaṃ sauvarṇam ucchrayantu tavābhibhoḥ
rukmapaṅkhāḥ prasannāgrā muktā hastavatā tvayā
     chādayantu śarāḥ sūryaṃ rājñām āyur nirodhinaḥ
raṇe jitvā kurūn sarvān varja pāṇir ivāsurān
     yaśo mahad avāpya tvaṃ praviśedaṃ puraṃ punaḥ
tvaṃ hi rāṣṭrasya paramā gatir matsyapateḥ sutaḥ
     gatimanto bhavantv adya sarve viṣayavāsinaḥ
strīmadhya uktas tenāsau tad vākyam abhayaṃkaram
     antaḥpure ślāghamāna idaṃ vacanam abravīt
