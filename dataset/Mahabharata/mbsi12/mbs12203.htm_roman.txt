[y]
      yogaṃ me paramaṃ tāta mokṣasya vada bhārata
      tam ahaṃ tattvato jñātum icchāmi vadatāṃ vara
[bhī]
      atrāpy udāharantīmam itihāsaṃ purātanam
      saṃvadaṃ mokṣasaṃyuktaṃ śiṣyasya guruṇā saha
kaś cid brāhmaṇam āsīnam ācāryam ṛṣisattamam
      śiṣyaḥ paramamedhāvī śreyo 'rthī susamāhitaḥ
      caraṇāv upasaṃgṛhya sthitaḥ prāñjalir abravīt
upāsanāt prasanno 'si yadi vai bhagavan mama
      saṃśayo me mahān kaś cit tan me vyākhyātum arhasi
kutaś cāhaṃ kutaś ca tvaṃ tat samyag brūhi yat param
      kathaṃ ca sarvabhūteṣu sameṣu dvijasattama
      samyagvṛttā nivartante viparītāḥ kṣayodayāḥ
vedeṣu cāpi yad vākyaṃ laukimaṃ vyāpakaṃ ca yat
      etad vidvan yathātattvaṃ sarvaṃ vyākhyātum arhasi
[guru]
      śṛṇu śiṣyamahāprājña brahma guhyam idaṃ param
      adhyātmaṃ sarvabhūtānām āgamānāṃ ca yad vasu
vāsudevaḥ sarvam idaṃ viśvasya brahmaṇo mukham
      satyaṃ dānam atho yajñas titikṣā dama ārjavam
puruṣaṃ sanātanaṃ viṣṇuṃ yat tad vedavido viduḥ
      sarga pralaya kartāram avyaktaṃ brahma śāśvatam
      tad idaṃ brahma vārṣṇeyam itihāsaṃ śṛṇuṣva me
brāhmaṇo brāhmaṇaiḥ śrāvyo rājanyaḥ kṣatriyais tathā
     māhātmyaṃ devadevasya viṣṇor amitatejasaḥ
     arhas tvam asi kalyāna vārṣṇeyaṃ śṛṇu yat param
kālacakram anādy antaṃ bhāvābhāva svalakṣaṇam
     trailokyaṃ sarvabhūteṣu cakravat parivartate
yat tad akṣaram avyaktam amṛtaṃ brahma śāśvatam
     vadanti puruṣavyāghraṃ keśavaṃ puruṣarṣabham
pitṝn devān ṛṣīṃś caiva tathā vai yakṣadānavān
     nāgāsuramanuṣyāṃś ca sṛjate paramo 'vyayaḥ
tathaiva veda śāstrāṇi lokadharmāṃś ca śāśvatān
     pralaye prakṛtiṃ prāpya yugādau sṛjate prabhuḥ
yathartuṣv ṛtuliṅgāni nānārūpāṇi paryaye
     dṛśyante tāni tāny eva tathā brahmāha rātriṣu
atha yad yad yadā bhāvi kālayogād yugādiṣu
     tat tad utpadyate jñānaṃ lokayātrā vidhānajam
yugānte 'ntarhitān vedān setihāsān maharṣayaḥ
     lebhire tapasā pūrvam anujñātāḥ svayambhuvā
vedavid veda bhagavān vedāṅgāni bṛhaspatiḥ
     bhārgavo nītiśāstraṃ ca jagāda jagato hitam
gāndharvaṃ nārado vedaṃ bharadvājo dhanur graham
     devarṣicaritaṃ gārgyaḥ kṛṣṇātreyaś cikitsitam
nyāyatantrāṇy anekāni tais tair uktāni vādibhiḥ
     hetvāgama sadācārair yad uktaṃ tad upāsyate
anādyaṃ yat paraṃ brahma na devā narṣayo viduḥ
     ekas tad veda bhagavān dhātā nārāyaṇaḥ prabhuḥ
nārāyaṇād ṛṣigaṇās tathā mukhyāḥ surāsurāḥ
     rājarṣayaḥ purāṇāś ca paramaṃ duḥkhabheṣajam
puruṣādhiṣṭhitaṃ bhāvaṃ prakṛtiḥ sūyate tadā
     hetuyuktam ataḥ sarvaṃ jagat saṃparivartate
dīpād anye yathā dīpāḥ pravartante sahasraśaḥ
     prakṛtiḥ sṛjate tadvad ānantyān nāpacīyate
avyaktakarmajā buddhir ahaṃkāraṃ prasūyate
     ākāśaṃ cāpy ahaṃkārād vāyur ākāśasaṃbhavaḥ
vāyos tejas tataś cāpas tv adbhyo hi vasudhodgatā
     mūlaprakṛtayo 'stau tā jagad etāsv avasthitam
jñānendriyāṇy ataḥ pañca pañca karmendriyāṇy api
     viṣayāḥ pañca caikaṃ ca vikāre sodaśaṃ manaḥ
śrotraṃ tvak cakṣuṣī jihvā ghrāṇaṃ pañcendriyāṇy api
     padau pāyur upasthaś ca hastau vāk karmaṇām api
śabdaḥ sparśo 'tha rūpaṃ ca raso gandhas tathaiva ca
     vijñeyaṃ vyāpakaṃ cittaṃ teṣu sarvagataṃ manaḥ
rasajñāne tu jihveyaṃ vyāhṛte vāk tathaiva ca
     indriyair vividhair yuktaṃ sarvaṃ vyastaṃ manas tathā
vidyāt tu sodaśaitāni daivatāni vibhāgaśaḥ
     deheṣu jñānakartāram upāsīnam upāsate
tadvat somaguṇā jihvā gandhas tu pṛthivī guṇaḥ
     śrotraṃ śabdaguṇaṃ caiva cakṣur agner guṇas tathā
     sparśaṃ vāyuguṇaṃ vidyāt sarvabhūteṣu sarvadā
manaḥ sattvaguṇaṃ prāhuḥ sattvam avyaktajaṃ tathā
     sarvabhūtātmabhūtasthaṃ tasmād budhyeta buddhimān
ete bhāvā jagat sarvaṃ vahanti sacarācaram
     śritā virajasaṃ devaṃ yam āhuḥ paramaṃ padam
navadvāraṃ puraṃ puṇyam etair bhāvaiḥ samanvitam
     vyāpya śete mahān ātmā tasmāt puruṣa ucyate
ajaraḥ so 'maraś caiva vyaktāvyaktopadeśavān
     vyāpakaḥ saguṇaḥ sūkṣmaḥ sarvabhūtaguṇāśrayaḥ
yathā dīpaḥ prakāśātmā hrasvo vā yadi vā mahān
     jñānātmānaṃ tathā vidyāt puruṣaṃ sarvajantuṣu
so 'tra vedayate vedyaṃ sa śṛṇoti sa paśyati
     kāraṇaṃ tasya deho 'yaṃ sa kartā sarvakarmaṇām
agnir dāru gato yadvad bhinne dārau na dṛśyate
     tathaivātmā śarīrastho yogenaivātra dṛśyate
nadīṣv āpo yathā yuktā yathā sūrye marīcayaḥ
     saṃtanvānā yathā yānti tathā dehāḥ śarīriṇām
svapnayoge yathaivātmā pañcendriya samāgataḥ
     deham utsṛjya vai yāti tathaivātropalabhyate
karmaṇā vyāpyate pūrvaṃ karmaṇā copapadyate
     karmaṇā nīyate 'nyatra svakṛtena balīyasā
sa tu dehād yathā dehaṃ tyaktvānyaṃ pratipadyate
     tathā taṃ saṃpravakṣyāmi bhūtagrāmaṃ svakarmajam
