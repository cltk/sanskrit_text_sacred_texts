[v]
      śubhena karmaṇā yad vai tiryagyonau na muhyase
      mamaiva kīṭa tat karma yena tvaṃ na pramuhyase
ahaṃ hi darśanād eva tārayāmi tapobalāt
      tapobalād dhi balavad balam anyan na vidyate
jānāmi pāpaiḥ svakṛtair gataṃ tvāṃ kīṭa kīṭatām
      avāpsyasi paraṃ dharmaṃ dharmastho yadi manyase
karmabhūmikṛtaṃ devā bhuñjate tiryagāś ca ye
      dharmād api manuṣyeṣu kāmo 'rthaś ca yathā guṇaiḥ
vāgbuddhipāṇipādaiś cāpy upetasya vipaścitaḥ
      kiṃ hīyate manuṣyasya mandasyāpi hi jīvataḥ
jīvan hi kurute pūjāṃ viprāgryaḥ śaśisūryayoḥ
      bruvann api kathaṃ puṇyāṃ tatra kīṭa tvam eṣyasi
guṇabhūtāni bhūtāni tatra tvam upabhokṣyase
      tatra te 'haṃ vineṣyāmi brahmatvaṃ yatra cecchasi
sa tatheti pratiśrutya kīṭo vartmany atiṣṭhata
      tam ṛṣiṃ draṣṭum agamat sarvāsv anyāsu yoniṣu
śvāvid godhā varāhāṇāṃ tathaiva mṛgapakṣiṇām
      śvapākavaiśya śūdrāṇāṃ kṣatriyāṇāṃ ca yoniṣu
sa kīṭety evam ābhāṣya ṛṣiṇā satyavādinā
     pratismṛtyātha jagrāha pādau mūrdhnā kṛtāñjaliḥ
[k]
     idaṃ tad atulaṃ sthānam īpṣitaṃ daśabhir guṇaiḥ
     yad ahaṃ prāpya kīṭatvam āgato rājaputratām
vahanti mām atibalāḥ kuñjarā hemamālinaḥ
     syandaneṣu ca kāmbojā yuktāḥ paramavājinaḥ
uṣṭrāśvatara yuktāni yānāni ca vahanti mām
     sa bāndhavaḥ sahāmātyaś cāśnāmi piśitaudanam
gṛheṣu sunivāseṣu sukheṣu śayaneṣu ca
     parārdhyeṣu mahābhāga svapāmīha supūjitaḥ
sarveṣv apararātreṣu sūtamāgadhabandinaḥ
     stuvanti māṃ yathā devaṃ mahendraṃ priyavādinaḥ
prasādāt satyasaṃdhasya bhavato 'mitatejasaḥ
     yad ahaṃ kīṭatāṃ prārya saṃprāpto rājaputratām
namas te 'stu mahāprājña kiṃ karomi praśādhi mām
     tvat tapobalanirdiṣṭam idaṃ hy adhitagaṃ mayā
[v]
     arcito 'haṃ tvayā rājan vāgbhir adya yadṛcchayā
     adya te kīṭatāṃ prāpya smṛtir jātājugupsitā
na tu nāśo 'sti pāpasya yat tvayopacitaṃ purā
     śūdreṇārtha pradhānena nṛśaṃsenātatāyinā
mama te darśanaṃ prāptaṃ tac caiva sukṛtaṃ purā
     tiryagyonau sma jātena mama cāpy arcanāt tathā
itas tvaṃ rājaputratvād brāhmaṇyaṃ samavāpsyasi
     gobrāhmaṇa kṛte prāṇān hutvātmīyān raṇājire
rājaputra sukhaṃ prāpya ṛtūṃś caivāptadakṣiṇān
     atha modiṣyase svarge brahmabhūto 'vyayaḥ sukhī
tiryagyoniyāḥ śūdratām abhyupaiti; śūdro vaiśyatvaṃ kṣatriyatvaṃ ca vaiśyaḥ
     vṛttaślāghī kṣatriyo brāhmaṇatvaṃ; svargaṃ puṇyaṃ brāhmaṇaḥ sādhuvṛttaḥ
