[bhīsma]
      atha kāle bahutithe pūrṇe prāpto bhujaṃgamaḥ
      dattābhyanujñaḥ svaṃ veśma kṛtakarmā vivasvataḥ
taṃ bhāryāsamabhikrāmat pādaśaucādibhir guṇaiḥ
      upapannāṃ ca tāṃ sādhvīṃ pannagaḥ paryapṛcchata
api tvam asi kalyāni devatātithipūjane
      pūrvam uktena vidhinā yuktā yuktena matsamam
na khalv asyākṛtārthena strī buddhyā mārdavī kṛtā
      madviyogena suśroṇi viyuktā dharmasetunā
[nāgabhāryā]
      śiṣyāṇāṃ guru śuśrūsā viprāṇāṃ veda pāraṇam
      bhṛtyānāṃ svāmivacanaṃ rājñāṃ lokānupālanam
sarvabhūtaparitrāṇaṃ kṣatradharma ihocyate
      vaiśyānāṃ yajñasaṃvṛttir ātitheya samanvitā
vipra kṣatriya vaiśyānāṃ śuśrūsā śūdra karma tat
      gṛhastha dharmo nāgendra sarvabhūtahitaiṣitā
niyatāhāratā nityaṃ vratacaryā yathākramam
      dharmo hi dharmasaṃbandhād indriyāṇāṃ viśeṣaṇam
ahaṃ kasya kuto vāhaṃ kaḥ ko me ha bhaved iti
      prayojana matir nityam evaṃ mokṣāśramī bhavet
pativratātvaṃ bhāryāyāḥ paramo dharma ucyate
     tapopadeśān nāgendra tac ca tattvena vedmi vai
sāhaṃ dharmaṃ vijānantī dharmanitye tvayi sthite
     satpathaṃ katham utsṛjya yāsyāmi viṣame pathi
devatānāṃ mahābhāga dharmacaryā na hīyate
     atithīnāṃ ca satkāre nityayuktāsmy atandritā
saptāsta divasās tv adya viprasyehāgatasya vai
     sa ca kāryaṃ na me khyātidarśanaṃ tava kāṅkṣati
gomatyās tv eṣa puline tvaddarśanasamutsukaḥ
     āsīno ''vartayan brahma brāhmaṇaḥ saṃśitavrataḥ
ahaṃ tv anena nāgendra sāmapūrvaṃ samāhitā
     prasthāpyo matsakāśaṃ sa saṃprāpto bhujagottamaḥ
etac chrutvā mahāprājña tatra gantuṃ tvam arhasi
     dātum arhasi vā tasya darśanaṃ darśanaśravaḥ
