[vai]
      evaṃ tad abhavad yuddhaṃ tumulaṃ janamejaya
      yatra duḥkhānvito rājā dhṛtarāṣṭro 'bravīd idam
rāmaṃ saṃnihitaṃ dṛṣṭvā gadāyuddha upasthite
      mama putraḥ kathaṃ bhīmāṃ pratyayudhyata saṃjaya
[s]
      rāma sāṃnidhyam āsādya putro duryodhanas tava
      yuddhakāmo mahābāhuḥ samahṛṣyata vīryavān
dṛṣṭvā lāṅgalinaṃ rājā pratyutthāya ca bhārata
      prītyā paramayā yukto yudhiṣṭhiram athābravīt
samanta pañcakaṃ kṣipram ito yāmaviśāṃ pate
      prathitottara vedī sā devaloke prajāpateḥ
tasmin mahāpuṇyatame trailokyasya sanātane
      saṃgrāme nidhanaṃ prāpya dhruvaṃ svargo bhaviṣyati
tathety uktvā mahārāja kuntīputro yudhiṣṭhiraḥ
      samantapañcakaṃ vīraḥ prāyād abhimukhaḥ prabhuḥ
tato duryodhano rājā pragṛhya mahatīṃ gadām
      padbhyām amarṣād dyutimān agacchat pāṇḍavaiḥ saha
tathā yāntaṃ gadāhastaṃ varmaṇā cāpi daṃśitam
      antarikṣagatā devāḥ sādhu sādhv ity apūjayan
      vātikāś ca narā ye 'tra dṛṣṭvā te harṣam āgatāḥ
sa pāṇḍavaiḥ parivṛtaḥ kururājas tavātmajaḥ
     mattasyeva gajendrasya gatim āsthāya so 'vrajat
tataḥ śaṅkhaninādena bherīṇāṃ ca mahāsvanaiḥ
     siṃhanādaiś ca śūrāṇāṃ diśaḥ sarvāḥ prapūritāḥ
pratīcy abhimukhaṃ deśaṃ yathoddiṣṭaṃ sutena te
     gatvā ca taiḥ parikṣiptaṃ samantāt sarvatodiśam
dakṣiṇena sarasvatyāḥ svayanaṃ tīrtham uttamam
     tasmin deśe tv aniriṇe tatra yuddham arocayan
tato bhīmo mahākoṭiṃ gadāṃ gṛhyātha varma bhṛt
     bibhrad rūpaṃ mahārāja sadṛśaṃ hi garutmataḥ
avabaddha śiras trāṇāḥ saṃkhye kāñcanavarma bhṛt
     rarāja rājan putras te kāñcanaḥ śailarāḍ iva
varmabhyāṃ saṃvṛtau vīrau bhīma duryodhanāv ubhau
     saṃyuge ca prakāśete saṃrabdhāv iva kuñjarau
raṇamaṇḍalamadhyasthau bhratarau tau nararṣabhau
     aśobhetāṃ mahārāja candrasūryāv ivoditau
tāv anyonyaṃ nirīkṣetāṃ kruddhāv iva mahādvipau
     dahantau locanai rājan parasparavadhaiṣiṇau
saṃprahṛṣṭamanā rājan gadām ādāya kauravaḥ
     sṛkkiṇī saṃlihan rājan krodharaktekṣaṇaḥ śvasan
tato duryodhano rājā gadām ādāya vīryavān
     bhīmasenam abhiprekṣya gajo gajam ivāhvayat
adrisāramayīṃ bhīmas tathaivādāya vīryavān
     āhvayām āsa nṛpatiṃ siṃhaḥ siṃhaṃ yathā vane
tāv udyatagadāpāṇī duryodhana vṛkodarau
     saṃyuge sma prakāśete girī saśikharāv iva
tāv ubhāv abhisaṃkruddhāv ubhau bhīmaparākramau
     ubhau śiṣyau gadāyuddhe rauhiṇeyasya dhīmataḥ
ubhau sadṛśakarmāṇau yama vāsavayor iva
     tathā sadṛśakarmāṇau varuṇasya mahābalau
vāsudevasya rāmasya tathā vaiśravaṇasya ca
     sadṛśau tau mahārāja madhukaiṭabhayor yudhi
ubhau sadṛśakarmāṇau raṇe sundopasundayoḥ
     tathaiva kālasya samau mṛtyoś caiva paraṃtapau
anyonyam abhidhāvantau mattāv iva mahādvipau
     vāśitā saṃgame dṛptau śaradīva madotkaṭau
mattāv iva jigīṣantau mātaṅgau bharatarṣabhau
     ubhau krodhaviṣaṃ dīptaṃ vamantāv uragāv iva
anyonyam abhisaṃrabdhau prekṣamāṇāv ariṃdamau
     ubhau bharataśārdūlau vikrameṇa samanvitau
siṃhāv iva durādharṣau gadāyuddhe paraṃtapau
     nakhadaṃṣṭrāyudhau vīrau vyāghrāv iva durutsahau
prajāsaṃharaṇe kṣubdhau samudrāv iva dustarau
     lohitāṅgāv iva kruddhau pratapantau mahārathau
raśmimantau mahātmānau dīptimantau mahābalau
     dadṛśāte kuruśreṣṭhau kālasūryāv ivodditau
vyāghrāv iva susaṃrabdhau garjantāv iva toyadau
     jahṛṣāte mahābāhū siṃhau kesariṇāv iva
gajāv iva susaṃrabdhau jvalitāv iva pāvakau
     dadṛśus tau mahātmānau saśṛṅgāv iva parvatau
roṣāt prasphuramāṇauṣṭhau nirīkṣantau parasparam
     tau sametau mahātmānau gadāhastau narottamau
ubhau paramasaṃhṛṣṭāv ubhau paramasaṃmatau
     sadaśvāv iva heṣantau bṛṃhantāv iva kuñjarau
vṛṣabhāv iva garjantau duryodhana vṛkodarau
     daityāv iva balonmattau rejatus tau narottamau
tato duryodhano rājann idam āha yudhiṣṭhiram
     sṛñjayaiḥ saha tiṣṭhantaṃ tapantam iva bhāskaram
idaṃ vyavasitaṃ yuddhaṃ mama bhīmasya cobhayoḥ
     upopaviṣṭāḥ paśyadhvaṃ vimardaṃ nṛpasattamāḥ
tataḥ samupaviṣṭaṃ tat sumahad rājamaṇḍalam
     virājamānaṃ dadṛśe divīvādityamaṇḍalam
teṣāṃ madhye mahābāhuḥ śrīmān keśava pūrvajaḥ
     upaviṣṭo mahārāja pūjyamānaḥ samantataḥ
śuśubhe rājamadhyastho nīlavāsāḥ sitaprabhaḥ
     nakṣatrair iva saṃpūrṇo vṛto niśi niśākaraḥ
tau tathā tu mahārāja gadāhastau durāsadau
     anyonyaṃ vāgbhir ugrābhis takṣamāṇau vyavasthitau
apriyāṇi tato 'nyonyam uktvā tau kurupuṃgavau
     udīkṣantau sthitau vīrau vṛtra śakrāv ivāhave
