[l]
      iha martyās tapas taptvā svargaṃ gacchanti bhārata
      martukāmā narā rājann ihāyānti sahasraśaḥ
evam āśīḥ prayuktā hi dakṣeṇa yajatā purā
      iha ye vai mariṣyanti te vai svargajito narāḥ
eṣā saro vatī puṇyā divyā coghavatī nadī
      etad vinaśanaṃ nāma saro vatyā viśāṃ pate
dvāraṃ niṣādarāṣṭrasya yeṣāṃ dveṣāt saro vatī
      praviṣṭā pṛthivīṃ vīra mā niṣādā hi māṃ viduḥ
eṣa vai camasodbhedo yatra dṛśyā saro vatī
      yatrainām abhyavartanta divyāḥ puṇyāḥ samudragāḥ
etat sindhor mahat tīrthaṃ yatrāgastyam ariṃdama
      lopāmudrā samāgamya bhartāram avṛṇīta vai
etat prabhāsate tīrthaṃ prabhāsaṃ bhāḥ karadyute
      indrasya dayitaṃ puṇyaṃ pavitraṃ pāpanāśanam
etad viṣṇupadaṃ nāma dṛśyate tīrtham uttamam
      eṣā ramyā vipāśā ca nadī paramapāvanī
atraiva putraśokena vasiṣṭho bhagavān ṛṣiḥ
      baddhvātmānaṃ nipatito vipāśaḥ punar utthitaḥ
kāśmīla maṇḍalaṃ caitat sarvapuṇyam ariṃdama
     maharṣibhiś cādhyuṣitaṃ paśyedaṃ bhrātṛbhiḥ saha
atrottarāṇāṃ sarveṣām ṛṣīṇāṃ nāhuṣasya ca
     agneś cātraiva saṃvādaḥ kāśyapasya ca bhārata
etad dvāraṃ mahārāja mānasasya prakāśate
     varṣam asya girer madhye rāmeṇa śrīmatā kṛtam
eṣa vātika ṣaṇḍo vai prakhyātaḥ satyavikramaḥ
     nābhyavartata yad dvāraṃ videhān uttaraṃ ca yaḥ
eṣa ujjānako nāma yavakrīr yatra śāntavān
     arundhatī sahāyaś ca vasiṣṭho bhagavān ṛṣiḥ
hradaś ca kuśavān eṣa yatra padmaṃ kuśe śayam
     āśramaś caiva rukmiṇyā yatrāśāmyad akopanā
samādhīnāṃ samāsas tu pāṇḍaveya śrutas tvayā
     taṃ drakṣyasi mahārāja bhṛgutuṅgaṃ mahāgirim
jalāṃ copajalāṃ caiva yamunām abhito nadīm
     uśīnaro vai yatreṣṭvā vāsavād atyaricyata
tāṃ devasamitiṃ tasya vāsavaś ca viśāṃ pate
     abhyagacchata rājānaṃ jñātum agniś ca bhārata
jijñāsamānau varadau mahātmānam uśīnaram
     indraḥ śyenaḥ kapoto 'gnir bhūtvā yajñe 'bhijagmatuḥ
ūruṃ rājñaḥ samāsādya kapotaḥ śyenajād bhayāt
     śaraṇārthī tadā rājan nililye bhayapīḍitaḥ
