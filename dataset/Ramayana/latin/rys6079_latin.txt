rudhiraklinnagātras tu lakṣmaṇaḥ śubhalakṣaṇaḥ
 babhūva hṛṣṭas taṃ hatvā śakrajetāram āhave
tataḥ sa jāmbavantaṃ ca hanūmantaṃ ca vīryavān
 saṃnivartya mahātejās tāṃś ca sarvān vanaukasaḥ
ājagāma tataḥ śīghraṃ yatra sugrīvarāghavau
 vibhīṣaṇam avaṣṭabhya hanūmantaṃ ca lakṣmaṇaḥ
tato rāmam abhikramya saumitrir abhivādya ca
 tasthau bhrātṛsamīpasthaḥ śakrasyendrānujo yathā
 ācacakṣe tadā vīro ghoram indrajito vadham
rāvaṇas tu śiraś chinnaṃ lakṣmaṇena mahātmanā
 nyavedayata rāmāya tadā hṛṣṭo vibhīṣaṇaḥ
upaveśya tam utsaṅge pariṣvajyāvapīḍitam
 mūrdhni cainam upāghrāya bhūyaḥ saṃspṛśya ca tvaran
 uvāca lakṣmaṇaṃ vākyam āśvāsya puruṣarṣabhaḥ
kṛtaṃ paramakalyāṇaṃ karma duṣkarakāriṇā
 niramitraḥ kṛto 'smy adya niryāsyati hi rāvaṇaḥ
 balavyūhena mahatā śrutvā putraṃ nipātitam
taṃ putravadhasaṃtaptaṃ niryāntaṃ rākṣasādhipam
 balenāvṛtya mahatā nihaniṣyāmi durjayam
tvayā lakṣmaṇa nāthena sītā ca pṛthivī ca me
 na duṣprāpā hate tv adya śakrajetari cāhave
sa taṃ bhrātaram āśvāsya pāriṣvajya ca rāghavaḥ
 rāmaḥ suṣeṇaṃ muditaḥ samābhāṣyedam abravīt
saśalyo 'yaṃ mahāprājñaḥ saumitrir mitravatsalaḥ
 yathā bhavati susvasthas tathā tvaṃ samupācara
 viśalyaḥ kriyatāṃ kṣipraṃ saumitriḥ savibhīṣaṇaḥ
kṛṣa vānarasainyānāṃ śūrāṇāṃ drumayodhinām
 ye cānye 'tra ca yudhyantaḥ saśalyā vraṇinas tathā
 te 'pi sarve prayatnena kriyantāṃ sukhinas tvayā
evam uktaḥ sa rāmeṇa mahātmā hariyūthapaḥ
 lakṣmaṇāya dadau nastaḥ suṣeṇaḥ paramauṣadham
sa tasya gandham āghrāya viśalyaḥ samapadyata
 tadā nirvedanaś caiva saṃrūḍhavraṇa eva ca
vibhīṣaṇa mukhānāṃ ca suhṛdāṃ rāghavājñayā
 sarvavānaramukhyānāṃ cikitsāṃ sa tadākarot
tataḥ prakṛtim āpanno hṛtaśalyo gatavyathaḥ
 saumitrir muditas tatra kṣaṇena vigatajvaraḥ
tathaiva rāmaḥ plavagādhipas tadā; vibhīṣaṇaś carkṣapatiś ca jāmbavān
 avekṣya saumitrim arogam utthitaṃ; mudā sasainyaḥ suciraṃ jaharṣire
apūjayat karma sa lakṣmaṇasya; suduṣkaraṃ dāśarathir mahātmā
 hṛṣṭā babhūvur yudhi yūthapendrā; niśamya taṃ śakrajitaṃ nipātitam
