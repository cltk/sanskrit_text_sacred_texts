[bh]
      tatas taṃ lubdhakaḥ paśyan kṛpayābhipariplutaḥ
      kapotam agnau patitaṃ vākyaṃ punar uvāca ha
kim īdṛśaṃ nṛśaṃsena mayā kṛtam abuddhinā
      bhaviṣyati hi me nityaṃ pātakaṃ hṛdi jīvataḥ
sa vinindann athātmānaṃ punaḥ punar uvāca ha
      dhin mām astu sudurbuddhiṃ sadā nikṛtiniścayam
      śubhaṃ karma parityajya yo 'haṃ śakunilubdhakaḥ
nṛśaṃsasya mamādyāyaṃ pratyādeśo na saṃśayaḥ
      dattaḥ svamāṃsaṃ dadatā kapotena mahātmanā
so 'haṃ tyakṣye priyān prāṇān putradāraṃ visṛjya ca
      upadiṣṭo hi me dharmaḥ kapotenātidharmiṇā
adya prabhṛti dehaṃ svaṃ sarvabhogair vivarjitam
      yathā svalpaṃ jalaṃ grīṣme śoṣayiṣyāmy ahaṃ tathā
kṣutpipāsātapa sahaḥ kṛśo dhamani saṃtataḥ
      upavāsair bahuvidhaiś cariṣye pāralaukikam
aho dehapradānena darśitātithi pūjanā
      tasmād dharmaṃ cariṣyāmi dharmo hi paramā gatiḥ
      dṛṣṭo hi dharmo dharmiṣṭhair yādṛśo vihagottame
evam uktvā viniścitya raudrakarmā sa lubdhakaḥ
      mahāprasthānam āśritya prayayau saṃśitavrataḥ
tato yaṣṭiṃ śalākāś ca kṣārakaṃ pañjaraṃ tathā
     tāṃś ca baddhā kapotān sa saṃpramucyotsasarja ha
