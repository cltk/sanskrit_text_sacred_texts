[s]
      saubhadras tu vacaḥ śrutvā dharmarājasya dhīmataḥ
      acodayata yantāraṃ droṇānīkāya bhārata
tena saṃcodyamānas tu yāhi yāhīti sārathiḥ
      pratyuvāca tato rājann abhimanyum idaṃ vacaḥ
atibhāro 'yam āyuṣmann āhitas tvayi pāṇḍavaiḥ
      saṃpradhārya kṣamaṃ buddhyā tatas tvaṃ yoddhum arhasi
ācārya hi kṛtī droṇaḥ paramāstre kṛtaśramaḥ
      atyantasukhasaṃvṛddhas tvaṃ ca yuddhaviśāradaḥ
tato 'bhimanyuḥ prahasan sārathiṃ vākyam abravīt
      sārathe ko nv ayaṃ droṇaḥ samagraṃ kṣatram eva vā
airāvata gataṃ śakraṃ sahāmara gaṇair aham
      yodhayeyaṃ raṇamukhe na me kṣatre 'dya vismayaḥ
      na mamaitad dviṣat sainyaṃ kalām arhati ṣoḍaśīm
api viśvajitaṃ viṣṇuṃ mātulaṃ prāpya sūtaja
      pitaraṃ cārjunaṃ saṃkhye na bhīr mām upayāsyati
tato 'bhimanyus tāṃ vācaṃ kadarthī kṛtyasāratheḥ
      yāhīty evābravīd enaṃ droṇānīkāya māciram
tataḥ saṃcodayām āsa hayān asya trihāyanān
      nātihṛṣṭta manāḥ sūto hemabhāṇḍa paricchadān
te preṣitāḥ sumitreṇa droṇānīkāya vājinaḥ
     droṇam abhyadravan rājan mahāvegaparākramāḥ
tam udīkṣya tathā yānaṃ sarve droṇa purogamāḥ
     abhyavartanta kauravyāḥ pāṇḍavāś ca tam anvayuḥ
sa karṇikārapravarocchritadhvajaḥ; suvarṇavarmārjunir arjunād varaḥ
     yuyutsayā droṇa mukhān mahārathān; samāsadat siṃhaśiśur yathā gajān
te viṃśatipade yattāḥ saṃprahāraṃ pracakrire
     āsīd gāṅga ivāvarto muhūrtam udadher iva
śūrāṇāṃ yudhyamānānāṃ nighnatām itaretaram
     saṃgrāmas tumulo rājan prāvartata sudāruṇaḥ
pravartamāne saṃgrāme tasminn atibhayaṃ kare
     droṇasya miṣato vyūhaṃ bhittvā prāviśad ārjuniḥ
taṃ praviṣṭaṃ parān ghnantaṃ śatrumadhye mahābalam
     hastyaśvarathapattyaughāḥ parivavrur udāyudhāḥ
nānā vāditraninadaiḥ kṣveḍitotkruṣṭa garjitaiḥ
     huṃkāraiḥ siṃhanādaiś ca tiṣṭha tiṣṭheti nisvanaiḥ
ghorair halahalāśabdair mā gās tiṣṭhaihi mām iti
     asāv aham amutreti pravadanto muhur muhuḥ
bṛṃhitaiḥ śiñjitair hāsaiḥ khuranemisvanair api
     saṃnādayanto vasudhām abhidudruvur ārjunim
teṣām āpatatāṃ vīraḥ pūrvaṃ śīghram atho dṛḍham
     kṣiprāstro nyavadhīd vrātān marmajño marmabhedibhiḥ
te hanyamānāś ca tathā nānā liṅgaiḥ śitaiḥ śaraiḥ
     abhipetus tam evājau śalabhā iva pāvakam
tatas teṣāṃ śarīraiś ca śarīrāvayavaiś ca saḥ
     saṃtastāra kṣitiṃ kṣipraṃ kuśair vedim ivādhvare
baddhagodhāṅgulitrāṇān sa śarāvara kārmukān
     sāsi carmāṅkuśābhīśūn sa tomaraparaśvadhān
sa guḍāyo mukhaprāsān sarṣṭi tomarapaṭṭiśān
     sa bhiṇḍipāla parighān sa śaktivarakampanān
sa pratodamahāśaṅkhān sa kuntān sa kaca grahān
     sa mudgarakṣepaṇīyān sa pāśaparighopalān
sa keyūrāṅgadān bāhūn hṛdya gandhānulepanān
     saṃcicchedārjunir vṛttāṃs tvadīyānāṃ sahasraśaḥ
taiḥ sphuradbhir mahārāja śuśubhe lohitokṣitaiḥ
     pañcāsyaiḥ pannagaiś chinnair garuḍeneva māriṣa
sunāsānana keśāntair avraṇaiś cārukuṇḍalaiḥ
     saṃdaṣṭauṣṭha puṭaiḥ krodhāt kṣaradbhiḥ śoṇitaṃ bahu
cārusraṅmukuṭoṣṇīṣair maṇiratnavirājitaiḥ
     vināla nalinākārair divākaraśaśiprabhaiḥ
hitapriyaṃvadaiḥ kāle bahubhiḥ puṇyagandhibhiḥ
     dviṣac chirobhiḥ pṛthivīm avatastāra phālguṇiḥ
gandharvanagarākārān vidhivat kalpitān rathān
     vīṣā mukhān vitriveṇūn vyastadaṇḍakabandhurān
vijaṅgha kūbarākṣāṃś ca vinemīnanarān api
     vicakropaskaropasthān bhagnopakaraṇān api
praśātitopakaraṇān hatayodhān sahasraśaḥ
     śarair viśakalīkurvan dikṣu sarvāsv adṛśyata
punar dvipān dvipārohān vaijayanty aṅkuśa dhvajān
     tūṇān varmāṇy atho kakṣyāgraiveyān atha kambalān
ghaṇṭāḥ śuṇḍān viṣāṇāgrān kṣura pālān padānugān
     śarair niśitadhārāgraiḥ śātravāṇām aśātayat
vanāyujān pārvatīyān kāmbojāraṭṭa bāhlikān
     sthiravāladhi karṇākṣāñ janavān sādhu vāhinaḥ
svārūḍhāñ śikhitair yodhaiḥ śaktyṛṣṭi prāsayodhibhiḥ
     vidhvastacāmara kuthān viprakīrṇaprakīrṇakān
nirastajihvā nayanān niṣkīrṇān trayakṛd dhanān
     hatārohān bhinnabhāṇḍān kravyādagaṇamodanān
nikṛttavarma kavacāñ śakṛn mūtrāsṛg āplutān
     nipātayann aśvavarāṃs tāvakān so 'bhyarocata
eko viṣṇur ivācintyaḥ kṛtvā prāk karma duṣkaram
     tathā vimathitaṃ tena tryaṅgaṃ tava balaṃ mahat
     vyahanat sa padātyoghāṃs tvadīyān eva bhārata
evam ekena tāṃ senāṃ saubhadreṇa śitaiḥ śaraiḥ
     bhṛśaṃ viprahatāṃ dṛṣṭvāskandenevāsurīṃ camūm
tvadīyās tava putrāś ca vīkṣamāṇā diśo daśa
     saṃśuṣkāsyāś calan netrāḥ prasvinnā lomaharṣaṇāḥ
palāyanakṛtotsāhā nirutsāhā dviṣaj jave
     gotra nāmabhir anyonyaṃ krandantau jīvitaiṣiṇaḥ
hatān putrāṃs tathā pitṝn suhṛt saṃbandhibāndhavān
     prātiṣṭhanta samutsṛjya tvarayanto hayadvipān
