[y]
      rājā rājyam anuprāpya durbalo bharatarṣabha
      amitrasyātivṛddhasya kathaṃ tiṣṭhed asādhanaḥ
[bh]
      atrāpy udāharantīmam itihāsaṃ purātanam
      saritāṃ caiva saṃvādaṃ sāgarasya ca bhārata
surārinilayaḥ śaśvat sāgaraḥ saritāṃ patiḥ
      papraccha saritaḥ sarvāḥ saṃśayaṃ jātam ātmanaḥ
sa mūlaśākhān paśyāmi nihatāṃś chāyino drumān
      yuṣpābhir iha pūrṇābhir anyāṃs tatra na vetasam
akāyaś cālpasāraś ca vetasaḥ kūlajaś ca vaḥ
      avajñāya na śakyo vā kiṃ cid vā tena vaḥ kṛtam
tad ahaṃ śrotum icchāmi sarvāsām eva vo matam
      yathā kūlāni cemāni bhittvā nānīyate vaśam
tataḥ prāha nadī gaṅgā vākyam uttaram arthavat
      hetumad grāhakaṃ caiva sāgaraṃ saritāṃ patim
tiṣṭhanty ete yathāsthānaṃ nagā hy ekaniketanāḥ
      tatas tyajanti tat sthānaṃ prātilomyād acetasaḥ
vetaso vegam āyāntaṃ dṛṣṭvā namati netaraḥ
      sa ca vege 'bhyatikrānte sthānam āsādya tiṣṭhati
kālajñaḥ samayajñaś ca sadā vaśyaś ca no drumaḥ
     anulomas tathāstabdhas tena nābhyeti vetasaḥ
mārutodaka vegena ye namanty unnamanti ca
     oṣadhyaḥ pādapā gulmā na te yānti parābhavam
yo hi śatror vivṛddhasya prabhor vadhavināśane
     pūrvaṃ na sahate vegaṃ kṣipram eva sa naśyati
sārāsāraṃ balaṃ vīryam ātmano dviṣataś ca yaḥ
     jānan vicarati prājño na sa yāti parābhavam
evam eva yadā vidvān manyetātibalaṃ ripum
     saṃśrayed vaitasīṃ vṛttim evaṃ prajñāna lakṣaṇam
