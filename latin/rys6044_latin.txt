tad dṛṣṭvā sumahat karma kṛtaṃ vānarasattamaiḥ
 krodham āhārayām āsa yudhi tīvram akampanaḥ
krodhamūrchitarūpas tu dhnuvan paramakārmukam
 dṛṣṭvā tu karma śatrūṇāṃ sārathiṃ vākyam abravīt
tatraiva tāvat tvaritaṃ rathaṃ prāpaya sārathe
 ete 'tra bahavo ghnanti subahūn rākṣasān raṇe
ete 'tra balavanto hi bhīmakāyāś ca vānarāḥ
 drumaśailapraharaṇās tiṣṭhanti pramukhe mama
etān nihantum icchāmi samaraślāghino hy aham
 etaiḥ pramathitaṃ sarvaṃ dṛśyate rākṣasaṃ balam
tataḥ prajavitāśvena rathena rathināṃ varaḥ
 harīn abhyahanat krodhāc charajālair akampanaḥ
na sthātuṃ vānarāḥ śekuḥ kiṃ punar yoddhum āhave
 akampanaśarair bhagnāḥ sarva eva pradudruvuḥ
tān mṛtyuvaśam āpannān akampanavaśaṃ gatān
 samīkṣya hanumāñ jñātīn upatasthe mahābalaḥ
taṃ mahāplavagaṃ dṛṣṭvā sarve plavagayūthapāḥ
 sametya samare vīrāḥ sahitāḥ paryavārayan
vyavasthitaṃ hanūmantaṃ te dṛṣṭvā hariyūthapāḥ
 babhūvur balavanto hi balavantam upāśritāḥ
akampanas tu śailābhaṃ hanūmantam avasthitam
 mahendra iva dhārābhiḥ śarair abhivavarṣa ha
acintayitvā bāṇaughāñ śarīre patitāñ śitān
 akampanavadhārthāya mano dadhre mahābalaḥ
sa prahasya mahātejā hanūmān mārutātmajaḥ
 abhidudrāva tad rakṣaḥ kampayann iva medinīm
tasyābhinardamānasya dīpyamānasya tejasā
 babhūva rūpaṃ durdharṣaṃ dīptasyeva vibhāvasoḥ
ātmānaṃ tv apraharaṇaṃ jñātvā krodhasamanvitaḥ
 śailam utpāṭayām āsa vegena haripuṃgavaḥ
taṃ gṛhītvā mahāśailaṃ pāṇinaikena mārutiḥ
 vinadya sumahānādaṃ bhrāmayām āsa vīryavān
tatas tam abhidudrāva rākṣasendram akampanam
 yathā hi namuciṃ saṃkhye vajreṇeva puraṃdaraḥ
akampanas tu tad dṛṣṭvā giriśṛṅgaṃ samudyatam
 dūrād eva mahābāṇair ardhacandrair vyadārayat
tat parvatāgram ākāśe rakṣobāṇavidāritam
 vikīrṇaṃ patitaṃ dṛṣṭvā hanūmān krodhamūrchitaḥ
so 'śvakarṇaṃ samāsādya roṣadarpānvito hariḥ
 tūrṇam utpāṭayām āsa mahāgirim ivocchritam
taṃ gṛhītvā mahāskandhaṃ so 'śvakarṇaṃ mahādyutiḥ
 prahasya parayā prītyā bhrāmayām āsa saṃyuge
pradhāvann uruvegena prabhañjaṃs tarasā drumān
 hanūmān paramakruddhaś caraṇair dārayat kṣitim
gajāṃś ca sagajārohān sarathān rathinas tathā
 jaghāna hanumān dhīmān rākṣasāṃś ca padātikān
tam antakam iva kruddhaṃ samare prāṇahāriṇam
 hanūmantam abhiprekṣya rākṣasā vipradudruvuḥ
tam āpatantaṃ saṃkruddhaṃ rākṣasānāṃ bhayāvaham
 dadarśākampano vīraś cukrodha ca nanāda ca
sa caturdaśabhir bāṇaiḥ śitair dehavidāraṇaiḥ
 nirbibheda hanūmantaṃ mahāvīryam akampanaḥ
sa tathā pratividdhas tu bahvībhiḥ śaravṛṣṭibhiḥ
 hanūmān dadṛśe vīraḥ prarūḍha iva sānumān
tato 'nyaṃ vṛkṣam utpāṭya kṛtvā vegam anuttamam
 śirasy abhijaghānāśu rākṣasendram akampanam
sa vṛkṣeṇa hatas tena sakrodhena mahātmanā
 rākṣaso vānarendreṇa papāta sa mamāra ca
taṃ dṛṣṭvā nihataṃ bhūmau rākṣasendram akampanam
 vyathitā rākṣasāḥ sarve kṣitikampa iva drumāḥ
tyaktapraharaṇāḥ sarve rākṣasās te parājitāḥ
 laṅkām abhiyayus trastā vānarais tair abhidrutāḥ
te muktakeśāḥ saṃbhrāntā bhagnamānāḥ parājitāḥ
 sravacchramajalair aṅgaiḥ śvasanto vipradudruvuḥ
anyonyaṃ pramamantus te viviśur nagaraṃ bhayāt
 pṛṣṭhatas te susaṃmūḍhāḥ prekṣamāṇā muhur muhuḥ
teṣu laṅkāṃ praviṣṭeṣu rākṣaseṣu mahābalāḥ
 sametya harayaḥ sarve hanūmantam apūjayan
so 'pi prahṛṣṭas tān sarvān harīn saṃpratyapūjayat
 hanūmān sattvasaṃpanno yathārham anukūlataḥ
vineduś ca yathā prāṇaṃ harayo jitakāśinaḥ
 cakarṣuś ca punas tatra saprāṇān eva rākṣasān
sa vīraśobhām abhajan mahākapiḥ; sametya rakṣāṃsi nihatya mārutiḥ
 mahāsuraṃ bhīmam amitranāśanaṃ; yathaiva viṣṇur balinaṃ camūmukhe
apūjayan devagaṇās tadā kapiṃ; svayaṃ ca rāmo 'tibalaś ca lakṣmaṇaḥ
 tathaiva sugrīvamukhāḥ plavaṃgamā; vibhīṣaṇaś caiva mahābalas tadā
