[y]
      dharmāḥ pitāmahenoktā rājadharmāśritāḥ śubhāḥ
      dharmam āśramiṇāṃ śreṣṭhaṃ vaktum arhasi pārthiva
[bhīsma]
      sarvatra vihito dharmaḥ svargyaḥ satyaphalaṃ tapaḥ
      bahu dvārasya dharmasya nehāsti viphalā kriyā
yasmin yasmiṃs tu vinaye yo yo yāti viniścayam
      sa tam evābhijānāti nānyaṃ bharatasattama
yathā yathā ca paryeti lokatantram asāravat
      tathā tathā virāgo 'tra jāyate nātra saṃśayaḥ
evaṃ vyavasite loke bahudoṣe yudhiṣṭhira
      ātmamokṣanimittaṃ vai yateta matimān naraḥ
[y]
      naṣṭe dhane vā dāre vā putre pitari vā mṛte
      yayā buddhyā nudec chokaṃ tan me brūhi pitāmaha
[bhī]
      naṣṭe dhane vā dāre vā putre pitari vā mṛte
      aho duḥkham iti dhyāyañ śokasyāpacitiṃ caret
atrāpy udāharantīmam itihāsaṃ purātanam
      yathā senajitaṃ vipraḥ kaś cid ity abravīd vacaḥ
putraśokābhisaṃtaptaṃ rājānaṃ śokavihvalam
      viṣannavadanaṃ dṛṣṭvā vipro vacanam abravīt
kiṃ nu khalv asi mūḍhas tvaṃ śocyaḥ kim anuśocasi
     yadā tvām api śocantaḥ śocyā yāsyanti tāṃ gatim
tvaṃ caivāhaṃ ca ye cānye tvāṃ rājan paryupāsate
     sarve tatra gamiṣyāmo yata evāgatā vayam
[senajit]
     kā buddhiḥ kiṃ tapo vipra kaḥ samādhis tapodhana
     kiṃ jñānaṃ kiṃ śrutaṃ vā te yat prāpya na viṣīdasi
[brāhmaṇa]
     paśya bhūtāni duḥkhena vyatiṣaktāni sarvaśaḥ
     ātmāpi cāyaṃ na mama sarvā vā pṛthivī mama
yathā mama tathānyeṣām iti buddhyā na me vyathā
     etāṃ buddhim ahaṃ prāpya na prahṛṣye na ca vyathe
yathā kāṣṭhaṃ ca kāṣṭhaṃ ca sameyātāṃ mahodadhau
     sametya ca vyapeyātāṃ tadvad bhūtasamāgamaḥ
evaṃ putrāś ca pautrāś ca jñātayo bāndhavās tathā
     teṣu sneho na kartavyo viprayogo hi tair dhruvam
adarśanād āpatitaḥ punaś cādarśanaṃ gataḥ
     na tvāsau veda na tvaṃ taṃ kaḥ san kam anuśocasi
tṛṣṇārti prabhavaṃ duḥkhaṃ duḥkhārti prabhavaṃ sukham
     sukhāt saṃjāyate duḥkham evam etat punaḥ punaḥ
     sukhasyānantaraṃ duḥkhaṃ duḥkhasyānantaraṃ sukham
sukhāt tvaṃ duḥkham āpannaḥ punar āpatsyase sukham
     na nityaṃ labhate duḥkhaṃ na nityaṃ labhate sukham
nālaṃ sukhāya suhṛdo nālaṃ duḥkhāya śatravaḥ
     na ca prajñālam arthānāṃ na sukhānām alaṃ dhanam
na buddhir dhanalābhāya na jādyam asamṛddhaye
     lokaparyāya vṛttāntaṃ prājño jānāti netaraḥ
buddhimantaṃ ca mūḍhaṃ ca śūraṃ bhīruṃ jadaṃ kavim
     durbalaṃ balavantaṃ ca bhāginaṃ bhajate sukham
dhenur vatsasya gopasya svāminas taskarasya ca
     payaḥ pibati yas tasyā dhenus tasyeti niścayaḥ
ye ca mūḍhatamā loke ye ca buddheḥ paraṃ gatāḥ
     te narāḥ sukham edhante kliśyaty antarito janaḥ
antyeṣu remire dhīrā na te madhyeṣu remire
     antya prāptiṃ sukhām āhur duḥkham antaram antayoḥ
ye tu buddhisukhaṃ prāptā dvandvātītā vimatsarāḥ
     tān naivārthā na cānarthā vyathayanti kadā cana
atha ye buddhim aprāptā vyatikrāntāś ca mūḍhatām
     te 'tivelaṃ prahṛṣyanti saṃtāpam upayānti ca
nityapramuditā mūḍhā divi devagaṇā iva
     avalepena mahatā paridṛbdhā vicetasaḥ
sukhaṃ duḥkhāntam ālasyaṃ duḥkhaṃ dākṣyaṃ sukhodayam
     bhūtiś caiva śriyā sārdhaṃ dakṣe vasati nālase
sukhaṃ vā yadi vā duḥkhaṃ dveṣyaṃ vā yadi vā priyam
     prāptaṃ prāptam upāsīta hṛdayenāparājitaḥ
śokasthāna sahasrāṇi harṣasthāna śatāni ca
     divase divase mūḍham āviśanti na paṇḍitam
buddhimantaṃ kṛtaprajñaṃ śuśrūsum anasūyakam
     dāntaṃ jitendriyaṃ cāpi śoko na spṛśate naram
etāṃ buddhiṃ samāsthāya guptacittaś cared budhaḥ
     udayāstamayajñaṃ hi na śokaḥ sprastum arhati
yannimittaṃ bhavec chokas trāso vā duḥkham eva vā
     āyāso vā yatomūlas tad ekāṅgam api tyajet
yad yat tyajati kāmānāṃ tat sukhasyābhipūryate
     kāmānusārī puruṣaḥ kāmān anu vinaśyati
yac ca kāmasukhaṃ loke yac ca divyaṃ mahat sukham
     tṛṣṇā kṣayasukhasyaite nārhataḥ sodaśīṃ kalām
pūrvadehakṛtaṃ karma śubhaṃ vā yadi vāśubham
     prājñaṃ mūḍhaṃ tathā śūraṃ bhajate yādṛśaṃ kṛtam
evam eva kilaitāni priyāṇy evāpriyāṇi ca
     jīveṣu parivartante duḥkhāni ca sukhāni ca
tad evaṃ buddhim āsthāya sukhaṃ jīved guṇānvitaḥ
     sarvān kāmāñ jugupseta saṅgān kurvīta pṛṣṭhataḥ
     vṛtta eṣa hṛdi praudho mṛtyur eṣa manomayaḥ
yadā saṃharate kāmān kūrmo 'ṅgānīva sarvaśaḥ
     tadātmajyotir ātmā ca ātmany eva prasīdati
kiṃ cid eva mamatvena yadā bhavati kalpitam
     tad eva paritāpārthaṃ sarvaṃ saṃpadyate tadā
na bibheti yadā cāyaṃ yadā cāsmān na bibhyati
     yadā necchati na dveṣṭi brahma saṃpadyate tadā
ubhe satyānṛte tyaktvā śokānandau bhayābhaye
     priyāpriye parityajya praśāntātmā bhaviṣyasi
yadā na kurute dhīraḥ sarvabhūteṣu pāpakam
     karmaṇā manasā vācā brahma saṃpadyate tadā
yā dustyajā durmatibhir yā na jīryati jīryataḥ
     yo 'sau prāṇāntiko rogas tāṃ tṛṣṇāṃ tyajataḥ sukham
atra piṅgalayā gītā gāthāḥ śrūyanti pārthiva
     yathā sā kṛcchrakāle 'pi lebhe dharmaṃ sanātanam
saṃkete piṅgalā veśyā kāntenāsīd vinākṛtā
     atha kṛcchragatā śāntāṃ buddhim āsthāpayat tadā
[pingalā]
     unmattāham anunmattaṃ kāntam anvavasaṃ ciram
     antike ramaṇaṃ santaṃ nainam adhyagamaṃ purā
ekasthūnaṃ navadvāram apidhāsyāmy agārakam
     kā hi kāntam ihāyāntam ayaṃ kānteti mansyate
akāmāḥ kāmarūpeṇa dhūrtā narakarūpiṇaḥ
     na punar vañcayiṣyanti pratibuddhāsmi jāgṛmi
anartho 'pi bhavaty artho daivāt pūrvakṛtena vā
     saṃbuddhāhaṃ nirākārā nāham adyājitendriyā
sukhaṃ nirāśaḥ svapiti nairāśyaṃ paramaṃ sukham
     āśām anāśāṃ kṛtvā hi sukhaṃ svapiti piṅgalā
[bhī]
     etaiś cānyaiś ca viprasya hetumadbhiḥ prabhāṣitaiḥ
     paryavasthāpito rājā senajin mumude sukham
