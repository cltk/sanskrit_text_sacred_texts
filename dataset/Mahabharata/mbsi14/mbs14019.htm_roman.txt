[br]
      yaḥ syād ekāyane līnas tūṣṇīṃ kiṃ cid acintayan
      pūrvaṃ pūrvaṃ parityajya sa nirārambhako bhavet
sarvamitraḥ sarvasahaḥ samarakto jitendriyaḥ
      vyapetabhayamanyuś ca kāmahā mucyate naraḥ
ātmavat sarvabhūteṣu yaś caren niyataḥ śuciḥ
      amānī nirabhīmānaḥ sarvato mukta eva saḥ
jīvitaṃ maraṇaṃ cobhe sukhaduḥkhe tathaiva ca
      lābhālābhe priya dveṣye yaḥ samaḥ sa ca mucyate
na kasya cit spṛhayate nāvajānāti kiṃ cana
      nirdvaṃdvo vītarāgātmā sarvato mukta eva saḥ
anamitro 'tha nirbandhur anapatyaś ca yaḥ kva cit
      tyaktadharmārthakāmaś ca nirākāṅkṣī sa mucyate
naiva dharmī na cādharmī pūrvopacitahā ca yaḥ
      dhātukṣayapraśāntātmā nirdvaṃdvaḥ sa vimucyate
akarmā cāvikāṅkṣaś ca paśyañ jagad aśāśvatam
      asvastham avaśaṃ nityaṃ janma saṃsāramohitam
vairāgya buddhiḥ satataṃ tāpadoṣavyapekṣakaḥ
      ātmabandhavinirmokṣaṃ sa karoty acirād iva
agandha rasam asparśam aśabdam aparigraham
     arūpam anabhijñeyaṃ dṛṣṭvātmānaṃ vimucyate
pañca bhūtaguṇair hīnam amūrti madalepakam
     aguṇaṃ guṇabhoktāraṃ yaḥ paśyati sa mucyate
vihāya sarvasaṃkalpān buddhyā śārīra mānasān
     śanair nirvāṇam āpnoti nirindhana ivānalaḥ
vimuktaḥ sarvasaṃskārais tato brahma sanātanam
     param āpnoti saṃśāntam acalaṃ divyam akṣaram
ataḥ paraṃ pravakṣyāmi yogaśāstram anuttamam
     yaj jñātvā siddham ātmānaṃ loke paśyanti yoginaḥ
tasyopadeśaṃ paśyāmi yathāvat tan nibodha me
     yair dvāraiś cārayan nityaṃ paśyaty ātmānam ātmani
indriyāṇi tu saṃhṛtya mana ātmani dhārayet
     tīvraṃ taptvā tapaḥ pūrvaṃ tato yoktum upakramet
tapasvī tyaktasaṃkalpo dambhāhaṃkāravarjitaḥ
     manīṣī manasā vipraḥ paśyaty ātmānam ātmani
sa cec chaknoty ayaṃ sādhur yoktum ātmānam ātmani
     tata ekāntaśīlaḥ sa paśyaty ātmānam ātmani
saṃyataḥ satataṃ yukta ātmavān vijitendriyaḥ
     tathāyam ātmanātmānaṃ sādhu yuktaḥ prapaśyati
yathā hi puruṣaḥ svapne dṛṣṭvā paśyaty asāv iti
     tathārūpam ivātmānaṃ sādhu yuktaḥ prapaśyati
iṣīkāṃ vā yathā muñjāt kaś cin nirhṛtya darśayet
     yogī niṣkṛṣṭam ātmānaṃ yathā saṃpaśyate tanau
muñjaṃ śarīraṃ tasyāhur iṣīkām ātmani śritām
     etan nidarśanaṃ proktaṃ yogavidbhir anuttamam
yadā hi yuktam ātmānaṃ samyak paśyati dehabhṛt
     tadāsya neśate kaś cit trailokyasyāpi yaḥ prabhuḥ
anyonyāś caiva tanavo yatheṣṭaṃ pratipadyate
     vinivṛtya jarāmṛtyū na hṛṣyati na śocati
devānām api devatvaṃ yuktaḥ kārayate vaśī
     brahma cāvyayam āpnoti hitvā deham aśāśvatam
vinaśyatṣv api lokeṣu na bhayaṃ tasya jāyate
     kliśyamāneṣu bhūteṣu na sa kliśyati kena cit
duḥkhaśokamayair ghoraiḥ saṅgasneha samudbhavaiḥ
     na vicālyeta yuktātmā nispṛhaḥ śāntamānasaḥ
nainaṃ śastrāṇi vidhyante na mṛtyuś cāsya vidyate
     nātaḥ sukhataraṃ kiṃ cil loke kva cana vidyate
samyag yuktvā yadātmānam ātmay eva prapaśyati
     tadaiva na spṛhayate sākṣād api śatakratoḥ
nirvedas tu na gantavyo yuñjānena kathaṃ cana
     yogam ekāntaśīlas tu yathā yuñjīta tac chṛṇu
dṛṣṭapūrvā diśaṃ cintya yasmin saṃnivaset pure
     purasyābhyantare tasya manaś cāyaṃ na bāhyataḥ
purasyābhyantare tiṣṭhan yasminn āvasathe vaset
     tasminn āvasathe dhāryaṃ sa bāhyābhyantaraṃ manaḥ
pracintyāvasathaṃ kṛtsnaṃ yasmin kāye 'vatiṣṭhate
     tasmin kāye manaś cāryaṃ na kathaṃ cana bāhyataḥ
saṃniyamyendriyagrāmaṃ nirghoṣe nirjane vane
     kāyam abhyantaraṃ kṛtsnam ekāgraḥ paricintayet
dantāṃs tālu ca jihvāṃ ca galaṃ grīvāṃ tathaiva ca
     hṛdayaṃ cintayec cāpi tathā hṛdayabandhanam
ity uktaḥ sa mayā śiṣyo medhāvī madhusūdana
     papraccha punar evemaṃ mokṣadharmaṃ sudurvacam
bhuktaṃ bhuktaṃ katham idam annaṃ koṣṭhe vipacyate
     kathaṃ rasatvaṃ vrajati śoṇitaṃ jāyate katham
     tathā māṃsaṃ ca medaś ca snāyv asthīni ca poṣati
katham etāni sarvāṇi śarīrāṇi śarīriṇām
     vardhante vardhamānasya vardhate ca kathaṃ balam
     nirojasāṃ niṣkramaṇaṃ malānāṃ ca pṛthak pṛthak
kuto vāyaṃ praśvasiti ucchvasity api vā punaḥ
     kaṃ ca deśam adhiṣṭhāya tiṣṭhaty ātmāyam ātmani
jīvaḥ kāyaṃ vahati cec ceṣṭayānaḥ kalevaram
     kiṃ varṇaṃ kīdṛśaṃ caiva niveśayati vai manaḥ
     yāthātathyena bhagavan vaktum arhasi me 'nagha
iti saṃparipṛṣṭo 'haṃ tena vipreṇa mādhava
     pratyabruvaṃ mahābāho yathā śrutam ariṃdama
yathā svakoṣṭhe prakṣipya koṣṭhaṃ bhāṇḍa manā bhavet
     tathā svakāye prakṣipya mano dvārair aniścalaiḥ
     ātmānaṃ tatra mārgeta pramādaṃ parivarjayet
evaṃ satatam udyuktaḥ prītātmā nacirād iva
     āsādayati tad brahma yad dṛṣṭvā syāt pradhānavit
na tv asau cakṣuṣā grāhyo na ca sarvair apīndriyaiḥ
     manasaiva pradīpena mahān ātmani dṛśyate
sarvataḥ pāṇipādaṃ taṃ sarvato 'kṣiśiromukham
     jīvo niṣkrāntam ātmānaṃ śarīrāt saṃprapaśyati
sa tad utsṛjya dehaṃ svaṃ dhārayan brahma kevalam
     ātmānam ālokayati manasā prahasann iva
idaṃ sarvarahasyaṃ te mayoktaṃ dvijasattama
     āpṛcche sādhayiṣyāmi gaccha śiṣyayathāsukham
ity uktaḥ sa tadā kṛṣṇa mayā śiṣyo mahātapāḥ
     agacchata yathākāmaṃ brāhmaṇaś chinnasaṃśayaḥ
[vā]
     ity uktvā sa tadā vākyaṃ māṃ pārtha dvijapuṃgavaḥ
     mokṣadharmāśritaḥ samyak tatraivāntaradhīyata
kac cid etat tvayā pārtha śrutam ekāgracetasā
     tadāpi hi rathasthas tvaṃ śrutavān etad eva hi
naitat pārtha suvijñeyaṃ vyāmiśreṇeti me matiḥ
     nareṇākṛta saṃjñena vidagdhenākṛtātmanā
surahasyam idaṃ proktaṃ devānāṃ bharatarṣabha
     kac cin nedaṃ śrutaṃ pārtha martyenānyena kena cit
na hy etac chrotum arho 'nyo manuṣyas tvām ṛte 'nagha
     naitad adya suvijñeyaṃ vyāmiśreṇāntar ātmanā
kriyāvadbhir hi kaunteya devalokaḥ samāvṛtaḥ
     na caitad iṣṭaṃ devānāṃ martyai rūpanivartanam
parā hi sā gatiḥ pārtha yat tad brahma sanātanam
     yatrāmṛtatvaṃ prāpnoti tyaktvā duḥkhaṃ sadā sukhī
evaṃ hi dharmam āsthāya yo 'pi syuḥ pāpayonayaḥ
     striyo vaiśyās tathā śūdrās te 'pi yānti parāṃ gatim
kiṃ punar brāhmaṇāḥ pārtha kṣatriyā vā bahuśrutāḥ
     svadharmaratayo nityaṃ brahmalokaparāyaṇāḥ
hetumac caitad uddiṣṭam upāyāś cāsya sādhane
     siddheḥ phalaṃ ca mokṣaś ca duḥkhasya ca vinirṇayaḥ
     ataḥ paraṃ sukhaṃ tv anyat kiṃ nu syād bharatarṣabha
śrutavāñ śraddadhānaś ca parākrāntaś ca pāṇḍava
     yaḥ parityajate martyo lokatantram asāravat
     etair upāyaiḥ sa kṣipraṃ parāṃ gatim avāpnuyāt
etāvad eva vaktavyaṃ nāto bhūyo 'sti kiṃ cana
     ṣaṇ māsān nityayuktasya yogaḥ pārtha pravartate
