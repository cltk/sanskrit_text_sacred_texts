[y]
      pitāmaha mahāprājña pundarīkākṣam acyutam
      kartāram akṛtaṃ viṣṇuṃ bhūtānāṃ prabhavāpyayam
nārāyaṇaṃ hṛṣīkeśaṃ govindam aparājitam
      tattvena bharataśreṣṭha śrotum icchāmi keśavam
[bhī]
      śruto 'yam artho rāmasya jāmadagnyasya jalpataḥ
      nāradasya ca devarṣeḥ kṛṣṇadvaipāyanasya ca
asito devalas tāta vālmīkiś ca mahātapāḥ
      mārkandeyaś ca govinde kathayaty adbhutaṃ mahat
keśavo bharataśreṣṭha bhagavān īśvaraḥ prabhuḥ
      puruṣaḥ sarvam ity eva śrūyate bahudhā vibhuḥ
kiṃ tu yāni vidur loke brāhmaṇāḥ śārṅgadhanvanaḥ
      māhātmyāni mahābāho śṛṇu tāni yudhiṣṭhira
yāni cāhur manuṣyendra ye purāṇavido janāḥ
      aśeṣeṇa hi govinde kīrtayiṣyāmi tāny aham
mahābhūtāni bhūtātmā mahātmā puruṣottamaḥ
      vāyur jyotis tathā cāpaḥ khaṃ gāṃ caivānvakalpayat
sa dṛṣṭvā pṛthivīṃ caiva sarvabhūteśvaraḥ prabhuḥ
      apsv eva śayanaṃ cakre mahātmā puruṣottamaḥ
sarvatejomayas tasmiñ śayānaḥ śayane śubhe
     so 'grajaṃ sarvabhūtānāṃ saṃkarṣaṇam acintayat
āśrayaṃ sarvabhūtānāṃ manaseti viśuśruma
     sa dhārayati bhūtātmā ubhe bhūtabhaviṣyatī
tatas tasmin mahābāho prādurbhūte mahātmani
     bhāskarapratimaṃ divyaṃ nābhyāṃ padmam ajāyata
sa tatra bhagavān devaḥ puṣkare bhāsayan diśaḥ
     brahmā samabhavat tāta sarbva bhūtapitāmahaḥ
tasminn api mahābāho prādurbhūte mahātmani
     tamasaḥ pūrvajo jajñe madhur nāma mahāsuraḥ
tam ugram ugrakarmāṇam ugrāṃ buddhiṃ samāsthitam
     brahmaṇopacitiṃ kurvañ jaghāna puruṣottamaḥ
tasya tāta vadhāt sarve devadānava mānavāḥ
     madhusūdanam ity āhur vṛṣabhaṃ sarvasātvatām
brahmā tu sasṛje putrān mānasān dakṣa saptamān
     marīcim atryaṅgirasau pulastyaṃ pulahaṃ kratum
marīciḥ kaśyapaṃ tāta putraṃ cāsṛjad agrajam
     mānasaṃ janayām āsa taijasaṃ brahmasattamam
aṅguṣṭhād asṛjad brahmā marīcer api pūrvajam
     so 'bhavad bharataśreṣṭha dakṣo nāma prajāpatiḥ
tasya pūrvam ajāyanta daśa tisraś ca bhārata
     prajāpater duhitaras tāsāṃ jyeṣṭhābhavad ditiḥ
sarvadharmaviśeṣajñaḥ puṇyakīrtir mahāyaśāḥ
     mārīcaḥ kaśyapas tāta sarvāsām abhavat patiḥ
utpādya tu mahābhāgas tāsām avarajā daśa
     dadau dharmāya dharmajño dakṣa eva prajāpatiḥ
dharmasya vasavaḥ putrā rudrāś cāmitatejasaḥ
     viśvedevāś ca sādhyāś ca marutvantaś ca bhārata
aparās tu yavīyasyas tābhyo 'nyāḥ sapta viṃśatiḥ
     somas tāsāṃ mahābhāgaḥ sarvāsām abhavat patiḥ
itarās tu vyajāyanta gandharvāṃs turagān dvijān
     gāś ca kiṃpuruṣān matsyān audbhidāṃś ca vanaspatīn
ādityān aditir jajñe deva śreṣṭhān mahābalān
     teṣāṃ viṣṇur vāmano 'bhūd govindaś cābhavat prabhuḥ
tasya vikramaṇād eva devānāṃ śrīr vyavardhata
     dānavāś ca parābhūtā daiteyī cāsurī prajā
vipracitti pradhānāṃśc ca dānavān asṛjad danuḥ
     ditis tu sarvān asurān mahāsattvān vyajāyata
ahorātraṃ ca kālaṃ ca yathartu madhusūdanaḥ
     pūrvāhnaṃ cāparāhnaṃ ca sarvam evānvakalpayat
buddyāpaḥ so 'sṛjan meghāṃs tathā sthāvarajaṅgamān
     pṛthivīṃ so 'sṛjad viśvāṃ sahitāṃ bhūri tejasā
tataḥ kṛṣṇo mahābāhuḥ punar eva yudhiṣṭhira
     brāhmaṇānāṃ śataṃ śreṣṭhaṃ mukhād asṛjata prabhuḥ
bāhubhyāṃ kṣatriya śataṃ vaiśyānām ūrutaḥ śatam
     padbhyāṃ śūdra śataṃ caiva keśavo bharatarśabha
sa evaṃ caturo varṇān samutpādya mahāyaśāḥ
     adhyakṣaṃ sarvabhūtānāṃ dhātāram akarot prabhuḥ
yāvad yāvad abhūc chraddhā dehaṃ dhārayituṃ nṛṇām
     tāvat tāvad ajīvaṃs te nāsīd yama kṛtaṃ bhayam
na caiṣāṃ maithuno dharmo babhūva bharatarṣabha
     saṃkalpād eva caiteṣām apatyam udapadyata
tatra tretāyuge kāle saṃkalpāj jāyate prajā
     na hy abhūn maithuno dharmas teṣām api janādhipa
dvāpare maithuno dharmaḥ prajānām abhavan nṛpa
     tathā kaliyuge rājan dvaṃdvam āpedire janāḥ
eṣa bhūtapatis tāta svadhyakṣaś ca prakīrtitaḥ
     niradhyakṣāṃs tu kauteya kīrtayiṣyāmi tān api
dakṣiṇāpatha janmānaḥ sarve talavarāndhrikāḥ
     utsāḥ pulindāḥ śabarāś cūcupā mandapaiḥ saha
uttarā pathajanmānaḥ kīrtayiṣyāmi tān api
     yauna kāmbojagāndhārāḥ kirātā barbaraiḥ saha
ete pāpakṛtas tāta caranti pṛthivīm imām
     śvakākabalagṛdhrāṇāṃ sadharmāṇo narādhipa
naite kṛtayuge tāta caranti pṛthivīm imām
     tretā prabhṛti vartante te janā bharatarṣabha
tatas tasmin mahāghore saṃdhyākāle yugāntake
     rājānaḥ samasajjanta samāsādyetaretaram
evam eṣa kuruśreṣṭha prādurbhāvo mahātmanaḥ
     devadevarṣir ācasta nāradaḥ sarvalokadṛś
nārado 'py atha kṛṣṇasya paraṃ mene narādhipa
     śāśvatatvaṃ mahābāho yathāva bharatarṣabha
evam eṣa mahābāhuḥ keśavaḥ satyavikramaḥ
     acintyaḥ pundarīkākṣo naiṣa kevalamānuṣaḥ
