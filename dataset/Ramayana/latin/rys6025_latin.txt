atha tāṃ jātasaṃtāpāṃ tena vākyena mohitām
 saramā hlādayām āsa pṛtivīṃ dyaur ivāmbhasā
tatas tasyā hitaṃ sakhyāś cikīrṣantī sakhī vacaḥ
 uvāca kāle kālajñā smitapūrvābhibhāṣiṇī
utsaheyam ahaṃ gatvā tvadvākyam asitekṣaṇe
 nivedya kuśalaṃ rāme praticchannā nivartitum
na hi me kramamāṇāyā nirālambe vihāyasi
 samartho gatim anvetuṃ pavano garuḍo 'pi vā
evaṃ bruvāṇāṃ tāṃ sītā saramāṃ punar abravīt
 madhuraṃ ślakṣṇayā vācā pūrvaśokābhipannayā
samarthā gaganaṃ gantum api vā tvaṃ rasātalam
 avagacchāmy akartavyaṃ kartavyaṃ te madantare
matpriyaṃ yadi kartavyaṃ yadi buddhiḥ sthirā tava
 jñātum icchāmi taṃ gatvā kiṃ karotīti rāvaṇaḥ
sa hi māyābalaḥ krūro rāvaṇaḥ śatrurāvaṇaḥ
 māṃ mohayati duṣṭātmā pītamātreva vāruṇī
tarjāpayati māṃ nityaṃ bhartsāpayati cāsakṛt
 rākṣasībhiḥ sughorābhir yā māṃ rakṣanti nityaśaḥ
udvignā śaṅkitā cāsmi na ca svasthaṃ mano mama
 tad bhayāc cāham udvignā aśokavanikāṃ gatāḥ
yadi nāma kathā tasya niścitaṃ vāpi yad bhavet
 nivedayethāḥ sarvaṃ tat paro me syād anugrahaḥ
sā tv evaṃ bruvatīṃ sītāṃ saramā valgubhāṣiṇī
 uvāca vacanaṃ tasyāḥ spṛśantī bāṣpaviklavam
eṣa te yady abhiprāyas tasmād gacchāmi jānaki
 gṛhya śatror abhiprāyam upāvṛttāṃ ca paśya mām
evam uktvā tato gatvā samīpaṃ tasya rakṣasaḥ
 śuśrāva kathitaṃ tasya rāvaṇasya samantriṇaḥ
sā śrutvā niścayaṃ tasya niścayajñā durātmanaḥ
 punar evāgamat kṣipram aśokavanikāṃ tadā
sā praviṣṭā punas tatra dadarśa janakātmajām
 pratīkṣamāṇāṃ svām eva bhraṣṭapadmām iva śriyam
tāṃ tu sītā punaḥ prāptāṃ saramāṃ valgubhāṣiṇīm
 pariṣvajya ca susnigdhaṃ dadau ca svayam āsanam
ihāsīnā sukhaṃ sarvam ākhyāhi mama tattvataḥ
 krūrasya niścayaṃ tasya rāvaṇasya durātmanaḥ
evam uktā tu saramā sītayā vepamānayā
 kathitaṃ sarvam ācaṣṭa rāvaṇasya samantriṇaḥ
jananyā rākṣasendro vai tvanmokṣārthaṃ bṛhadvacaḥ
 aviddhena ca vaidehi mantrivṛddhena bodhitaḥ
dīyatām abhisatkṛtya manujendrāya maithilī
 nidarśanaṃ te paryāptaṃ janasthāne yad adbhutam
laṅghanaṃ ca samudrasya darśanaṃ ca hanūmataḥ
 vadhaṃ ca rakṣasāṃ yuddhe kaḥ kuryān mānuṣo bhuvi
evaṃ sa mantrivṛddhaiś ca mātrā ca bahu bhāṣitaḥ
 na tvām utsahate moktum artahm arthaparo yathā
notsahaty amṛto moktuṃ yuddhe tvām iti maithili
 sāmātyasya nṛśaṃsasya niścayo hy eṣa vartate
tad eṣā susthirā buddhir mṛtyulobhād upasthitā
 bhayān na śaktas tvāṃ moktum anirastas tu saṃyuge
 rākṣasānāṃ ca sarveṣām ātmanaś ca vadhena hi
nihatya rāvaṇaṃ saṃkhye sarvathā niśitaiḥ śaraiḥ
 pratineṣyati rāmas tvām ayodhyām asitekṣaṇe
etasminn antare śabdo bherīśaṅkhasamākulaḥ
 śruto vai sarvasainyānāṃ kampayan dharaṇītalam
śrutvā tu taṃ vānarasainyaśabdaṃ; laṅkāgatā rākṣasarājabhṛtyāḥ
 naṣṭaujaso dainyaparītaceṣṭāḥ; śreyo na paśyanti nṛpasya doṣaiḥ
