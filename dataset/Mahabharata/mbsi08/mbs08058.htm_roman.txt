[s]
      rājan kurūṇāṃ pravarair balair bhīmam abhidrutam
      majjantam iva kaunteyam ujjihīrṣur dhanaṃjayaḥ
vimṛdya sūtaputrasya senāṃ bhārata sāyakaiḥ
      prāhiṇon mṛtyulokāya paravīrān dhanaṃjayaḥ
tato 'syāmbaram āvṛtya śarajālāni bhāgaśaḥ
      adṛśyanta tathānye ca nighnantas tava vāhinīm
sa pakṣisaṃghācaritam ākāśaṃ pūrayañ śaraiḥ
      dhanaṃjayo mahārāja kurūṇām antako 'bhavat
tato bhallaiḥ kṣurapraiś ca nārācair nirmalair api
      gātrāṇi prākṣiṇot pārthaḥ śairāṃsi ca cakarta ha
chinnagātrair vikavacair viśiraskaiḥ samantataḥ
      patitaiś capatadbhiś ca yodhair āsīt samāvṛtam
dhanaṃjaya śarābhyastaiḥ syandanāśvanaradvipaiḥ
      raṇabhūmir abhūd rājan mahāvaitaraṇī yathā
iṣā cakrākṣabhaṅgaiś ca vyaśvaiḥ sāśvaiś ca yudhyatām
      sasūtair hatasūtaiś ca rathaiḥ stīrṇābhavan mahī
suvarṇavarma saṃnāhair yodhaiḥ kanakabhūṣaṇaiḥ
      āsthitāḥ kṛtavarmāṇo bhadrā nityamadā dvipāḥ
      kruddhāḥ kruddhair mahāmātraiḥ preṣitārjunam abhyayuḥ
catuḥśatāḥ śaravarṣair hatāḥ petuḥ kirīṭinā
     paryastānīva śṛṅgāṇi sasattvāni mahāgireḥ
dhanaṃjaya śarābhyastaiḥ stīrṇā bhūr varavāraṇaiḥ
     abhipede 'rjuna ratho ghanān bhindannivāṃśumān
hatair gajamanuṣyāśvair bhagnaiś ca bahudhā rathaiḥ
     viśastra patrakavacair yuddhaśauṇḍair gatāsubhiḥ
     apaviddhāyudhair mārgaḥ stīrṇo 'bhūt phalgunena vai
vyasphūrjayac ca gāṇḍīvaṃ sumahad bhairavasvanam
     ghoro vajraviniṣpeṣaḥ stanayitnor ivāmbare
tataḥ pradīryata camūr dhanaṃjaya śarāhatā
     mahāvātasamāviddhā mahānaur iva sāgare
nānārūpāḥ praharaṇāḥ śarā gāṇḍīvacoditāḥ
     alātolkāśani prakhyās tava sainyaṃ vinirdahan
mahāgirau veṇuvanaṃ niśi prajvalitaṃ yathā
     tathā tava mahat sainyaṃ prāsphurac charapīḍitam
saṃpiṣṭa dagdhavidhvastaṃ tava sainyaṃ kirīṭinā
     hatampravihataṃ bāṇaiḥ sarvataḥ pradrutaṃ diśaḥ
mahāvane mṛgagaṇā dāvāgnigrasitā yathā
     kuravaḥ paryavartanta nirdagdhāḥ savyasācinā
utsṛjya hi mahābāhuṃ bhīmasenaṃ tadā raṇe
     balaṃ kurūṇām udvignaṃ sarvam āsīt parāṅmukham
tataḥ kuruṣu bhagneṣu bībhatsur aparājitaḥ
     bhīmasenaṃ samāsādya muhūrtaṃ so 'bhyavartata
samāgamya sa bhīmena mantrayitvā ca phalgunaḥ
     viśalyam arujaṃ cāsmai kathayitvā yudhiṣṭhiram
bhīmasenābhyanujñātas tataḥ prāyād dhanaṃjayaḥ
     nādayan rathaghoṣeṇa pṛthivīṃ dyāṃ ca bhārata
tataḥ parivṛto bhīmair daśabhiḥ śatrupuṅgavaiḥ
     duḥśāsanād avarajais tava putrair dhanaṃjayaḥ
te tam abhyardayan bāṇair ulkābhir iva kuñjaram
     ātateṣv asanāḥ krūrā nṛtyanta iva bhārata
apasavyāṃs tu tāṃś cakre rathena madhusūdanaḥ
     tatas te prādravañ śūrāḥ parāṅmukha rathe 'rjune
teṣām āpatatāṃ ketūn rathāṃś cāpāni sāyakān
     nārācair ardhacandraiś ca kṣipraṃ pārtho nyapātayat
athānyair daśabhir bhallaiḥ śirāṃsy eṣāṃ nyapātayat
     roṣasaṃrakta netrāṇi saṃdaṣṭauṣṭhāni bhūtale
     tāni vaktrāṇi vibabhur vyomni tārāgaṇā iva
tāṃs tu bhallair mahāvegair daśabhir daśa kauravān
     rukmāṅgadān rukmapuṅkhair viddhvā prāyād amitrahā
