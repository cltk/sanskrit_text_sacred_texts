[vai]
      tataḥ prayātamātreṣu pāṇḍaveṣu mahātmasu
      padbhyām anucitā gantuṃ draupadī samupāviśat
śrāntā duḥkhaparītā ca vātavarṣeṇa tena ca
      saukumāryāc ca pāñcālī saṃmumoha yaśo vinī
sā pātyamānā mohena bāhubhyām asitekṣaṇā
      vṛttābhyām anurūpābhyām ūrū samavalambata
ālambamānā sahitāv ūrū gajakaropamau
      papāta sahasā bhūmau vepantī kadalī yathā
tāṃ patantīṃ varārohāṃ sajjamānāṃ latām iva
      nakulaḥ samabhidrutya parijagrāha vīryavān
[nakula]
      rājan pāñcālarājasya suteyam asitekṣaṇā
      śrāntā nipatitā bhūmau tām avekṣasva bhārata
aduḥkhārhā paraṃ duḥkhaṃ prāpteyaṃ mṛdu gāminī
      āśvāsaya mahārāja tām imāṃ śramakarśitām
[vai]
      rājā tu vacanāt tasya bhṛśaṃ duḥkhasamanvitaḥ
      bhīmaś ca sahadevaś ca sahasā samupādravan
tām avekṣya tu kaunteyo vivarṇavadanāṃ kṛśām
      aṅkam ānīya dharmātmā paryadevayad āturaḥ
kathaṃ veśmasu gupteṣu svāstīrṇaśayanocitāḥ
     śete nipatitā bhūmau sukhārhā varavarṇinī
sukumārau kathaṃ pādau mukhaṃ ca kamalaprabham
     matkṛte 'dya varārhāyāḥ śyāmatāṃ samupāgatam
kim idaṃ dyūtakāmena mayā kṛtam abuddhinā
     ādāya kṛṣṇāṃ caratā vane mṛgagaṇāyute
sukhaṃ prāpsyati pāñcālī pāṇḍavān prāpya vai patīn
     iti drupadarājena pitrā dattāyatekṣaṇā
tat sarvam anavāpyaiva śramaśokād dhi karśitā
     śete nipatitā bhūmau pāpasya mama karmabhiḥ
tathā lālapyamāne tu dharmarāje yudhiṣṭhire
     dhaumyaprabhṛtayaḥ sarve tatrājagmur dvijottamāḥ
te samāśvāsayām āsur āśīrbhiś cāpy apūjayan
     rakṣa ghnāṃś ca tathā mantrāñ jepuś cakruś ca te kriyāḥ
pathyamāneṣu mantreṣu śāntyarthaṃ paramarṣibhiḥ
     spṛśyamānā karaiḥ śītaiḥ pāṇḍavaiś ca muhur muhuḥ
sevyamānā ca śītena jalamiśreṇa vāyunā
     pāñcālī sukham āsādya lebhe cetaḥ śanaiḥ śanaiḥ
parigṛhya ca tāṃ dīnāṃ kṛṣṇām ajina saṃstare
     tadā viśrāmayām āsur labdhasaṃjñāṃ tapo vinīm
tasyā yamau raktatalau pādau pūjita lakṣaṇau
     karābhyāṃ kiṇajātābhyāṃ śanakaiḥ saṃvavāhatuḥ
paryāśvāsayad apy enāṃ dharmarājo yudhiṣṭhiraḥ
     uvāca ca kuruśreṣṭho bhīmasenam idaṃ vacaḥ
bahavaḥ parvatā bhīma viṣamā himadur gamāḥ
     teṣu kṛṣṇā mahābāho kathaṃ nu vicariṣyati
[bhm]
     tvāṃ rājan rājaputrīṃ ca yamau ca puruṣarṣabhau
     svayaṃ neṣyāmi rājendra mā viṣāde manaḥ kṛthāḥ
atha vāsau mayā jāto vihago madbalopamaḥ
     vahed anagha sarvān no vacanāt te ghatotkacaḥ
[vai]
     anujñāto dharmarājñā putraṃ sasmāra rākṣasam
     ghatotkacaś ca dharmātmā smṛta mātraḥ pitus tadā
     kṛtāñjalir upātiṣṭhad abhivādyātha pāṇḍavān
brāhmaṇāṃś ca mahābāhuḥ sa ca tair abhinanditaḥ
     uvāca bhīmasenaṃ sa pitaraṃ satyavikramaḥ
smṛto 'smi bhavatā śīghraṃ śuśrūṣur aham āgataḥ
     ājñāpaya mahābāho sarvaṃ kartāsmy asaṃśayam
     tac chrutvā bhīmasenas tu rākṣasaṃ parisasvaje
