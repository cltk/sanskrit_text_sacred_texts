[s]
      sa evaṃ cintayitvā tu droṇaputro viśāṃ pate
      avatīrya rathopasthād dadhyau saṃprayataḥ sthitaḥ
[d]
      ugraṃ sthāṇuṃ śivaṃ rudraṃ śarvam īśānam īśvaram
      giriśaṃ varadaṃ devaṃ bhavaṃ bhāvanam avyayam
śitikaṇṭham ajaṃ śakraṃ krathaṃ kratuharaṃ haram
      viśvarūpaṃ virūpākṣaṃ bahurūpam umāpatim
śmaśānavāsinaṃ dṛptaṃ mahāgaṇapatiṃ prabhum
      khaṭvāṅgadhāriṇaṃ muṇḍaṃ jaṭilaṃ brahmacāriṇam
manasāpy asucintyena duṣkareṇālpa cetasā
      so 'ham ātmopahāreṇa yakṣye tripuraghātinam
stutaṃ stutyaṃ stūyamānam amoghaṃ carma vāsasam
      vilohitaṃ nīlakaṇṭham apṛkthaṃ durnivāraṇam
śukraṃ viśvasṛjaṃ brahma brahmacāriṇam eva ca
      vratavantaṃ taponityam anantaṃ tapatāṃ gatim
bahurūpaṃ gaṇādhyakṣaṃ tyakṣaṃ pāriṣada priyam
      gaṇādhyakṣekṣita mukhaṃ gaurī hṛdayaballabham
kumāra pitaraṃ piṅgaṃ govṛṣottama vāhanam
      tanu vāsasam atyugram umā bhūṣaṇatatparam
paraṃ parebhyaḥ paramaṃ paraṃ yasmān na vidyate
     iṣvastrottamabhartāraṃ dig antaṃ caiva dakṣiṇam
hiraṇyakavacaṃ devaṃ candra maulivibhūṣitam
     prapadye śaraṇaṃ devaṃ parameṇa samādhinā
imāṃ cāpy āpadaṃ ghorāṃ tarāmy adya sudustarām
     sarvabhūtopahāreṇa yakṣye 'haṃ śucinā śucim
iti tasya vyavasitaṃ jñātvā tyāgātmakaṃ manaḥ
     purastāt kāñcanī vediḥ prādurāsīn mahātmanaḥ
tasyāṃ vedyāṃ tadā rājaṃś citrabhānur ajāyata
     dyāṃ diśo vidiśaḥ khaṃ ca jvālābhir abhipūrayan
dīptāsya nayanāś cātra naikapādaśiro bhujāḥ
     dvipaśailapratīkāśāḥ prādurāsan mahānanāḥ
śvavarāhoṣṭra rūpāś ca hayagomāyu gomukhāḥ
     ṛkṣamārjāra vadanā vyāghradvīpimukhās tathā
kākavaktrāḥ plava mukhāḥ śukavaktrās tathaiva ca
     mahājagara vaktrāś ca haṃsavaktrāḥ sitaprabhāḥ
dārvāghāṭa mukhāś caiva cāṣa vaktrāś ca bhārata
     kūrmanakramukhāś caiva śiśumāra mukhās tathā
mahāmakara vaktrāś ca timivaktrās tathaiva ca
     hari vaktrāḥ krauñcamukhāḥ kapotebha mukhās tathā
pārāvata mukhāś caiva madguvaktrās tathaiva ca
     pāṇikarṇāḥ sahasrākṣās tathaiva ca śatodarāḥ
nirmāṃsāḥ koka vatrāś ca śyenavaktrāś ca bhārata
     tathaivāśiraso rājann ṛkṣavatrāś ca bhīṣaṇāḥ
pradīptanetrajihvāś ca jvālā vaktrās tathaiva ca
     meṣavaktrās tathaivānye tahā chāga mukhā nṛpa
śaṅkhābhāḥ śaṅkhavaktrāś ca śaṅkhakarṇās tathaiva ca
     śaṅkhamālā parikarāḥ śaṅkhadhvani samasvanāḥ
jaṭādharāḥ pañca śikhās tathā muṇḍāḥ kṛśodarāḥ
     caturdaṃṣṭrāś caturjihvāḥ śaṅkukarṇāḥ kirīṭinaḥ
maulī dharāś ca rājendra tathākuñcita mūrdhajāḥ
     uṣṇīṣiṇo mukuṭinaś cāru vaktrāḥ svalaṃkṛtāḥ
padmotpalāpīḍa dharās tathā kumudadhāriṇaḥ
     māhātmyena ca saṃyuktāḥ śataśo 'tha sahasraśaḥ
śataghnī cakrahastāś ca tathā musalapāṇayaḥ
     bhuśuṇḍī pāśahastāś ca gadāhastāś ca bhārata
pṛṣṭheṣu baddhoṣudhayaś citrabāṇā raṇotkaṭāḥ
     sadhvajāḥ sapatākāś ca saghaṇṭāḥ saparaśvadhāḥ
mahāpāśodyata karās tathā laguḍa pāṇayaḥ
     sthūṇā hastāḥ khaḍgahastāḥ sarpocchritakirīṭinaḥ
     mahāsarpāṅgada dharāś citrābharaṇa dhāriṇaḥ
rajodhvastāḥ paṅkadigdhāḥ sarve śuklāmbara srajaḥ
     nīlāṅgāḥ kamalāṅgāś ca muṇḍavaktrās tathaiva ca
bherīśaṅkhamṛdaṅgāṃs te jharjharānaka gomukhān
     avādayan pāriṣadāḥ prahṛṣṭāḥ kanakaprabhāḥ
gāyamānās tathaivānye nṛtyamānās tathāpare
     laṅghayantaḥ plavantaś ca valgantaś ca mahābalāḥ
dhāvanto javanāś caṇḍāḥ pavanoddhūta mūrdhajāḥ
     mattā iva mahānāgā vinadanto muhur muhuḥ
subhīmā ghorarūpāś ca śūlapaṭṭiśapāṇayaḥ
     nānā virāga vasanāś citramālyānulepanāḥ
ratnacitrāṅgada dharāḥ samudyatakarās tathā
     hantāro dviṣatāṃ śūrāḥ prasahyāsahya vikramāḥ
pātāro 'sṛg vasādyānāṃ māṃsāntra kṛtabhojanāḥ
     cūḍālāḥ karṇikālāś ca prakṛśāḥ piṭharodarāḥ
atihrasvātidīrghāś ca prabalāś cātibhairavāḥ
     vikaṭāḥ kālalambauṣṭhā bṛhac chephāsthi piṇḍikāḥ
mahārhanānā mukuṭā muṇḍāś ca jaṭilāḥ pare
     sārkendu grahanakṣatrāṃ dyāṃ kuryur ye mahītale
utsaheraṃś ca ye hantuṃ bhūtagrāmaṃ caturvidham
     ye ca vītabhayā nityaṃ harasya bhrukuṭī bhaṭāḥ
kāmakāra karāḥ siddhās trailokyasyeśvareśvarāḥ
     nityānanda pramuditā vāg īśā vītamatsarāḥ
prāpyāṣṭa guṇam aiśvaryaṃ ye na yānti ca vismayam
     yeṣāṃ vismayate nityaṃ bhagavān karmabhir haraḥ
manovāk karmabhir bhaktair nityam ārādhitaś ca yaiḥ
     manovāk karmabhir bhaktān pāti putrān ivaurasān
pibanto 'sṛg vasās tv anye kruddhā brahma dviṣāṃ sadā
     catuviṃśātmakaṃ somaṃ ye pibanti ca nityadā
śrutena brahmacaryeṇa tapasā ca damena ca
     ye samārādhya śūlāṅkaṃ bhava sāyujyam āgatāḥ
yair ātmabhūtair bhagavān pārvatyā ca maheśvaraḥ
     saha bhūtagaṇān bhuṅkte bhūtabhavya bhavat prabhuḥ
nānā vicitrahasita kṣveḍitotkruṣṭa garjitaiḥ
     saṃnādayantas te viśvam aśvatthāmānam abhyayuḥ
saṃstuvanto mahādevaṃ bhāḥ kurvāṇāḥ suvarcasaḥ
     vivardhayiṣavo drauṇer mahimānaṃ mahātmanaḥ
jijñāsamānās tat tejaḥ sauptikaṃ ca didṛkṣavaḥ
     bhīmograparighālātaśūlapaṭṭiśapāṇayaḥ
     ghorarūpāḥ samājagmur bhūtasaṃghāḥ samantataḥ
janayeyur bhayaṃ ye sma trailokyasyāpi darśanāt
     tān prekṣamāṇo 'pi vyathāṃ na cakāra mahābalaḥ
atha drauṇir dhanuṣpāṇir baddhagodhāṅguli travān
     svayam evātmanātmānam upahāram upāharat
dhanūṃṣi samidhas tatra pavitrāṇi śitāḥ śarāḥ
     havir ātmavataś cātmā tasmin bhārata karmaṇi
tataḥ saumyena mantreṇa droṇaputraḥ pratāpavān
     upahāraṃ mahāmanyur athātmānam upāharat
taṃ rudraṃ raudrakarmāṇaṃ raudraiḥ karmabhir acyutam
     abhiṣṭutya mahātmānam ity uvāca kṛtājñjaliḥ
imam ātmānam adyāhaṃ jātam āṅgirase kule
     agnau juhomi bhagavan pratigṛhṇīṣva māṃ balim
bhavadbhaktyā mahādeva parameṇa samādhinā
     asyām āpadi viśvātnann upākurmi tavāgrataḥ
tvayi sarvāṇi bhūtāni sarvabhūteṣu cāsi vai
     guṇānāṃ hi pradhānānām ekatvaṃ tvayi tiṣṭhati
sarvabhūtāśayavibho havir bhūtam upasthitam
     pratigṛhāṇa māṃ devayady aśakyāḥ pare mayā
ity uktvā drauṇir āsthāya tāṃ vedīṃ dīptapāvakām
     saṃtyaktātmā samāruhya kṛṣṇavartmany upāviśat
tam ūrdhvabāhuṃ niśceṣṭaṃ dṛṣṭvā havir upasthitam
     abravīd bhagavān sākṣān mahādevo hasann iva
satyaśaucārjava tyāgais tapasā niyamena ca
     kṣāntyā bhaktyā ca dhṛtyā ca buddhyā ca vacasā tathā
yathāvad aham ārāddhaḥ kṛṣṇenākliṣṭakarmaṇā
     tasmād iṣṭatamaḥ kṛṣṇād anyo mama na vidyate
kurvatā tasya saṃmānaṃ tvāṃ ca jijñāsatā mayā
     pāñcālāḥ sahasā guptā māyāś ca bahuśaḥ kṛtāḥ
kṛtas tasyaiṣa saṃmānaḥ pāñcālān rakṣatā mayā
     abhibhūtās tu kālena naiṣām adyāsti jīvitam
evam uktvā maheṣvāsaṃ bhagavān ātmanas tanum
     āviveśa dadau cāsmai vimalaṃ khaḍgam uttamam
athāviṣṭo bhagavatā bhūyo jajvāla tejasā
     varṣmavāṃś cābhavad yuddhe deva sṛṣṭena tejasā
tam adṛśyāni bhūtāni rakṣāṃsi ca samādravan
     abhitaḥ śatruśibiraṃ yāntaṃ sākṣād iveśvaram
