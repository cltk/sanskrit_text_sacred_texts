niviṣṭāyāṃ tu senāyām utsuko bharatas tadā
 jagāma bhrātaraṃ draṣṭuṃ śatrughnam anudarśayan
ṛṣiṃ vasiṣṭhaṃ saṃdiśya mātṝr me śīghram ānaya
 iti taritam agre sa jāgama guruvatsalaḥ
sumantras tv api śatughnam adūrād anvapadyata
 rāmadārśanajas tarṣo bharatasyeva tasya ca
gacchann evātha bharatas tāpasālayasaṃsthitām
 bhrātuḥ parṇakuṭīṃ śrīmān uṭajaṃ ca dadarśa ha
śālāyās tv agratas tasyā dadarśa bharatas tadā
 kāṣṭāni cāvabhagnāni puṣpāṇy avacitāni ca
dadarśa ca vane tasmin mahataḥ saṃcayān kṛtān
 mṛgāṇāṃ mahiṣāṇāṃ ca karīṣaiḥ śītakāraṇāt
gacchan eva mahābāhur dyutimān bharatas tadā
 śatrughnaṃ cābravīd dhṛṣṭas tān amātyāṃś ca sarvaśaḥ
manye prāptāḥ sma taṃ deśaṃ bharadvājo yam abravīt
 nātidūre hi manye 'haṃ nadīṃ mandākinīm itaḥ
uccair baddhāni cīrāṇi lakṣmaṇena bhaved ayam
 abhijñānakṛtaḥ panthā vikāle gantum icchatā
idaṃ codāttadantānāṃ kuñjarāṇāṃ tarasvinām
 śailapārśve parikrāntam anyonyam abhigarjatām
yam evādhātum icchanti tāpasāḥ satataṃ vane
 tasyāsau dṛśyate dhūmaḥ saṃkulaḥ kṛṣṭavartmanaḥ
atrāhaṃ puruṣavyāghraṃ gurusatkārakāriṇam
 āryaṃ drakṣyāmi saṃhṛṣṭo maharṣim iva rāghavam
atha gatvā muhūrtaṃ tu citrakūṭaṃ sa rāghavaḥ
 mandākinīm anuprāptas taṃ janaṃ cedam abravīt
jagatyāṃ puruṣavyāghra āste vīrāsane rataḥ
 janendro nirjanaṃ prāpya dhin me janma sajīvitam
matkṛte vyasanaṃ prāpto lokanātho mahādyutiḥ
 sarān kāmān parityajya vane vasati rāghavaḥ
iti lokasamākruṣṭaḥ pādeṣv adya prasādayan
 rāmasya nipatiṣyāmi sītāyāś ca punaḥ punaḥ
evaṃ sa vilapaṃs tasmin vane daśarathātmajaḥ
 dadarśa mahatīṃ puṇyāṃ parṇaśālāṃ manoramām
sālatālāśvakarṇānāṃ parṇair bahubhir āvṛtām
 viśālāṃ mṛdubhis tīrṇāṃ kuśair vedim ivādhvare
śakrāyudha nikāśaiś ca kārmukair bhārasādhanaiḥ
 rukmapṛṣṭhair mahāsāraiḥ śobhitāṃ śatrubādhakaiḥ
arkaraśmipratīkāśair ghorais tūṇīgataiḥ śaraiḥ
 śobhitāṃ dīptavadanaiḥ sarpair bhogavatīm iva
mahārajatavāsobhyām asibhyāṃ ca virājitām
 rukmabinduvicitrābhyāṃ carmabhyāṃ cāpi śobhitām
godhāṅgulitrair āsāktaiś citraiḥ kāñcanabhūṣitaiḥ
 arisaṃghair anādhṛṣyāṃ mṛgaiḥ siṃhaguhām iva
prāgudaksravaṇāṃ vediṃ viśālāṃ dīptapāvakām
 dadarśa bharatas tatra puṇyāṃ rāmaniveśane
nirīkṣya sa muhūrtaṃ tu dadarśa bharato gurum
 uṭaje rāmam āsīnāṃ jaṭāmaṇḍaladhāriṇam
taṃ tu kṛṣṇājinadharaṃ cīravalkalavāsasaṃ
 dadarśa rāmam āsīnam abhitaḥ pāvakopamam
siṃhaskandhaṃ mahābāhuṃ puṇḍarīkanibhekṣaṇam
 pṛthivyāḥ sagarāntāyā bhartāraṃ dharmacāriṇam
upaviṣṭaṃ mahābāhuṃ brahmāṇam iva śāśvatam
 sthaṇḍile darbhasasmtīrṇe sītayā lakṣmaṇena ca
taṃ dṛṣṭvā bharataḥ śrīmān duḥkhamohapariplutaḥ
 abhyadhāvata dharmātmā bharataḥ kaikayīsutaḥ
dṛṣṭvā ca vilalāpārto bāṣpasaṃdigdhayā girā
 aśaknuvan dhārayituṃ dhairyād vacanam abravīt
yaḥ saṃsadi prakṛtibhir bhaved yukta upāsitum
 vanyair mṛgair upāsīnaḥ so 'yam āste mamāgrajaḥ
vāsobhir bahusāhasrair yo mahātmā purocitaḥ
 mṛgājine so 'yam iha pravaste dharmam ācaran
adhārayad yo vividhāś citrāḥ sumanasas tadā
 so 'yaṃ jaṭābhāram imaṃ sahate rāghavaḥ katham
yasya yajñair yathādiṣṭair yukto dharmasya saṃcayaḥ
 śarīra kleśasaṃbhūtaṃ sa dharmaṃ parimārgate
candanena mahārheṇa yasyāṅgam upasevitam
 malena tasyāṅgam idaṃ katham āryasya sevyate
mannimittam idaṃ duḥkhaṃ prāpto rāmaḥ sukhocitaḥ
 dhig jīvitaṃ nṛśaṃsasya mama lokavigarhitam
ity evaṃ vilapan dīnaḥ prasvinnamukhapaṅkajaḥ
 pādāv aprāpya rāmasya papāta bharato rudan
duḥkhābhitapto bharato rājaputro mahābalaḥ
 uktvāryeti sakṛd dīnaṃ punar novāca kiṃ cana
bāṣpāpihita kaṇṭhaś ca prekṣya rāmaṃ yaśasvinam
 āryety evābhisaṃkruśya vyāhartuṃ nāśakat tataḥ
śatrughnaś cāpi rāmasya vavande caraṇau rudan
 tāv ubhau sa samāliṅgya rāmo 'py aśrūṇy avartayat
tataḥ sumantreṇa guhena caiva; samīyatū rājasutāv araṇye
 divākaraś caiva niśākaraś ca; yathāmbare śukrabṛhaspatibhyām
tān pārthivān vāraṇayūthapābhān; samāgatāṃs tatra mahaty araṇye
 vanaukasas te 'pi samīkṣya sarve 'py; aśrūṇy amuñcan pravihāya harṣam
