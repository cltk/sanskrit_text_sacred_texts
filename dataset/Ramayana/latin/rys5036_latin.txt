tataḥ sa kapiśārdūlas tena vākyena harṣitaḥ
 sītām uvāca tac chrutvā vākyaṃ vākyaviśāradaḥ
yuktarūpaṃ tvayā devi bhāṣitaṃ śubhadarśane
 sadṛśaṃ strīsvabhāvasya sādhvīnāṃ vinayasya ca
strītvaṃ na tu samarthaṃ hi sāgaraṃ vyativartitum
 mām adhiṣṭhāya vistīrṇaṃ śatayojanam āyatam
dvitīyaṃ kāraṇaṃ yac ca bravīṣi vinayānvite
 rāmād anyasya nārhāmi saṃsparśam iti jānaki
etat te devi sadṛśaṃ patnyās tasya mahātmanaḥ
 kā hy anyā tvām ṛte devi brūyād vacanam īdṛśam
śroṣyate caiva kākutsthaḥ sarvaṃ niravaśeṣataḥ
 ceṣṭitaṃ yat tvayā devi bhāṣitaṃ mama cāgrataḥ
kāraṇair bahubhir devi rāma priyacikīrṣayā
 snehapraskannamanasā mayaitat samudīritam
laṅkāyā duṣpraveśatvād dustaratvān mahodadheḥ
 sāmarthyād ātmanaś caiva mayaitat samudāhṛtam
icchāmi tvāṃ samānetum adyaiva raghubandhunā
 gurusnehena bhaktyā ca nānyathā tad udāhṛtam
yadi notsahase yātuṃ mayā sārdham anindite
 abhijñānaṃ prayaccha tvaṃ jānīyād rāghavo hi yat
evam uktā hanumatā sītā surasutopamā
 uvāca vacanaṃ mandaṃ bāṣpapragrathitākṣaram
idaṃ śreṣṭham abhijñānaṃ brūyās tvaṃ tu mama priyam
 śailasya citrakūṭasya pāde pūrvottare tadā
tāpasāśramavāsinyāḥ prājyamūlaphalodake
 tasmin siddhāśrame deśe mandākinyā adūrataḥ
tasyopavanaṣaṇḍeṣu nānāpuṣpasugandhiṣu
 vihṛtya salilaklinnā tavāṅke samupāviśam
paryāyeṇa prasuptaś ca mamāṅke bharatāgrajaḥ
tato māṃsasamāyukto vāyasaḥ paryatuṇḍayat
 tam ahaṃ loṣṭam udyamya vārayāmi sma vāyasaṃ
dārayan sa ca māṃ kākas tatraiva parilīyate
 na cāpy uparaman māṃsād bhakṣārthī balibhojanaḥ
utkarṣantyāṃ ca raśanāṃ kruddhāyāṃ mayi pakṣiṇe
 sraṃsamāne ca vasane tato dṛṣṭā tvayā hy aham
tvayā vihasitā cāhaṃ kruddhā saṃlajjitā tadā
 bhakṣya gṛddhena kālena dāritā tvām upāgatā
āsīnasya ca te śrāntā punar utsaṅgam āviśam
 krudhyantī ca prahṛṣṭena tvayāhaṃ parisāntvitā
bāṣpapūrṇamukhī mandaṃ cakṣuṣī parimārjatī
 lakṣitāhaṃ tvayā nātha vāyasena prakopitā
āśīviṣa iva kruddhaḥ śvasān vākyam abhāṣathāḥ
 kena te nāganāsoru vikṣataṃ vai stanāntaram
 kaḥ krīḍati saroṣeṇa pañcavaktreṇa bhoginā
vīkṣamāṇas tatas taṃ vai vāyasaṃ samavaikṣathāḥ
 nakhaiḥ sarudhirais tīkṣṇair mām evābhimukhaṃ sthitam
putraḥ kila sa śakrasya vāyasaḥ patatāṃ varaḥ
 dharāntaracaraḥ śīghraṃ pavanasya gatau samaḥ
tatas tasmin mahābāhuḥ kopasaṃvartitekṣaṇaḥ
 vāyase kṛtavān krūrāṃ matiṃ matimatāṃ vara
sa darbhasaṃstarād gṛhya brahmaṇo 'streṇa yojayaḥ
 sa dīpta iva kālāgnir jajvālābhimukho dvijam
cikṣepitha pradīptāṃ tām iṣīkāṃ vāyasaṃ prati
 anusṛṣṭas tadā kālo jagāma vividhāṃ gatim
 trāṇakāma imaṃ lokaṃ sarvaṃ vai vicacāra ha
sa pitrā ca parityaktaḥ suraiḥ sarvair maharṣibhiḥ
 trīṁl lokān saṃparikramya tvām eva śaraṇaṃ gataḥ
taṃ tvaṃ nipatitaṃ bhūmau śaraṇyaḥ śaraṇāgatam
 vadhārham api kākutstha kṛpayā paryapālayaḥ
 na śarma labdhvā lokeṣu tvām eva śaraṇaṃ gataḥ
paridyūnaṃ viṣaṇṇaṃ ca sa tvam āyāntam uktavān
 moghaṃ kartuṃ na śakyaṃ tu brāhmam astraṃ tad ucyatām
tatas tasyākṣi kākasya hinasti sma sa dakṣiṇam
sa te tadā namaskṛtvā rājñe daśarathāya ca
 tvayā vīra visṛṣṭas tu pratipede svam ālayam
matkṛte kākamātre 'pi brahmāstraṃ samudīritam
 kasmād yo māṃ harat tvattaḥ kṣamase taṃ mahīpate
sa kuruṣva mahotsāhaṃ kṛpāṃ mayi nararṣabha
 ānṛśaṃsyaṃ paro dharmas tvatta eva mayā śrutaḥ
jānāmi tvāṃ mahāvīryaṃ mahotsāhaṃ mahābalam
 apārapāram akṣobhyaṃ gāmbhīryāt sāgaropamam
 bhartāraṃ sasamudrāyā dharaṇyā vāsavopamam
evam astravidāṃ śreṣṭhaḥ sattvavān balavān api
 kimartham astraṃ rakṣaḥsu na yojayasi rāghava
na nāgā nāpi gandharvā nāsurā na marudgaṇāḥ
 rāmasya samare vegaṃ śaktāḥ prati samādhitum
tasyā vīryavataḥ kaś cid yady asti mayi saṃbhramaḥ
 kimarthaṃ na śarais tīkṣṇaiḥ kṣayaṃ nayati rākṣasān
bhrātur ādeśam ādāya lakṣmaṇo vā paraṃtapaḥ
 kasya hetor na māṃ vīraḥ paritrāti mahābalaḥ
yadi tau puruṣavyāghrau vāyvindrasamatejasau
 surāṇām api durdharṣo kimarthaṃ mām upekṣataḥ
mamaiva duṣkṛtaṃ kiṃ cin mahad asti na saṃśayaḥ
 samarthāv api tau yan māṃ nāvekṣete paraṃtapau
kausalyā lokabhartāraṃ suṣuve yaṃ manasvinī
 taṃ mamārthe sukhaṃ pṛccha śirasā cābhivādaya
srajaś ca sarvaratnāni priyā yāś ca varāṅganāḥ
 aiśvaryaṃ ca viśālāyāṃ pṛthivyām api durlabham
pitaraṃ mātaraṃ caiva saṃmānyābhiprasādya ca
 anupravrajito rāmaṃ sumitrā yena suprajāḥ
 ānukūlyena dharmātmā tyaktvā sukham anuttamam
anugacchati kākutsthaṃ bhrātaraṃ pālayan vane
 siṃhaskandho mahābāhur manasvī priyadarśanaḥ
pitṛvad vartate rāme mātṛvan māṃ samācaran
 hriyamāṇāṃ tadā vīro na tu māṃ veda lakṣmaṇaḥ
vṛddhopasevī lakṣmīvāñ śakto na bahubhāṣitā
 rājaputraḥ priyaśreṣṭhaḥ sadṛśaḥ śvaśurasya me
mattaḥ priyataro nityaṃ bhrātā rāmasya lakṣmaṇaḥ
 niyukto dhuri yasyāṃ tu tām udvahati vīryavān
yaṃ dṛṣṭvā rāghavo naiva vṛddham āryam anusmarat
 sa mamārthāya kuśalaṃ vaktavyo vacanān mama
 mṛdur nityaṃ śucir dakṣaḥ priyo rāmasya lakṣmaṇaḥ
idaṃ brūyāś ca me nāthaṃ śūraṃ rāmaṃ punaḥ punaḥ
 jīvitaṃ dhārayiṣyāmi māsaṃ daśarathātmaja
 ūrdhvaṃ māsān na jīveyaṃ satyenāhaṃ bravīmi te
rāvaṇenoparuddhāṃ māṃ nikṛtyā pāpakarmaṇā
 trātum arhasi vīra tvaṃ pātālād iva kauśikīm
tato vastragataṃ muktvā divyaṃ cūḍāmaṇiṃ śubham
 pradeyo rāghavāyeti sītā hanumate dadau
pratigṛhya tato vīro maṇiratnam anuttamam
 aṅgulyā yojayām āsa na hy asyā prābhavad bhujaḥ
maṇiratnaṃ kapivaraḥ pratigṛhyābhivādya ca
 sītāṃ pradakṣiṇaṃ kṛtvā praṇataḥ pārśvataḥ sthitaḥ
harṣeṇa mahatā yuktaḥ sītādarśanajena saḥ
 hṛdayena gato rāmaṃ śarīreṇa tu viṣṭhitaḥ
maṇivaram upagṛhya taṃ mahārhaṃ; janakanṛpātmajayā dhṛtaṃ prabhāvāt
 girivarapavanāvadhūtamuktaḥ; sukhitamanāḥ pratisaṃkramaṃ prapede
