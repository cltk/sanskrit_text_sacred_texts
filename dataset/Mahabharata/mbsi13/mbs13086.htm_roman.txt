[y]
      uktāḥ pitāmaheneha suvarṇasya vidhānataḥ
      vistareṇa pradānasya ye guṇāḥ śrutilakṣaṇāḥ
yat tu kāraṇam utpatteḥ suvarṇasyeha kīrtitam
      sa kathaṃ tārakaḥ prāpto nidhanaṃ tad bravīhi me
uktaḥ sa devatānāṃ hi avadhya iti pārthiva
      na ca tasyeha te mṛtyur vistareṇa prakīrtitaḥ
etad icchāmy ahaṃ śrotuṃ tvattaḥ kurukulodvaha
      kārtsnyena tāraka vadhaṃ paraṃ pautūhalaṃ hi me
[bh]
      vipannakṛtyā rājendra devatā ṛṣayas tathā
      kṛttikāś cocayām āsur apatyabharaṇāya vai
na devatānāṃ kācid dhi samarthā jātavedasaḥ
      ekāpi śaktā taṃ garbhaṃ saṃdhārayitum ojasā
ṣaṇṇāṃ tāsāṃ tataḥ prītaḥ pāvako garbhadhāraṇāt
      svena tejo visargeṇa vīryeṇa parameṇa ca
tās tu ṣaṭ kṛttikā garbhaṃ pupuṣur jātavedasaḥ
      ṣaṭsu vartmasu tejo 'gneḥ sakalaṃ nihitaṃ prabho
tatas tā vardhamānasya kumārasya mahātmanaḥ
      tejasābhiparītāṅgyo na kva cic charma lebhire
tatas tejaḥ parītāṅgyaḥ sarvāḥ kāla upasthite
     samaṃ garbhaṃ suṣuvire kṛttikās tā nararṣabha
tatas taṃ ṣaḍ adhiṣṭhānaṃ garbham ekatvam āgatam
     pṛthivī pratijagrāha kāntī purasamīpataḥ
sa garbho divyasaṃsthāno dīptimān pāvakaprabhaḥ
     divyaṃ śaravaṇaṃ prāpya vavṛdhe priyadarśanaḥ
dadṛśuḥ kṛttikās taṃ tu bālaṃ vahni samadyutim
     jātasnehāś ca sauhārdāt pupuṣuḥ stanya visravaiḥ
abhavat kārttikeyaḥ sa trailokye sa carācare
     skannatvāt skandatāṃ cāpaguhāvāsād guho 'bhavat
tato devās trayastriṃśad diśaś ca sa dig īśvarāḥ
     rudro dhātā ca viṣṇuś ca yajñaḥ pūṣāryamā bhagaḥ
aṃśo mitraś ca sādhyāś ca vasavo vāsavo 'śvinau
     āpo vāyur nabhaś candro nakṣatrāṇi grahā raviḥ
pṛthag bhūtāni cānyāni yāni devārpaṇāni vai
     ājagmus tatra taṃ draṣṭuṃ kumāraṃ jvalanātmajam
     ṛṣayas tuṣṭuvuś caiva gandharvāś ca jagus tathā
ṣaḍānanaṃ kumāraṃ taṃ dviṣaḍ akṣaṃ dvija priyam
     pīnāṃsaṃ dvādaśa bhujaṃ pāvakādityavarcasam
śayānaṃ śaragulmasthaṃ dṛṣṭvā devāḥ saharṣibhiḥ
     lebhire paramaṃ harṣaṃ menire cāsuraṃ hatam
tato devāḥ priyāṇy asya sarva eva samācaran
     krīḍataḥ krīḍanīyāni daduḥ pakṣigaṇāṃś ca ha
suparṇo 'sya dadau patraṃ mayūraṃ citrabarhiṇam
     rākṣasāś ca dadus tasmai varāhamahiṣāv ubhau
kukkuṭaṃ cāgnisaṃkāśaṃ pradadau varuṇaḥ svayam
     candramāḥ pradadau meṣam ādityo rucirāṃ prabhām
gavāṃ mātā ca gā devī dadau śatasahasraśaḥ
     chāgam agnir guṇopetam ilā puṣpaphalaṃ bahu
sudhanvā śakaṭaṃ caiva rathaṃ cāmitakūbaram
     varuṇo vāruṇān divyān bhujaṃgān pradadau śubhān
     siṃhān surendro vyāghrāṃś ca dvīpino 'nyāṃś ca daṃṣṭriṇaḥ
śvāpadāṃś ca bahūn ghorāṃś chatrāṇi vividhāni ca
     rākṣasāsurasaṃghāś ca ye 'nujagmus tam īśvaram
vardhamānaṃ tu taṃ dṛṣṭvā prārthayām āsa tārakaḥ
     upāyair bahubhir hantuṃ nāśakac cāpi taṃ vibhum
senāpatyena taṃ devāḥ pūjayitvā guhālayam
     śaśaṃsur viprakāraṃ taṃtasmai tāraka kāritam
sa vivṛddho mahāvīryo deva senāpatiḥ prabhuḥ
     jaghānāmoghayā śaktyā dānavaṃ tārakaṃ guhaḥ
tena tasmin kumāreṇa krīḍatā nihate 'sure
     surendraḥ sthāpito rājye devānāṃ punar īśvaraḥ
sa senāpatir evātha babhau skandaḥ pratāpavān
     īśo goptā ca devānāṃ priya kṛc chaṃkarasya ca
hiraṇyamūrtir bhagavān eṣa eva ca pāvakiḥ
     sadā kumāro devānāṃ senāpatyam avāptavān
tasmāt suvarṇaṃ maṅgalyaṃ ratnam akṣayyam uttamam
     sahajaṃ kārttikeyasya vahnes tejaḥ paraṃ matam
evaṃ rāmāya kauravya vasiṣṭho 'kathayat purā
     tasmāt suvarṇadānāya prayatasva narādhipa
rāmaḥ suvarṇaṃ dattvā hi vimuktaḥ sarvakilbiṣaiḥ
     triviṣṭape mahat sthānam avāpāsulabhaṃ naraiḥ
