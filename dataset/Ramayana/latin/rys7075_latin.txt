tathoktavati rāme tu bharate ca mahātmani
 lakṣmaṇo 'pi śubhaṃ vākyam uvāca raghunandanam
aśvamedho mahāyajñaḥ pāvanaḥ sarvapāpmanām
 pāvanas tava durdharṣo rocatāṃ kratupuṃgavaḥ
śrūyate hi purāvṛttaṃ vāsave sumahātmani
 brahmahatyāvṛtaḥ śakro hayamedhena pāvitaḥ
purā kila mahābāho devāsurasamāgame
 vṛtro nāma mahān āsīd daiteyo lokasaṃmataḥ
vistīrṇā yojanaśatam ucchritas triguṇaṃ tataḥ
 anurāgeṇa lokāṃs trīn snehāt paśyati sarvataḥ
dharmajñaś ca kṛtajñaś ca buddhyā ca pariniṣṭhitaḥ
 śaśāsa pṛthivīṃ sarvāṃ dharmeṇa susamāhitaḥ
tasmin praśāsati tadā sarvakāmadughā mahī
 rasavanti prasūtāni mūlāni ca phalāni ca
akṛṣṭapacyā pṛthivī susaṃpannā mahātmanaḥ
 sa rājyaṃ tādṛśaṃ bhuṅkte sphītam adbhutadarśanam
tasya buddhiḥ samutpannā tapaḥ kuryām anuttamam
 tapo hi paramaṃ śreyas tapo hi paramaṃ sukham
sa nikṣipya sutaṃ jyeṣṭhaṃ paureṣu parameśvaram
 tapa ugram upātiṣṭhat tāpayan sarvadevatāḥ
tapas tapyati vṛtre tu vāsavaḥ paramārtavat
 viṣṇuṃ samupasaṃkramya vākyam etad uvāca ha
tapasyatā mahābāho lokā vṛtreṇa nirjitāḥ
 balavān sa hi dharmātmā nainaṃ śakṣyāmi bādhitum
yady asau tapa ātiṣṭhed bhūya eva sureśvara
 yāval lokā dhariṣyanti tāvad asya vaśānugāḥ
tvaṃ cainaṃ paramodāram upekṣasi mahābala
 kṣaṇaṃ hi na bhaved vṛtraḥ kruddhe tvayi sureśvara
yadā hi prītisaṃyogaṃ tvayā viṣṇo samāgataḥ
 tadā prabhṛti lokānāṃ nāthatvam upalabdhavān
sa tvaṃ prasādaṃ lokānāṃ kuruṣva sumahāyaśaḥ
 tvatkṛtena hi sarvaṃ syāt praśāntam ajaraṃ jagat
ime hi sarve viṣṇo tvāṃ nirīkṣante divaukasaḥ
 vṛtraghatena mahatā eṣāṃ sāhyaṃ kuruṣva ha
tvayā hi nityaśaḥ sāhyaṃ kṛtam eṣāṃ mahātmanām
 asahyam idam anyeṣām agatīnāṃ gatir bhavān
