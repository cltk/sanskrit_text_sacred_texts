[bh]
      tato gate śākunike kapotī prāha duḥkhitā
      saṃsmṛtya bhartāram atho rudatī śokamūrchitā
nāhaṃ te vipriyaṃ kānta kadā cid api saṃsmare
      sarvā vai vidhavā nārī bahuputrāpi khecara
      śocyā bhavati bandhūnāṃ patihīnā manasvinī
lālitāhaṃ tvayā nityaṃ bahumānāc ca sāntvitā
      vacanair madhuraiḥ snigdhair asakṛt sumanoharaiḥ
kandareṣu ca śailānāṃ nadīnāṃ nirjhareṣu ca
      drumāgreṣu ca ramyeṣu ramitāhaṃ tvayā priya
ākāśagamane caiva sukhitāhaṃ tvayā sukham
      vihṛtāsmi tvayā kānta tan me nādyāsti kiṃ cana
mitaṃ dadāti hi pitā mitaṃ mātā mitaṃ sutaḥ
      amitasya tu dātāraṃ bhartāraṃ kā na pūjayet
nāsti bhartṛsamo nātho na ca bhartṛsamaṃ sukham
      visṛjya dhanasarvasvaṃ bhartā vai śaraṇaṃ striyāḥ
na kāryam iha me nātha jīvitena tvayā vinā
      patihīnāpi kā nārī satī jīvitum utsahet
evaṃ vilapya bahudhā karuṇaṃ sā suduḥkhitā
      pativratā saṃpradīptaṃ praviveśa hutāśanam
tataś citrāmbara dharaṃ bhartāraṃ sānvapaśyata
     vimānasthaṃ sukṛtibhiḥ pūjyamānaṃ mahātmabhiḥ
citramālyāmbaradharaṃ sarvābharaṇabhūṣitam
     vimānaśakta koṭībhir āvṛtaṃ puṇyakīrtibhiḥ
tataḥ svargagataḥ pakṣī bhāryayā saha saṃgataḥ
     karmaṇā pūjitas tena reme tatra sabhāryayā
