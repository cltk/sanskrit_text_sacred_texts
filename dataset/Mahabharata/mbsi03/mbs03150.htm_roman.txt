[vai]
      tataḥ saṃkṛtya vipulaṃ tad vapuḥ kāmavardhitam
      bhīmasenaṃ punar dorbhyāṃ paryaṣvajata vānaraḥ
pariṣvaktasya tasyāśu bhrātrā bhīmasya bhārata
      śramo nāśam upāgacchat sarvaṃ cāsīt pradakṣiṇam
tataḥ punar athovāca paryaśrunayano hariḥ
      bhīmam ābhāṣya sauhārdād bāṣpagadgadayā girā
gaccha vīra svam āvāsaṃ smartavyo 'smi kathāntare
      ihasthaś ca kuruśreṣṭha na nivedyo 'smi kasya cit
dhanadasyālayāc cāpi visṛṣṭānāṃ mahābala
      deśakāla ihāyātuṃ devagandharvayoṣitām
mamāpi saphalaṃ cakṣuḥ smāritaś cāsmi rāghavam
      mānuṣaṃ gātrasaṃsparśaṃ gatvā bhīma tvayā saha
tad asmad darśanaṃ vīra kaunteyāmogham astu te
      bhrātṛtvaṃ tvaṃ puraskṛtya varaṃ varaya bhārata
yadi tāvan mayā kṣudrā gatvā vāraṇasāhvayam
      dhārtarāṣṭrā nihantavyā yāvad etat karomy aham
śilayā nagaraṃ vā tan marditavyaṃ mayā yadi
      yāvad adya karomy etat kāmaṃ tava mahābala
bhīmasenas tu tad vākyaṃ śrutvā tasya mahātmanaḥ
     pratyuvāca hanūmantaṃ prahṛṣṭenāntarātmanā
kṛtam eva tvayā sarvaṃ mama vānarapuṃgava
     svasti te 'stu mahābāho kṣāmaye tvāṃ prasīda me
sanāthāḥ pāṇḍavāḥ sarve tvayā nāthena vīryavan
     tavaiva tejasā sarvān vijeṣyāmo vayaṃ ripūn
evam uktas tu hanumān bhīmasenam abhāṣata
     bhrātṛtvāt sauhṛdāc cāpi kariṣyāmi tava priyam
camūṃ vigāhya śatrūṇāṃ śaraśaktisamākulām
     yadā siṃharavaṃ vīrakariṣyasi mahābala
     tadāhaṃ bṛṃhayiṣyāmi svaraveṇa ravaṃ tava
vijayasva dhvajasthaś ca nādān mokṣyāmi dāruṇān
     śatrūṇāṃ te prāṇaharān ity uktvāntaradhīyata
gate tasmin harivare bhīmo 'pi balināṃ varaḥ
     tena mārgeṇa vipulaṃ vyacarad gandhamādanam
anusmaran vapus tasya śriyaṃ cāpratimāṃ bhuvi
     māhātmyam anubhāvaṃ ca smaran dāśarather yayau
sa tāni ramaṇīyāni vanāny upavanāni ca
     viloḍayām āsa tadā saugandhika vanepsayā
phullapadmavicitrāṇi puṣpitāni vanāni ca
     mattavāraṇayūthāni paṅkaklinnāni bhārata
     varṣatām iva meghānāṃ vṛndāni dadṛśe tadā
hariṇaiś cañcalāpāṅgair hariṇī sahitair vane
     saśaṣpa kavalaiḥ śrīmān pathi dṛṣṭo drutaṃ yayau
mahiṣaiś ca varāhaiś ca śārdūlaiś ca niṣevitam
     vyapetabhīr giriṃ śauryād bhīmaseno vyagāhata
kusumānata śākhaiś ca tāmpra pallavakomalaiḥ
     yācyamāna ivāraṇye drumair mārutakampitaiḥ
kṛtapadmājñali puṭā mattaṣaṭpada sevitāḥ
     priya tīrthavanā mārge padminīḥ samatikraman
sajjamāna mano dṛṣṭiḥ phulleṣu girisānuṣu
     draupadī vākyapātheyo bhīmaḥ śīghrataraṃ yayau
parivṛtte 'hani tataḥ prakīrṇahariṇe vane
     kāñcanair vimalaiḥ padmair dadarśa vipulāṃ nadīm
mattakāraṇḍava yutāṃ cakravākopaśobhitām
     racitām iva tasyādrer mālāṃ vimalapaṅkajām
tasyāṃ nadyāṃ mahāsattvaḥ saugandhika vanaṃ mahat
     apaśyat prītijananaṃ bālārkasadṛśadyuti
tad dṛṣṭvā labdhakāmaḥ sa manasā pāṇḍunandanaḥ
     vanavāsa parikliṣṭāṃ jagāma manasā priyām
