bhīṣma uvāca
      cakāra yatnaṃ drupadaḥ sarvasmin svajane mahat
      tato lekhyādiṣu tathā śilpeṣu ca paraṃ gatā
      iṣvastre caiva rājendra droṇaśiṣyo babhūva ha
tasya mātā mahārāja rājānaṃ varavarṇinī
      codayām āsa bhāryārthaṃ kanyāyāḥ putravat tadā
tatas tāṃ pārṣato dṛṣṭvā kanyāṃ saṃprāptayauvanām
      striyaṃ matvā tadā cintāṃ prapede saha bhāryayā
drupada uvāca
      kanyā mameyaṃ saṃprāptā yauvanaṃ śokavardhinī
      mayā pracchāditā ceyaṃ vacanāc chūlapāṇinaḥ
na tan mithyā mahārājñi bhaviṣyati kathaṃ cana
      trailokyakartā kasmād dhi tan mṛṣā kartum arhati
bhāryovāca
      yadi te rocate rājan vakṣyāmi śṛṇu me vacaḥ
      śrutvedānīṃ prapadyethāḥ svakāryaṃ pṛṣatātmaja
kriyatām asya nṛpate vidhivad dārasaṃgrahaḥ
      satyaṃ bhavati tad vākyam iti me niścitā matiḥ
bhīṣma uvāca
      tatas tau niścayaṃ kṛtvā tasmin kārye 'tha dampatī
      varayāṃ cakratuḥ kanyāṃ daśārṇādhipateḥ sutām
tato rājā drupado rājasiṃhaḥ; sarvān rājñaḥ kulataḥ saṃniśāmya
      dāśārṇakasya nṛpates tanūjāṃ; śikhaṇḍine varayām āsa dārān
hiraṇyavarmeti nṛpo yo 'sau dāśārṇakaḥ smṛtaḥ
     sa ca prādān mahīpālaḥ kanyāṃ tasmai śikhaṇḍine
sa ca rājā daśārṇeṣu mahān āsīn mahīpatiḥ
     hiraṇyavarmā durdharṣo mahāseno mahāmanāḥ
kṛte vivāhe tu tadā sā kanyā rājasattama
     yauvanaṃ samanuprāptā sā ca kanyā śikhaṇḍinī
kṛtadāraḥ śikhaṇḍī tu kāmpilyaṃ punar āgamat
     na ca sā veda tāṃ kanyāṃ kaṃ cit kālaṃ striyaṃ kila
hiraṇyavarmaṇaḥ kanyā jñātvā tāṃ tu śikhaṇḍinīm
     dhātrīṇāṃ ca sakhīnāṃ ca vrīḍamānā nyavedayat
     kanyāṃ pañcālarājasya sutāṃ tāṃ vai śikhaṇḍinīm
tatas tā rājaśārdūla dhātryo dāśārṇikās tadā
     jagmur ārtiṃ parāṃ duḥkhāt preṣayām āsur eva ca
tato daśārṇādhipateḥ preṣyāḥ sarvaṃ nyavedayan
     vipralambhaṃ yathāvṛttaṃ sa ca cukrodha pārthivaḥ
śikhaṇḍy api mahārāja puṃvad rājakule tadā
     vijahāra mudā yuktaḥ strītvaṃ naivātirocayan
tathā katipayāhasya tac chrutvā bharatarṣabha
     hiraṇyavarmā rājendra roṣād ārtiṃ jagāma ha
tato dāśārṇako rājā tīvrakopasamanvitaḥ
     dūtaṃ prasthāpayām āsa drupadasya niveśane
tato drupadam āsādya dūtaḥ kāñcanavarmaṇaḥ
     eka ekāntam utsārya raho vacanam abravīt
daśārṇarājo rājaṃs tvām idaṃ vacanam abravīt
     abhiṣaṅgāt prakupito vipralabdhas tvayānagha
avamanyase māṃ nṛpate nūnaṃ durmantritaṃ tava
     yan me kanyāṃ svakanyārthe mohād yācitavān asi
tasyādya vipralambhasya phalaṃ prāpnuhi durmate
     eṣa tvāṃ sajanāmātyam uddharāmi sthiro bhava
