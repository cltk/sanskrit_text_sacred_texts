[samjaya]
      yathārhase pāṇḍava tat tathaiva; kurūn kuruśreṣṭha janaṃ ca pṛcchasi
      anāmayās tāta manasvinas te; kuruśreṣṭhān pṛcchasi pārtha yāṃs tvam
santy eva vṛddhāḥ sādhavo dhārtarāṣṭre; santy eva pāpāḥ pāṇḍava tasya viddhi
      dadyād ripoś cāpi hi dhārtarāṣṭraḥ; kuto dāyāṁl lopayed brāhmaṇānām
yad yuṣmākaṃ vartate 'sau na dharmyam; adrugdheṣu drugdhavat tan na sādhu
      mitra dhruk syād dhṛtarāṣṭraḥ saputro; yuṣmān dviṣan sādhu vṛtān asādhuḥ
na cānujānāti bhṛśaṃ ca tapyate; śocaty antaḥ sthaviro 'jātaśatro
      śṛṇoti hi brāhmaṇānāṃ sametya; mitradrohaḥ pātakebhyo garīyān
smaranti tubhyaṃ naradevaṃ saṃgame; yuddhe ca jiṣṇoś ca yudhāṃ praṇetuḥ
      samutkṛṣṭe dundubhiśaṅkhaśabde; gadāpāṇiṃ bhīmasenaṃ smaranti
mādrī sutau cāpi raṇājimadhye; sarvā diśaḥ saṃpatantau smaranti
      senāṃ varṣantau śaravarṣair ajasraṃ; mahārathau samare duṣprakampyau
na tv eva manye puruṣasya rājann; anāgataṃ jñāyate yad bhaviṣyam
      tvaṃ ced imaṃ sarvadharmopapannaḥ; prāptaḥ kleśaṃ pāṇḍava kṛcchrarūpam
tvam evaitat sarvam ataś ca bhūyaḥ; samīkuryāḥ prajñayājāta śatro
      na kāmārthaṃ saṃtyajeyur hi dharmaṃ; pāṇḍoḥ sutāḥ sarva evendra kalpāḥ
tvam evaitat prajñayājāta śatro; śamaṃ kuryā yena śarmāpnuyus te
      dhārtarāṣṭrāḥ pāṇḍavāḥ sṛñjayāś ca; ye cāpy anye pārthivāḥ saṃniviṣṭāḥ
yan mābravīd dhṛtarāṣṭro niśāyām; ajātaśatro vacanaṃ pitā te
     sahāmātyaḥ saha putraś ca rājan; sametya tāṃ vācam imāṃ nibodha
