[s]
      śalyas tu karṇārjunayor vimarde; balāni dṛṣṭvā mṛditāni bāṇaiḥ
      duryodhanaṃ yāntam avekṣamāṇo; saṃdarśayad bhārata yuddhabhūmim
nipātitasyandanavājināgaṃ; dṛṣṭvā balaṃ tad dhatasūtaputram
      duryodhano 'śruprati pūrṇanetro; muhur muhur nyaśvasad ārtarūpaḥ
karmaṃ tu śūraṃ patitaṃ pṛthivyāṃ; śarācitaṃ śoṇitadigdha gātram
      yadṛcchayā sūryam ivāvanisthaṃ; didṛkṣavaḥ saṃparivārya tasthuḥ
prahṛṣṭavitrasta viṣaṇṇavismṛtās; tathāpare śokagatā ivābhavan
      pare tvadīyāś ca paraspareṇa; yathā yathaiṣāṃ prakṛtis tathābhavan
praviddha varmābharaṇāmbarāyudhaṃ; dhanaṃjayenābhihataṃ hataujasam
      niśamya karṇaṃ kuravaḥ pradudruvur; hatarṣabhā gāva ivākulākulāḥ
kṛtvā vimardaṃ bhṛśam arjunena; karṇaṃ hataṃ kesariṇeva nāgam
      dṛṣṭvā śayānaṃ bhuvi madrarājo; bhīto 'pasarpat sarathaḥ suśīghram
madrādhipaś cāpi vimūḍhacetās; tūrṇaṃ rathenāpahṛta dhvajena
      duryodhanasyāntikam etya śīghraṃ; saṃbhāṣya duḥkhārtam uvāca vākyam
viśīrṇanāgāśvarathapravīraṃ; balaṃ tvadiyaṃ yama rāṣṭrakalpam
      anyonyam āsādya hataṃ mahadbhir; narāśvanāgair girikūṭa kalpaiḥ
naitādṛśaṃ bhārata yuddham āsīd; yathādya karṇārjunayor babhūva
      grastau hi karṇena sametya kṛṣṇāv; anye ca sarve tava śatravo ye
daivaṃ tu yat tat svavaśaṃ pravṛttaṃ; tat pāṇḍavān pāti hinasti cāsmān
     tavārtha siddhyarthakarā hi sarve; prasahya vīrā nihatā dviṣadbhiḥ
kubera vaivasvatavāsavānāṃ; tulyaprabhāvāmbupateś ca vīrāḥ
     vīryeṇa śauryeṇa balena caiva; tais taiś ca yuktā vipulair guṇaughaiḥ
avadhyakalpā nihatā narendrās; tavārtha kāmā yudhi pāṇḍaveyaiḥ
     tan mā śuco bhārata diṣṭam etat; paryāya siddhir na sadāsti siddhiḥ
etad vaco madrapater niśamya; svaṃ cāpanītaṃ manasā nirīkṣya
     duryodhano dīnamanā visaṃjñaḥ; punaḥ punar nyaśvasad ārtarūpaḥ
taṃ dhyānamūkaṃ kṛpaṇaṃ bhṛśārtam; ārtāyanir dīnam uvāca vākyam
     paśyedam ugraṃ naravāji nāgair; āyodhanaṃ vīra hataiḥ prapannam
mahīdharābhaiḥ patitair mahāgajaiḥ; sakṛt praviddhaiḥ śaraviddha marmabhiḥ
     tair vihvaladbhiś ca gatāsubhiś ca; pradhvasta yantrāyudha varma yodhaiḥ
vajrāpaviddhair iva cācalendrair; vibhinnapāṣāṇa mṛgadrumauṣadhaiḥ
     praviddha ghaṇṭāṅkuśa tomaradhvajaiḥ; sahema mālai rudhiraughasaṃplutaiḥ
śarāvabhinnaiḥ patitaiś ca vājibhiḥ; śvasadbhir anyaiḥ kṣatajaṃ vamadbhiḥ
     dīnaiḥ stanadbhiḥ parivṛttanetrair; mahīṃ daśadbhiḥ kṛpaṇaṃ nadadbhiḥ
tathāpaviddhair gajavājiyodhair; mandāsubhiś caiva gatāsubhiś ca
     narāśvanāgaiś ca rathaiś ca marditair; mahī mahāvaitaraṇīva durdṛśā
gajair nikṛttāparahastagātrair; udvepamānaiḥ patitaiḥ pṛthivyām
     yaśasvibhir nāgarathāśvayodhibhiḥ; padātibhiś cābhimukhair hataiḥ paraiḥ
     viśīrṇavarmābharaṇāmbarāyudhair; vṛtā niśāntair iva pāvakair mahī
śaraprahārābhihatair mahābalair; avekṣyamāṇaiḥ patitaiḥ sahasraśaḥ
     pranaṣṭasaṃjñaiḥ punar ucchvasadbhir; mahī babhūvānugatair ivāgnibhiḥ
     divaś cyutair bhūr atidīptam adbhir; naktaṃ grahair dyaur amaleva dīptaiḥ
śarās tu karṇārjuna bāhumuktā; vidārya nāgāśvamanuṣyadehān
     prāṇān nirasyāśu mahīm atīyur; mahoragā vāsam ivābhito 'straiḥ
hatair manuṣyāśvagajaiś ca saṃkhye; śarāvabhinnaiś ca rathair babhūva
     dhanaṃjayasyādhiratheś ca mārge; gajair agamyā vasudhātidurgā
rathair vareṣūn mathitaiś ca yodhaiḥ; saṃsyūta sūtāśvavarāyudhadhvajaiḥ
     viśīrṇaśastrair vinikṛttabandhurair; nikṛttacakrākṣa yugatriveṇubhiḥ
vimuktayantrair nihatair ayomayair; hatānuṣaṅgair viniṣaṅga bandhuraiḥ
     prabhagnanīḍair maṇihemamaṇḍitaiḥ; stṛtā mahī dyaur iva śāradair ghanaiḥ
vikṛṣyamaṇair javanair alaṃkṛtair; hateśvarair ājirathaiḥ sukalpitaiḥ
     manuṣyamātaṅgarathāśvarāśibhir; drutaṃ vrajanto bahudhā vicūrṇitāḥ
sahema paṭṭāḥ parighāḥ paraśvadhāḥ; kaḍaṅga rāyo musalāni paṭṭiśāḥ
     petuś ca khaḍgā vimalā vikośā; gadāś ca jāmbūnadapaṭṭa baddhāḥ
cāpāni rukmāṅgada bhūṣaṇāni; śarāś ca kārtasvaracitrapuṅkhāḥ
     ṛṣṭyaś ca pītā vimalā vikośāḥ; prāsāḥ sakhaḍgāḥ kanakāvabhāsāḥ
chattrāṇi vālavyajanāni śaṅkhāḥ; srajaś ca puṣpottama hemacitrāḥ
     kuthāḥ patākāmbara veṣṭitāś ca; kirīṭamālā mukuṭāś ca śubhrāḥ
prakīrṇakā viprakīrṇāḥ kuthāś ca; pradhānamuktā taralāś ca hārāḥ
     āpīḍa keyūravarāṅgadāni; graiveya niṣkāḥ sasuvarṇa sūtrāḥ
maṇyuttamā vajrasuvarṇamuktā; ratnāni coccāvacamaṅgalāni
     gātrāṇi cātyanta sukhocitāni; śirāṃsi cendu pratimānanāni
dehāṃś ca bhogāṃś ca paricchadāṃś ca; tyaktvā manojñāni sukhāni cāpi
     svadharmaniṣṭhāṃ mahatīm avāpya; vyāptāṃś ca lokān yaśasā samīyuḥ
ity evam uktvā virarāma śalyo; duryodhanaḥ śokaparīta cetāḥ
     hā karṇa hā karṇa iti bruvāṇa; ārto visaṃjño bhṛśam aśrunetraḥ
taṃ droṇaputra pramukhā narendrāḥ; sarve samāśvāsya saha prayānti
     nirīkṣamāṇā muhur arjunasya; dhvajaṃ mahāntaṃ yaśasā jvalantam
narāśvamātaṅgaśarīrajena; raktena siktā rudhireṇa bhūmiḥ
     raktāmbarasrak tapanīyayogān; nārī prakāśā iva sarvagamyā
pracchannarūpā rudhireṇa rājan; raudre muhūrte 'tivirājamānāḥ
     naivāvatasthuḥ kuravaḥ samīkṣya; pravrājitā devalokāś ca sarve
vadhena karṇasya suduḥkhitās te; hā karṇa hā karṇa iti bruvāṇāḥ
     drutaṃ prayātāḥ śibirāṇi rājan; divākaraṃ raktam avekṣamāṇāḥ
gāṇḍīvamuktais tu suvarṇapuṅkhaiḥ; śitaiḥ śaraiḥ śoṇitadigdha vājaiḥ
     śaraiś citāṅgo bhuvi bhāti karṇo; hato 'pi san sūrya ivāṃśumālī
karṇasya dehaṃ rudhirāvasiktaṃ; bhaktānukampī bhagavān vivasvān
     spṛṣṭvā karair lohitaraktarūpaḥ; siṣṇāsur abhyeti paraṃ samudram
itīva saṃcintya surarṣisaṃghāḥ; saṃprathitā yānti yathāniketam
     saṃcintayitvā ca janā visasrur; yathāsukhaṃ khaṃ ca mahītalaṃ ca
tad adbhutaṃ prāṇabhṛtāṃ bhayaṃkaraṃ; niśamya yuddhaṃ kuruvīramukhyayoḥ
     dhanaṃjayasyādhiratheś ca vismitāḥ; praśaṃsamānāḥ prayayus tadā janāḥ
śaraiḥ saṃkṛttavarmāṇaṃ vīraṃ śivasane hatam
     gatāsum api rādheyaṃ naiva lakṣmīr vyamuñcata
nānābharaṇavān rājan mṛṣṭajāmbūnadāṅgadaḥ
     hato vaikartanaḥ śete pādapo 'ṅkuravān iva
kanakottama saṃkāśaḥ pradīpta iva pāvakaḥ
     saputraḥ puruṣavyāghraḥ saṃśāntaḥ pārtha tejasā
     pratāpya pāṇḍavān rājan pāñcālāṃś cāstratejasā
dadānīty eva yo 'vocan na nātīty arthito 'rthibhiḥ
     sadbhiḥ sadā satpuruṣaḥ sa hato dvairathe vṛṣaḥ
yasya brāhmaṇasāt sarvam ātmārthaṃ na mahātmanaḥ
     nādeyaṃ brāhmaṇeṣv āsīd yasya svam api jīvitam
sadā nṝṇāṃ priyo dātā priya dāno divaṃ gataḥ
     ādāya tava putrāṇāṃ jayāśāṃ śarma varma ca
hate sma karṇe sarito na sravanti; jagāma cāstaṃ kaluṣo divākaraḥ
     grahaś ca tiryag jvalitārkavarṇo; yamasya putro 'bhyudiyāya rājan
nabhaḥ paphālātha nanādacorvī; vavuś ca vātāḥ paruṣātivelam
     diśaḥ sadhūmāś ca bhṛśaṃ prajajvalur; mahārṇavāś cukṣubhire ca sasvanāḥ
sakānanāḥ sādri cayāś cakampuḥ; pravivyathur bhūtagaṇāś ca māriṣa
     bṛhaspatī rohiṇīṃ saṃprapīḍya; babhūva candrārkasamānavarṇaḥ
hate karṇe na diśo viprajajñus; tamovṛtā dyaur vicacāla bhūmiḥ
     papāta colkā jvalanaprakāśā; niśācarāś cāpy abhavan prahṛṣṭāḥ
śaśiprakāśānanam arjuno yadā; kṣureṇa karṇasya śiro nyapātayat
     athāntarikṣe divi ceha cāsakṛd; babhūva hāheti janasya nisvanaḥ
sa devagandharvamanuṣyapūjitaṃ; nihatya karṇaṃ ripum āhave 'rjunaḥ
     rarāja pārthaḥ parameṇa tejasā; vṛtraṃ nihatyeva sahasralocanaḥ
tato rathenāmbudavṛndanādinā; śaran nabho madhyaga bhāskaratviṣā
     patākinā bhīma nināda ketunā; himendu śaṅkhasphaṭikāvabhāsinā
     suvarṇamuktā maṇivajra vidrumair; alaṃkṛtenāpratimāna raṃhasā
narottamau pāṇḍava keśi mardanāv; udāhitāv agnidivākaropamau
     raṇājire vītabhayau virejatuḥ; samānayānāv iva viṣṇuvāsavau
tato dhanurjyātalanemi nisvanaiḥ; prasahya kṛtvā ca ripūn hataprabhān
     saṃsādhayitvaiva kurūñ śaraughaiḥ; kapidhvajaḥ pakṣivaradhvajaś ca
     prasahya śaṅkhau dhamatuḥ sughoṣau; manāṃsy ariṇām avasādayantau
suvarṇajālāvatatau mahāsvanau; himāvadātau parigṛhya pāṇibhiḥ
     cucumbatuḥ śaṅkhavarau nṛṇāṃ varau; varānanābhyāṃ yugapac ca dadhmatuḥ
pāñcajanyasya nirghoṣo devadattasya cobhayoḥ
     pṛthivīm antarikṣaṃ ca dyām apaś cāpy apūrayat
tau śaṅkhaśabdena ninādayantau; vananai śailān sarito diśaś ca
     vitrāsayantau tava putra senāṃ; yudhiṣṭhiraṃ nandayataḥ sma vīrau
tataḥ prayātāḥ kuravo javena; śrutvaiva śaṅkhasvanam īryamāṇam
     vihāya madrādhipatiṃ patiṃ ca; duryodhanaṃ bhārata bhāratānām
mahāhave taṃ bahu śobhamānaṃ; dhanaṃjayaṃ bhūtagaṇāḥ sametāḥ
     tadānvamodanta janārdanaṃ ca; prabhākarāv abhyuditau yathaiva
samācitau karṇa śaraiḥ paraṃtapāv; ubhau vyabhātāṃ samare 'cyutārjunau
     tamo nihatyābhyuditau yathāmalau; śaśāṅkasūryāv iva raśmimālinau
vihāya tān bāṇagaṇān athāgatau; suhṛdvṛtāv apratimāna vikramau
     sukhaṃ praviṣṭau śibiraṃ svam īśvarau; sadasya hutāv iva vāsavācyutau
sadevagandharvamanuṣyacāraṇair; maharṣibhir yakṣamahoragair api
     jayābhivṛddhyā parayābhipūjitau; nihatya karṇaṃ paramāhave tadā
