bṛhadaśva uvāca
      sā namaskṛtya devebhyaḥ prahasya nalam abravīt
      praṇayasva yathāśraddhaṃ rājan kiṃ karavāṇi te
ahaṃ caiva hi yac cānyan mamāsti vasu kiṃ cana
      sarvaṃ tat tava viśrabdhaṃ kuru praṇayam īśvara
haṃsānāṃ vacanaṃ yat tat tan māṃ dahati pārthiva
      tvatkṛte hi mayā vīra rājānaḥ saṃnipātitāḥ
yadi ced bhajamānāṃ māṃ pratyākhyāsyasi mānada
      viṣam agniṃ jalaṃ rajjum āsthāsye tava kāraṇāt
evam uktas tu vaidarbhyā nalas tāṃ pratyuvāca ha
      tiṣṭhatsu lokapāleṣu kathaṃ mānuṣam icchasi
yeṣām ahaṃ lokakṛtām īśvarāṇāṃ mahātmanām
      na pādarajasā tulyo manas te teṣu vartatām
vipriyaṃ hy ācaran martyo devānāṃ mṛtyum ṛcchati
      trāhi mām anavadyāṅgi varayasva surottamān
tato bāṣpakalāṃ vācaṃ damayantī śucismitā
      pravyāharantī śanakair nalaṃ rājānam abravīt
asty upāyo mayā dṛṣṭo nirapāyo nareśvara
      yena doṣo na bhavitā tava rājan kathaṃ cana
tvaṃ caiva hi naraśreṣṭha devāś cāgnipurogamāḥ
     āyāntu sahitāḥ sarve mama yatra svayaṃvaraḥ
tato 'haṃ lokapālānāṃ saṃnidhau tvāṃ nareśvara
     varayiṣye naravyāghra naivaṃ doṣo bhaviṣyati
evam uktas tu vaidarbhyā nalo rājā viśāṃ pate
     ājagāma punas tatra yatra devāḥ samāgatāḥ
tam apaśyaṃs tathāyāntaṃ lokapālāḥ saheśvarāḥ
     dṛṣṭvā cainaṃ tato 'pṛcchan vṛttāntaṃ sarvam eva tat
devā ūcuḥ
     kac cid dṛṣṭā tvayā rājan damayantī śucismitā
     kim abravīc ca naḥ sarvān vada bhūmipate 'nagha
nala uvāca
     bhavadbhir aham ādiṣṭo damayantyā niveśanam
     praviṣṭaḥ sumahākakṣyaṃ daṇḍibhiḥ sthavirair vṛtam
praviśantaṃ ca māṃ tatra na kaś cid dṛṣṭavān naraḥ
     ṛte tāṃ pārthivasutāṃ bhavatām eva tejasā
sakhyaś cāsyā mayā dṛṣṭās tābhiś cāpy upalakṣitaḥ
     vismitāś cābhavan dṛṣṭvā sarvā māṃ vibudheśvarāḥ
varṇyamāneṣu ca mayā bhavatsu rucirānanā
     mām eva gatasaṃkalpā vṛṇīte surasattamāḥ
abravīc caiva māṃ bālā āyāntu sahitāḥ surāḥ
     tvayā saha naraśreṣṭha mama yatra svayaṃvaraḥ
teṣām ahaṃ saṃnidhau tvāṃ varayiṣye narottama
     evaṃ tava mahābāho doṣo na bhaviteti ha
etāvad eva vibudhā yathāvṛttam udāhṛtam
     mayāśeṣaṃ pramāṇaṃ tu bhavantas tridaśeśvarāḥ
