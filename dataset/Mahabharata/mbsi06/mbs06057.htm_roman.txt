[s]
      drauṇir bhūriśravāḥ śalyaś citrasenaś ca māriṣa
      putraḥ sāmyamaneś caiva saubhadraṃ samayodhayan
saṃsaktam atirejobhis tam ekaṃ dadṛśur janāḥ
      pañcabhir manujavyāghrair gajaiḥ siṃhaśiśuṃ yathā
nābhilakṣyatayā kaś cin na śaurye na parākrame
      babhūva sadṛśaḥ kārṣṇer nāstre nāpi ca lāghave
tathā tam ātmajaṃ yuddhe vikramantam ariṃdamam
      dṛṣṭvā pārtho raṇe yattaḥ siṃhanādam atho 'nadat
pīḍayānaṃ ca tat sainyaṃ pautraṃ tava viśāṃ pate
      dṛṣṭvā tvadīyā rājendra samantāt paryavārayan
dhvajinīṃ dhārtarāṣṭrāṇāṃ dīnaśatrur adīnavat
      pratyudyayau sa saubhadras tejasā ca balena ca
tasya lāghavamārgastham ādityasadṛśaprabham
      vyadṛśyata mahac cāpaṃ samare yudhyataḥ paraiḥ
sa drauṇim iṣuṇaikena viddhvā śalyaṃ ca pañcabhiḥ
      dhvajaṃ sāmyamaneś cāpi so 'ṣṭābhir apavarjayat
rukmadaṇḍāṃ mahāśaktiṃ preṣitāṃ saumadattinā
      śitenoraga saṃkāśāṃ putriṇā vijahāra tām
śalyasya ca mahāghorān asyataḥ śataśaḥ śarān
     nivāryārjuna dāyāto jaghāna samare hayān
bhūriśravāś ca śalyaś ca drauṇiḥ sāmyamaniḥ śalaḥ
     nābhyavartanta saṃrabdhāḥ kārṣṇer bāhubalāśrayāt
tatas trigartā rājendra madrāś ca saha kekayaiḥ
     pañcatriṃśati sāhasrās tava putreṇa coditāḥ
dhanurvedavido mukhyā ajeyāḥ śatrubhir yudhi
     saha putraṃ jighāṃsantaṃ parivavruḥ kirīṭinam
tau tu tatra pitā putrau parikṣiptau ratharṣabhau
     dadarśa rājan pāñcālyaḥ senāpatir amitrajit
sa vāraṇarathaughānāṃ sahasrair bahubhir vṛtaḥ
     vājibhiḥ pattibhiś caiva vṛtaḥ śatasahasraśaḥ
dhanur visphārya saṃkruddhaś codayitvā varūthinīm
     yayau tan madrakānīkaṃ kekayāṃś ca paraṃtapaḥ
tena kīrtimatā guptam anīkaṃ dṛḍhadhanvanā
     prayukta rathanāgāśvaṃ yotsyamānam aśobhata
so 'rjunaṃ pramukhe yāntaṃ pāñcālyaḥ kurunandana
     tribhiḥ śāradvataṃ bāṇair jatru deśe samarpayat
tataḥ sa madrakān hatvā daśabhir daśabhiḥ śaraiḥ
     hṛṣṭa eko jaghānāśvaṃ bhallena kṛtavarmaṇaḥ
damanaṃ cāpi dāyādaṃ pauravasya mahātmanaḥ
     jaghāna vipulāgreṇa nārācena paraṃtapaḥ
tataḥ sāmyamaneḥ putraḥ pāñcālyaṃ yuddhadurmadam
     avidhyat triṃśatā bāṇair daśabhiś cāsya sārathim
so 'tividdho maheṣvāsaḥ sṛkkiṇī parisaṃlihan
     bhallena bhṛśatīkṣṇena nicakartāsya kārmukam
athainaṃ pañcaviṃśatyā kṣipram eva samarpayat
     aśvāṃś cāsyāvadhīd rājann ubhau tau pārṣṇisārathī
sa hatāśve rathe tiṣṭhan dadarśa bharatarṣabha
     putraḥ sāmyamaneḥ putraṃ pāñcālyasya mahātmanaḥ
sa saṃgṛhya mahāghoraṃ nistriṃśavaram āyasam
     padātis tūrṇam abhyarchad rathasthaṃ drupadātmajam
taṃ mahaugham ivāyāntaṃ khāt patantam ivoragam
     bhrāntāvaraṇa nistriṃśaṃ kālotsṛṣṭam ivāntakam
dīpyantam iva śastrārcyā mattavāraṇavikramam
     apaśyan pāṇḍavās tatra dhṛṣṭadyumnaś ca pārṣataḥ
tasya pāñcāla putras tu pratīpam abhidhāvataḥ
     śitanistriṃśahastasya śarāvaraṇa dhāriṇaḥ
bāṇavegam atītasya rathābhyāśam upeyuṣaḥ
     tvaran senāpatiḥ kruddho bibheda gadayā śiraḥ
tasya rājan sanistriṃśaṃ suprabhaṃ ca śarāvaram
     hatasya patato hastād vegena nyapatad bhuvi
taṃ nihatya gadāgreṇa lebhe sa paramaṃ yaśaḥ
     putraḥ pāñcālarājasya mahātmā bhīmavikramaḥ
tasmin hate maheṣvāse rājaputre mahārathe
     hāhākāro mahān āsīt tava sainyasya māriṣa
tataḥ sāmyamaniḥ kruddho dṛṣṭvā nihatam ātmajam
     abhidudrāva vegena pāñcālyaṃ yuddhadurmadam
tau tatra samare vīrau sametau rathināṃ varau
     dadṛśuḥ sarvarājānaḥ kuravaḥ pāṇḍavās tathā
tataḥ sāmyamaniḥ kruddhaḥ pārṣataṃ paravīrahā
     ājaghāna tribhir bāṇais tottrair iva mahādvipam
tathaiva pārṣataṃ śūraṃ śalyaḥ samitiśobhanaḥ
     ājaghānorasi kruddhas tato yuddham avartata
