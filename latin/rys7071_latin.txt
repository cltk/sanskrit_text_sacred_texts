etad ākhyāya rāmāya maharṣiḥ kumbhasaṃbhavaḥ
 asyām evāparaṃ vākyaṃ kathāyām upacakrame
tataḥ sa daṇḍaḥ kākutstha bahuvarṣagaṇāyutam
 akarot tatra mandātmā rājyaṃ nihatakaṇṭakam
atha kāle tu kasmiṃś cid rājā bhārgavam āśramam
 ramaṇīyam upākrāmac caitre māsi manorame
tatra bhārgavakanyāṃ sa rūpeṇāpratimāṃ bhuvi
 vicarantīṃ vanoddeśe daṇḍo 'paśyad anuttamām
sa dṛṣṭvā tāṃ sudurmedhā anaṅgaśarapīḍitaḥ
 abhigamya susaṃvignaḥ kanyāṃ vacanam abravīt
kutas tvam asi suśroṇi kasya vāsi sutā śubhe
 pīḍito 'ham anaṅgena pṛcchāmi tvāṃ sumadhyame
tasya tv evaṃ bruvāṇasya mohonmattasya kāminaḥ
 bhārgavī pratyuvācedaṃ vacaḥ sānunayaṃ nṛpam
bhārgavasya sutāṃ viddhi devasyākliṣṭakarmaṇaḥ
 arajāṃ nāma rājendra jyeṣṭhām āśramavāsinīm
guruḥ pitā me rājendra tvaṃ ca śiṣyo mahātmanaḥ
 vyasanaṃ sumahat kruddhaḥ sa te dadyān mahātapāḥ
yadi vātra mayā kāryaṃ dharmadṛṣṭena satpathā
 varayasva nṛpa śreṣṭha pitaraṃ me mahādyutim
anyathā tu phalaṃ tubhyaṃ bhaved ghorābhisaṃhitam
 krodhena hi pitā me 'sau trailokyam api nirdahet
evaṃ bruvāṇām arajāṃ daṇḍaḥ kāmaśarārditaḥ
 pratyuvāca madonmattaḥ śirasy ādhāya so 'ñjalim
prasādaṃ kuru suśroṇi na kālaṃ kṣeptum arhasi
 tvatkṛte hi mama prāṇā vidīryante śubhānane
tvāṃ prāpya hi vadho vāpi pāpaṃ vāpi sudāruṇam
 bhaktaṃ bhajasva māṃ bhīru bhajamānaṃ suvihvalam
evam uktvā tu tāṃ kanyāṃ dorbhyāṃ gṛhya balād balī
 visphurantīṃ yathākāmaṃ maithunāyopacakrame
tam anarthaṃ mahāghoraṃ daṇḍaḥ kṛtvā sudāruṇam
 nagaraṃ prayayau cāśu madhumantam anuttamam
arajāpi rudantī sā āśramasyāvidūrataḥ
 pratīkṣate susaṃtrastā pitaraṃ devasaṃnibham
