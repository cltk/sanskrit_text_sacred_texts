janamejaya uvāca
      anujñātāṃs tān viditvā saratnadhanasaṃcayān
      pāṇḍavān dhārtarāṣṭrāṇāṃ katham āsīn manas tadā
vaiśaṃpāyana uvāca
      anujñātāṃs tān viditvā dhṛtarāṣṭreṇa dhīmatā
      rājan duḥśāsanaḥ kṣipraṃ jagāma bhrātaraṃ prati
duryodhanaṃ samāsādya sāmātyaṃ bharatarṣabha
      duḥkhārto bharataśreṣṭha idaṃ vacanam abravīt
duḥkhenaitat samānītaṃ sthaviro nāśayaty asau
      śatrusād gamayad dravyaṃ tad budhyadhvaṃ mahārathāḥ
atha duryodhanaḥ karṇaḥ śakuniś cāpi saubalaḥ
      mithaḥ saṃgamya sahitāḥ pāṇḍavān prati māninaḥ
vaicitravīryaṃ rājānaṃ dhṛtarāṣṭraṃ manīṣiṇam
      abhigamya tvarāyuktāḥ ślakṣṇaṃ vacanam abruvan
duryodhana uvāca
      na tvayedaṃ śrutaṃ rājan yaj jagāda bṛhaspatiḥ
      śakrasya nītiṃ pravadan vidvān devapurohitaḥ
sarvopāyair nihantavyāḥ śatravaḥ śatrukarṣaṇa
      purā yuddhād balād vāpi prakurvanti tavāhitam
te vayaṃ pāṇḍavadhanaiḥ sarvān saṃpūjya pārthivān
      yadi tān yodhayiṣyāmaḥ kiṃ vā naḥ parihāsyati
ahīn āśīviṣān kruddhān daṃśāya samupasthitān
     kṛtvā kaṇṭhe ca pṛṣṭhe ca kaḥ samutsraṣṭum arhati
āttaśastrā rathagatāḥ kupitās tāta pāṇḍavāḥ
     niḥśeṣaṃ naḥ kariṣyanti kruddhā hy āśīviṣā yathā
saṃnaddho hy arjuno yāti vivṛtya parameṣudhī
     gāṇḍīvaṃ muhur ādatte niḥśvasaṃś ca nirīkṣate
gadāṃ gurvīṃ samudyamya tvaritaś ca vṛkodaraḥ
     svarathaṃ yojayitvāśu niryāta iti naḥ śrutam
nakulaḥ khaḍgam ādāya carma cāpy aṣṭacandrakam
     sahadevaś ca rājā ca cakrur ākāram iṅgitaiḥ
te tv āsthāya rathān sarve bahuśastraparicchadān
     abhighnanto rathavrātān senāyogāya niryayuḥ
na kṣaṃsyante tathāsmābhir jātu viprakṛtā hi te
     draupadyāś ca parikleśaṃ kas teṣāṃ kṣantum arhati
punar dīvyāma bhadraṃ te vanavāsāya pāṇḍavaiḥ
     evam etān vaśe kartuṃ śakṣyāmo bharatarṣabha
te vā dvādaśa varṣāṇi vayaṃ vā dyūtanirjitāḥ
     praviśema mahāraṇyam ajinaiḥ prativāsitāḥ
trayodaśaṃ ca sajane ajñātāḥ parivatsaram
     jñātāś ca punar anyāni vane varṣāṇi dvādaśa
nivasema vayaṃ te vā tathā dyūtaṃ pravartatām
     akṣān uptvā punardyūtam idaṃ dīvyantu pāṇḍavāḥ
etat kṛtyatamaṃ rājann asmākaṃ bharatarṣabha
     ayaṃ hi śakunir veda savidyām akṣasaṃpadam
dṛḍhamūlā vayaṃ rājye mitrāṇi parigṛhya ca
     sāravad vipulaṃ sainyaṃ satkṛtya ca durāsadam
te ca trayodaśe varṣe pārayiṣyanti ced vratam
     jeṣyāmas tān vayaṃ rājan rocatāṃ te paraṃtapa
dhṛtarāṣṭra uvāca
     tūrṇaṃ pratyānayasvaitān kāmaṃ vyadhvagatān api
     āgacchantu punardyūtam idaṃ kurvantu pāṇḍavāḥ
vaiśaṃpāyana uvāca
     tato droṇaḥ somadatto bāhlīkaś ca mahārathaḥ
     viduro droṇaputraś ca vaiśyāputraś ca vīryavān
bhūriśravāḥ śāṃtanavo vikarṇaś ca mahārathaḥ
     mā dyūtam ity abhāṣanta śamo 'stv iti ca sarvaśaḥ
akāmānāṃ ca sarveṣāṃ suhṛdām arthadarśinām
     akarot pāṇḍavāhvānaṃ dhṛtarāṣṭraḥ sutapriyaḥ
athābravīn mahārāja dhṛtarāṣṭraṃ janeśvaram
     putrahārdād dharmayuktaṃ gāndhārī śokakarśitā
jāte duryodhane kṣattā mahāmatir abhāṣata
     nīyatāṃ paralokāya sādhv ayaṃ kulapāṃsanaḥ
vyanadaj jātamātro hi gomāyur iva bhārata
     anto nūnaṃ kulasyāsya kuravas tan nibodhata
mā bālānām aśiṣṭānām abhimaṃsthā matiṃ prabho
     mā kulasya kṣaye ghore kāraṇaṃ tvaṃ bhaviṣyasi
baddhaṃ setuṃ ko nu bhindyād dhamec chāntaṃ ca pāvakam
     śame dhṛtān punaḥ pārthān kopayet ko nu bhārata
smarantaṃ tvām ājamīḍha smārayiṣyāmy ahaṃ punaḥ
     śāstraṃ na śāsti durbuddhiṃ śreyase vetarāya vā
na vai vṛddho bālamatir bhaved rājan kathaṃ cana
     tvannetrāḥ santu te putrā mā tvāṃ dīrṇāḥ prahāsiṣuḥ
śamena dharmeṇa parasya buddhyā; jātā buddhiḥ sāstu te mā pratīpā
     pradhvaṃsinī krūrasamāhitā śrīr; mṛduprauḍhā gacchati putrapautrān
athābravīn mahārājo gāndhārīṃ dharmadarśinīm
     antaḥ kāmaṃ kulasyāstu na śakṣyāmi nivāritum
yathecchanti tathaivāstu pratyāgacchantu pāṇḍavāḥ
     punardyūtaṃ prakurvantu māmakāḥ pāṇḍavaiḥ saha
