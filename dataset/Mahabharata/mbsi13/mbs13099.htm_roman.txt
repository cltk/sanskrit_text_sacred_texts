[y]
      ārāmāṇāṃ taḍāgānāṃ yat phalaṃ kurunandana
      tad ahaṃ śrotum icchāmi tvatto 'dya bharatarṣabha
[bh]
      supradarśā vanavatī citradhātuvibhūṣitā
      upetā sarvabījaiś ca śreṣṭhā bhūmir ihocyate
tasyāḥ kṣetraviśeṣaṃ ca taḍāgānāṃ niveśanam
      audakāni ca sarvāṇi pravakṣyāmy anupūrvaśaḥ
taḍāgānāṃ ca vakṣyāmi kṛtānāṃ cāpi ye guṇāḥ
      triṣu lokeṣu sarvatra pūjito yas taḍāgavān
atha vā mitra sadanaṃ maitraṃ mitra vivardhanam
      kīrtisaṃjananaṃ śreṣṭhaṃ taḍāgānāṃ niveśanam
dharmasyārthasya kāmasya phalam āhur manīṣiṇaḥ
      taḍāgaṃ sukṛtaṃ deśe kṣetram eva mahāśrayam
caturvidhānāṃ bhūtānāṃ taḍāgam upalakṣayet
      taḍāgāni ca sarvāṇi diśanti śriyam uttamām
devā manuṣyā gandharvāḥ pitaroraga rākṣasāḥ
      sthāvarāṇi ca bhūtāni saṃśrayanti jalāśayam
tasmāt tāṃs te pravakṣyāmi taḍāge ye guṇāḥ smṛtāḥ
      yā ca tatra phalāvāptir ṛṣihiḥ samudāhṛtā
varṣamātre taḍāge tu salilaṃ yasya tiṣṭhati
     agnihotraphalaṃ tasya phalam āhur manīṣiṇaḥ
śaratkāle tu salilaṃ taḍāge yasya tiṣṭhati
     gosahasrasya sa pretya labhate phalam uttamam
hemanta kāle salilaṃ taḍāge yasya tiṣṭhati
     sa vai bahu suvarṇasya yajñasya labhate phalam
yasya vai śaiśire kāle taḍāge salilaṃ bhavet
     agniṣṭomasya yajñasya phalam āhur manīṣiṇaḥ
taḍāgaṃ sukṛtaṃ yasya vasante tu mahāśrayam
     atirātrasya yajñasya phalaṃ sa samupāśnute
nidhāgha kāle pānīyaṃ taḍāge yasya tiṣṭhati
     vājapeyasamaṃ tasya phalaṃ vai munayo viduḥ
sa kulaṃ tārayet sarvaṃ yasya khāte jalāśaye
     gāvaḥ pibanti pānīyaṃ sādhavaś ca narāḥ sadā
taḍāge yasya gāvas tu pibanti tṛṣitā jalam
     mṛgapakṣimanuṣyāś ca so 'śvamedha phalaṃ labhet
yat pibanti jalaṃ tatra snāyante viśramanti ca
     taḍāgadasya tat sarvaṃ pretyānantyāya kalpate
durlabhaṃ salilaṃ tāta viśeṣeṇa paratra vai
     pānīyasya pradānena prītir bhavati śāśvatī
tilāndadata pānīyaṃ dīpān dadata jāgrata
     jñātibhiḥ saha modadhvam eta preteṣu durlabham
sarvadānair gurutaraṃ sarvadānair viśiṣyate
     pānīyaṃ naraśārdūla tasmād dātavyam eva hi
evam eta taḍāgeṣu kīrtitaṃ phalam uttamam
     ata ūrdhvaṃ pravakṣyāmi vṛkṣāṇām api ropaṇe
sthāvarāṇāṃ ca bhūtānāṃ jātayo ṣaṭ prakīrtitāḥ
     vṛkṣagulma latāvallyas tvak sārās tṛṇajātayaḥ
etā jātyas tu vṛkṣāṇāṃ teṣāṃ rope guṇās tv ime
     kīrtiś ca mānuṣe loke pretya caiva phalaṃ śubham
labhate nāma loke ca pitṛbhiś ca mahīyate
     devalokagatasyāpi nāma tasya na naśyati
atītānāgate cobhe pitṛvaṃśaṃ ca bhārata
     tārayed vṛkṣaropīṃ ca tasmād vṛkṣān praropayet
tasya putrā bhavanty ete pādapā nātra saṃśayaḥ
     paralokagataḥ svargaṃ lokāṃś cāpnoti so 'vyayān
puṣpaiḥ suragaṇān vṛkṣāḥ phalaiś cāpi tathā pitṝn
     chāyayā cātithīṃs tāta pūjayanti mahīruhāḥ
kiṃnaroragarakṣāṃsi devagandharvamānavāḥ
     tathā ṛṣigaṇāś caiva saṃśrayanti mahīruhān
puṣpitāḥ phalavantaś ca tarpayantīha mānavān
     vṛkṣadaṃ putravad vṛkṣās tārayanti paratra ca
tasmāt taḍāge vṛkṣā vai ropyāḥ śreyo 'rthinā sadā
     putravat paripālyaś ca putrās te dharmataḥ smṛtāḥ
taḍāga kṛd vṛkṣaropī iṣṭayajñaś ca yo dvijaḥ
     ete svarge mahīyante ye cānye satyavādinaḥ
tasmāt taḍāgaṃ kurvīta ārāmāṃś caiva ropayet
     yajec ca vividhair yajñaiḥ satyaṃ ca satataṃ vadet
