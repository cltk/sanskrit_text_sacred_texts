[s]
      tasyāṃ niśāyāṃ vyuṣṭāyāṃ droṇaḥ śastrabhṛtāṃ varaḥ
      svāny anīkāni sarvāṇi prākrāmad vyūhituṃ tatha
śūrāṇāṃ garjatāṃ rājan saṃkruddhānām amarṣiṇām
      śrūyante sma giriś citrāḥ parasparavadhaiṣiṇām
visphārya ca dhanūṃṣy ājau jyāḥ karaiḥ parimṛjya ca
      viniḥśvasantaḥ prākrośan kvedānīṃ sadhanaṃjayaḥ
vikośān sutsarūn anye kṛtadhārān samāhitān
      pītān ākāśasaṃkāśān asīn ke cic ca cikṣipuḥ
carantas tv asi mārgāṃś ca dhanur mārgāṃś ca śikṣayā
      saṃgrāmamanasaḥ śūrā dṛśyante sma sahasraśaḥ
sa ghaṇṭāś candanādigdhāḥ svarṇavarja vibhūṣitāḥ
      samutkṣipya gadāś cānye paryapṛcchanta pāṇḍavam
anye balamadonmattāḥ parighair bāhuśālinaḥ
      cakruḥ sabādham ākāśam ucchritendra dhvajopamaiḥ
nānāpraharaṇaiś cānye vicitrasrag alaṃkṛtāḥ
      saṃgrāmamanasaḥ śūrās tatra tatra vyavasthitāḥ
kvārjunaḥ kva ca govindaḥ kva ca mānī vṛkodaray
      kva ca te suhṛdas teṣām āhvayanto raṇe tadā
tataḥ śaṅkham upādhmāya tvarayan vājinaḥ svayam
     itas tatas tān racayan droṇaś ca rativegitaḥ
teṣv anīkeṣu sarveṣu sthiteṣv āhavanandiṣu
     bhāradvājo mahārāja jayadratham athābravīt
tvaṃ caiva saumadattiś ca karṇaś caiva mahārathaḥ
     aśvatthāmā ca śalyaś ca vṛṣasenaḥ kṛpas tathā
śataṃ cāśvasahasrāṇāṃ rathānām ayutāni ṣaṭ
     dviradānāṃ prabhinnānāṃ sahasrāṇi caturdaśa
padātīnāṃ sahasrāṇi daṃśitāny ekaviṃśatiḥ
     gavyūtiṣu trimātreṣu mām anāsādya tiṣṭhata
tatrasthaṃ tvāṃ na saṃsoḍhuṃ śaktā devāḥ sa vāsavāḥ
     kiṃ punaḥ pāṇḍavāḥ sarve samāśvasihi saindhava
evam uktaḥ samāśvastaḥ sindhurājo jayadrathaḥ
     saṃprāyāt saha gāndhārair vṛtas taiś ca mahārathaiḥ
     varmibhiḥ sādibhir yattaiḥ prāsapāṇibhir āsthitaiḥ
cāmarāpīḍinaḥ sarve jāmbūnadavibhūṣitāḥ
     jayadrathasya rājendra hayāḥ sādhu pravāhinaḥ
     te caiva sapta sāhasrā dvisāhasrāś ca saindhavāḥ
mattānām adhirūḍhānāṃ hastyārohair viśāradaiḥ
     nāgānāṃ bhīmarūpāṇāṃ varmiṇāṃ raudrakarmiṇām
adhyardhena sahasreṇa putro durmarṣaṇas tava
     agrataḥ sarvasainyānāṃ yotsyamāno vyavasthitaḥ
tato duḥśāsanaś caiva vikarṇaś ca tavātmajau
     sindhurājārtha siddhyartham agrānīke vyavasthitau
dīrgho dvādaśa gavyūtiḥ pañcārdhe pañca vistṛtaḥ
     vyūhaḥ sacakraśakaṭo bhāradvājena nirmitaḥ
nānā nṛpatibhir vīrais tatra tatra vyavasthitaiḥ
     rathāśvagajapattyoghair droṇena vihitaḥ svayam
paścārde tasya padmas tu garbhavyūhaḥ sudurbhidaḥ
     sūcī padmasya madhyastho gūḍho vyūhaḥ punaḥ kṛtaḥ
evam etaṃ mahāvyūhaṃ vyūhya droṇo vyavasthitaḥ
     sūcīmukhe maheṣvāsaḥ kṛtavarmā vyavasthitaḥ
anantaraṃ ca kāmbojo jalasaṃdhaś ca māriṣa
     duryodhanaḥ sahāmātyas tadanantaram eva ca
tataḥ śatasahasrāṇi yodhānām anivartinām
     vyavasthitāni sarvāṇi śakaṭe sūci rakṣiṇaḥ
teṣāṃ ca pṛṣṭhato rājabalena mahatā vṛtaḥ
     jayadrathas tato rājan sūci pāśe vyavasthitaḥ
śakaṭasya tu rājendr abhāradvājo mukhe sthitaḥ
     anu tasyābhavad bhojo jugopainaṃ tataḥ svayam
śvetavarmāmbaroṣṇīṣo vyūḍhorasko mahābhujaḥ
     dhanur visphārayan droṇas tasthau kruddha ivāntakaḥ
patākinaṃ śoṇa hayaṃ vedī kṛṣṇājinadhvajam
     droṇasya ratham ālokya prahṛṣṭāḥ kuravo 'bhavan
siddhacāraṇasaṃghānāṃ vismayaḥ sumahān abhūt
     droṇena vihitaṃ dṛṣṭvā vyūhaṃ kṣubdhārṇavopama
sa śailasāgara vanāṃ nānājanapadākulām
     grased vyūhaḥ kṣitiṃ sarvām iti bhūtāni menire
bahu rathamanujāśvapattināgaṃ; pratibhaya nisvanam adbhutābha rūpam
     ahitahṛdayabhedanaṃ mahad vai; śakaṭam avekṣya kṛtaṃ nananda rājā
