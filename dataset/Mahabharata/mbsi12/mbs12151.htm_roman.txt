[bh]
      evam uktvā tu rājendra śalmaliṃ brahmavittamaḥ
      nāradaḥ pavane sarvaṃ śalmaler vākyam abravīt
himavatpṛṣṭhajaḥ kaś cic chalmaliḥ parivāravān
      bṛhan mūlo bṛhac chākhaḥ sa tvāṃ vāyo 'vamanyate
bahūny ākṣepa yuktāni tvām āha vacanāni saḥ
      na yuktāni mayā vāyo tāni vaktuṃ tvayi prabho
jānāmi tvām ahaṃ vāyo sarvaprāṇabhṛtāṃ varam
      variṣṭhaṃ ca gariṣṭhaṃ ca krodhe vaivasvataṃ yathā
evaṃ tu vacanaṃ śrutvā nāradasya samīraṇaḥ
      śalmaliṃ tam upāgamya kruddho vacanam abravīt
śalmale nārade yat tat tvayoktaṃ mad vigarhaṇam
      ahaṃ vāyuḥ prabhāvaṃ te darśayāmy ātmano balam
nāhaṃ tvā nābhijānāmi viditaś cāsi me druma
      pitāmahaḥ prajā sarge tvayi viśrāntavān prabhuḥ
tasya viśramaṇād eva prasādo yaḥ kṛtas tava
      rakṣyase tena durbuddhe nātma vīryād drumādhama
yan mā tvam avajānīṣe yathānyaṃ prākṛtaṃ tathā
      darśayāmy eṣa ātmānaṃ yathā mām avabhotsyase
evam uktas tataḥ prāha śalmaliḥ prahasann iva
     pavanatvaṃ vane kruddho darśayātmānam ātmanā
mayi vai tyajyatāṃ krodhaḥ kiṃ me kruddhaḥ kariṣyasi
     na te bibhemi pavanayady api tvaṃ svayaṃprabhuḥ
ity evam uktaḥ pavanaḥ śva ity evābravīd vacaḥ
     darśayiṣyāmi te tejas tato rātrir upāgamat
atha niścitya manasā śalmalir vātakāritam
     paśyamānas tadātmānam asamaṃ mātariśvanaḥ
nārade yan mayā proktaṃ pavanaṃ prati tan mṛṣā
     asamartho hy ahaṃ vāyor balena balavān hi saḥ
māruto balavān nityaṃ yathainaṃ nārado 'bravīt
     ahaṃ hi durbalo 'nyebhyo vṛkṣebhyo nātra saṃśayaḥ
kiṃ tu buddhyā samo nāsti mama kaś cid vanaspatiḥ
     tad ahaṃ buddhim āsthāya bhayaṃ mokṣye samīraṇāt
yadi tāṃ buddhim āsthāya careyuḥ parṇino vane
     ariṣṭāḥ syuḥ sadā kruddhāt pavanān nātra saṃśayaḥ
te 'tra bālā na jānanti yathā nainān samīraṇaḥ
     samīrayeta saṃkruddho yathā jānāmy ahaṃ tathā
tato niścitya manasā śalmaliḥ kṣubhitas tadā
     śākhāḥ skandhān praśākhāś ca svayam eva vyaśātayat
sa parityajya śākhāś ca patrāṇi kusumāni ca
     prabhāte vāyum āyāntaṃ pratyaikṣata vanaspatiḥ
tataḥ kruddhaḥ śvasan vāyuḥ pātayan vai mahādrumān
     ājagāmātha taṃ deśaṃ sthito yatra sa śalmaliḥ
taṃ hīnaparṇaṃ patitāgra śākhaṃ; viśīrṇapuṣpaṃ prasamīkṣya vāyuḥ
     uvāca vākyaṃ smayamāna enaṃ; mudā yutaṃ śalmaliṃ rugṇaśākham
aham apy evam eva tvāṃ kurvāṇaḥ śalmale ruṣā
     ātmanā yatkṛtaṃ kṛtsnaṃ śākhānām apakarṣaṇam
hīnapuṣpāgra śākhas tvaṃ śīrṇāṅkura palāśavān
     ātmadurmantriteneha madvīryavaśago 'bhavaḥ
etac chrutvā vaco vāyoḥ śalmalir vrīḍitas tadā
     atapyata vacaḥ smṛtvā nārado yat tad abravīt
evaṃ yo rājaśārdūla durbalaḥ san balīyasā
     vairam āsajjate bālas tapyate śalmalir yathā
tasmād vairaṃ na kurvīta durbalo balavattaraiḥ
     śoced dhi vairaṃ kurvāṇo yathā vai śalmalis tathā
na hi vairaṃ mahātmāno vivṛṇvanty apakāriṣu
     śanaiḥ śanair mahārāja darśayanti sma te balam
vairaṃ na kurvīta naro durbuddhir buddhijīvinā
     buddhir buddhimato yāti tūleṣv iva hutāśanaḥ
na hi buddhyā samaṃ kiṃ cid vidyate puruṣe nṛpa
     tathā balena rājendra na samo 'stīti cintayet
tasmāt kṣameta bālāya jaḍāya badhirāya ca
     balādhikāya rājendra tad dṛṣṭaṃ tvayi śatruhan
akṣauhiṇyo daśaikā ca sapta caiva mahādyute
     balena na samā rājann arjunasya mahātmanaḥ
hatās tāś caiva bhagnāś ca pāṇḍavena yaśasvinā
     caratā balam āsthāya pākaśāsaninā mṛdhe
uktās te rājadharmāś ca āpad dharmāś ca bhārata
     vistareṇa mahārāja kiṃ bhūyaḥ prabravīmi te
