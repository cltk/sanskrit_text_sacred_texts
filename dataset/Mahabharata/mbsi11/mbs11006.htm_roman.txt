[dhṛ]
      aho khalu mahad duḥkhaṃ kṛcchravāsaṃ vasaty asau
      kathaṃ tasya ratis tatra tuṣṭir vā vadatāṃ vara
sa deśaḥ kva nu yatrāsau vasate dharmasaṃkaṭe
      kathaṃ vā sa vimucyeta naras tasmān mahābhayāt
etan me sarvam ācakṣva sādhu ceṣṭāmahe tathā
      kṛpā me mahatī jātā tasyābhyuddharaṇena hi
[vidura]
      upamānam idaṃ rājan mokṣavidbhir udāhṛtam
      sugatiṃ vindate yena paralokeṣu mānavaḥ
yat tad ucyati kāntāraṃ mahat saṃsāra eva saḥ
      vanaṃ durgaṃ hi yat tv etat saṃsāragahanaṃ hi tat
ye ca te kathitā vyālā vyādhayas te prakīrtitāḥ
      yā sā nārī bṛhat kāyā adhitiṣṭhati tatra vai
      tām āhus tu jarāṃ prājñā varṇarūpavināśinīm
yas tatra kūpo nṛpate sa tu dehaḥ śarīriṇām
      yas tatra vasate 'dhastān mahāhiḥ kāla eva saḥ
      antakaḥ sarvabhūtānāṃ dehināṃ sarvahāry asau
kūpamadhye ca yā jātā vallī yatra sa mānavaḥ
      pratāne lambate sā tu jīvitāśā śarīriṇām
sa yas tu kūpavīnāhe taṃ vṛkṣaṃ parisarpati
      ṣaḍ vaktraḥ kuñjaro rājan sa tu saṃvatsaraḥ smṛtaḥ
      mukhāni ṛtavo māsāḥ pādā dvādaśa kīrtitāḥ
ye tu vṛkṣaṃ nikṛntanti mūṣakāḥ satatotthitāḥ
     rātryahāni tu tāny āhur bhūtānāṃ paricintakāḥ
     ye te madhukarās tatra kāmās te parikīrtitāḥ
yās tu tā bahuśo dhārāḥ sravanti madhu nisravam
     tāṃs tu kāmarasān vidyād yatra majjanti mānavāḥ
evaṃ saṃsāracakrasya parivṛttiṃ sma ye viduḥ
     te vai saṃsāracakrasya pāśāṃś chindanti vai budhāḥ
