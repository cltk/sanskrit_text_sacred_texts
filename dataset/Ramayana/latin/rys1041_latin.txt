kāladharmaṃ gate rāma sagare prakṛtījanāḥ
 rājānaṃ rocayām āsur aṃśumantaṃ sudhārmikam
sa rājā sumahān āsīd aṃśumān raghunandana
 tasya putro mahān āsīd dilīpa iti viśrutaḥ
tasmin rājyaṃ samāveśya dilīpe raghunandana
 himavacchikhare ramye tapas tepe sudāruṇam
dvādtriṃśac ca sahasrāṇi varṣāṇi sumahāyaśāḥ
 tapovanagato rājā svargaṃ lebhe tapodhanaḥ
dilīpas tu mahātejāḥ śrutvā paitāmahaṃ vadham
 duḥkhopahatayā buddhyā niścayaṃ nādhyagacchata
kathaṃ gaṅgāvataraṇaṃ kathaṃ teṣāṃ jalakriyā
 tārayeyaṃ kathaṃ caitān iti cintā paro 'bhavat
tasya cintayato nityaṃ dharmeṇa viditātmanaḥ
 putro bhagīratho nāma jajñe paramadhārmikaḥ
dilīpas tu mahātejā yajñair bahubhir iṣṭavān
 triṃśadvarṣasahasrāṇi rājā rājyam akārayat
agatvā niścayaṃ rājā teṣām uddharaṇaṃ prati
 vyādhinā naraśārdūla kāladharmam upeyivān
indralokaṃ gato rājā svārjitenaiva karmaṇā
 ramye bhagīrathaṃ putram abhiṣicya nararṣabhaḥ
bhagīrathas tu rājarṣir dhārmiko raghunandana
 anapatyo mahātejāḥ prajākāmaḥ sa cāprajaḥ
sa tapo dīrgham ātiṣṭhad gokarṇe raghunandana
 ūrdhvabāhuḥ pañcatapā māsāhāro jitendriyaḥ
tasya varṣasahasrāṇi ghore tapasi tiṣṭhataḥ
 suprīto bhagavān brahmā prajānāṃ patir īśvaraḥ
tataḥ suragaṇaiḥ sārdham upāgamya pitāmahaḥ
 bhagīrathaṃ mahātmānaṃ tapyamānam athābravīt
bhagīratha mahābhāga prītas te 'haṃ janeśvara
 tapasā ca sutaptena varaṃ varaya suvrata
tam uvāca mahātejāḥ sarvalokapitāmaham
 bhagīratho mahābhāgaḥ kṛtāñjalir avasthitaḥ
yṛadi me bhagavān prīto yady asti tapasaḥ phalam
 sagarasyātmajāḥ sarve mattaḥ salilam āpnuyuḥ
gaṅgāyāḥ salilaklinne bhasmany eṣāṃ mahātmanām
 svargaṃ gaccheyur atyantaṃ sarve me prapitāmahāḥ
deyā ca saṃtator deva nāvasīdet kulaṃ ca naḥ
 ikṣvākūṇāṃ kule deva eṣa me 'stu varaḥ paraḥ
uktavākyaṃ tu rājānaṃ sarvalokapitāmahaḥ
 pratyuvāca śubhāṃ vāṇīṃ madhurāṃ madhurākṣarām
manoratho mahān eṣa bhagīratha mahāratha
 evaṃ bhavatu bhadraṃ te ikṣvākukulavardhana
iyaṃ haimavatī gaṅgā jyeṣṭhā himavataḥ sutā
 tāṃ vai dhārayituṃ rājan haras tatra niyujyatām
gaṅgāyāḥ patanaṃ rājan pṛthivī na sahiṣyate
 tau vai dhārayituṃ vīra nānyaṃ paśyāmi śūlinaḥ
tam evam uktvā rājānaṃ gaṅgāṃ cābhāṣya lokakṛt
 jagāma tridivaṃ devaḥ saha sarvair marudgaṇaiḥ
