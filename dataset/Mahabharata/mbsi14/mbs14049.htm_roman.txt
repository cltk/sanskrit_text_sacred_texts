[br]
      hanta vaḥ saṃpravakṣyāmi yan māṃ pṛcchatha sattamāḥ
      samastam iha tac chrutvā samyag evāvadhāryatām
ahiṃsā sarvabhūtānām etat kṛtyatamaṃ matam
      etat padam anudvignaṃ variṣṭhaṃ dharmalakṣaṇam
jñānaṃ niḥśreya ity āhur vṛddhā niścayadarśinaḥ
      tasmāj jñānena śuddhena mucyate sarvapātakaiḥ
hiṃsā parāś ca ye loke ye ca nāstika vṛttayaḥ
      lobhamohasamāyuktās te vai nirayagāminaḥ
āśīr yuktāni karmāṇi kurvate ya tv atandritāḥ
      te 'smiṁl loke pramodante jāyamānāḥ punaḥ punaḥ
kurvate ye tu karmāṇi śraddadhānā vipaścitaḥ
      anāśīr yogasaṃyuktās te dhīrāḥ sādhu darśinaḥ
ataḥ paraṃ pravakṣyāmi sattvakṣetrajñayor yathā
      saṃyogo viprayogaś ca tan nibodhata sattamāḥ
viṣayo viṣayitvaṃ ca saṃbandho 'yam ihocyate
      viṣayī puruṣo nityaṃ sattvaṃ ca viṣayaḥ smṛtaḥ
vyākhyātaṃ pūrvakalpena maśakodumbaraṃ yathā
      bhujyamānaṃ na jānīte nityaṃ sattvam acetanam
      yas tv eva tu vijānīte yo bhuṅkte yaś ca bhujyate
anityaṃ dvaṃdva saṃyuktaṃ sattvam āhur guṇātmakam
     nirdvaṃdvo niṣkalo nityaḥ kṣetrajño nirguṇātmakaḥ
samaḥ saṃjñā gatas tv evaṃ yadā sarvatra dṛśyate
     upabhuṅkte sadā sattvam āpaḥ puṣkaraparṇavat
sarvair api guṇair vidvān vyatiṣakto na lipyate
     jalabindur yathā lolaḥ padminī patrasaṃsthitaḥ
     evam evāpy asaṃsaktaḥ puruṣaḥ syān na saṃśayaḥ
dravyamātram abhūt sattvaṃ puruṣasyeti niścayaḥ
     yathā dravyaṃ ca kartā ca saṃyogo 'py anayos tathā
yathā pradīpam ādāya kaś cit tamasi gacchati
     tathā sattvapradīpena gacchanti paramaiṣiṇaḥ
yāvad dravyaguṇas tāvat pradīpaḥ saṃprakāśate
     kṣīṇadravyaguṇaṃ jyotir antardhānāya gacchati
vyaktaḥ sattvaguṇas tv evaṃ puruṣo 'vyakta iṣyate
     etad viprā vijānīta hanta bhūyo bravīmi vaḥ
sahasreṇāpi durmedhā na vṛddhim adhigacchati
     caturthenāpy athāṃśena vṛddhimān sukham edhate
evaṃ dharmasya vijñeyaṃ saṃsādhanam upāyataḥ
     upāyajño hi medhāvī sukham atyantam aśnute
yathādhvānam apātheyaḥ prapanno mānavaḥ kva cit
     kleśena yāti mahatā vinaśyaty antarāpi vā
tathā karmasu vijñeyaṃ phalaṃ bhavati vā na vā
     puruṣasyātma niḥśreyaḥ śubhāśubhanidarśanam
yathā ca dīrgham adhvānaṃ padbhyām eva prapadyate
     adṛṣṭapūrvaṃ sahasā tattvadarśanavarjitaḥ
tam eva ca yathādhvānaṃ rathenehāśu gāminā
     yāyād aśvaprayuktena tathā buddhimatāṃ gatiḥ
uccaṃ parvatam āruhya nānvavekṣeta bhūgatam
     rathena rathinaṃ paśyet kliśyamānam acetanam
yāvad rathapathas tāvad rathena sa tu gacchati
     kṣīṇe rathapathe prājño ratham utsṛjya gacchati
evaṃ gacchati medhāvī tattvayogavidhānavit
     samājñāya mahābuddhir uttarād uttarottaram
yathā mahārṇavaṃ ghoram aplavaḥ saṃpragāhate
     bāhubhyām eva saṃmohād vadhaṃ carcchaty asaṃśayam
nāvā cāpi yathā prājño vibhāgajñas taritrayā
     aklāntaḥ salilaṃ gāhet kṣipraṃ saṃtarati dhruvam
tīrṇo gacchet paraṃ pāraṃ nāvam utsṛjya nirmamaḥ
     vyākhyātaṃ pūrvakalpena yathā rathi padātinau
snehāt saṃmoham āpanno nāvi dāśo yathātathā
     mamatvenābhibhūtaḥ sa tatraiva parivartate
nāvaṃ na śakyam āruhya sthale viparivartitum
     tathaiva ratham āruhya nāpsu caryā vidhīyate
evaṃ karmakṛtaṃ citraṃ viṣayasthaṃ pṛthak pṛthak
     yathā karmakṛtaṃ loke tathā tad upapadyate
yan naiva gandhino rasyaṃ na rūpasparśa śabdavat
     manyante munayo buddhyā tat pradhānaṃ pracakṣate
tatra pradhānam avyaktam avyaktasya guṇo mahān
     mahataḥ pradhānabhūtasya guṇo 'haṃkāra eva ca
ahaṃkārapradhānasya mahābhūtakṛto guṇaḥ
     pṛthaktvena hi bhūtānāṃ viṣayā vai guṇāḥ smṛtāḥ
bījadharmaṃ yathāvyaktaṃ tathaiva prasavātmakam
     bījadharmā mahān ātmā prasavaś ceti naḥ śrutam
bījadharmā tv ahaṃkāraḥ prasavaś ca punaḥ punaḥ
     bījaprasava dharmāṇi mahābhūtāni pañca vai
bījadharmiṇa ity āhuḥ prasavaṃ ca na kurvate
     viśeṣāḥ pañca bhūtānāṃ teṣāṃ vittaṃ viśeṣaṇam
tatraikaguṇam ākāśaṃ dviguṇo vāyur ucyate
     triguṇaṃ jyotir ity āhur āpaś cāpi caturguṇaḥ
pṛthvī pañca guṇā jñeyā trasa sthāvarasaṃkulā
     sarvabhūtakarī devī śubhāśubhanidarśanā
śabdaḥ sparśas tathārūpaṃ raso gandhaś ca pañcamaḥ
     ete pañca guṇā bhūmer vijñeyā dvijasattamāḥ
pārthivaś ca sadā gandho gandhaś ca bahudhā smṛtaḥ
     tasya gandhasya vakṣyāmi vistareṇa bahūn guṇān
iṣṭaś cāniṣṭa gandhaś ca madhuro 'mlaḥ kaṭus tathā
     nirhārī saṃhataḥ snigdho rūkṣo viśada eva ca
     evaṃ daśavidho jñeyaḥ pārthivo gandha ity uta
śabdaḥ sparśas tathārūpaṃ rasaś cāpāṃ guṇāḥ smṛtāḥ
     rasajñānaṃ tu vakṣyāmi rasas tu bahudhā smṛtaḥ
madhuro 'mlaḥ kaṭus tiktaḥ kaṣāyo lavaṇas tathā
     evaṃ ṣaḍ vidhavistāro raso vārimayaḥ smṛtaḥ
śabdaḥ sparśas tathārūpaṃ triguṇaṃ jyotir ucyate
     jyotiṣaś ca guṇo rūpaṃ rūpaṃ ca bahudhā smṛtam
śuklaṃ kṛṣṇaṃ tathā raktaṃ nīlaṃ pītāruṇaṃ tathā
     hrasvaṃ dīrghaṃ tathā sthūlaṃ caturasrāṇu vṛttakam
evaṃ dvādaśa vistāraṃ tejaso rūpam ucyate
     vijñeyaṃ brāhmaṇair nityaṃ dharmajñaiḥ satyavādibhiḥ
śabdasparśau ca vijñeyau dviguṇo vāyur ucyate
     vāyoś cāpi guṇaḥ sparśaḥ sparśaś ca bahudhā smṛtaḥ
uṣṇaḥ śītaḥ sukho duḥkhaḥ snigdho viśada eva ca
     kaṭhinaś cikkaṇaḥ ślakṣṇaḥ picchilo dāruṇo mṛduḥ
evaṃ dvādaśa vistāro vāyavyo guṇa ucyate
     vidhivad brahmaṇaiḥ siddhair dharmajñais tattvadarśibhiḥ
tatraikaguṇam ākāśaṃ śabda ity eva ca smṛtaḥ
     tasya śabdasya vakṣyāmi vistareṇa bahūn guṇān
ṣaḍjarṣabhau ca gāndhāro madhyamaḥ pañcamas tathā
     ataḥ paraṃ tu vijñeyo niṣādo dhaivatas tathā
iṣṭo 'niṣṭaś ca śabdas tu saṃhataḥ pravibhāgavān
     evaṃ bahuvidho jñeyaḥ śabda ākāśasaṃbhavaḥ
ākāśam uttamaṃ bhūtam ahaṃkāras tataḥ param
     ahaṃkārāt parā buddhir buddher ātmā tataḥ param
tasmāt tu param avyaktam avyaktāt puruṣaḥ paraḥ
     parāvarajño bhūtānāṃ yaṃ prāpyānantyam aśnute
