[v]
      rājoparicaro nāma dharmanityo mahīpatiḥ
      babhūva mṛgayāṃ gantuṃ sa kadā cid dhṛtavrataḥ
sa cediviṣayaṃ ramyaṃ vasuḥ pauravanandanaḥ
      indropadeśāj jagrāha grahaṇīyaṃ mahīpatiḥ
tam āśrame nyastaśastraṃ nivasantaṃ tapo ratim
      devaḥ sākṣāt svayaṃ vajrī samupāyān mahīpatim
indratvam arho rājāyaṃ tapasety anucintya vai
      taṃ sāntvena nṛpaṃ sākṣāt tapasaḥ saṃnyavartayat
[īndra]
      na saṃkīryeta dharmo 'yaṃ pṛthivyāṃ pṛthivīpate
      taṃ pāhi dharmo hi dhṛtaḥ kṛtsnaṃ dhārayate jagat
lokyaṃ dharmaṃ pālaya tvaṃ nityayuktaḥ samāhitaḥ
      dharmayuktas tato lokān puṇyān āpsyasi śāśvatān
diviṣṭhasya bhuviṣṭhas tvaṃ sakhā bhūtvā mama priyaḥ
      ūdhaḥ pṛthivyā yo deśas tam āvasa narādhipa
paśavyaś caiva puṇyaś ca susthiro dhanadhānyavān
      svārakṣyaś caiva saumyaś ca bhogyair bhūmiguṇair vṛtaḥ
aty anyān eṣa deśo hi dhanaratnādibhir yutaḥ
      vasu pūrṇā ca vasudhā vasa cediṣu cedipa
dharmaśīlā janapadāḥ susaṃtoṣāś ca sādhavaḥ
     na ca mithyā pralāpo 'tra svaireṣv api kuto 'nyathā
na ca pitrā vibhajyante narā guruhite ratāḥ
     yuñjate dhuri no gāś ca kṛśāḥ saṃdhukṣayanti ca
sarve varṇāḥ svadharmasthāḥ sadā cediṣu mānada
     na te 'sty aviditaṃ kiṃ cit triṣu lokeṣu yad bhavet
devopabhogyaṃ divyaṃ ca ākāśe sphāṭikaṃ mahat
     ākāśagaṃ tvāṃ maddattaṃ vimānam upapatsyate
tvam ekaḥ sarvamartyeṣu vimānavaram āsthitaḥ
     cariṣyasy uparistho vai devo vigrahavān iva
dadāmi te vaijayantīṃ mālām amlāna paṅkajām
     dhārayiṣyati saṃgrāme yā tvāṃ śastrair avikṣatam
lakṣaṇaṃ caitad eveha bhavitā te narādhipa
     indra māleti vikhyātaṃ dhanyam apratimaṃ mahat
[v]
     yaṣṭiṃ ca vaiṇavīṃ tasmai dadau vṛtraniṣūdanaḥ
     iṣṭapradānam uddiśya śiṣṭānāṃ paripālinīm
tasyāḥ śakrasya pūjārthaṃ bhūmau bhūmipatis tadā
     praveśaṃ kārayām āsa gate saṃvatsare tadā
tataḥ prabhṛti cādyāpi yaṣṭyāḥ kṣitipa sattamaiḥ
     praveśaḥ kriyate rājan yathā tena pravartitaḥ
apare dyus tathā cāsyāḥ kriyate ucchrayo nṛpaiḥ
     alaṃkṛtāyāḥ piṭakair gandhair mālyaiś ca bhūṣaṇaiḥ
     mālyadāma parikṣiptā vidhivat kriyate 'pi ca
bhagavān pūjyate cātra hāsyarūpeṇa śaṃkaraḥ
     svayam eva gṛhītena vasoḥ prītyā mahātmanaḥ
etāṃ pūjāṃ mahendras tu dṛṣṭvā devakṛtāṃ śubhām
     vasunā rājamukhyena prītimān abravīd vibhuḥ
ye pūjayiṣyanti narā rājānaś ca mahaṃ mama
     kārayiṣyanti ca mudā yathā cedipatir nṛpaḥ
teṣāṃ śrīr vijayaś caiva sarāṣṭrāṇāṃ bhaviṣyati
     tathā sphīto janapado muditaś ca bhaviṣyati
evaṃ mahātmanā tena mahendreṇa narādhipa
     vasuḥ prītyā maghavatā mahārājo 'bhisatkṛtaḥ
utsavaṃ kārayiṣyanti sadā śakrasya ye narāḥ
     bhūmidānādibhir dānair yathā pūtā bhavanti vai
     varadānamahāyajñais tathā śakrotsavena te
saṃpūjito maghavatā vasuś cedipatis tadā
     pālayām āsa dharmeṇa cedisthaḥ pṛthivīm imām
     indra prītyā bhūmipatiś cakārendra mahaṃ vasuḥ
putrāś cāsya mahāvīryāḥ pañcāsann amitaujasaḥ
     nānā rājyeṣu ca sutān sa samrāḍ abhyaṣecayat
mahāratho magadha rāḍ viśruto yo bṛhadrathaḥ
     pratyagrahaḥ kuśāmbaś ca yam āhur maṇivāhanam
     mac chillaś ca yaduś caiva rājanyaś cāparājitaḥ
ete tasya sutā rājan rājarṣer bhūri tejasaḥ
     nyaveśayan nāmabhiḥ svais te deśāṃś ca purāṇi ca
     vāsavāḥ pañca rājānaḥ pṛthag vaṃśāś ca śāśvatāḥ
vasantam indra prāsāde ākāśe sphāṭike ca tam
     upatasthur mahātmānaṃ gandharvāpsaraso nṛpam
     rājoparicarety evaṃ nāma tasyātha viśrutam
puropavāhinīṃ tasya nadīṃ śuktimatīṃ giriḥ
     arautsīc cetanā yuktaḥ kāmāt kolāhalaḥ kila
giriṃ kolāhalaṃ taṃ tu padā vasur atāḍayat
     niścakrāma nadī tena prahāra vivareṇa sā
tasyāṃ nadyām ajanayan mithunaṃ parvataḥ svayam
     tasmād vimokṣaṇāt prītā nadī rājñe nyavedayat
yaḥ pumān abhavat tatra taṃ sa rājarṣisattamaḥ
     vasur vasu pradaś cakre senāpatim ariṃdamam
     cakāra patnīṃ kanyāṃ tu dayitāṃ girikāṃ nṛpaḥ
vasoḥ patnī tu girikā kāmāt kāle nyavedayat
     ṛtukālam anuprāptaṃ snātā puṃsavane śuciḥ
tad ahaḥ pitaraś cainam ūcur jahi mṛgān iti
     taṃ rājasattamaṃ prītās tadā matimatāṃ varam
sa pitṝṇāṃ niyogaṃ tam avyatikramya pārthivaḥ
     cacāra mṛgayāṃ kāmī girikām eva saṃsmaran
     atīva rūpasaṃpannāṃ sākṣāc chriyam ivāparām
tasya retaḥ pracaskanda carato rucire vane
     skanna mātraṃ ca tad reto vṛkṣapatreṇa bhūmipaḥ
pratijagrāha mithyā me na skaṃded reta ity uta
     ṛtuś ca tasyā patnyā me na moghaḥ syād iti prabhuḥ
saṃcintyaivaṃ tadā rājā vicārya ca punaḥ punaḥ
     amoghatvaṃ ca vijñāya retaso rājasattamaḥ
śukraprasthāpane kālaṃ mahiṣyāḥ prasamīkṣya saḥ
     abhimantryātha tac chukram ārāt tiṣṭhantam āśugam
     sūkṣmadharmārthatattvajño jñātvā śyenaṃ tato 'bravīt
matpriyārtham idaṃ saumya śukraṃ mama gṛhaṃ naya
     girikāyāḥ prayacchāśu tasyā hy ārtavam adya vai
gṛhītvā tat tadā śyenas tūrṇam utpatya vegavān
     javaṃ paramam āsthāya pradudrāva vihaṃgamaḥ
tam apaśyad athāyāntaṃ śyenaṃ śyenas tathāparaḥ
     abhyadravac ca taṃ sadyo dṛṣṭvaivāmiṣa śaṅkayā
tuṇḍayuddham athākāśe tāv ubhau saṃpracakratuḥ
     yudhyator apatad retas tac cāpi yamunāmbhasi
tatrādriketi vikhyātā brahmaśāpād varāpsarāḥ
     mīnabhāvam anuprāptā babhūva yamunā carī
śyenapādaparibhraṣṭaṃ tad vīryam atha vāsavam
     jagrāha tarasopetya sādrikā matsyarūpiṇī
kadā cid atha matsīṃ tāṃ babandhur matsyajīvinaḥ
     māse ca daśame prāpte tadā bharatasattama
     ujjahnur udarāt tasyāḥ strīpumāṃsaṃ ca mānuṣam
āścaryabhūtaṃ matvā tad rājñas te pratyavedayan
     kāye matsyā imau rājan saṃbhūtau mānuṣāv iti
tayoḥ pumāṃsaṃ jagrāha rājoparicaras tadā
     sa matsyo nāma rājāsīd dhārmikaḥ satyasaṃgaraḥ
sāpsarā muktaśāpā ca kṣaṇena samapadyata
     puroktā yā bhagavatā tiryagyonigatā śubhe
     mānuṣau janayitvā tvaṃ śāpamokṣam avāpsyasi
tataḥ sā janayitvā tau viśastā matsyaghātinā
     saṃtyajya matsyarūpaṃ sā divyaṃ rūpam avāpya ca
     siddharṣicāraṇapathaṃ jagāmātha varāpsarāḥ
yā kanyā duhitā tasyā matsyā matsyasagandhinī
     rājñā dattātha dāśāya iyaṃ tava bhavatv iti
     rūpasattvasamāyuktā sarvaiḥ samuditā guṇaiḥ
sā tu satyavatī nāma matsyaghāty abhisaṃśrayāt
     āsīn matsyasagandhaiva kaṃ cit kālaṃ śucismitā
śuśrūṣārthaṃ pitur nāvaṃ tāṃ tu vāhayatīṃ jale
     tīrthayātrāṃ parikrāmann apaśyad vai parāśaraḥ
atīva rūpasaṃpannāṃ siddhānām api kāṅkṣitām
     dṛṣṭvaiva ca sa tān dhīmāṃś cakame cārudarśanām
     vidvāṃs tāṃ vāsavīṃ kanyāṃ kāryavān munipuṃgavaḥ
sābravīt paśya bhagavan pārāvāre ṛṣīn sthitān
     āvayor dṛśyator ebhiḥ kathaṃ nu syāṃ samāgamaḥ
evaṃ tayokto bhagavān nīhāram asṛjat prabhuḥ
     yena deśaḥ sa sarvas tu tamo bhūta ivābhavat
dṛṣṭvā sṛṣṭaṃ tu nīhāraṃ tatas taṃ paramarṣiṇā
     vismitā cābravīt kanyā vrīḍitā ca manasvinī
viddhi māṃ bhagavan kanyāṃ sadā pitṛvaśānugām
     tvat saṃyogāc ca duṣyeta kanyā bhāvo mamānagha
kanyātve dūṣite cāpi kathaṃ śakṣye dvijottama
     gantuṃ gṛhaṃ gṛhe cāhaṃ dhīman na sthātum utsahe
     etat saṃcintya bhagavan vidhatsva yad anantaram
evam uktavatīṃ tāṃ tu prītimān ṛṣisattamaḥ
     uvāca matpriyaṃ kṛtvā kanyaiva tvaṃ bhaviṣyasi
vṛṇīṣva ca varaṃ bhīru yaṃ tvam icchasi bhāmini
     vṛthā hina prasādo me bhūtapūrvaḥ śucismite
evam uktā varaṃ vavre gātrasaugandhyam uttamam
     sa cāsyai bhagavān prādān manasaḥ kāṅkṣitaṃ prabhuḥ
tato labdhavarā prītā strībhāvaguṇabhūṣitā
     jagāma saha saṃsargam ṛṣiṇādbhuta karmaṇā
tena gandhavatīty eva nāmāsyāḥ prathitaṃ bhuvi
     tato yojanagandheti tasyā nāma pariśrutam
parāśaro 'pi bhagavāñ jagāma svaṃ niveśanam
     iti satyavatī hṛṣṭā labdhvā varam anuttamam
parāśareṇa saṃyuktā sadyo garbhaṃ suṣāva sā
     jajñe ca yamunā dvīpe pārāśaryaḥ savīryavān
sa mātaram upasthāya tapasy eva mano dadhe
     smṛto 'haṃ darśayiṣyāmi kṛtyeṣv iti ca so 'bravīt
evaṃ dvaipāyano jajñe satyavatyāṃ parāśarāt
     dvīpe nyastaḥ sa yad bālas tasmād dvaipāyano 'bhavat
pādāpasāriṇaṃ dharmaṃ vidvān sa tu yuge yuge
     āyuḥ śaktiṃ ca martyānāṃ yugānugam avekṣya ca
brahmaṇo brāhmaṇānāṃ ca tathānugraha kāmyayā
     vivyāsa vedān yasmāc ca tasmād vyāsa iti smṛtaḥ
vedān adhyāpayām āsa mahābhārata pañcamān
     sumantuṃ jaiminiṃ pailaṃ śukaṃ caiva svam ātmajam
prabhur variṣṭho varado vaiśampāyanam eva ca
     saṃhitās taiḥ pṛthaktvena bhāratasya prakāśitāḥ
tathā bhīṣmaḥ śāṃtanavo gaṅgāyām amitadyutiḥ
     vasu vīryāt samabhavan mahāvīryo mahāyaśāḥ
śūle protaḥ purāṇarṣir acoraś coraśaṅkayā
     aṇī māṇḍavya iti vai vikhyātaḥ sumahāyaśāḥ
sa dharmam āhūya purā maharṣir idam uktavān
     iṣīkayā mayā bālyād ekā viddhā śakuntikā
tat kilbiṣaṃ smare dharmanānyat pāpam ahaṃ smare
     tan me sahasrasamitaṃ kasmān nehājayat tapaḥ
garīyān brāhmaṇavadhaḥ sarvabhūtavadhād yataḥ
     tasmāt tvaṃ kilbiṣād asmāc chūdra yonau janiṣyasi
tena śāpena dharmo 'pi śūdrayonāv ajāyata
     vidvān vidura rūpeṇa dhārmī tanur akilbiṣī
saṃjayo munikalpas tu jajñe sūto gavalgaṇāt
     sūryāc ca kunti kanyāyāṃ jajñe karṇo mahārathaḥ
     sahajaṃ kavacaṃ vibhrat kuṇḍaloddyotitānanaḥ
anugrahārthaṃ lokānāṃ viṣṇur lokanamaskṛtaḥ
     vasudevāt tu devakyāṃ prādurbhūto mahāyaśāḥ
anādi nidhano devaḥ sa kartā jagataḥ prabhuḥ
     avyaktam akṣaraṃ brahma pradhānaṃ nirguṇātmakam
ātmānam avyayaṃ caiva prakṛtiṃ prabhavaṃ param
     puruṣaṃ viśvakarmāṇaṃ sattvayogaṃ dhruvākṣaram
anantam acalaṃ devaṃ haṃsaṃ nārāyaṇaṃ prabhum
     dhātāram ajaraṃ nityaṃ tam āhuḥ param avyayam
puruṣaḥ sa vibhuḥ kartā sarvabhūtapitāmahaḥ
     dharmasaṃvardhanārthāya prajajñe 'ndhakavṛṣṇiṣu
astrajñau tu mahāvīryau sarvaśastraviśāradau
     sātyakiḥ kṛtavarmā ca nārāyaṇam anuvratau
     satyakād dhṛdikāc caiva jajñāte 'straviśāradau
bharadvājasya ca skannaṃ droṇyāṃ śukram avardhata
     maharṣer ugratapasas tasmād droṇo vyajāyata
gautamān mithunaṃ jajñe śarastambāc charadvataḥ
     aśvatthāmnaś ca jananī kṛpaś caiva mahābalaḥ
     aśvatthāmā tato jajñe droṇād astrabhṛtāṃ varaḥ
tathaiva dhṛṣṭadyumno 'pi sākṣād agnisamadyutiḥ
     vaitāne karmaṇi tate pāvakāt samajāyata
     vīro droṇa vināśāya dhanuṣā saha vīryavān
tathaiva vedyāṃ kṛṣṇāpi jajñe tejasvinī śubhā
     vibhrājamānā vapuṣā bibhratī rūpam uttamam
prahrāda śiṣyo nagnajit subalaś cābhavat tataḥ
     tasya prajā dharmahantrī jajñe deva prakopanāt
gāndhārarājaputro 'bhūc chakuniḥ saubalas tathā
     duryodhanasya mātā ca jajñāte 'rthavidāv ubhau
kṛṣṇadvaipāyanāj jajñe dhṛtarāṣṭro janeśvaraḥ
     kṣetre vicitravīryasya pāṇḍuś caiva mahābalaḥ
pāṇḍos tu jajñire pañca putrā devasamāḥ pṛthak
     dvayoḥ striyor guṇajyeṣṭhas teṣām āsīd yudhiṣṭhiraḥ
dharmād yudhiṣṭhiro jajñe mārutāt tu vṛkodaraḥ
     indrād dhanaṃjayaḥ śrīmān sarvaśastrabhṛtāṃ varaḥ
jajñāte rūpasaṃpannāv aśvibhyāṃ tu yamāv ubhau
     nakulaḥ sahadevaś ca guruśuśrūṣaṇe ratau
tathā putraśataṃ jajñe dhṛtarāṣṭrasya dhīmataḥ
     duryodhanaprabhṛtayo yuyutsuḥ karaṇas tathā
abhimanyuḥ subhadrāyām arjunād abhyajāyata
    svastīyo vāsudevasya pautraḥ pāṇḍor mahātmanaḥ
pāṇḍavebhyo 'pi pañcabhyaḥ kṛṣṇāyāṃ pañca jajñire
    kumārā rūpasaṃpannāḥ sarvaśastraviśāradāḥ
prativindhyo yudhiṣṭhirāt suta somo vṛkodarāt
    arjunāc chruta kīrtis tu śatānīkas tu nākuliḥ
tathaiva sahadevāc ca śrutasenaḥ pratāpavān
    hiḍimbāyāṃ ca bhīmena vane jajñe ghaṭotkacaḥ
śikhaṇḍī drupadāj jajñe kanyā putratvam āgatā
    yāṃ yakṣaḥ puruṣaṃ cakre sthūṇaḥ priyacikīrṣayā
kurūṇāṃ vigrahe tasmin samāgacchan bahūny atha
    rājñāṃ śatasahasrāṇi yotsyamānāni saṃyuge
teṣām aparimeyāni nāmadheyāni sarvaśaḥ
    na śakyaṃ parisaṃkhyātuṃ varṣāṇām ayutair api
    ete tu kīrtitā mukhyā yair ākhyānam idaṃ tatam
