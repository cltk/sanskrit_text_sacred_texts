[y]
      pitāmaha mahāprājña sarvaśāstraviśārada
      daive puruṣakāre ca kiṃ svic chreṣṭhataraṃ bhavet
[bh]
      atrāpy udāharantīmam itihāsaṃ purātanam
      vasiṣṭhasya ca saṃvādaṃ brahmaṇaś ca yudhiṣṭhira
daivamānuṣayoḥ kiṃ svit karmaṇoḥ śreṣṭham ity uta
      purā vasiṣṭho bhagavān pitāmaham apṛcchata
tataḥ padmodbhavo rājan devadevaḥ pitāmahaḥ
      uvāca madhuraṃ vākyam arthavad dhetu bhūṣitam
nābījaṃ jāyate kiṃ cin na bījena vinā phalam
      bījād bījaṃ prabhavati bījād eva phalaṃ smṛtam
yādṛśaṃ vapate bījaṃ kṣetram āsādya karṣakaḥ
      sukṛte duṣkṛte vāpi tādṛśaṃ labhate phalam
yathā bījaṃ vinā kṣetram uptaṃ bhavati niṣphalam
      tathā puruṣakāreṇa vinā daivaṃ na sidhyati
kṣetraṃ puruṣakāras tu daivaṃ bījam udāhṛtam
      kṣṛtra bījasamāyogāt tataḥ sasyasamṛdhyate
karmaṇaḥ phalanirvṛttiṃ svayam aśnāti kārakaḥ
      pratyakṣaṃ dṛśyate loke kṛtasyāpy akṛtasya ca
śubhena karmaṇā saukhyaṃ duḥkhaṃ pāpena karmaṇā
     kṛtaṃ sarvatra labhate nākṛtaṃ bhujyate kva cit
kṛtī sarvatra labhate pratiṣṭhāṃ bhāgyavikṣataḥ
     akṛtī labhate bhraṣṭaḥ kṣate kṣārāvasecanam
tapasā rūpasaubhāgyaṃ ratnāni vividhāni ca
     prāpyate karmaṇā sarvaṃ na daivād akṛtātmanā
tathā svargaś ca bhogaś ca niṣṭhā yā ca manīṣitā
     sarvaṃ puruṣakāreṇa kṛtenehopapadyate
jyotīṃṣi tridaśā nāgā yakṣāś candrārkamārutāḥ
     sarve puruṣakāreṇa mānuṣyād devatāṃ gatāḥ
artho vā mitravargo vā aiśvaryaṃ vā kulānvitam
     śrīś cāpi durlabhā bhoktuṃ tathaivākṛta karmabhiḥ
śaucena labhate vipraḥ kṣatriyo vikrameṇa ca
     vaiśyaḥ puruṣakāreṇa śūdraḥ śuśrūṣayā śriyam
nādātāraṃ bhajanty arthā na klībaṃ nāpi niṣkriyam
     nākarma śīlaṃ nāśūraṃ tathā naivātapasvinam
yena lokās trayaḥ sṛṣṭā daityāḥ sarvāś ca devatāḥ
     sa eṣa bhagavān viṣṇuḥ samudre tapyate tapaḥ
svaṃ cet karmaphalaṃ na syāt sarvam evāphalaṃ bhavet
     loko daivaṃ samālambya udāsīno bhaven na tu
akṛtvā mānuṣaṃ karma yo daivam anuvartate
     vṛthā śrāmyati saṃprāpya patiṃ klībam ivāṅganā
na tathā mānuṣe loke bhayam asti śubhāśubhe
     yathā tridaśaloke hi bhayam alpena jāyate
kṛtaḥ puruṣakāras tu daivam evānuvartate
     na daivam akṛte kiṃ cit kasya cid dātum arhati
yadā sthānāny anityāni dṛśyante daivateṣv api
     kathaṃ karma vinā daivaṃ sthāsyate sthāpayiṣyati
na daivatāni loke 'smin vyāpāraṃ yānti kasya cit
     vyāsaṅgaṃ janayanty ugram ātmābhibhavaśaṅkayā
ṛṣīṇāṃ devatānāṃ ca sadā bhavati vigrahaḥ
     kasya vācā hy adaivaṃ syād yato daivaṃ pravartate
kathaṃ cāsya samutpattir yathā daivaṃ pravartate
     evaṃ tridaśaloke 'pi prāpyante bahavaś chalāḥ
ātmaiva hy ātmano bandhur ātmaiva ripur ātmanaḥ
     ātmaiva cātmanaḥ sākṣī kṛtasyāpy akṛtasya ca
kṛtaṃ ca vikṛtaṃ kiṃ cit kṛte karmaṇi sidhyati
     sukṛte duṣkṛtaṃ karma na yathārthaṃ prapadyate
devānāṃ śaraṇaṃ puṇyaṃ sarvaṃ puṇyair avāpyate
     puṇyaśīlaṃ naraṃ prāpya kiṃ daivaṃ prakariṣyati
purā yayātir vibhraṣṭaś cyāvitaḥ patitaḥ kṣitau
     punar āropitaḥ svargaṃ dauhitraiḥ puṇyakarmabhiḥ
purūravāś ca rājarṣir dvijair abhihitaḥ purā
     aila ity abhivikhyātaḥ svargaṃ prāpto mahīpatiḥ
aśvamedhādibhir yajñaiḥ satkṛtaḥ kosalādhipaḥ
     maharṣiśāpāt saudāsaḥ puruṣādatvam āgataḥ
aśvatthāmā ca rāmaś ca muniputrau dhanurdharau
     na gacchataḥ svargalokaṃ sukṛteneha karmaṇā
vasur yajñaśatair iṣṭvā dvitīya iva vāsavaḥ
     mithyābhidhānenaikena rasātalatalaṃ gataḥ
balir vairocanir baddhodharmapāśena daivataiḥ
     viṣṇoḥ puruṣakāreṇa pātālaśayanaḥ kṛtaḥ
śakrasyodasya caraṇaṃ prasthito janamejayaḥ
     dvija strīṇāṃ vadhaṃ kṛtvā kiṃ daivena na vāritaḥ
ajñānād brāhmaṇaṃ hatvā spṛṣṭo bālavadhena ca
     vaiśampāyana viprarṣiḥ kiṃ daivena nivāritaḥ
gopradānena mithyā ca brāhmaṇebhyo mahāmakhe
     purā nṛgaś ca rājarṣiḥ kṛkalāsatvam āgataḥ
dhundhumāraś ca rājarṣiḥ satreṣv eva jarāṃ gataḥ
     prītidāyaṃ parityajya suṣvāpa sa girivraje
pāṇḍavānāṃ hṛtaṃ rājyaṃ dhārtarāṣṭrair mahābalaiḥ
     punaḥ pratyāhṛtaṃ caiva na daivād bhujasaṃśrayāt
tapo niyamasaṃyuktā munayaḥ saṃśitavratāḥ
     kiṃ te daivabalāc chāpam utsṛjante na karmaṇā
pāpam utsṛjate loke sarvaṃ prāpya sudurlabham
     lobhamohasamāpannaṃ na daivaṃ trāyate naram
yathāgniḥ pavanoddhūtaḥ sūkṣmo 'pi bhavate mahān
     tathā karma samāyuktaṃ daivaṃ sādhu vivardhate
yathā tailakṣayād dīpaḥ pramlānim upagacchati
     tathā karma kṣayād daivaṃ pramlānim upagacchati
vipulam api dhanaughaṃ prāpya bhogān striyo vā; puruṣa iha na śaktaḥ karma hīno 'pi bhoktum
     sunihitam api cārthaṃ daivatai rakṣyamāṇaṃ; vyayaguṇam api sādhuṃ karmaṇā saṃśrayante
bhavati manujalokād devaloko viśiṣṭo; bahutara susamṛddhyā mānuṣāṇāṃ gṛhāṇi
     pitṛvanabhavanābhaṃ dṛśyate cāmarāṇāṃ; na ca phalati vikarmā jīvalokena daivam
vyapanayati vimārgaṃ nāsti daive prabhutvaṃ; gurum iva kṛtam agryaṃ karma saṃyāti daivam
     anupahatam adīnaṃ kāmakāreṇa daivaṃ; nayati puruṣakāraḥ saṃcitas tatra tatra
etat te sarvam ākhyātaṃ mayā vai munisattama
     phalaṃ puruṣakārasya sadā saṃdṛśya tattvataḥ
abhyutthānena daivasya samārabdhena karmaṇā
     vidhinā karmaṇā caiva svargamārgam avāpnuyāt
