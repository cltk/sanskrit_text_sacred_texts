[brāhmaṇāh]
      kriyatām upahāro 'dya tryambakasya mahātmanaḥ
      kṛtvopahāraṃ nṛpate tataḥ svārthe yatāmahe
[v]
      śrutvā tu vacanaṃ teṣāṃ brāhmaṇānāṃ yudhiṣṭhiraḥ
      nirīśasya yathānyāyam upahāram upāharat
ājyena tarpayitvāgniṃ vidhivat saṃskṛtena ha
      mantrasiddhaṃ caruṃ kṛtvā purodhāḥ prayayau tadā
sa gṛhītvā sumanaso mantrapūtā janādhipa
      modakaiḥ pāyasenātha māṃsaiś copāharad balim
sumanobhiś ca citrābhir jālair uccāvacair api
      sarvaṃ sviṣṭa kṛtaṃ kṛtvā vidhivad vedapāragaḥ
      kiṃkarāṇāṃ tataḥ paścāc cakāra balim uttamam
yakṣendrāya kuberāya maṇibhadrāya caiva ha
      tathānyeṣāṃ ca yakṣāṇāṃ bhūtādhipatayaś ca ye
kṛsareṇa sa māṃsena nivāpais tilasaṃyutaiḥ
      śuśubhe sthānam atyarthaṃ devadevasya pārthiva
kṛtvā tu pūjāṃ rudrasya gaṇānāṃ caiva sarvaśaḥ
      yayau vyāsaṃ puraskṛtya nṛpo ratnanidhiṃ prati
pūjayitvā dhanādhyakṣaṃ praṇipatyābhivādya ca
      sumanobhir vicitrābhir apūpaiḥ kṛsareṇa ca
śaṅkhādīṃś ca nidhīn sarvān nidhipālāṃś ca sarvaśaḥ
     arcayitvā dvijāgryān sa svasti vācya ca vīryavān
teṣāṃ puṇyāhaghoṣeṇa tejasā samavasthitaḥ
     prītimān sa kuruśreṣṭhaḥ khānayām āsa taṃ nidhim
tataḥ pātryaḥ sa karakāḥ sāśmantaka manoramāḥ
     bhṛṅgārāṇi kaṭāhāṇi kalaśān vardhamānakān
vahūni ca vicitrāṇi bhājanāni sahasraśaḥ
     uddhārayām āsa tadā dharmarājo yudhiṣṭhiraḥ
teṣāṃ lakṣaṇam apy āsīn mahān karapuṭas tathā
     trilakṣaṃ bhājanaṃ rājaṃs tulārdham abhavan nṛpa
vāhanaṃ pāṇḍuputrasya tatrāsīt tu viśāṃ pate
     ṣaṣṭir uṣṭrasahasrāṇi śatāni dviguṇā hayāḥ
vāraṇāś ca mahārāja sahasraśatasaṃmitāḥ
     śakaṭāni rathāś caiva tāvad eva kareṇavaḥ
     kharāṇāṃ puruṣāṇāṃ ca parisaṃkhyā na vidyate
etad vittaṃ tad abhavad yad uddadhre yudhiṣṭhiraḥ
     ṣoḍaśāṣṭau caturviṃśat sahasraṃ bhāralakṣaṇam
eteṣv ādhāya tad dravyaṃ punar abhyarcya pāṇḍavaḥ
     mahādevaṃ ratiyayau puraṃ nāgāhvayaṃ prati
dvaipāyanābhyanujñātaḥ puraskṛtya purohitam
     goyute goyute caiva nyavasat puruṣarṣabhaḥ
sā purābhimukhī rājañ jagāma mahatī camūḥ
     kṛcchrād draviṇa bhārārtā harṣayantī kurūdvahān
