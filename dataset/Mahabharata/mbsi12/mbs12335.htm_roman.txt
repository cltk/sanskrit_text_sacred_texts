[janamejaya]
      śrutaṃ bhagavatas tasya māhātmyaṃ paramātmanaḥ
      janma dharmagṛhe caiva naranārāyaṇātmakam
      mahāvarāha sṛṣṭā ca piṇḍotpattiḥ purātanī
pravṛttau ca nivṛttau ca yo yathā parikalpitaḥ
      sa tathā naḥ śruto brahman kathyamānas tvayānagha
yac ca tat kathitaṃ pūrvaṃ tvayā hayaśiro mahat
      havyakavya bhujo viṣṇor udak pūrve mahodadhau
      tac ca dṛṣṭaṃ bhagavatā brahmaṇā parameṣṭhinā
kiṃ tad utpāditaṃ pūrvaṃ hariṇā lokadhāriṇā
      rūpaṃ prabhāvamahatām apūrvaṃ dhīmatāṃ vara
dṛṣṭvā hi vibudhaśreṣṭham apūrvam amitaujasam
      tad aśvaśirasaṃ puṇyaṃ brahmā kim akaron mune
etan naḥ saṃśayaṃ brahman purāṇajñānasaṃbhavam
      kathayasvottama mate mahāpuruṣa nirmitam
      pāvitāḥ sma tvayā brahman puṇyāṃ kathayatāṃ kathām
[vaiṣampāyana]
      kathayiṣyāmi te sarvaṃ purāṇaṃ veda saṃmitam
      jagau tad bhagavān vyāso rājño dharmasutasya vai
śrutvāśvaśiraso mūrtiṃ devasya hari medhasaḥ
      utpanna saṃśayo rājā tam eva samacodayat
[yudhisthira]
      yat tad darśitavān brahmā devaṃ hayaśiro dharam
      kimarthaṃ tat samabhavad vapur devopakalpitam
[vyāsa]
     yat kiṃ cid iha loke vai dehabaddhaṃ viśāṃ pate
     sarvaṃ pañcabhir āviṣṭaṃ bhūtair īśvara buddhijaiḥ
īśvaro hi jagat sraṣṭā prabhur nārāyaṇo virāt
     bhūtāntar ātmā varadaḥ saguṇo nirguṇo 'pi ca
     bhūtapralayam avyaktaṃ śṛṇuṣva nṛpasattama
dharaṇyām atha līnāyām apsu caikārṇave purā
     jyotir bhūte jale cāpi līne jyotiṣi cānile
vāyau cākāśasaṃlīne ākāśe ca mano'nuge
     vyakte manasi saṃlīne vyakte cāvyaktatāṃ gate
avyakte puruṣaṃ yāte puṃsi sarvagate 'pi ca
     tama evābhavat sarvaṃ na prājñāyata kiṃ cana
tamaso brahma saṃbhūtaṃ tamo mūlam ṛtātmakam
     tad viśvabhāvasaṃjñāntaṃ pauruṣīṃ tanum āsthitam
so 'niruddha iti proktas tat pradhānaṃ pracakṣate
     tad avyaktam iti jñeyaṃ triguṇaṃ nṛpasattama
vidyā sahāyavān devo viṣvakseno hariḥ prabhuḥ
     apsv eva śayanaṃ cakre nidrā yogam upāgataḥ
     jagataś cintayan sṛṣṭiṃ citrā bahuguṇodbhavām
tasya cintayataḥ sṛṣṭiṃ mahān ātmaguṇaḥ smṛtaḥ
     ahaṃkāras tato jāto brahmā śubhacaturmukhaḥ
     hiraṇyagarbho bhagavān sarvalokapitāmahaḥ
padme 'niruddhāt saṃbhūtas tadā padmanibhekṣaṇaḥ
     sahasrapatre dyutimān upaviṣṭaḥ sanātanaḥ
dadṛśe 'dbhutasaṃkāśe lokān āpo mayān prabhuḥ
     sattvasthaḥ parameṣṭhī sa tato bhūtagaṇān sṛjat
pūrvam eva ca padmasya patre sūryāṃsu saprabhe
     nārāyaṇa kṛtau binduv apām āstāṃ guṇottarau
tāv apaśyat sa bhagavān anādi nidhano 'cyutaḥ
     ekas tatrābhavad bindur madhv ābho ruciraprabhaḥ
sa tāmaso madhur jātas tadā nārāyaṇājñayā
     kathinas tv aparo binduḥ kaitabho rājasas tu saḥ
tāv abhyadhāvatāṃ śreṣṭhau tamo raja guṇānvitau
     balabantau gadāhastau padmanālānusāriṇau
dadṛśāte 'ravindasthaṃ brahmāṇam amitaprabham
     sṛjantaṃ prathamaṃ vedāṃś caturaś cāru vigrahān
tato vigrahavantau tau vedān dṛṣṭvāsurottamau
     sahasā jagṛhatur vedān brahmaṇaḥ paśyatas tadā
atha tau dānava śreṣṭhau vedān gṛhya sanātanān
     rasāṃ viviśatus tūrṇam udak pūrve mahodadhau
tato hṛteṣu vedeṣu brahmā kaśmalam āviśat
     tato vacanam īśānaṃ prāha vedair vinākṛtaḥ
vedā me paramaṃ cakṣur vedā me paramaṃ balam
     vedā me paramaṃ dhāma vedā me brahma cottamam
mama vedā hṛtāḥ sarve dānavābhyāṃ balād itaḥ
     andhakārā hi me lokā jātā vedair vinākṛtāḥ
     vedān ṛte hi kiṃ kuryāṃ lokān vai sraṣṭum udyataḥ
aho bata mahad duḥkhaṃ veda nāśanajaṃ mama
     prāptaṃ dunoti hṛdayaṃ tīvraśokāya randhayan
ko hi śokārṇave magnaṃ mām ito 'dya samuddharet
     vedāṃs tān ānayen nastān kasya cāhaṃ priyo bhave
ity evaṃ bhāsamānasya brahmaṇo nṛpasattama
     hareḥ stotrārtham udbhūtā buddhir buddhimatāṃ vara
     tato jagau paraṃ japyaṃ sāñjali pragrahaḥ prabhuḥ
namas te brahma hṛdayanamas te mama pūrvaja
     lokād ya bhuvana śreṣṭha sāṃkhyayoganidhe vibho
vyaktāvyakta karācintya kṣemaṃ panthānam āsthita
     viśvabhuk sarvabhūtānām antarātmann ayonija
ahaṃ prasādajas tubhyaṃ lokadhāmne svayambhuve
     tvatto me mānasaṃ janma prathamaṃ dvija pūjitam
cākṣuṣaṃ vai dvitīyaṃ me janma cāsīt purātanam
     tvatprasādāc ca me janma tṛtīyaṃ vācikaṃ mahat
tvattaḥ śravaṇajaṃ cāpi caturthaṃ janma me vibho
     nāsikyaṃ cāpi me janma tvattaḥ pañcamam ucyate
andajaṃ cāpi me janma tvattaḥ sasthaṃ vinirmitam
     idaṃ ca saptamaṃ janma padmajaṃ me 'mitaprabha
sarge sarge hy ahaṃ putras tava triguṇa varjitaḥ
     prathitaḥ pundarīkākṣa pradhānaguṇakalpitaḥ
tvam īśvara svabhāvaś ca svayambhūḥ puruṣottamaḥ
     tvayā vinirmito 'haṃ vai veda cakṣur vayotigaḥ
te me vedā hṛtāś cakṣur andho jāto 'smi jāgṛhi
     dadasva cakṣuṣī mahyaṃ priyo 'haṃ te priyo 'si me
evaṃ stutaḥ sa bhagavān puruṣaḥ sarvato mukhaḥ
     jahau nidrām atha tadā veda kāryārtham udyataḥ
     aiśvareṇa prayogeṇa dvitīyāṃ tanum āsthitaḥ
sunāsikena kāyena bhūtvā candraprabhas tadā
     kṛtvā hayaśiraḥ śubhraṃ vedānām ālayaṃ prabhuḥ
tasya mūrdhā samabhavad dyaiḥ sanakṣatra tārakā
     keśāś cāsyābhavan dīrghā raver aṃśusamaprabhāḥ
karṇāvakāśa pātāle lalātaṃ bhūtadhāriṇī
     gaṅgā sarasvatī puṇyā bhruvāv āstāṃ mahānadī
cakṣuṣī somasūryau te nāsā saṃdhyā punaḥ smṛtā
     oṃkāras tv atha saṃskāro vidyujjihvā ca nirmitā
dantāś ca pitaro rājan somapā iti viśrutāḥ
     goloko brahmalokaś ca oṣṭhāv āstāṃ mahātmanaḥ
     grīvā cāsyābhavad rājan kālarātrir guṇottarā
etad dhayaśiraḥ kṛtvā nānā mūrtibhir āvṛtam
     antardadhe sa viśveśo viveśa ca rasāṃ prabhuḥ
rasāṃ punaḥ praviṣṭaś ca yogaṃ paramam āsthitaḥ
     śaikṣaṃ svaraṃ samāsthāya om iti prasṛjat svaram
sasvaraḥ sānunādī ca sarvagaḥ snigdha eva ca
     babhūvāntarmahī bhūtaḥ sarvabhūtaguṇoditaḥ
tatas tāv asurau kṛtvā vedān samayabandhanān
     rasātale vinikṣipya yataḥ śabdas tato drutau
etasminn antare rājan devo hayaśirodharaḥ
     jagrāha vedān akhilān rasātala gatān hariḥ
     prādāc ca brahmaṇe bhūyas tataḥ svāṃ prakṛtiṃ gataḥ
sthāpayitvā hayaśiraś udak pūrve mahodadhau
     vedānām ālayaś cāpi babhūvāśvaśirās tataḥ
atha kiṃ cid apaśyantau dānavau madhu kaitabhau
     punar ājagmatus tatra vegitau pasyatāṃ ca tau
     yatra vedā vinikṣiptās tat sthānaṃ śūnyam eva ca
tata uttamam āsthāya vegaṃ balavatāṃ varau
     punar uttasthatuḥ śīghraṃ rasānām ālayāt tadā
     dadṛśāte ca puruṣaṃ tam evādi karaṃ prabhum
śvetaṃ candra viśuddhābham aniruddha tanau sthitam
     bhūyo 'py amitavikrāntaṃ nidrā yogam upāgatam
ātmapramāṇa racite apām upari kalpite
     śayane nāgabhogādye jvālāmālāsamāvṛte
niṣkalmasena sattvena saṃpannaṃ ruciraprabham
     taṃ dṛṣṭvā dānavendrau tau mahāhāsam amuñcatām
ūcatuś ca samāviṣṭau rajasā tamasā ca tau
     ayaṃ sa puruṣaḥ śvetaḥ śete nidrām upāgataḥ
anena nūnaṃ vedānāṃ kṛtam āharaṇaṃ rasāt
     kasyaiṣa ko nu khalv eṣa kiṃ ca svapiti bhogavān
ity uccārita vākyau tau bodhayām āsatur harim
     yuddhārthinau tu vijñāya vibuddhaḥ puruṣottamaḥ
nirīkṣya cāsurendrau tau tato yuddhe mano dadhe
     atha yuddhaṃ samabhavat tayor nārāyaṇasya ca
rajas tamo viṣṭa tanū tāv ubhau madhu kaitabhau
     brahmaṇopacitiṃ kurvañ jaghāna madhusūdanaḥ
tatas tayor vadhenāśu vedāpaharaṇena ca
     śokāpanayanaṃ cakre brahmaṇaḥ puruṣottamaḥ
tataḥ parivṛto brahmā hatārir veda satkṛtaḥ
     nirmame sa tadā lokān kṛtsnān sthāvarajaṅgamān
dattvā pitāmahāyāgryāṃ buddhiṃ lokavisargikīm
     tatraivāntardadhe devo yata evāgato hariḥ
tau dānavau harir hatvā kṛtvā hayaśiras tanum
     punaḥ pravṛtti dharmārthaṃ tām eva vidadhe tanum
evam eṣa mahābhāgo babhūvāśvaśirā hariḥ
     paurāṇam etad ākhyātaṃ rūpaṃ varadam aiśvaram
yo hy etad brāhmaṇo nityaṃ śṛṇuyād dhārayeta vā
     na tasyādhyayanaṃ nāśam upagacchet kadā cana
ārādhya tapasogreṇa devaṃ hara śirodharam
     pañcālena kramaḥ prāpto rāmeṇa pathi deśite
etad dhayaśiro rājann ākhyānaṃ tava kīrtitam
     purāṇaṃ veda samitaṃ yan māṃ tvaṃ paripṛcchasi
yāṃ yām icchet tanuṃ devaḥ kartuṃ kāryavidhau kva cit
     tāṃ tāṃ kuryād vikurvāṇaḥ svayam ātmānam ātmanā
eṣa veda nidhiḥ śrīmān eṣa vai tapaso nidhiḥ
     eṣa yogaś ca sāṃkhyaṃ ca brahma cāgryaṃ harir vibhuḥ
nārāyaṇa parā vedā yajñā nārāyaṇātmakāḥ
     tapo nārāyaṇa paraṃ nārāyaṇa parā gatiḥ
nārāyaṇa paraṃ satyam ṛtaṃ nārāyaṇātmakam
     nārāyaṇa paro dharmaḥ punar āvṛtti durlabhaḥ
pravṛtti lakṣaṇaś caiva dharmo nārāyaṇātmakaḥ
     nārāyaṇātmako gandho bhūmau śreṣṭhatamaḥ smṛtaḥ
apāṃ caiva guṇo rājan raso nārāyaṇātmakaḥ
     jyotiṣāṃ ca guṇo rūpaṃ smṛtaṃ nārāyaṇātmakam
nārāyaṇātmakaś cāpi sparśo vāyuguṇaḥ smṛtaḥ
     nārāyaṇātmakaś cāpi śabda ākāśasaṃbhavaḥ
manaś cāpi tato bhūtam avyaktaguṇa lakṣaṇam
     nārāyaṇa paraḥ kālo jyotiṣām ayanaṃ ca yat
nārāyaṇa parā kīrtiḥ śrīś ca lakṣmīś ca devatāḥ
     nārāyaṇa paraṃ sāṃkhyaṃ yogo nārāyaṇātmakaḥ
kāraṇaṃ puruṣo yeṣāṃ pradhānaṃ cāpi kāraṇam
     svabhāvaś caiva karmāṇi daivaṃ yeṣāṃ ca kāraṇam
pañca kāraṇasaṃkhyāto niṣṭhā sarvatra vai hariḥ
     tattvaṃ jijñāsamānānāṃ hetubhiḥ sarvato mukhaiḥ
tattvam eko mayā yogī harir nārāyaṇaḥ prabhuḥ
     sabrahmakānāṃ lokānām ṛṣīṇāṃ ca mahātmanām
sāṃkhyānāṃ yogināṃ cāpi yatīnām ātmavedinām
     manīsitaṃ vijānāti keśavo na tu tasya te
ye ke cit sarvalokeṣu daivaṃ pitryaṃ ca kurvate
     dānāni ca prayacchanti tapyanti ca tapo mahat
sarveṣām āśrayo viṣṇur aiśvaraṃ vidhim āsthitaḥ
     sarvabhūtakṛtāvāso vāsudeveti cocyate
ayaṃ hi nityaḥ paramo maharṣir; mahāvibhūtir guṇavān nirguṇākhyaḥ
     guṇaiś ca saṃyogam upaiti śīghraṃ; kālo yathartāv ṛtusaṃprayuktaḥ
naivāsya vindanti gatiṃ mahātmano; na cāgatiṃ kaś cid ihānupasyati
     jñānātmakāḥ saṃyamino maharṣayaḥ; paśyanti nityaṃ puruṣaṃ guṇādhikam
