[mārk]
      ikṣvākau saṃsthite rājañ śaśādaḥ pṛthivīm imām
      prāptaḥ paramadharmātmā so 'yodhyāyāṃ nṛpo 'bhavat
śaśādasya tu dāyādaḥ kakutstho nāma vīryavān
      anenāś cāpi kākutsthaḥ pṛthuś cānenasaḥ sutaḥ
viṣvagaśvaḥ pṛthoḥputras tasmād ārdras tu jajñivān
      ārdrasya yuvanāśvas tu śrāvastas tasya cātmajaḥ
jajñe śrāvastako rājā śrāvastī yena nirmitā
      śrāvastasya tu dāyādo bṛhadaśvo mahābalaḥ
      bṛhadaśva sutaś cāpi kuvalāśva iti smṛtaḥ
kuvalāśvasya putrāṇāṃ sahasrāṇy ekaviṃśatiḥ
      sarve vidyāsu niṣṇātā balavanto durāsadāḥ
kuvalāśvas tu pitṛto gunair abhyadhiko 'bhavat
      samaye taṃ tato rājye bṛhadaśvo 'bhyaṣecayat
      kuvalāśvaṃ mahārāja śūram uttamadhārmikam
putra saṃkrāmita śrīs tu bṛhadaśvo mahīpatiḥ
      jagāma tapase dhīmāṃs tapovanam amitrahā
atha śuśrāva rājarṣiṃ tam uttaṅko yudhiṣṭhira
      vanaṃ saṃprasthitaṃ rājan bṛhadaśvaṃ dvijottamaḥ
tam uttaṅko mahātejā sarvāstraviduṣāṃ varam
      nyavārayad ameyātmā samāsādya narottamam
[uttanka]
     bhavatā rakṣaṇaṃ kāryaṃ tat tāvat kartum arhasi
     nirudvignā vayaṃ rājaṃs tvatprasādād vasemahi
tvayā hi pṛthivī rājan rakṣyamāṇā mahātmanā
     bhaviṣyati nirudvignā nāraṇyaṃ gantum arhasi
pālane hi mahān dharmaḥ prajānām iha dṛśyate
     na tathā dṛśyate 'raṇye mā te bhūd buddhir īdṛśī
īdṛśo na hi rājendra dharmaḥ kva cana dṛśyate
     prajānāṃ pālane yo vai purā rājarṣibhiḥ kṛtaḥ
     rakṣitavyāḥ prajā rājñā tās tvaṃ rakṣitum arhasi
nirudvignas tapo cartuṃ na hi śaknomi pārthiva
     mamāśramasamīpe vai sameṣu marudhanvasu
samudro bālukā pūrṇa ujānaka iti smṛtaḥ
     bahuyojanavistīrṇo bahuyojanam āyataḥ
tatra raudro dānavendro mahāvīryaparākramaḥ
     madhukaiṭabhayoḥ putro dhundhur nāma sudāruṇaḥ
antarbhūmi gato rājan vasaty amitavikramaḥ
     taṃ nihatya mahārāja vanaṃ tvaṃ gantum arhasi
śete lokavināśāya tapa āsthāya dāruṇam
     tridaśānāṃ vināśāya lokānāṃ cāpi pārthiva
avadhyo devatānāṃ sa daityānām atha rakṣasām
     nāgānām atha yakṣāṇāṃ gandharvāṇāṃ ca sarvaśaḥ
     avāpya sa varaṃ rājan sarvalokapitāmahāt
taṃ vināśaya bhadraṃ te mā te buddhir ato 'nyathā
     prāpsyase mahatīṃ kīrtiṃ śāśvatīm avyayāṃ dhruvām
krūrasya svapatas tasya vālukāntarhitasya vai
     saṃvatsarasya paryante niḥśvāsaḥ saṃpravartate
     yadā tadā bhūś calati saśailavanakānanā
tasya niḥśvāsavātena raja uddhūyate mahat
     ādityapatham āvṛtya saptāhaṃ bhūmikampanam
     savisphuliṅgaṃ sajvālaṃ sadhūmaṃ hy ati dāruṇam
tena rājan na śaknomi tasmin sthātuṃ sva āśrame
     taṃ vināśaya rājendra lokānāṃ hitakāmyayā
     lokāḥ svasthā bhavantv adya tasmin vinihate 'sure
tvaṃ hi tasya vināśāya paryāpta iti me matiḥ
     tejasā tava tejo ca viṣṇur āpyāyayiṣyati
viṣṇunā ca varo datto mama pūrvaṃ tato vadhe
     yas taṃ mahāsuraṃ raudraṃ vadhiṣyati mahīpatiḥ
     tejas taṃ vaiṣṇavam iti pravekṣyati durāsadam
tat tejas tvaṃ samādhāya rājendra bhuvi duḥsaham
     taṃ niṣūdaya saṃduṣṭaṃ daityaṃ raudraparākramam
na hi dhundhur mahātejā tejasālpena śakyate
     nirdagdhuṃ pṛthivīpāla sa hi varṣaśatair api
