[v]
      pārthaḥ prāpya dhanuḥśreṣṭham akṣayyau ca maheṣudhī
      rathaṃ dhvajaṃ sabhāṃ caiva yudhiṣṭhiram abhāṣata
dhanur astraṃ śarā vīryaṃ pakṣo bhūmir yaśobalam
      prāptam etan mayā rājan duṣprāpaṃ yad abhīpsitam
tatra kṛtyam ahaṃ manye kośasyāsya vivardhanam
      karam āhārayiṣyāmi rājñaḥ sarvān nṛpottama
vijayāya prayāsyāmi diśaṃ dhanada rakṣitām
      tithāv atha muhūrte ca nakṣatre ca tathā śive
dhanaṃjaya vaco śrutvā dharmarājo yudhiṣṭhiraḥ
      snigdhagambhīra nādinyā taṃ girā pratyabhāṣata
svasti vācyārhato viprān prayāhi bharatarṣabha
      durhṛdām apraharṣāya suhṛdāṃ nandanāya ca
      vijayas te dhruvaṃ pārtha priyaṃ kāmam avāpnuhi
ity uktaḥ prayayau pārthaḥ sainyena mahatā vṛtaḥ
      agnidattena divyena rathenādbhutakarmaṇā
tathaiva bhīmaseno 'pi yamau ca puruṣarṣabhau
      sa sainyāḥ prayayuḥ sarve dharmarājābhi pūjitāḥ
diśaṃ dhanapater iṣṭām ajayat pākaśāsaniḥ
      bhīmasenas tathā prācīṃ sahadevas tu dakṣiṇām
pratīcīṃ nakulo rājan diśaṃ vyajayad astravit
     khāṇḍava prastham adhyāste dharmarājo yudhiṣṭhiraḥ
[j]
     diśām abhijayaṃ brahman vistareṇānukīrtaya
     na hi tṛpyāmi pūrveṣāṃ śṛṇvānaś caritaṃ mahat
[vai]
     dhanaṃjayasya vakṣyāmi vijayaṃ pūrvam eva te
     yaugapadyena pārthair hi vijiteyaṃ vasuṃdharā
pūrvaṃ kuṇinda viṣaye vaśe cakre mahīpatīn
     dhanaṃjayo mahābāhur nātitīvreṇa karmaṇā
ānartān kālakūṭāṃś ca kuṇindāṃś ca vijitya saḥ
     sumaṇḍalaṃ pāpajitaṃ kṛtavān anu sainikam
sa tena sahito rājan savyasācī paraṃtapaḥ
     vijigye sakalaṃ dvīpaṃ prativindhyaṃ ca pārthivam
sakala dvīpavāsāṃś ca sapta dvīpe ca ye nṛpāḥ
     arjunasya ca sainyānāṃ vigrahas tumulo 'bhavat
sa tān api maheṣvāso vijitya bharatarṣabha
     tair eva sahitaḥ sarvaiḥ prāgjyotiṣam upādravat
tatra rājā mahān āsīd bhagadatto viśāṃ pate
     tenāsīt sumahad yuddhaṃ pāṇḍavasya mahātmanaḥ
sa kirātaiś ca cīnaiś ca vṛtaḥ prāgjyotiṣo 'bhavat
     anyaiś ca bahubhir yodhaiḥ sāgarānūpavāsibhiḥ
tataḥ sa divasān aṣṭau yodhayitvā dhanaṃjayam
     prahasann abravīd rājā saṃgrāme vigataklamaḥ
upapannaṃ mahābāho tvayi pāṇḍavanandana
     pākaśāsanadāyāde vīryam āhavaśobhini
ahaṃ sakhā surendrasya śakrād anavamo raṇe
     na ca śaknomi te tāta sthātuṃ pramukhato yudhi
kim īpsitaṃ pāṇḍaveya brūhi kiṃ karavāṇi te
     yad vakṣyasi mahābāho tat kariṣyāmi putraka
[ar]
     kurūṇām ṛṣabho rājā dharmaputro yudhiṣṭhiraḥ
     tasya pārthivatām īpse karas tasmai pradīyatām
bhavān pitṛsakhā caiva prīyamāṇo mayāpi ca
     tato nājñāpayāmi tvāṃ prītipūrvaṃ pradīyatām
[bha]
     kuntī mātar yathā me tvaṃ tathā rājā yudhiṣṭhiraḥ
     sarvam etat kariṣyāmi kiṃ cānyat karavāṇi te
