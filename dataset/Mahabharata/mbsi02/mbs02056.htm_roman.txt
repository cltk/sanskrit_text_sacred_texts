[vi]
      dyūtaṃ mūlaṃ kalahasyānupāti; mitho bhedāya mahate vā raṇāya
      yad āsthito 'yaṃ dhṛtarāṣṭrasya putro; duryodhanaḥ sṛjate vairam ugram
prātipīyāḥ śāṃtanavā bhaimasenāḥ sa bāhlikāḥ
      duryodhanāparādhena kṛcchraṃ prāpsyanti sarvaśaḥ
duryodhano madenaiva kṣemaṃ rāṣṭrād apohati
      viṣāṇaṃ gaur iva madāt svayam ārujate balāt
yaś cittam anveti parasya rājan; vīraḥ kaviḥ svām atipatya dṛṣṭim
      nāvaṃ samudra iva bāla netrām; āruhya ghore vyasane nimajjet
duryodhano glahate pāṇḍavena; priyāyase tvaṃ jayatīti tac ca
      atinarmāj jāyate saṃprahāro; yato vināśaḥ samupaiti puṃsām
ākarṣas te 'vākphalaḥ ku praṇīto; hṛdi prauḍho mantrapadaḥ samādhiḥ
      yudhiṣṭhireṇa saphalaḥ saṃstavo 'stu; sāmnaḥ surikto 'rimateḥ sudhanvā
prātipīyāḥ śāṃtanavāś ca rājan; kāvyāṃ vācaṃ śṛṇuta mātyagād vaḥ
      vaiśvānaraṃ prajvalitaṃ sughoram; ayuddhena praśamayatotpatantam
yadā manyuṃ pāṇḍavo 'jātaśatrur; na saṃyacched akṣamayābhibhūtaḥ
      vṛkodaraḥ savyasācī yamau ca; ko 'tra dvīpaḥ syāt tumule vas tadānīm
mahārāja prabhavas tvaṃ dhanānāṃ; purā dyūtān manasā yāvad iccheḥ
      bahu vittaṃ pāṇḍavāṃś cej jayes tvaṃ; kiṃ tena syād vasu vindeha pārthān
jānīmahe devitaṃ saubalasya; veda dyūte nikṛtiṃ pārvatīyaḥ
     yataḥ prāptaḥ śakunis tatra yātu; māyā yodhī bhārata pārvatīyaḥ
