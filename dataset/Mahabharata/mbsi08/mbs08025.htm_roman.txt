[dur]
      evaṃ sa bhagavān devaḥ sarvalokapitāmahaḥ
      sārathyam akarot tatra yatra rudro 'bhavad rathī
rathinābhyadhiko vīraḥ kartavyo rathasārathiḥ
      tasmāt tvaṃ puruṣavyāghra niyaccha turagān yudhi
[s]
      tataḥ śalyaḥ pariṣvajya sutaṃ te vākyam abravīt
      duryodhanam amitraghnaḥ prīto madrādhipas tadā
evaṃ cen manyase rājan gāndhāre priyadarśana
      tasmāt te yat priyaṃ kiṃ cit tat sarvaṃ karavāṇy aham
yatrāsmi bharataśreṣṭha yogyaḥ karmaṇi karhi cit
      tatra sarvātmanā yukto vakṣye kāryadhuraṃ tava
yat tu karṇam ahaṃ brūyāṃ hitakāmaḥ priyāpriyam
      mama tatkṣamatāṃ sarvaṃ bhavān karṇaś ca sarvaśaḥ
[karṇa]
      īśānasya yathā brahmā yathā pārthasya keśavaḥ
      tathā nityaṃ hite yukto madrarājabhajasva naḥ
[ṣalya]
      ātmanindātmapūjā ca paranindā parastavaḥ
      anācaritam āryāṇāṃ vṛttam etac caturvidham
yat tu vidvān pravakṣyāmi pratyayārtham ahaṃ tava
      ātmanaḥ stavasaṃyuktaṃ tan nibodha yathātatham
ahaṃ śakrasya sārathye yogyo mātalivat prabho
     apramāda prayogāc ca jñānavidyā cikitsitaiḥ
tataḥ pārthena saṃgrāme yudhyamānasya te 'nagha
     vāhayiṣyāmi turagān vijvaro bhava sūtaja
