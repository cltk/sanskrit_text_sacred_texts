[br]
      rajo 'haṃ vaḥ pravakṣyāmi yāthā tathyena sattamāḥ
      nibodhata mahābhāgā guṇavṛttaṃ ca sarvaśaḥ
saṃghāto rūpam āyāsaḥ sukhaduḥkhe himātapau
      aiśvaryaṃ vigrahaḥ saṃdhir hetuvādo 'ratiḥ kṣamā
balaṃ śauryaṃ mado roṣo vyāyāmakalahāv api
      īrṣyepsā paiśunaṃ yuddhaṃ mamatvaṃ paripālanam
vadhabandhaparikleśāḥ krayo vikraya eva ca
      nikṛnta chindhi bhindhīti paramarmāvakartanam
ugraṃ dāruṇam ākrośaḥ paravittānuśāsanam
      lokacintā vicintā ca matsaraḥ paribhāṣaṇam
mṛṣāvādo mṛṣā dānaṃ vikalpaḥ paribhāṣaṇam
      nindāstutiḥ praśaṃsā ca pratāpaḥ paritarpaṇam
paricaryā ca śuśrūṣā sevā tṛṣṇā vyapāśrayaḥ
      vyūho 'nayaḥ pramādaś ca paritāpaḥ parigrahaḥ
saṃskārā ye ca loke 'smin pravartante pṛthak pṛthak
      nṛṣu nārīṣu bhūteṣu dravyeṣu śaraṇeṣu ca
saṃtāpo 'pratyayaś caiva vratāni niyamāś ca ye
      pradānam āśīr yuktaṃ ca satataṃ me bhavatv iti
svadhā kāro namaḥ kāraḥ svāhākāro vaṣaṭ kriyā
     yājanādhyāpane cobhe tathaivāhuḥ parigraham
idaṃ me syād idaṃ me syāt sneho guṇasamudbhavaḥ
     abhidrohas tathā māyā nikṛtir māna eva ca
stainyaṃ hiṃsā parīvādaḥ paritāpaḥ prajāgaraḥ
     stambho dambho 'tha rāgaś ca bhaktiḥ prītiḥ pramodanam
dyūtaṃ ca janavādaś ca saṃbandhāḥ strīkṛtāś ca ye
     nṛttavāditragītāni prasaṅgā ye ca ke cana
     sarva ete guṇā viprā rājasāḥ saṃprakīrtitāḥ
bhūtabhavya bhaviṣyāṇāṃ bhāvānāṃ bhuvi bhāvanāḥ
     trivarganiratā nityaṃ dharmo 'rthaḥ kāma ity api
kāmavṛttāḥ pramodante sarvakāmasamṛddhibhiḥ
     arvāk srotasa ity ete taijasā rajasāvṛtāḥ
asmiṁl loke pramodante jāyamānāḥ punaḥ punaḥ
     pretya bhāvikam īhanta iha laukikam eva ca
     dadati pratigṛhṇanti japanty atha ca juhvati
rajoguṇā vo bahudhānukīrtitā; yathāvad uktaṃ guṇavṛttam eva ca
     naro hi yo veda guṇān imān sadā; sa rājasaiḥ sarvaguṇair vimucyate
