tasya tadvacanaṃ śrutvā daśagrīvo mahābalaḥ
 deśakālahitaṃ vākyaṃ bhrātur uttamam abravīt
samyag uktaṃ hi bhavatā dūtavadhyā vigarhitā
 avaśyaṃ tu vadhād anyaḥ kriyatām asya nigrahaḥ
kapīnāṃ kila lāṅgūlam iṣṭaṃ bhavati bhūṣaṇam
 tad asya dīpyatāṃ śīghraṃ tena dagdhena gacchatu
tataḥ paśyantv imaṃ dīnam aṅgavairūpyakarśitam
 samitrā jñātayaḥ sarve bāndhavāḥ sasuhṛjjanāḥ
ājñāpayad rākṣasendraḥ puraṃ sarvaṃ sacatvaram
 lāṅgūlena pradīptena rakṣobhiḥ pariṇīyatām
tasya tadvacanaṃ śrutvā rākṣasāḥ kopakarkaśāḥ
 veṣṭante tasya lāṅgūlaṃ jīrṇaiḥ kārpāsikaiḥ paṭaiḥ
saṃveṣṭyamāne lāṅgūle vyavardhata mahākapiḥ
 śuṣkam indhanam āsādya vaneṣv iva hutāśanaḥ
tailena pariṣicyātha te 'gniṃ tatrāvapātayan
lāṅgūlena pradīptena rākṣasāṃs tān apātayat
 roṣāmarṣaparītātmā bālasūryasamānanaḥ
sa bhūyaḥ saṃgataiḥ krūrai rākasair harisattamaḥ
 nibaddhaḥ kṛtavān vīras tatkālasadṛśīṃ matim
kāmaṃ khalu na me śaktā nibadhasyāpi rākṣasāḥ
 chittvā pāśān samutpatya hanyām aham imān punaḥ
sarveṣām eva paryāpto rākṣasānām ahaṃ yudhi
 kiṃ tu rāmasya prītyarthaṃ viṣahiṣye 'ham īdṛśam
laṅkā carayitavyā me punar eva bhaved iti
 rātrau na hi sudṛṣṭā me durgakarmavidhānataḥ
 avaśyam eva draṣṭavyā mayā laṅkā niśākṣaye
kāmaṃ bandhaiś ca me bhūyaḥ pucchasyoddīpanena ca
 pīḍāṃ kurvantu rakṣāṃsi na me 'sti manasaḥ śramaḥ
tatas te saṃvṛtākāraṃ sattvavantaṃ mahākapim
 parigṛhya yayur hṛṣṭā rākṣasāḥ kapikuñjaram
śaṅkhabherīninādais tair ghoṣayantaḥ svakarmabhiḥ
 rākṣasāḥ krūrakarmāṇaś cārayanti sma tāṃ purīm
hanumāṃś cārayām āsa rākṣasānāṃ mahāpurīm
 athāpaśyad vimānāni vicitrāṇi mahākapiḥ
saṃvṛtān bhūmibhāgāṃś ca suvibhaktāṃś ca catvarān
 rathyāś ca gṛhasaṃbādhāḥ kapiḥ śṛṅgāṭakāni ca
catvareṣu catuṣkeṣu rājamārge tathaiva ca
 ghoṣayanti kapiṃ sarve cārīka iti rākṣasāḥ
dīpyamāne tatas tasya lāṅgūlāgre hanūmataḥ
 rākṣasyas tā virūpākṣyaḥ śaṃsur devyās tad apriyam
yas tvayā kṛtasaṃvādaḥ sīte tāmramukhaḥ kapiḥ
 lāṅgūlena pradīptena sa eṣa pariṇīyate
śrutvā tad vacanaṃ krūram ātmāpaharaṇopamam
 vaidehī śokasaṃtaptā hutāśanam upāgamat
maṅgalābhimukhī tasya sā tadāsīn mahākapeḥ
 upatasthe viśālākṣī prayatā havyavāhanam
yady asti patiśuśrūṣā yady asti caritaṃ tapaḥ
 yadi cāsty ekapatnītvaṃ śīto bhava hanūmataḥ
yadi kaś cid anukrośas tasya mayy asti dhīmataḥ
 yadi vā bhāgyaśeṣaṃ me śīto bhava hanūmataḥ
yadi māṃ vṛttasaṃpannāṃ tatsamāgamalālasām
 sa vijānāti dharmātmā śīto bhava hanūmataḥ
yadi māṃ tārayaty āryaḥ sugrīvaḥ satyasaṃgaraḥ
 asmād duḥkhān mahābāhuḥ śīto bhava hanūmataḥ
tatas tīkṣṇārcir avyagraḥ pradakṣiṇaśikho 'nalaḥ
 jajvāla mṛgaśāvākṣyāḥ śaṃsann iva śivaṃ kapeḥ
dahyamāne ca lāṅgūle cintayām āsa vānaraḥ
 pradīpto 'gnir ayaṃ kasmān na māṃ dahati sarvataḥ
dṛśyate ca mahājvālaḥ karoti ca na me rujam
 śiśirasyeva saṃpāto lāṅgūlāgre pratiṣṭhitaḥ
atha vā tad idaṃ vyaktaṃ yad dṛṣṭaṃ plavatā mayā
 rāmaprabhāvād āścaryaṃ parvataḥ saritāṃ patau
yadi tāvat samudrasya mainākasya ca dhīmatha
 rāmārthaṃ saṃbhramas tādṛk kim agnir na kariṣyati
sītāyāś cānṛśaṃsyena tejasā rāghavasya ca
 pituś ca mama sakhyena na māṃ dahati pāvakaḥ
bhūyaḥ sa cintayām āsa muhūrtaṃ kapikuñjaraḥ
 utpapātātha vegena nanāda ca mahākapiḥ
puradvāraṃ tataḥ śrīmāñ śailaśṛṅgam ivonnatam
 vibhaktarakṣaḥsaṃbādham āsasādānilātmajaḥ
sa bhūtvā śailasaṃkāśaḥ kṣaṇena punar ātmavān
 hrasvatāṃ paramāṃ prāpto bandhanāny avaśātayat
vimuktaś cābhavac chrīmān punaḥ parvatasaṃnibhaḥ
 vīkṣamāṇaś ca dadṛśe parighaṃ toraṇāśritam
sa taṃ gṛhya mahābāhuḥ kālāyasapariṣkṛtam
 rakṣiṇas tān punaḥ sarvān sūdayām āsa mārutiḥ
sa tān nihatvā raṇacaṇḍavikramaḥ; samīkṣamāṇaḥ punar eva laṅkām
 pradīptalāṅgūlakṛtārcimālī; prakāśatāditya ivāṃśumālī
