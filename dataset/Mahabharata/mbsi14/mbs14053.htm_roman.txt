[u]
      brūhi keśava tattvena tvam adhyātmam aninditam
      śrutvā śreyo 'dhidhāsyāmi śāpaṃ vā te janārdana
[vā]
      tamo rajaś ca sattvaṃ ca viddhi bhāvān madāśrayān
      tathā rudrān vasūṃś cāpi viddhi mat prabhavān dvija
mayi sarvāṇi bhūtāni sarvabhūteṣu cāpy aham
      sthita ity abhijānīhi mā te 'bhūd atra saṃśayaḥ
tathā daitya gaṇān sarvān yakṣarākṣasa pannagān
      gandharvāpsarasaś caiva viddhi mat prabhavān dvija
sad asac caiva yat prāhur avyaktaṃ vyaktam eva ca
      akṣaraṃ ca kṣaraṃ caiva sarvam etan mad ātmakam
ye cāśrameṣu vai dharmāś caturṣu vihitā mune
      daivāni caiva karmāṇi viddhi sarvaṃ mad ātmakam
asac ca sad asac caiva yad viśvaṃ sad asataḥ param
      tataḥ paraṃ nāsti caiva devadevāt sanātanāt
oṃkāra pabhavān vedān viddhi māṃ tvaṃ bhṛgūdvaha
      yūpaṃ somaṃ tathaiveha tridaśāpyāyanaṃ makhe
hotāram api havyaṃ ca viddhi māṃ bhṛgunandana
      adhvaryuḥ kalpakaś cāpi haviḥ paramasaṃskṛtam
udgātā cāpi māṃ stauti gītaghoṣair mahādhvare
     prāyaścitteṣu māṃ brahmañ śānti maṅgalavācakāḥ
     stuvanti viśvakarmāṇaṃ satataṃ dvijasattamāḥ
viddhi mahyaṃ sutaṃ dharmam agrajaṃ dvijasattama
     mānasaṃ dayitaṃ vipra sarvabhūtadayātmakam
tatrāhaṃ vartamānaiś ca nivṛttairś caiva mānavaiḥ
     bahvīḥ saṃsaramāṇo vai yonīr hi dvijasattama
dharmasaṃrakṣaṇārthāya dharmasaṃsthāpanāya ca
     tais tair veṣaiś ca rūpaiś ca triṣu lokeṣu bhārgava
ahaṃ viṣṇur ahaṃ brahmā śakro 'tha prabhavāpyayaḥ
     bhūtagrāmasya sarvasya sraṣṭā saṃhāra eva ca
adharme vartamānānāṃ sarveṣām aham apy uta
     dharmasya setuṃ badhnāmi calite calite yuge
     tās tā yonīḥ praviśyāhaṃ prajānāṃ hitakāmyayā
yadā tv ahaṃ deva yonau vartāmi bhṛgunandana
     tadāhaṃ devavat sarvam ācarāmi na saṃśayaḥ
yadā gandharvayonau tu vartāmi bhṛgunandana
     tadā gandharvavac ceṣṭāḥ sarvāś ceṣṭāmi bhārgava
nāgayonau yadā caiva tadā vartāmi nāgavat
     yakṣarākṣasa yonīś ca yathāvad vicarāmy aham
mānuṣye vartamāne tu kṛpaṇaṃ yācitā mayā
     na ca te jātasaṃmohā vaco gṛhṇanti me hitam
bhayaṃ ca mahad uddiśya trāsitāḥ kuravo mayā
     kruddheva bhūtvā ca punar yathāvad anudarśitāḥ
te 'dharmeṇeha saṃyuktāḥ parītāḥ kāladharmaṇā
     dharmeṇa nihatā yuddhe gatāḥ svargaṃ na saṃśayaḥ
lokeṣu pāṇḍavāś caiva gatāḥ khyātiṃ dvijottama
     etat te sarvam ākhyātaṃ yan māṃ tvaṃ paripṛcchasi
