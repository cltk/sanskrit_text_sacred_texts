kim āhur daivataṃ viprā rājānaṃ bharatarṣabha
      manuṣyāṇām adhipatiṃ tan me brūhi pitā maha
atrāpy udāharantīmam itihāsaṃ purātanam
      bṛhaspatiṃ vasu manā yathā papraccha bhārata
rājā vasu manā nāma kausalyo dhīmatāṃ varaḥ
      maharṣiṃ paripapraccha kṛtaprajño bṛhaspatim
sarvaṃ vainayikaṃ kṛtvā vinayajño bṛhaspateḥ
      dakṣiṇānantaro bhūtvā praṇamya vidhipūrvakam
vidhiṃ papraccha rājyasya sarvabhūtahite rataḥ
      prajānāṃ hitam anvicchan dharmamūlaṃ viśāṃ pate
kena bhūtāni vardhante kṣayaṃ gacchanti kena ca
      kam arcanto mahāprājña sukham atyantam āpnuyuḥ
iti pṛṣṭo mahārājñā kausalyenāmitaujasā
      rājasatkāram avyagraḥ śaśaṃsāsmai bṛhaspatiḥ
rājamūlo mahārāja dharmo lokasya lakṣyate
      prajā rājabhayād eva na khādanti parasparam
rājā hy evākhilaṃ lokaṃ samudīrṇaṃ samutsukam
      prasādayati dharmeṇa prasādya ca virājate
yathā hy anudaye rājan bhūtāni śaśisūryayoḥ
     andhe tamasi majjeyur apaśyantaḥ parasparam
yathā hy anudake matsyā nirākrande vihaṃgamāḥ
     vihareyur yathākāmam abhisṛtya punaḥ punaḥ
vimathyātikrameraṃś ca viṣahyāpi parasparam
     abhāvam acireṇaiva gaccheyur nātra saṃśayaḥ
evam eva vinā rājñā vinaśyeyur imāḥ prajāḥ
     andhe tamasi majjeyur agopāḥ paśavo yathā
hareyur balavanto hi dur balānāṃ parigrahān
     hanyur vyāyacchamānāṃś ca yadi rājā na pālayet
yānaṃ vastram alaṃ kārān ratnāni vividhāni ca
     hareyuḥ sahasā pāpā yadi rājā na pālayet
mamedam iti loke 'smin na bhavet saṃparigrahaḥ
     viśvalopaḥ pravarteta yadi rājā na pālayet
mātaraṃ pitaraṃ vṛddham ācāryam atithiṃ gurum
     kliśnīyur api hiṃsyur vā yadi rājā na pālayet
pated bahuvidhaṃ śastraṃ bahudhā dharmacāriṣu
     adharmaḥ pragṛhītaḥ syād yadi rājā na pālayet
vadhabandhaparikleśo nityam arthavatāṃ bhavet
     mamatvaṃ ca na vindeyur yadi rājā na pālayet
antaś cākāśam eva syāl loko 'yaṃ dasyu sād bhavet
     patec ca narakaṃ ghoraṃ yadi rājā na pālayet
na yonipoṣo varteta na kṛṣir na vaṇik pathaḥ
     majjed dharmas trayī na syād yadi rājā na pālayet
na yajñāḥ saṃpravarteran vidhivat svāptadakṣiṇāḥ
     na vivāhāḥ samājā vā yadi rājā na pālayet
na vṛṣāḥ saṃpravarteran na mathyeraṃś ca gargarāḥ
     ghoṣāḥ praṇāśaṃ gaccheyur yadi rājā na pālayet
trastam udvignahṛdayaṃ hāhābhūtam acetanam
     kṣaṇena vinaśet sarvaṃ yadi rājā na pālayet
na saṃvatsarasatrāṇi tiṣṭheyur akutobhayāḥ
     vidhivad dakṣiṇā vanti yadi rājā na pālayet
brāhmaṇāś caturo vedān nādhīyeraṃs tapasvinaḥ
     vidyā snātās tapaḥ snātā yadi rājā na pālayet
hasto hastaṃ sa muṣṇīyād bhidyeran sarvasetavaḥ
     bhayārtaṃ vidravet sarvaṃ yadi rājā na pālayet
na labhed dharmasaṃśleṣaṃ hataviprahato janaḥ
     kartā svecchendriyo gacched yadi rājā na pālayet
anayāḥ saṃpravarteran bhaved vai varṇasaṃkaraḥ
     dur bhikṣam āviśed rāṣṭraṃ yadi rājā na pālayet
vivṛtya hi yathākāmaṃ gṛhadvārāṇi śerate
     manuṣyā rakṣitā rājñā samantād akutobhayāḥ
nākruṣṭaṃ sahate kaś cit kuto hastasya laṅghanam
     yadi rājā manuṣyeṣu trātā bhavati dhārmikaḥ
striyaś cāpuruṣā mārgaṃ sarvālaṃ kārabhūṣitāḥ
     nirbhayāḥ pratipadyante yadā rakṣati bhūmipaḥ
dharmam eva prapadyante na hiṃsanti parasparam
     anugṛhṇanti cānyonyaṃ yadā rakṣati bhūmipaḥ
yajante ca trayo varṇā mahāyajñaiḥ pṛthagvidhaiḥ
     yuktāś cādhīyate śāstraṃ yadā rakṣati bhūmipaḥ
vārtā mūlo hy ayaṃ lokas trayyā vai dhāryate sadā
     tat sarvaṃ vartate samyag yadā rakṣati bhūmipaḥ
yadā rājā dhuraṃ śreṣṭhām ādāya vahati prajāḥ
     mahatā balayogena tadā lokaḥ prasīdati
yasyābhāve ca bhūtānām abhāvaḥ syāt samantataḥ
     bhāve ca bhāvo nityaḥ syāt kas taṃ na pratipūjayet
tasya yo vahate bhāraṃ sarvalokasukhāvaham
     tiṣṭhet priyahite rājña ubhau lokau hi yo jayet
yas tasya puruṣaḥ pāpaṃ manasāpy anucintayet
     asaṃśayam iha kliṣṭaḥ pretyāpi narakaṃ patet
na hi jātv avamantavyo manuṣya iti bhūmipaḥ
     mahatī devatā hy eṣā nararūpeṇa tiṣṭhati
kurute pañcarūpāṇi kālayuktāni yaḥ sadā
     bhavaty agnis tathādityo mṛtyur vaiśravaṇo yamaḥ
yadā hy āsīd ataḥ pāpān dahaty ugreṇa tejasā
     mithyopacarito rājā tadā bhavati pāvakaḥ
yadā paśyati cāreṇa sarvabhūtāni bhūmipaḥ
     kṣemaṃ ca kṛtvā vrajati tadā bhavati bhāskaraḥ
aśucīṃś ca yadā kruddhaḥ kṣiṇoti śataśo narān
     saputrapautrān sāmātyāṃs tadā bhavati so 'ntakaḥ
yadā tv adhārmikān sarvāṃs tīkṣṇair daṇḍair niyacchati
     dhārmikāṃś cānugṛhṇāti bhavaty atha yamas tadā
yadā tu dhanadhārābhis tarpayaty upakāriṇaḥ
     ācchinatti ca ratnāni vividhāny apakāriṇām
śriyaṃ dadāti kasmai cit kasmāc cid apakarṣati
     tadā vaiśravaṇo rājaṁl loke bhavati bhūmipaḥ
nāsyāpavāde sthātavyaṃ dakṣeṇākliṣṭa karmaṇā
     dharmyam ākāṅkṣatā lābham īśvarasyānasūyatā
na hi rājñaḥ pratīpāni kurvan sukham avāpnuyāt
     putro bhrātā vayasyo vā yady apy ātmasamo bhavet
kuryāt kṛṣṇa gatiḥ śeṣaṃ jvalito 'nilasārathiḥ
     na tu rājñābhipannasya śeṣaṃ kva cana vidyate
tasya sarvāṇi rakṣyāṇi dūrataḥ parivarjayet
     mṛtyor iva jugupseta rājasvaharaṇān naraḥ
naśyed abhimṛśan sadyo mṛgaḥ kūṭam iva spṛśan
     ātmasvam iva saṃrakṣed rājasvam iha buddhimān
mahāntaṃ narakaṃ ghoram apratiṣṭham acetasaḥ
     patanti ciraratrāya rājavittāpahāriṇaḥ
rājā bhojo virāṭ samrāṭ kṣatriyo bhūpatir nṛpaḥ
     ya evaṃ stūyate śabdaiḥ kas taṃ nārcitum icchati
tasmād bubhūṣur niyato jitātmā saṃyatendriyaḥ
     medhā vi smṛtimān dakṣaḥ saṃśrayeta mahīpatim
kṛtajñaṃ prājñam akṣudraṃ dṛḍhabhaktiṃ jitendriyam
     dharmanityaṃ sthitaṃ sthityāṃ mantriṇaṃ pūjayen nṛpaḥ
dṛṭha bhaktiṃ kṛtaprajñaṃ dharmajñaṃ saṃyatendriyam
     śūram akṣudra karmāṇaṃ niṣiddha janam āśrayet
rājā pragalbhaṃ puruṣaṃ karoti; rājā kṛśaṃ bṛṃhayate manuṣyam
     rājābhipannasya kutaḥ sukhāni; rājābhyupetaṃ sukhinaṃ karoti
rājā prajānāṃ hṛdayaṃ garīyo; gatiḥ pratiṣṭhā sukham uttamaṃ ca
     yam āśritā lokam imaṃ paraṃ ca; jayanti samyak puruṣā narendram
narādhipaś cāpy anuśiṣya medinīṃ; damena satyena ca sauhṛdena
     mahadbhir iṣṭvā kratubhir mahāyaśās; triviṣṭape sthānam upaiti satkṛtam
sa evam ukto guruṇā kausalyo rājasattamaḥ
     prayatnāt kṛtavān vīraḥ prajānāṃ paripālanam
