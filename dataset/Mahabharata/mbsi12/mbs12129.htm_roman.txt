[y]
      kṣīṇasya dīrghasūtrasya sānukrośasya bandhuṣu
      virakta paurarāṣṭrasya nirdravya nicayasya ca
pariśaṅkita mukhyasya sruta mantrasya bhārata
      asaṃbhāvita mitrasya bhinnāmātyasya sarvaśaḥ
paracakrābhiyātasya durbalasya balīyasā
      āpanna cetaso brūhi kiṃ kāryam avaśiṣyate
[bh]
      bāhyaś ced vijigīṣuḥ syād dharmārthakuśalaḥ śuciḥ
      javena saṃdhiṃ kurvīta pūrvān pūrvā vimokṣayan
adharmavijigīṣuś ced balavān pāpaniścayaḥ
      ātmanaḥ saṃnirodhena saṃdhiṃ tenābhiyojayet
apāsya rājadhānīṃ vā tared anyena vāpadam
      tadbhāvabhāve dravyāṇi jīvan punar upārjayet
yās tu syuḥ kevalatyāgāc chaktyās taritum āpadaḥ
      kas tatrādhikam ātmānaṃ saṃtyajed arthadharmavit
avarodhāj jugupseta kā sapatnadhane dayā
      na tv evātmā pradātavyaḥ śakye sati kathaṃ cana
[y]
      ābhyantare prakupite bāhye copanipīḍite
      kṣīṇe kośe srute mantre kiṃ kāryam avaśiṣyate
[bḥ]
     kṣipraṃ vā saṃdhikāmaḥ syāt kṣipraṃ vā tīkṣṇavikramaḥ
     padāpanayanaṃ kṣipram etāvat sāmparāyikam
anuraktena puṣṭena hṛṣṭena jagatīpate
     alpenāpi hi sainyena mahīṃ jayati pārthivaḥ
hato vā divam ārohed vijayī kṣitim āvaset
     yuddhe tu saṃtyajan prāṇāñ śakrasyaiti salokatām
sarvalokāgamaṃ kṛtvā mṛdutvaṃ gantum eva ca
     viśvāsād vinayaṃ kuryād vyavasyed vāpy upānahau
apakramitum icched vā yathākāmaṃ tu sāntvayet
     viliṅgamitvā mitreṇa tataḥ svayam upakramet
