[dur]
      yad āha virudaḥ kṛṣṇe sarvaṃ tat satyam ucyate
      anurakto hy asaṃhāryaḥ pārthān prati janārdanaḥ
yat tu satkārasaṃyuktaṃ deyaṃ vasu janārdane
      anekarūpaṃ rājendra na tad deyaṃ kadā cana
deśaḥ kālas tathāyukto na hi nārhati keśavaḥ
      maṃsyaty adhokṣajo rājan bhayād arcati mām iti
avamānaś ca yatra syāt kṣatriyasya viśāṃ pate
      na tat kuryād budhaḥ kāryam iti me niścitā matiḥ
sa hi pūjyatamo devaḥ kṛṣṇaḥ kamalalocanaḥ
      trayāṇām api lokānāṃ viditaṃ mama sarvathā
na tu tasmin pradeyaṃ syāt tathā kāryagatiḥ prabho
      vigrahaḥ samupārabdho na hi śāmyaty avigrahāt
[v]
      tasya tad vacanaṃ śrutvā bhīṣmaḥ kurupitāmahaḥ
      vaicitravīryaṃ rājānam idaṃ vacanam abravīt
satkṛto 'satkṛto vāpi na krudhyeta janārdanaḥ
      nālam anyam avajñātum avajñāto 'pi keśavaḥ
yat tu kāryaṃ mahābāho manasā kāryatāṃ gatam
      sarvopāyair na tac chakyaṃ kena cit kartum anyathā
sa yad brūyān mahābāhus tat kāryam aviśaṅkayā
     vāsudevena tīrthena kṣipraṃ saṃśāmya pāṇḍavaiḥ
dharmyam arthyaṃ sa dharmātmā dhruvaṃ vaktā janārdanaḥ
     tasmin vācyāḥ priyā vāco bhavatā bāndhavaiḥ saha
[dur]
     na paryāyo 'sti yad rājañ śriyaṃ niṣkevalām aham
     taiḥ sahemām upāśnīyāṃ jīvañ jīvaiḥ pitāmaha
idaṃ tu sumahat kāryaṃ śṛṇu me yat samarthitam
     parāyaṇaṃ pāṇḍavānāṃ niyaṃsyāmi janārdanam
tasmin baddhe bhaviṣyanti vṛṣṇayaḥ pṛthivī tathā
     pāṇḍavāś ca vidheyā me sa ca prātar ihaiṣyati
atropāyaṃ yathā samyaṅ na budhyeta janārdanaḥ
     na cāpāyo bhavet kaś cit tad bhavān prabravītu me
[v]
     tasya tad vacanaṃ śrutvā ghoraṃ kṛṣṇābhisaṃhitam
     dhṛtarāṣṭraḥ sahāmātyo vyathito vimanābhavat
tato duryodhanam idaṃ dhṛtarāṣṭro 'bravīd vacaḥ
     maivaṃ vocaḥ prajā pāla naiṣa dharmaḥ sanātanaḥ
dūtaś ca hi hṛṣīkeśaḥ saṃbandhī ca priyaś ca naḥ
     apāpaḥ kauraveyeṣu kathaṃ bandhanam arhati
[bhīsma]
     parīto dhṛtarāṣṭrāyaṃ tava putraḥ sumandadhīḥ
     vṛṇoty anarthaṃ natv arthaṃ yācyamānaḥ suhṛdgaṇaiḥ
imam utpathi vartantaṃ pāpaṃ pāpānubandhinam
     vākyāni suhṛdāṃ hitvā tvam apy asyānuvartase
kṛṣṇam akliṣṭakarmāṇam āsādyāyaṃ sudurmatiḥ
     tava putraḥ sahāmātyaḥ kṣaṇena na bhaviṣyati
pāpasyāsya nṛśaṃsasya tyaktaharmasya durmateḥ
     notsahe 'narthasaṃyuktāṃ vācaṃ śrotuṃ kathaṃ cana
[v]
     ity uktvā bharataśreṣṭho vṛddhaḥ paramamanyumān
     utthāya tasmāt prātiṣṭhad bhīṣmaḥ satyaparākramaḥ
