[v]
      kuntīputreṣu jāteṣu dhṛtarāṣṭrātmajeṣu ca
      madrarājasutā pāṇḍuṃ raho vacanam abravīt
na me 'sti tvayi saṃtāpo viguṇe 'pi paraṃtapa
      nāvaratve varārhāyāḥ sthitvā cānagha nityadā
gāndhāryāś caiva nṛpate jātaṃ putraśataṃ tathā
      śrutvā na me tathā duḥkham abhavat kurunandana
idaṃ tu me mahad duḥkhaṃ tulyatāyām aputratā
      diṣṭyā tv idānīṃ bhartur me kuntyām apy asti saṃtatiḥ
yadi tv apatyasaṃtānaṃ kunti rājasutā mayi
      kuryād anugraho me syāt tava cāpi hitaṃ bhavet
stambho hi me sapatnītvād vaktuṃ kunti sutāṃ prati
      yadi tu tvaṃ prasanno me svayam enāṃ pracodaya
[p]
      mamāpy eṣa sadā mādri hṛdy arthaḥ parivartate
      na tu tvāṃ prasahe vaktum iṣṭāniṣṭa vivakṣayā
tava tv idaṃ mataṃ jñātvā prayatiṣyāmy ataḥ param
      manye dhruvaṃ mayoktā sā vaco me pratipatsyate
[v]
      tataḥ kuntīṃ punaḥ pāṇḍur vivikta idam abravīt
      kulasya mama saṃtānaṃ lokasya ca kuru priyam
mama cāpiṇḍa nāśāya pūrveṣām api cātmanaḥ
     matpriyārthaṃ ca kalyāṇi kuru kalyāṇam uttamam
yaśaso 'rthāya caiva tvaṃ kuru karma suduṣkaram
     prāpyādhipatyam indreṇa yajñair iṣṭaṃ yaśo'rthinā
tathā mantravido viprās tapas taptvā suduṣkaram
     gurūn abhyupagacchanti yaśaso 'rthāya bhāmini
tathā rājarṣayaḥ sarve brāhmaṇāś ca tapodhanāḥ
     cakrur uccāvacaṃ karma yaśaso 'rthāya duṣkaram
sā tvaṃ mādrīṃ plaveneva tārayemām anindite
     apatyasaṃvibhāgena parāṃ kīrtim avāpnuhi
evam uktābravīn mādrīṃ sakṛc cintaya daivatam
     tasmāt te bhavitāpatyam anurūpam asaṃśayam
tato mādrī vicāryaiva jagāma manasāśvinau
     tāv āgamya sutau tasyāṃ janayām āsatur yamau
nakulaṃ sahadevaṃ ca rūpeṇāpratimau bhuvi
     tathaiva tāv api yamau vāg uvācāśarīriṇī
rūpasattvaguṇopetāv etāv anyāñ janān ati
     bhāsatas tejasātyarthaṃ rūpadraviṇa saṃpadā
nāmāni cakrire teṣāṃ śataśṛṅganivāsinaḥ
     bhaktyā ca karmaṇā caiva tathāśīrbhir viśāṃ pate
jyeṣṭhaṃ yudhiṣṭhirety āhur bhīmaseneti madhyamam
     arjuneti tṛtīyaṃ ca kuntīputrān akalpayan
pūrvajaṃ nakulety evaṃ sahadeveti cāparam
     mādrīputrāv akathayaṃs te viprāḥ prītamānasāḥ
     anusaṃvatsaraṃ jātā api te kurusattamāḥ
kuntīm atha punaḥ pāṇḍur mādry arthe samacodayat
     tam uvāca pṛthā rājan rahasy uktā satī sadā
uktā sakṛd dvandvam eṣā lebhe tenāsmi vañcitā
     bibhemy asyāḥ paribhavān nārīṇāṃ gatir īdṛśī
nājñāsiṣam ahaṃ mūḍhā dvandvāhvāne phaladvayam
     tasmān nāhaṃ niyoktavyā tvayaiṣo 'stu varo mama
evaṃ pāṇḍoḥ sutāḥ pañca devadattā mahābalāḥ
     saṃbhūtāḥ kīrtimantas te kuruvaṃśavivardhanāḥ
śubhalakṣaṇasaṃpannāḥ somavat priyadarśanāḥ
     siṃhadarpā maheṣvāsāḥ siṃhavikrānta gāminaḥ
     siṃhagrīvā manuṣyendrā vavṛdhur deva vikramāḥ
vivardhamānās te tatra puṇye haimavate girau
     vismayaṃ janayām āsur maharṣīṇāṃ sameyuṣām
te ca pañcaśataṃ caiva kuruvaṃśavivardhanāḥ
     sarve vavṛdhur alpena kālenāpsv iva nīrajāḥ
