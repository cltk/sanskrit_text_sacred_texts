[bh]
      atrāpy udāharantīmam itihāsaṃ purātanam
      yathā dasyuḥ samaryādaḥ pretya bhāve na naśyati
prahartā matimāñ śūraḥ śrutavān anṛśaṃsavān
      rakṣann akṣayiṇaṃ dharmaṃ brahmaṇyo guru pūjakaḥ
niṣādyāṃ kṣatriyāj jātaḥ kṣatradharmānupālakaḥ
      kāpavyo nāma naiṣādir dasyutvāt siddhim āptavān
araṇye sāya pūrvāhṇe mṛgayūthaprakopitā
      vidhijño mṛgajātīnāṃ nipānānāṃ ca kovidaḥ
sarvakānana deśajñaḥ pāriyātra caraḥ sadā
      dharmajñaḥ sarvabhūtānām amogheṣur dṛḍhāyudhaḥ
apy anekaśatāḥ senā eka eva jigāya saḥ
      sa vṛddhāv andhapitarau mahāraṇye 'bhyapūjayat
madhu māṃsair mūlaphalair annair uccāvacair api
      satkṛtya bhojayām āsa samyak paricacāra ca
āraṇyakān pravrajitān brāhmaṇān paripālayan
      api tebhyo mṛgān hatvā nināya ca mahāvane
ye sma na pratigṛhṇanti dasyu bhojanaśaṅkayā
      teṣām āsajya geheṣu kālya eva sa gacchati
taṃ bahūni sahasrāṇi grāmaṇitve 'bhivavrire
     nirmaryādāni dasyūnāṃ niranukrośa kāriṇām
[dasyavah]
     muhūrtadeśakālajña prājña śīladṛḍhāyudha
     grāmaṇīr bhava no mukhyaḥ sarveṣām eva saṃmataḥ
yathā yathā vakṣyasi naḥ kariṣyāmas tathā tathā
     pālayāsmān yathānyāyaṃ yathā mātā yathā pitā
[k]
     mā vadhīs tvaṃ striyaṃ bhīruṃ mā śiśuṃ mā tapasvinam
     nāyudhyamāno hantavyo na ca grāhyā balāt striyaḥ
sarvathā strī na hantavyā sarvasattveṣu yudhyatā
     nityaṃ gobrāhmaṇe svasti yoddhavyaṃ ca tadarthataḥ
sasyaṃ ca nāpahantavyaṃ sīravighnaṃ ca mā kṛthāḥ
     pūjyante yatra devāś ca pitaro 'tithayas tathā
sarvabhūteṣv api ca vai brāhmaṇo mokṣam arhati
     kāryā cāpacitis teṣāṃ sarvasvenāpi yā bhavet
yasya hy ete saṃpraruṣṭā mantrayanti parābhavam
     na tasya triṣu lokeṣu trātā bhavati kaś cana
yo brāhmaṇān paribhaved vināśaṃ vāpi rocayet
     sūryodaya ivāvaśyaṃ dhruvaṃ tasya parābhavaḥ
ihaiva phalam āsīnaḥ pratyākāṅkṣati śaktitaḥ
     ye ye no na pradāsyanti tāṃs tān senābhiyāsyati
śiṣṭy arthaṃ vihito daṇḍo na vadhārthaṃ viniścayaḥ
     ye ca śiṣṭān prabādhante dharmas teṣāṃ vadhaḥ smṛtaḥ
ye hi rāṣṭroparodhena vṛttiṃ kurvanti ke cana
     tad eva te 'nu mīyante kuṇapaṃ kṛmayo yathā
ye punar dharmaśāstreṇa varterann iha dasyavaḥ
     api te dasyavo bhūtvā kṣipraṃ siddhim avāpnuyuḥ
[bh]
     tat sarvam upacakrus te kāpavyasyānuśāsanam
     vṛttiṃ ca lebhire sarve pāpebhyaś cāpy upāraman
kāpavyaḥ karmaṇā tena mahatīṃ siddhim āptavān
     sādhūnām ācaran kṣemaṃ dasyūn pāpān nivartayan
idaṃ kāpavya caritaṃ yo nityam anukīrtayet
     nāraṇyebhyaḥ sa bhūtebhyo bhayam ārchet kadā cana
bhayaṃ tasya na martyebhyo nāmartyebhyaḥ kathaṃ cana
     na sato nāsato rājan sa hy araṇyeṣu gopatiḥ
