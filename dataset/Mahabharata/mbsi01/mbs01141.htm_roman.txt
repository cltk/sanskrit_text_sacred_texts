[vai]
      bhīmasenas tu taṃ dṛṣṭvā rākṣasaṃ prahasann iva
      bhaginīṃ prati saṃkruddham idaṃ vacanam abravīt
kiṃ te hiḍimba etair vā sukhasuptaiḥ prabodhitaiḥ
      mām āsādaya durbuddhe tarasā tvaṃ narāśana
mayy eva praharaihi tvaṃ na striyaṃ hantum arhasi
      viśeṣato 'napakṛte pareṇāpakṛte sati
na hīyaṃ svavaśā bālā kāmayaty adya mām iha
      coditaiṣā hy anaṅgena śarīrāntara cāriṇā
      bhaginī tava durbuddhe rākṣasānāṃ yaśohara
tvan niyogena caiveyaṃ rūpaṃ mama samīkṣya ca
      kāmayaty adya māṃ bhīrur naiṣā dūṣayate kulam
anaṅgena kṛte doṣe nemāṃ tvam iha rākṣasa
      mayi tiṣṭhati duṣṭātman na striyaṃ hantum arhasi
samāgaccha mayā sārdham ekenaiko narāśana
      aham eva nayiṣyāmi tvām adya yamasādanam
adya te talaniṣpiṣṭaṃ śiro rākṣasa dīryatām
      kuñjarasyeva pādena viniṣpiṣṭaṃ balīyasaḥ
adya gātrāṇi kravyādāḥ śyenā gomāyavaś ca te
      karṣantu bhuvi saṃhṛṣṭā nihatasya mayā mṛdhe
kṣaṇenādya kariṣye 'ham idaṃ vanam akaṇṭakam
     purastād dūṣitaṃ nityaṃ tvayā bhakṣayatā narān
adya tvāṃ bhaginī pāpakṛṣyamāṇaṃ mayā bhuvi
     drakṣaty adripratīkāśaṃ siṃheneva mahādvipam
nirābādhās tvayi hate mayā rākṣasapāṃsana
     vanam etac cariṣyanti puruṣā vanacāriṇaḥ
[hi]
     garjitena vṛthā kiṃ te katthitena ca mānuṣa
     kṛtvaitat karmaṇā sarvaṃ katthethā māciraṃ kṛthāḥ
balinaṃ manyase yac ca ātmānam aparākramam
     jñāsyasy adya samāgamya mayātmānaṃ balādhikam
na tāvad etān hiṃsiṣye svapantv ete yathāsukham
     eṣa tvām eva durbuddhe nihanmy adyāpriyaṃ vadam
pītvā tavāsṛg gātrebhyas tataḥ paścād imān api
     haniṣyāmi tataḥ paścād imāṃ vipriyakāriṇīm
[vai]
     evam uktvā tato bāhuṃ pragṛhyā puruṣādakaḥ
     abhyadhāvata saṃkruddho bhīmasenam ariṃdamam
tasyābhipatatas tūrṇaṃ bhīmo bhīmaparākramaḥ
     vegena prahṛtaṃ bāhuṃ nijagrāha hasann iva
nigṛhya taṃ balād bhīmo visphurantaṃ cakarṣa ha
     tasmād deśād dhanūṃṣy aṣṭau siṃhaḥ kṣudramṛgaṃ yathā
tataḥ sa rākṣasaḥ kruddhaḥ pāṇḍavena balād dhṛtaḥ
     bhīmasenaṃ samāliṅgya vyanadad bhairavaṃ ravam
punar bhīmo balād enaṃ vicakarṣa mahābalaḥ
     mā śabdaḥ sukhasuptānāṃ bhrātṝṇāṃ me bhaved iti
anyonyaṃ tau samāsādya vicakarṣatur ojasā
     rākṣaso bhīmasenaś ca vikramaṃ cakratuḥ param
babhañjatur mahāvṛkṣāṁl latāś cākarṣatus tataḥ
     mattāv iva susaṃrabdhau vāraṇau ṣaṣṭihāyanau
tayoḥ śabdena mahatā vibuddhās te nararṣabhāḥ
     saha mātrā tu dadṛśur hiḍimbām agrataḥ sthitām
