[vai]
      yadā nivṛttā rājāno dhanuṣaḥ sajya karmaṇi
      athodatiṣṭhad viprāṇāṃ madhyāj jiṣṇur udāradhīḥ
udakrośan vipramukhyā vidhunvanto 'jināni ca
      dṛṣṭvā saṃprasthitaṃ pārtham indraketusamaprabham
ke cid āsan vimanasaḥ ke cid āsan mudā yutāḥ
      āhuḥ parasparaṃ ke cin nipuṇā buddhijīvinaḥ
yat karṇa śalya pramukhaiḥ pārthivair lokaviśrutaiḥ
      nānṛtaṃ balavadbhir hi dhanurvedā parāyaṇaiḥ
tat kathaṃ tv akṛtāstreṇa prāṇato durbalīyasā
      baṭu mātreṇa śakyaṃ hi sajyaṃ kartuṃ dhanur dvijāḥ
avahāsyā bhaviṣyanti brāhmaṇāḥ sarvarājasu
      karmaṇy asminn asaṃsiddhe cāpalād aparīkṣite
yady eṣa darpād dharṣād vā yadi vā brahma cāpalāt
      prasthito dhanur āyantuṃ vāryatāṃ sādhu mā gamat
nāvahāsyā bhaviṣyāmo na ca lāghavam āsthitāḥ
      na ca vidviṣṭatāṃ loke gamiṣyāmo mahīkṣitām
ke cid āhur yuvā śrīmān nāgarājakaropamaḥ
      pīnaskandhoru bāhuś ca dhairyeṇa himavān iva
saṃbhāvyam asmin karmedam utsāhāc cānumīyate
     śaktir asya mahotsāhā na hy aśaktaḥ svayaṃ vrajet
na ca tadvidyate kiṃ cit karma lokeṣu yad bhavet
     brāhmaṇānām asādhyaṃ ca triṣu saṃsthāna cāriṣu
abbhakṣā vāyubhakṣāś ca phalāhārā dṛḍhavratāḥ
     durbalā hi balīyāṃso viprā hi brahmatejasāḥ
brāhmaṇo nāvamantavyaḥ sad vāsad vā samācaran
     sukhaṃ duḥkhaṃ mahad dhrasvaṃ karma yat samupāgatam
evaṃ teṣāṃ vilapatāṃ viprāṇāṃ vividhā giraḥ
     arjuno dhanuṣo 'bhyāśe tasthau girir ivācalaḥ
sa tad dhanuḥ parikramya pradakṣiṇam athākarot
     praṇamya śirasā hṛṣṭo jagṛhe ca paraṃtapaḥ
sajyaṃ ca cakre nimiṣāntareṇa; śarāṃś ca jagrāha daśārdha saṃkhyān
     vivyādha lakṣyaṃ nipapāta tac ca; chidreṇa bhūmau sahasātividdham
tato 'ntarikṣe ca babhūva nādaḥ; samājamadhye ca mahān ninādaḥ
     puṣpāṇi divyāni vavarṣa devaḥ; pārthasya mūrdhni dviṣatāṃ nihantuḥ
celā vedhāṃs tataś cakrur hāhākārāṃś ca sarvaśaḥ
     nyapataṃś cātra nabhasaḥ samantāt puṣpavṛṣṭayaḥ
śatāṅgāni ca tūryāṇi vādakāś cāpy avādayan
     sūtamāgadha saṃghāś ca astuvaṃs tatra susvanāḥ
taṃ dṛṣṭvā drupadaḥ prīto babhūvāri niṣūdanaḥ
     sahasainyaś ca pārthasya sāhāyyārtham iyeṣa saḥ
tasmiṃs tu śabde mahati pravṛtte; yudhiṣṭhiro dharmabhṛtāṃ variṣṭhaḥ
     āvāsam evopajagāma śīghraṃ; sārdhaṃ yamābhyāṃ puruṣottamābhyām
viddhaṃ tu lakṣyaṃ prasamīkṣya; kṛṣṇā pārthaṃ ca śakra pratimaṃ nirīkṣya
     ādāya śuklaṃ varamālyadāma; jagāma kuntīsutam utsmayantī
sa tām upādāya vijitya raṅge; dvijātibhis tair abhipūjyamānaḥ
     raṅgān nirakrāmad acintyakarmā; patnyā tayā cāpy anugamyamānaḥ
