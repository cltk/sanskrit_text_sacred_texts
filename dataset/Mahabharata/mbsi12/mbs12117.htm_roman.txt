[bh]
      atrāpy udāharantīmam itihāsaṃ purātanam
      nidarśana karaṃ loke sajjanācaritaṃ sadā
asyaivārthasya sadṛśaṃ yac chrutaṃ me tapovane
      jāmadagnyasya rāmasya yad uktam ṛṣisattamaiḥ
vane mahati kasmiṃś cid amanuṣyaniṣevite
      ṛṣir mūlaphalāhāro niyato niyatendriyaḥ
dīkṣā damaparaḥ śāntaḥ svādhyāyaparamaḥ śuciḥ
      upavāsaviśuddhātmā satataṃ satpathe sthitaḥ
tasya saṃdṛśya sadbhāvam upaviṣṭasya dhīmataḥ
      sarvasattvāḥ samīpasthā bhavanti vanacāriṇaḥ
siṃhavyāghrāḥ sa śarabhā mattāś caiva mahāgajāḥ
      dvīpinaḥ khaṅga bhallūkā ye cānye bhīmadarśanāḥ
te sukhapraśnadāḥ sarve bhavanti kṣatajāśanāḥ
      tasyarṣer śiṣyavac caiva nyag bhūtāḥ priyakāriṇaḥ
dattvā ca te sukhapraśnaṃ sarve yānti yathāgatam
      grāmyas tv ekaḥ paśus tatra nājahāc chvā mahāmunim
bhakto 'nuraktaḥ satatam upavāsakṛśo 'balaḥ
      phalamūlotkarāhāraḥ śāntaḥ śiṣṭākṛtir yathā
tasyarṣer upaviṣṭasya pādamūle mahāmuneḥ
     manuṣyavad gato bhāvaḥ snehabaddho'bhavad bhṛśam
tato 'bhyayān mahāvīryo dvīpī kṣatajabhojanaḥ
     śvārtham atyantasaṃduṣṭaḥ krūraḥ kāla ivāntakaḥ
lelihyamānas tṛṣitaḥ pucchāsphoṭana tatparaḥ
     vyāditāsyaḥ kṣudhā bhagnaḥ prārthayānas tadāmiṣam
taṃ dṛṣṭvā krūram āyāntaṃ jīvitārthī narādhipaḥ
     provāca śvā muniṃ tatra yat tac chṛṇu mahāmate
śvaśatrur bhagavann atra dvīpī māṃ hantum icchati
     tvatprasādād bhayaṃ na syāt tasmān mama mahāmune
[muni]
     na bhayaṃ dvīpinaḥ kāryaṃ mṛtyutas te kathaṃ cana
     eṣa śvarūparahito dvīpī bhavasi putraka
[bh]
     tataḥ śvā dvīpitāṃ nīto jāmbūnadanibhākṛtiḥ
     citrāṅgo visphuran hṛṣṭo vane vasati nirbhayaḥ
tato 'bhyayān mahāraudro vyāditāsyaḥ kṣudhānvitaḥ
     dvīpinaṃ lelihad vaktro vyāghro rudhiralālasaḥ
vyāghraṃ dṛṣṭvā kṣudhā bhagnaṃ daṃṣṭriṇaṃ vanagocaram
     dvīpī jīvitarakṣārtham ṛṣiṃ śaraṇam eyivān
tataḥ saṃvāsajaṃ sneham ṛṣiṇā kurvatā sadā
     sa dvīpī vyāghratāṃ nīto ripubhir balavattaraḥ
     tato dṛṣṭvā sa śārdūlo nābhyahaṃs taṃ viśāṃ pate
sa tu śvā vyāghratāṃ prāpya balavān piśitāśanaḥ
     na mūlaphalabhogeṣu spṛhām apy akarot tadā
yathā mṛgapatir nityaṃ prakāṅkṣati vanaukasaḥ
     tathaiva sa mahārāja vyāghraḥ samabhavat tadā
vyāghras tūṭaja mūlasthas tṛptaḥ supto hatair mṛgaiḥ
     nāgaś cāgāt tam uddeśaṃ matto megha ivotthitaḥ
prabhinnakaraṭaḥ prāṃśuḥ padmī vitatamastakaḥ
     suviṣāṇo mahākāyo meghagambhīra nisvanaḥ
taṃ dṛṣṭvā kuñjaraṃ mattam āyāntaṃ madagarvitam
     vyāghro hastibhayāt trastas tam ṛṣiṃ śaraṇaṃ yayau
tato 'nayat kuñjaratāṃ taṃ vyāghram ṛṣisattamaḥ
     mahāmeghopamaṃ dṛṣṭvā taṃ sa bhīto 'bhavad gajaḥ
tataḥ kamalaṣaṇḍāni śallakī gahanāni ca
     vyacarat sa mudā yuktaḥ padmareṇu vibhūṣitaḥ
kadā cid ramamāṇasya hastinaḥ sumukhaṃ tadā
     ṛṣes tasyoṭajasthasya kālo 'gacchann niśā niśam
athājagāma taṃ deśaṃ keṣarī keṣarāruṇaḥ
     girikandarajo bhīmaḥ siṃho nāgakulāntakaḥ
taṃ dṛṣṭvā siṃham āyāntaṃ nāgaḥ siṃhabhayākulaḥ
     ṛṣiṃ śaraṇam āpede vepamāno bhayāturaḥ
tataḥ sa siṃhatāṃ nīto nāgendro muninā tadā
     vanyaṃ nāgaṇayat siṃhaṃ tulyajātisamanvayāt
dṛṣṭvā ca so 'naśat siṃho vanyo bhī sannavāgbalaḥ
     sa cāśrame 'vasat siṃhas tasminn eva vane sukhī
na tv anye kṣudrapaśavas tapovananivāsinaḥ
     vyadṛśyanta bhayatrastā jīvitākāṅkṣiṇaḥ sadā
kadā cit kālayogena sarvaprāṇi vihiṃsakaḥ
     balavān kṣatajāhāro nānā sattvabhayaṃkaraḥ
aṣṭa pād ūrdhvacaraṇaḥ śarabho vanagocaraḥ
     taṃ siṃhaṃ hantum āgacchan munes tasya niveśanam
taṃ muniḥ śarabhaṃ cakre balotkaṭam ariṃdama
     tataḥ sa śarabho vanyo muneḥ śarabham agrataḥ
     dṛṣṭvā balinam atyugraṃ drutaṃ saṃprādravad bhayāt
sa evaṃ śarabhasthāne nyasto vai muninā tadā
     muneḥ pārśvagato nityaṃ śārabhyaṃ sukham āptavān
tataḥ śarabhasaṃtrastāḥ sarve mṛgagaṇā vanāt
     diśaḥ saṃprādravan rājan bhayāj jīvitakāṅkṣiṇaḥ
śarabho 'py atisaṃduṣṭo nityaṃ prāṇivadhe rataḥ
     phalamūlāśanaṃ śāntaṃ naicchat sa piśitāśanaḥ
tato rudhiratarṣeṇa balinā śarabho 'nvitaḥ
     iyeṣa taṃ muniṃ hantum akṛtajñaḥ śvayonijaḥ
tatas tena tapaḥ śaktyā vidito jñānacakṣuṣā
     vijñāya ca mahāprājño muniḥ śvānaṃ tam uktavān
śvā tvaṃ dvīpitvam āpanno dvīpī vyāghratvam āgataḥ
     vyāghro nāgo madapaṭur nāgaḥ siṃhatvam āptavān
siṃho 'tibalasaṃyukto bhūyaḥ śarabhatāṃ gataḥ
     mayā snehaparītena na vimṛṣṭaḥ kulānvayaḥ
yasmād evam apāpaṃ māṃ pāpahiṃsitum ichasi
     tasmāt svayonim āpannaḥ śvaiva tvaṃ hi bhaviṣyasi
tato munijanadveṣād duṣṭātmā śvā kṛto 'budhaḥ
     ṛṣiṇā śarabhaḥ śaptaḥ svaṃ rūpaṃ punar āptavān
