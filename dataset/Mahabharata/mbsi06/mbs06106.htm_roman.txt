[s]
      arjunas tu raṇe rājan dṛṣṭvā bhīṣmasya vikramam
      śikhaṇḍinam athovāca samabhyehi pitāmaham
na cāpi bhīs tvayā kāryā bhīṣmād adya kathaṃ cana
      aham enaṃ śarais tīkṣṇaiḥ pātayiṣye rathottamāt
evam uktas tu pārthena śikhaṇḍī bharatarṣabha
      abhyadravata gāṅgeyaṃ śrutvā pārthasya bhāṣitam
dhṛṣṭadyumnas tathā rājan saubhadraś ca mahārathaḥ
      hṛṣṭāv ādravatāṃ bhīṣmaṃ śrutvā pārthasya bhāṣitam
virāṭadrupadau vṛddhau kuntibhojaś ca daṃśitaḥ
      abhyadravata gāṅgeyaṃ putrasya tava paśyataḥ
nakulaḥ sahadevaś ca dharmarājaś ca vīryavān
      tathetarāṇi sainyāni sarvāṇy eva viśāṃ pate
      samādravanta gāṅgeyaṃ śrutvā pārthasya bhāṣitam
pratyudyayus tāvakāś ca sametās tān mahārathān
      yathāśakti yathotsāhaṃ tan me nigadataḥ śṛṇu
citraseno mahārāja cekitānaṃ samabhyayāt
      bhīṣma prepsuṃ raṇe yāntaṃ vṛṣaṃ vyāghraśiśur yathā
dhṛṣṭadyumnaṃ mahārāja bhīṣmāntikam upāgamam
      tvaramāṇo raṇe yattaṃ kṛtavarmā nyavārayat
bhīmasenaṃ susaṃkruddhaṃ gāṅgeyasya vadhaiṣiṇam
     tvaramāṇo mahārāja saumadattir nyavārayat
tathaiva nakulaṃ vīraṃ kirantaṃ sāyakān bahūn
     vikarṇo vārayām āsa icchan bhīṣmasya jīvitam
sahadevaṃ tathā yāntaṃ yattaṃ bhīṣmarathaṃ prati
     vārayām āsa saṃkruddhaḥ kṛpaḥ śāradvato yudhi
rākṣasaṃ krūrakarmāṇaṃ bhaimaseniṃ mahābalam
     bhīṣmasya nidhanaṃ prepsuṃ durmukho 'bhyadravad balī
sātyakiṃ samare kruddham ārśyaśṛṅgir avārayat
     abhimanyuṃ mahārāja yāntaṃ bhīṣmarathaṃ prati
     sudakṣiṇo mahārāja kāmbojaḥ pratyavārayat
virāṭadrupadau vṛddhau sametāv arimardanau
     aśvatthāmā tataḥ kruddho vārayām āsa bhārata
tathā pāṇḍusutaṃ jyeṣṭhaṃ bhīṣmasya vadhakāṅkṣiṇam
     bhāradvājo raṇe yatto dharmaputram avārayat
arjunaṃ rabhasaṃ yuddhe puraskṛtya śikhaṇḍinam
     bhīṣma prepsuṃ mahārāja tāpayantaṃ diśo daśa
     duḥśāsano maheṣvāso vārayām āsa saṃyuge
anye ca tāvakā yodhāḥ pāṇḍavānāṃ mahārathān
     bhīṣmāyābhimukhaṃ yātān vārayām āsur āhave
dhṛṣṭadyumnas tu sainyāni prākrośata punaḥ punaḥ
     abhidravata saṃrabdhā bhīṣmam ekaṃ mahābalam
eṣo 'rjuno raṇe bhīṣmaṃ prayāti kurunandanaḥ
     abhidravata mā bhaiṣṭa bhīṣmo na prāpsyate hi vaḥ
arjunaṃ samare yoddhuṃ notsahetāpi vāsavaḥ
     kim u bhīṣmo raṇe vīrā gatasattvo 'lpajīvitaḥ
iti senāpateḥ śrutvā pāṇḍavānāṃ mahārathāḥ
     abhyadravanta saṃhṛṣṭā gāṅgeyasya rathaṃ prati
āgacchatas tān samare vāryoghān prabalān iva
     nyavārayanta saṃhṛṣṭās tāvakāḥ puruṣarṣabhāḥ
duḥśāsano mahārāja bhayaṃ tyaktvā mahārathaḥ
     bhīṣmasya jīvitākāṅkṣī dhanaṃjayam upādravat
tathaiva pāṇḍavāḥ śūrā gāṅgeyasya rathaṃ prati
     abhyadravanta saṃgrāme tava putrān mahārathān
tatrādbhutam apaśyāma citrarūpaṃ viśāṃ pate
     duḥśāsana rathaṃ prāpto yat pārtho nātyavartata
yathā vārayate velā kṣubhitaṃ vai mahārṇavam
     tathaiva pāṇḍavaṃ kruddhaṃ tava putro nyavārayat
ubhau hi rathināṃ śreṣṭhāv ubhau bhārata durjayau
     ubhau candrārkasadṛśau kāntyā dīptyā ca bhārata
tau tathā jātasaṃrambhāv anyonyavadhakāṅkṣiṇau
     samīyatur mahāsaṃkhye maya śakrau yathā purā
duḥśāsano mahārāja pāṇḍavaṃ viśikhais tribhiḥ
     vāsudevaṃ ca viṃśatyā tāḍayām āsa saṃyuge
tato 'rjuno śatenājau nārācānāṃ samārpayat
     te tasya kavacaṃ bhittvā papuḥ śoṇitam āhave
duḥśāsanas tataḥ kruddhaḥ pārthaṃ vivyādha pañcabhiḥ
     lalāṭe bharataśreṣṭha śaraiḥ saṃnataparvabhiḥ
lalaṭasthais tu tair bāṇaiḥ śuśubhe pāṇḍavottamaḥ
     yathā merur mahārāja śṛṅgair atyartham ucchritaiḥ
so 'tividdho maheṣvāsaḥ putreṇa tava dhanvinā
     vyarājata raṇe pārthaḥ kiṃśukaḥ puṣpavān iva
duḥśāsanaṃ tataḥ kruddhaḥ pīḍayām āsa pāṇḍavaḥ
     parvaṇīva susaṃkruddho rāhur ugro niśākaram
pīḍyamāno balavatā putras tava viśāṃ pate
     vivyādha samare pārthaṃ kaṅkapatraiḥ śilāśitaiḥ
tasya pārtho dhanuś chittvā tvaramāṇaḥ parākramī
     ājaghāna tataḥ paścāt putraṃ te navabhiḥ śaraiḥ
so 'nyat kārmukam ādāya bhīṣmasya pramukhe sthitaḥ
     arjunaṃ pañcaviṃśatyā bāhvor urasi cārpayat
tasya kruddho mahārāja pāṇḍavaḥ śatrukarśanaḥ
     apraiṣīd viśikhān ghorān yamadaṇḍopamān bahūn
aprāptān eva tān bāṇāṃś ciccheda tanayas tava
     yatamānasya pārthasya tad adbhutam ivābhavat
     pārthaṃ ca niśitair bāṇair avidhyat tanayas tava
tataḥ kruddho raṇe pārthaḥ śarān saṃdhāya kārmuke
     preṣayām āsa samare svarṇapuṅkhāñ śilāśitān
nyamajjaṃs te mahārāja tasya kāye mahātmanaḥ
     yathā haṃsā mahārāja taḍāgaṃ prāpya bhārata
pīḍitaś caiva putras te pāṇḍavena mahātmanā
     hitvā pārthaṃ raṇe tūrṇaṃ bhīṣmasya ratham āśrayat
     agādhe majjatas tasya dvīpo bhīṣmo 'bhavat tadā
pratilabhya tataḥ saṃjñāṃ putras tava viśāṃ pate
     avārayat tataḥ śūro bhūya eva parākramī
śaraiḥ suniśitaiḥ pārthaṃ yathā vṛtraḥ puraṃdaram
     nirbibheda mahāvīryo vivyathe naiva cārjunāt
