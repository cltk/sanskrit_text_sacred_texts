[v]
      tato 'mṛtasamair vākyair hlādayan puruṣarṣabham
      vaicitra vīryaṃ viduro yad uvāca nibodha tat
[vidura]
      uttiṣṭha rājan kiṃ śeṣe dhārayātmānam ātmanā
      sthirajaṅgama martyānāṃ sarveṣām eṣa nirṇayaḥ
sarve kṣayāntā nicayāḥ patanāntāḥ samucchrayāḥ
      saṃyogā viprayogāntā maraṇāntaṃ hi jīvitam
yadā śūraṃ ca bhīruṃ ca yamaḥ karṣati bhārata
      tat kiṃ na yotsyanti hi te kṣatriyāḥ kṣatriyarṣabha
ayudhyamāno mriyate yudhyamānaś ca jīvati
      kālaṃ prāpya mahārāja na kaś cid ativartate
na cāpy etān hatān yuddhe rājañ śocitum arhasi
      pramāṇaṃ yadi śāstrāṇi gatās te paramāṃ gatim
sarve svādhyāyavanto hi sarve ca caritavratāḥ
      sarve cābhimukhāḥ kṣīṇās tatra kā paridevanā
adarśanād āpatitāḥ punaś cādarśanaṃ gatāḥ
      na te tava na teṣāṃ tvaṃ tatra kā paridevanā
hato 'pi labhate svargaṃ hatvā ca labhate yaśaḥ
      ubhayaṃ no bahuguṇaṃ nāsti niṣphalatā raṇe
teṣāṃ kāmadughāṁl lokān indraḥ saṃkalpayiṣyati
     indrasyātithayo hy ete bhavanti puruṣarṣabha
na yajñair dakṣiṇāvadbhir na tapobhir na vidyayā
     svargaṃ yānti tathā martyā yathā śūrā raṇe hatāḥ
mātā pitṛsahasrāṇi putradāraśatāni ca
     saṃsāreṣv anubhūtāni kasya te kasya vā vayam
śokasthāna sahasrāṇi bhayasthāna śatāni ca
     divase divase mūḍham āviśanti na paṇḍitam
na kālasya priyaḥ kaś cin na dveṣyaḥ kurusattama
     na madhyasthaḥ kva cit kālaḥ sarvaṃ kālaḥ prakarṣati
anityaṃ jīvitaṃ rūpaṃ yauvanaṃ dravyasaṃcayaḥ
     ārogyaṃ priya saṃvāso gṛdhyed eṣu na paṇḍitaḥ
na jānapadikaṃ duḥkham ekaḥ śocitum arhasi
     apy abhāvena yujyeta tac cāsya na nivartate
aśocan pratikurvīta yadi paśyet parākramam
     bhaiṣajyam etad duḥkhasya yad etan nānucintayet
     cintyamānaṃ hi na vyeti bhūyaś cāpi vivardhate
aniṣṭa saṃprayogāc ca viprayogāt priyasya ca
     manuṣyā mānasair duḥkhair yujyante ye 'lpabuddhayaḥ
nārtho na dharmo na sukhaṃ yad etad anuśocasi
     na ca nāpaiti kāryārthāt trivargāc caiva bhraśyate
anyām anyāṃ dhanāvasthāṃ prāpya vaiśeṣikīṃ narāḥ
     asaṃtuṣṭāḥ pramuhyanti saṃtoṣaṃ yānti paṇḍitāḥ
prajñayā mānasaṃ duḥkhaṃ hanyāc chārīram auṣadhaiḥ
     etaj jñānasya sāmarthyaṃ na bālaiḥ samatām iyāt
śayānaṃ cānuśayati tiṣṭhantaṃ cānutiṣṭhati
     anudhāvati dhāvantaṃ karma pūrvakṛtaṃ naram
yasyāṃ yasyām avasthāyāṃ yat karoti śubhāśubham
     tasyāṃ tasyām avasthāyāṃ tat tat phalam upāśnute
