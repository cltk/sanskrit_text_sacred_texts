[y]
      svādhyāyakṛtayatnasya brāhmaṇasya pitāmaha
      dharmakāmasya dharmātman kiṃ nu śreya ihocyate
bahudhā dharśane loke śreyo yad iha manyase
      asmiṁl loke pare caiva tan me brūhi pitāmaha
mahān ayaṃ dharmapatho bahuśākhaś ca bhārata
      kiṃ svid eveha dharmāṇām anuṣṭheyatamaṃ matam
dharmasya mahato rājan bahuśākhasya tattvataḥ
      yan mūlaṃ paramaṃ tāta tat sarvaṃ brūhy atandritaḥ
[bh]
      hanta te kathayiṣyāmi yena śreyaḥ prapatsyase
      pītvāmṛtam iva prājño jñānatṛpto bhaviṣyasi
dharmasya vidhayo naike te te proktā maharṣibhiḥ
      svaṃ svaṃ vijñānam āśritya damas teṣāṃ parāyaṇam
damaṃ niḥśreyasaṃ prāhur vṛddhā niścayadarśinaḥ
      brāhmaṇasya viśeṣeṇa damo dharmaḥ sanātanaḥ
nādāntasya kriyā siddhir yathāvad upalabhyate
      damo dānaṃ tathā yajñān adhītaṃ cātivartate
damas tejo vardhayati pavitraṃ ca damaḥ param
      vipāpmā tejasā yuktaḥ puruṣo vindate mahat
damena sadṛśaṃ dharmaṃ nānyaṃ lokeṣu śuśruma
     damo hi paramo loke praśastaḥ sarvadharmiṇām
pretya cāpi manuṣyendra paramaṃ vindate sukham
     damena hi samāyukto mahāntaṃ dharmam aśnute
sukhaṃ dāntaḥ prasvapiti sukhaṃ ca pratibudhyate
     sukhaṃ paryeti lokāṃś ca manaś cāsya prasīdati
adāntaḥ puruṣaḥ kleśam abhīkṣṇaṃ pratipadyate
     anarthāṃś ca bahūn anyān prasṛjaty ātmadoṣajān
āśrameṣu caturṣv āhur damam evottamaṃ vratam
     tasya liṅgāni vakṣyāmi yeṣāṃ samudayo damaḥ
kṣamā dhṛtir ahiṃsā ca samatā satyam ārjavam
     indriyāvajayo dākṣyaṃ mārdavaṃ hrīr acāpalam
akārpaṇyam asaṃrambhaḥ saṃtoṣaḥ priyavāditā
     avivitsānasūyā cāpy eṣāṃ samudayo damaḥ
guru pūjā ca kauravya dayā bhūteṣv apaiśunam
     janavādo 'mṛṣā vādaḥ stutinindā vivarjanam
kāmaḥ krodhaś ca lobhaś ca darpaḥ stambho vikatthanam
     moha īrṣyāvamānaś cety etad dānto na sevate
anindito hy akāmātmāthālpeccho 'thānasūyakaḥ
     samudrakalpaḥ sa naro na kadā cana pūryate
ahaṃ tvayi mama tvaṃ ca mayi te teṣu cāpy aham
     pūrvasaṃbandhisaṃyogān naitad dānto niṣevate
sarvā grāmyās tathāraṇyā yāś ca loke pravṛttayaḥ
     nindāṃ caiva praśaṃsāṃ ca yo nāśrayati mucyate
maitro 'tha śīlasaṃpannaḥ susahāya paraś ca yaḥ
     muktaś ca vividhaiḥ saṅgais tasya pretya mahat phalam
suvṛttaḥ śīlasaṃpannaḥ prasannātmātmavid budhaḥ
     prāpyeha loke satkāraṃ sugatiṃ pratipadyate
karma yac chubham eveha sadbhir ācaritaṃ ca yat
     tad eva jñānayuktasya muner dharmo na hīyate
niṣkramya vanam āsthāya jñānayukto jitendriyaḥ
     kālākāṅkṣī carann evaṃ brahmabhūyāya kalpate
abhayaṃ yasya bhūtebhyo bhūtānām abhayaṃ yataḥ
     tasya dehād vimuktasya bhayaṃ nāsti kutaś cana
avācinoti karmāṇi na ca saṃpracinoti ha
     samaḥ sarveṣu bhūteṣu maitrāyaṇa gatiś caret
śakunīnām ivākāśe jale vāri carasya vā
     yathāgatir na dṛśyeta tathā tasya na saṃśayaḥ
gṛhān utsṛjya yo rājan mokṣam evābhipadyate
     lokās tejomayās tasya kalpante śāśvatīḥ samāḥ
saṃnyasya sarvakarmāṇi saṃnyasya vidhivat tapaḥ
     saṃnyasya vividhā vidyāḥ sarvaṃ saṃnyasya caiva ha
kāmeṣu cāpy anāvṛttaḥ prasannātmātmavic chuciḥ
     prāpyeha loke satkāraṃ svargaṃ samabhipadyate
yac ca paitāmahaṃ sthānaṃ brahmarāśi samudbhavam
     guhāyāṃ pihitaṃ nityaṃ tad damenābhipadyate
jñānārāmasya buddhasya sarvabhūtāvirodhinaḥ
     nāvṛtti bhayam astīha paraloke bhayaṃ kutaḥ
eka eva dame doṣo dvitīyo nopapadyate
     yad enaṃ kṣamayā yuktam aśaktaṃ manyate janaḥ
etasya tu mahāprājña doṣasya sumahān guṇaḥ
     kṣamāyāṃ vipulā lokāḥ sulabhā hi sahiṣṇunā
dāntasya kim araṇyena tathādāntasya bhārata
     yatraiva hi vased dāntas tad araṇyaṃ sa āśramaḥ
[v]
     etad bhīṣmasya vacanaṃ śrutvā rājā yudhiṣṭhiraḥ
     amṛteneva saṃtṛptaḥ prahṛṣṭaḥ samapadyata
punaś ca paripapraccha bhīṣmaṃ dharmabhṛtāṃ varam
     tapaḥ prati sa covāca tasmai sarvaṃ kurūdvaha
