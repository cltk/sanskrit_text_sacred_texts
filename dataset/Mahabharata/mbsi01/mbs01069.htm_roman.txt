[ṣak]
      rājan sarṣapa mātrāṇi parac chidrāṇi paśyasi
      ātmano bilvamātrāṇi paśyann api na paśyasi
menakā tridaśeṣv eva tridaśāś cānu menakām
      mamaivodricyate janma duḥṣanta tava janmataḥ
kṣitāv aṭasi rājaṃs tvam antarikṣe carāmy aham
      āvayor antaraṃ paśya merusarṣapayor iva
mahendrasya kuberasya yamasya varuṇasya ca
      bhavanāny anusaṃyāmi prabhāvaṃ paśya me nṛpa
satyaś cāpi pravādo 'yaṃ yaṃ pravakṣyāmi te 'nagha
      nidarśanārthaṃ na dveṣāt tac chrutvā kṣantum arhasi
virūpo yāvad ādarśe nātmanaḥ paśyate mukham
      manyate tāvad ātmānam anyebhyo rūpavattaram
yadā tu mukham ādarśe vikṛtaṃ so 'bhivīkṣate
      tadetaraṃ vijānāti ātmānaṃ netaraṃ janam
atīva rūpasaṃpanno na kiṃ cid avamanyate
      atīva jalpan durvāco bhavatīha viheṭhakaḥ
mūrkho hi jalpatāṃ puṃsāṃ śrutvā vācaḥ śubhāśubhāḥ
      aśubhaṃ vākyam ādatte purīṣam iva sūkaraḥ
prājñas tu jalpatāṃ puṃsāṃ śrutvā vācaḥ śubhāśubhāḥ
     guṇavad vākyam ādatte haṃsaḥ kṣīram ivāmbhasaḥ
anyān parivadan sādhur yathā hi paritapyate
     tathā parivadann anyāṃs tuṣṭo bhavati durjanaḥ
abhivādya yathā vṛddhān santo gacchanti nirvṛtim
     evaṃ sajjanam ākruśya mūrkho bhavati nirvṛtaḥ
sukhaṃ jīvanty adoṣajñā mūrkhā doṣānudarśinaḥ
     yatra vācyāḥ paraiḥ santaḥ parān āhus tathāvidhān
ato hāsyataraṃ loke kiṃ cid anyan na vidyate
     idaṃ durjana ity āha durjanaḥ sajjanaṃ svayam
satyadharmacyutāt puṃsaḥ kruddhād āśīviṣād iva
     anāstiko 'py udvijate janaḥ kiṃ punar āstikaḥ
svayam utpādya vai putraṃ sadṛśaṃ yo 'vamanyate
     tasya devāḥ śriyaṃ ghnanti na ca lokān upāśnute
kulavaṃśapratiṣṭhāṃ hi pitaraḥ putram abruvan
     uttamaṃ sarvadharmāṇāṃ tasmāt putraṃ na saṃtyajet
svapatnī prabhavān pañca labdhān krītān vivardhitān
     kṛtān anyāsu cotpannān putrān vai manur abravīt
dharmakīrty āvahā nṝṇāṃ manasaḥ prītivardhanāḥ
     trāyante narakāj jātāḥ putrā dharmaplavāḥ pitṝn
sa tvaṃ nṛpatiśārdūla na putraṃ tyaktum arhasi
     ātmānaṃ satyadharmau ca pālayāno mahīpate
     narendra siṃhakapaṭaṃ na voḍhuṃ tvam ihārhasi
varaṃ kūpaśatād vāpī varaṃ vāpī śatāt kratuḥ
     varaṃ kratuśatāt putraḥ satyaṃ putraśatād varam
aśvamedha sahasraṃ ca satyaṃ ca tulayā dhṛtam
     aśvamedha sahasrād dhi satyam eva viśiṣyate
sarvavedādhigamanaṃ sarvatīrthāvagāhanam
     satyaṃ ca vadato rājan samaṃ vā syān na vā samam
nāsti satyāt paro dharmo na satyād vidyate param
     na hi tīvrataraṃ kiṃ cid anṛtād iha vidyate
rājan satyaṃ paraṃ brahmasatyaṃ ca samayaḥ paraḥ
     mā tyākṣīḥ samayaṃ rājan satyaṃ saṃgatam astu te
anṛte cet prasaṅgas te śraddadhāsi na cet svayam
     ātmano hanta gacchāmi tvādṛśe nāsti saṃgatam
ṛte 'pi tvayi duḥṣanta śaula rājāvataṃsakām
     caturantām imām urvīṃ putro me pālayiṣyati
[v]
     etāvad uktvā vacanaṃ prātiṣṭhata śakuntalā
     athāntarikṣe duḥṣantaṃ vāg uvācāśarīriṇī
     ṛtvik purohitācāryair mantribhiś cāvṛtaṃ tadā
bhastrā mātā pituḥ putro yena jātaḥ sa eva saḥ
     bharasva putraṃ duḥṣanta māvamaṃsthāḥ śakuntalām
retodhāḥ putra unnayati naradeva yamakṣayāt
     tvaṃ cāsya dhātā garbhasya satyam āha śakuntalā
jāyā janayate putram ātmano 'ṅgaṃ dvidhākṛtam
     tasmād bharasva duḥṣanta putraṃ śākuntalaṃ nṛpa
abhūtir eṣā kas tyajyāj jīvañ jīvantam ātmajam
     śākuntalaṃ mahātmānaṃ dauḥṣantiṃ bhara paurava
bhartavyo 'yaṃ tvayā yasmād asmākaṃ vacanād api
     tasmād bhavatv ayaṃ nāmnā bharato nāma te sutaḥ
tac chrutvā pauravo rājā vyāhṛtaṃ vai divaukasām
     purohitam amātyāṃś ca saṃprahṛṣṭo 'bravīd idam
śṛṇvantv etad bhavanto 'sya devadūtasya bhāṣitam
     aham apy evam evainaṃ jānāmi svayam ātmajam
yady ahaṃ vacanād eva gṛhṇīyām imam ātmajam
     bhaved dhi śaṅkā lokasya naivaṃ śuddho bhaved ayam
taṃ viśodhya tadā rājā devadūtena bhārata
     hṛṣṭaḥ pramuditaś cāpi pratijagrāha taṃ sutam
mūrdhni cainam upāghrāya sasnehaṃ pariṣasvaje
     sabhājyamāno vipraiś ca stūyamānaś ca bandibhiḥ
     sa mudaṃ paramāṃ lebhe putra saṃsparśajāṃ nṛpaḥ
tāṃ caiva bhāryāṃ dharmajñaḥ pūjayām āsa dharmataḥ
     abravīc caiva tāṃ rājā sāntvapūrvam idaṃ vacaḥ
kṛto lokaparokṣo 'yaṃ saṃbandho vai tvayā saha
     tasmād etan mayā devi tvac chuddhy arthaṃ vicāritam
manyate caiva lokas te strībhāvān mayi saṃgatam
     putraś cāyaṃ vṛto rājye mayā tasmād vicāritam
yac ca kopitayātyarthaṃ tvayokto 'smy apriyaṃ priye
     praṇayinyā viśālākṣi tat kṣāntaṃ te mayā śubhe
tām evam uktvā rājarṣir duḥṣanto mahiṣīṃ priyām
     vāsobhir annapānaiś ca pūjayām āsa bhārata
duḥṣantaś ca tato rājā putraṃ śākuntalaṃ tadā
     bharataṃ nāmataḥ kṛtvā yauvarājye 'bhyaṣecayat
tasya tat prathitaṃ cakraṃ prāvartata mahātmanaḥ
     bhāsvaraṃ divyam ajitaṃ lokasaṃnādanaṃ mahat
sa vijitya mahīpālāṃś cakāra vaśavartinaḥ
     cakāra ca satāṃ dharmaṃ prāpa cānuttamaṃ yaśaḥ
sa rājā cakravarty āsīt sārvabhaumaḥ pratāpavān
     īje ca bahubhir yajñair yathā śakro marutpatiḥ
yājayām āsa taṃ kaṇvo dakṣavad bhūridakṣiṇam
     śrīmān govitataṃ nāma vājimedham avāpa saḥ
     yasmin sahasraṃ padmānāṃ kaṇvāya bharato dadau
bharatād bhāratī kīrtir yenedaṃ bhārataṃ kulam
     apare ye ca pūrve ca bhāratā iti viśrutāḥ
bharatasyānvavāye hi devakalpā mahaujasaḥ
     babhūvur brahmakalpāś ca bahavo rājasattamaḥ
yeṣām aparimeyāni nāmadheyāni sarvaśaḥ
     teṣāṃ tu te yathāmukhyaṃ kīrtayiṣyāmi bhārata
     mahābhāgān devakalpān satyārjava parāyaṇān
