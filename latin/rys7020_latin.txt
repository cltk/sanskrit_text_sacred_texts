tato vitrāsayan martyān pṛthivyāṃ rākṣasādhipaḥ
 āsasāda ghane tasmin nāradaṃ munisattamam
nāradas tu mahātejā devarṣir amitaprabhaḥ
 abravīn meghapṛṣṭhastho rāvaṇaṃ puṣpake sthitam
rākṣasādhipate saumya tiṣṭha viśravasaḥ suta
 prīto 'smy abhijanopeta vikramair ūrjitais tava
viṣṇunā daityaghātaiś ca tārkṣyasyoragadharṣaṇaiḥ
 tvayā samaramardaiś ca bhṛśaṃ hi paritoṣitaḥ
kiṃ cid vakṣyāmi tāvat te śrotavyaṃ śroṣyase yadi
 śrutvā cānantaraṃ kāryaṃ tvayā rākṣasapuṃgava
kim ayaṃ vadhyate lokas tvayāvadhyena daivataiḥ
 hata eva hy ayaṃ loko yadā mṛtyuvaśaṃ gataḥ
paśya tāvan mahābāho rākṣaseśvaramānuṣam
 lokam enaṃ vicitrārthaṃ yasya na jñāyate gatiḥ
kva cid vāditranṛttāni sevyante muditair janaiḥ
 rudyate cāparai rātrair dhārāśrunayanānanaiḥ
mātā pitṛsutasnehair bhāryā bandhumanoramaiḥ
 mohenāyaṃ jano dhvastaḥ kleśaṃ svaṃ nāvabudhyate
tat kim evaṃ parikliśya lokaṃ mohanirākṛtam
 jita eva tvayā saumya martyaloko na saṃśayaḥ
evaṃ kutas tu laṅkeśo dīpyamāna ivaujasā
 abravīn nāradaṃ tatra saṃprahasyābhivādya ca
maharṣe devagandharvavihāra samarapriya
 ahaṃ khalūdyato gantuṃ vijayārthī rasātalam
tato lokatrayaṃ jitvā sthāpya nāgān surān vaśe
 samudram amṛtārthaṃ vai mathiṣyāmi rasātalam
athābravīd daśagrīvaṃ nārado bhagavān ṛṣiḥ
 kva khalv idānīṃ mārgeṇa tvayānena gamiṣyate
ayaṃ khalu sudurgamyaḥ pitṛrājñaḥ puraṃ prati
 mārgo gacchati durdharṣo yamasyāmitrakarśana
sa tu śāradameghābhaṃ muktvā hāsaṃ daśānanaḥ
 uvāca kṛtam ity eva vacanaṃ cedam abravīt
tasmād eṣa mahābrahman vaivasvatavadhodyataḥ
 gacchāmi dakṣiṇām āśāṃ yatra sūryātmajo nṛpaḥ
mayā hi bhagavan krodhāt pratijñātaṃ raṇārthinā
 avajeṣyāmi caturo lokapālān iti prabho
tenaiṣa prasthito 'haṃ vai pitṛrājapuraṃ prati
 prāṇisaṃkleśakartāraṃ yojayiṣyāmi mṛtyunā
evam uktvā daśagrīvo muniṃ tam abhivādya ca
 prayayau dakṣiṇām āśāṃ prahṛṣṭaiḥ saha mantribhiḥ
nāradas tu mahātejā muhūrtaṃ dhyānam āsthitaḥ
 cintayām āsa viprendro vidhūma iva pāvakaḥ
yena lokās trayaḥ sendrāḥ kliśyante sacarācarāḥ
 kṣīṇe cāyuṣi dharme ca sa kālo hiṃsyate katham
yasya nityaṃ trayo lokā vidravanti bhayārditāḥ
 taṃ kathaṃ rākṣasendro 'sau svayam evābhigacchati
yo vidhātā ca dhātā ca sukṛte duṣkṛte yathā
 trailokyaṃ vijitaṃ yena taṃ kathaṃ nu vijeṣyati
aparaṃ kiṃ nu kṛtvaivaṃ vidhānaṃ saṃvidhāsyati
 kautūhalasamutpanno yāsyāmi yamasādanam
