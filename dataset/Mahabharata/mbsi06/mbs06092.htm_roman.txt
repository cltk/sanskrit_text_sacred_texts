[s]
      putraṃ tu nihataṃ śrutvā irāvantaṃ dhanaṃjayaḥ
      duḥkhena mahatāviṣṭo niḥśvasan pannago yathā
abravīt samare rājan vāsudevam idaṃ vacaḥ
      idaṃ nūnaṃ mahāprājño viduro dṛṣṭavān purā
kurūṇāṃ pāṇḍavānāṃ ca kṣayaṃ ghoraṃ mahāmatiḥ
      tato nivārayitavān dhṛtarāṣṭraṃ janeśvaram
avadhyā bahavo vīrāḥ saṃgrāme madhusūdana
      nihatāḥ kauravaiḥ saṃkhye tathāsmābhiś ca te hatāḥ
arthahetor naraśreṣṭha kriyate karma kutsitam
      dhig arthān yatkṛte hy evaṃ kriyate jñātisaṃkṣayaḥ
adhanasya mṛtaṃ śreyo na ca jñātivadhād dhanam
      kiṃ nu prāpsyāmahe kṛṣṇa hatvā jñātīn samāgatān
duryodhanāparādhena śakuneḥ saubalasya ca
      kṣatriyā nidhanaṃ yānti karṇa durmantritena ca
idānīṃ ca vijānāmi sukṛtaṃ madhusūdana
      kṛtaṃ rājñā mahābāho yācatā sma suyodhanam
      rājyārdhaṃ pañca vā grāmān nākārṣīt sa ca durmatiḥ
dṛṣṭvā hi kṣatriyāñ śūrāñ śayānān dharaṇītale
      nindāmi bhṛśam ātmānaṃ dhig astu kṣatrajīvikām
aśaktam iti mām ete jñāsyanti kṣatriyā raṇe
     yuddhaṃ mamābhirucitaṃ jñātibhir madhusūdana
saṃcodaya hayān kṣipraṃ dhārtarāṣṭracamūṃ prati
     pratariṣya mahāpāraṃ bhujābhyāṃ samarodadhim
     nāyaṃ klībayituṃ kālo vidyate mādhava kva cit
evam uktas tu pārthena keśavaḥ paravīrahā
     codayām āsa tān aśvān pāṇḍurān vātaraṃhasaḥ
atha śabdo mahān āsīt tava sainyasya bhārata
     mārutoddhūta vegasya sāgarasyeva parvaṇi
aparāhṇe mahārāja saṃgrāmaḥ samapadyata
     parjanyasamanirghoṣo bhīṣmasya saha pāṇḍavaiḥ
tato rājaṃs tava sutā bhīmasenam upādravan
     parivārya raṇe droṇaṃ vasavo vāsavaṃ yathā
tataḥ śāṃtanavo bhīṣmaḥ kṛpaś ca rathināṃ varaḥ
     bhagadattaḥ suśarmā ca dhanaṃjayam upādravan
hārdikyo bāhlikaś caiva sātyakiṃ samabhidrutau
     ambaṣṭhakas tu nṛpatir abhimanyum avārayat
śeṣās tv anye mahārāja śeṣān eva mahārathān
     tataḥ pravavṛte yuddhaṃ ghorarūpaṃ bhayāvaham
bhīmasenas tu saṃprekṣya putrāṃs tava janeśvara
     prajajvāla raṇe kruddho haviṣā havyavāḍ iva
putrās tu tava kaunteyaṃ chādayāṃ cakrire śaraiḥ
     prāvṛṣīva mahārāja jaladāḥ parvataṃ yathā
sa cchādyamāno bahudhā putrais tava viśāṃ pate
     sṛkkiṇī vilihan vīraḥ śārdūla iva darpitaḥ
vyūḍhoraskaṃ tato bhīmaḥ pātayām āsa pārthiva
     kṣurapreṇa sutīkṣṇena so 'bhavad gatajīvitaḥ
apareṇa tu bhallena pītena niśitena ca
     apātayat kuṇḍalinaṃ siṃhaḥ kṣudramṛgaṃ yathā
tataḥ suniśitān pītān samādatta śilīmukhān
     sa sapta tvarayā yuktaḥ putrāṃs te prāpya māriṣa
preṣitā bhīmasenena śarās te dṛḍhadhanvanā
     apātayanta putrāṃs te rathebhyaḥ sumahārathān
anādhṛṣṭiṃ kuṇḍa bhedaṃ vairāṭaṃ dīrghalocanam
     dīrghabāhuṃ subāhuṃ ca tathaiva kanakadhvajam
prapatanta sma te vīrā virejur bharatarṣabha
     vasante puṣpaśabalāś cūtāḥ prapatitā iva
tataḥ pradudruvuḥ śeṣāḥ putrās tava viśāṃ pate
     taṃ kālam iva manyanto bhīmasenaṃ mahābalam
droṇas tu samare vīraṃ nirdahantaṃ sutāṃs tava
     yathādriṃ vāridhārābhiḥ samantād vyakirac charaiḥ
tatrādbhutam apaśyāma kuntīputrasya pauruṣam
     droṇena vāryamāṇo 'pi nijaghne yat sutāṃs tava
yathā hi govṛṣo varṣaṃ saṃdhārayati khāt patat
     bhīmas tathā droṇa muktaṃ śaravarṣam adīdharat
adbhutaṃ ca mahārāja tatra cakre vṛkodaraḥ
     yat putrāṃs te 'vadhīt saṃkhye droṇaṃ caiva nyayodhayat
putreṣu tava vīreṣu cikrīḍārjuna pūrvajaḥ
     mṛgeṣv iva mahārāja caran vyāghro mahābalaḥ
yathā vā paśumadhyastho drāvayeta paśūn vṛkaḥ
     vṛkodaras tava sutāṃs tathā vyadrāvayad raṇe
gāṅgeyo bhagadattaś ca gautamaś ca mahārathaḥ
     pāṇḍavaṃ rabhasaṃ yuddhe vārayām āsur arjunam
astrair astrāṇi saṃvārya teṣāṃ so 'tiratho raṇe
     pravīrāṃs tava sainyeṣu preṣayām āsa mṛtyave
abhimanyuś ca rājānam ambaṣṭhaṃ lokaviśrutam
     virathaṃ rathināṃ śreṣṭhaṃ kārayām āsa sāyakaiḥ
viratho vadhyamānaḥ sa saubhadreṇa yaśasvinā
     avaplutya rathāt tūrṇaṃ savrīḍo manujādhipaḥ
asiṃ cikṣepa samare saubhadrasya mahātmanaḥ
     āruroha rathaṃ caiva hārdikyasya mahātmanaḥ
āpatantaṃ tu nistriṃśaṃ yuddhamārga viśāradaḥ
     lāghavād vyaṃsayām āsa saubhadraḥ paravīrahā
vyaṃsitaṃ vīkṣya nistriṃśaṃ saubhadreṇa raṇe tadā
     sādhu sādhv iti sainyānāṃ praṇādo 'bhūd viśāṃ pate
dhṛṣṭadyumnamukhās tv anye tava sainyam ayodhayan
     tathaiva tāvakāḥ sarve pāṇḍusainyam ayodhayan
tatrākrando mahān āsīt tava teṣāṃ ca bhārata
     nighnatāṃ bhṛśam anyonyaṃ kurvatāṃ karma duṣkaram
anyonyaṃ hi raṇe śūrāḥ keśeṣv ākṣipya māriṣa
     nakhair dantair ayudhyanta muṣṭibhir jānubhis tathā
bāhubhiś ca talaiś caiva nistriṃśaiś ca susaṃśitaiḥ
     vivaraṃ prāpya cānyonyam anayan yamasādanam
nyahanac ca pitā putraṃ putraś ca pitaraṃ raṇe
     vyākulīkṛtasaṃkalpā yuyudhus tatra mānavāḥ
raṇe cārūṇi cāpāni hemapṛṣṭhāni bhārata
     hatānām apaviddhāni kalāpāś ca mahādhanāḥ
jātarūpamayaiḥ puṅkhai rājataiś ca śitāḥ śarāḥ
     tailadhautā vyarājanta nirmuktabhujagopamāḥ
hastidanta tsarūn khaḍgāñ jātarūpapariṣkṛtān
     carmāṇi cāpaviddhāni rukmapṛṣṭhāni dhanvinām
suvarṇavikṛtaprāsān paṭṭiśān hemabhūṣitān
     jātarūpamayāś carṣṭīḥ śaktyaś ca kanakojjvalāḥ
apakṛttāś ca patitā musalāni gurūṇi ca
     parighān paṭṭiśāṃś caiva bhiṇḍipālāṃś ca māriṣa
patitāṃs tomarāṃś cāpi citrā hemapariṣkṛtāḥ
     kuthāś ca bahudhākārāś cāmaravyajanāni ca
nānāvidhāni śastrāṇi visṛjya patitā narāḥ
     jīvanta iva dṛśyante gatasattvā mahārathāḥ
gadā vimathitair gātrair musalair bhinnamastakāḥ
     gajavājirathakṣuṇṇāḥ śerate sma narāḥ kṣitau
tathaivāśvanṛnāgānāṃ śarīrair ābabhau tadā
     saṃchannā vasudhā rājan parvatair iva sarvataḥ
samare patitaiś caiva śaktyṛṣṭi śaratomaraiḥ
     nistriṃśaiḥ paṭṭiśaiḥ prāsair ayaḥ kuntaiḥ paraśvadhaiḥ
parighair bhiṇḍipālaiś ca śataghnībhis tathaiva ca
     śarīraiḥ śastrabhinnaiś ca samāstīryata medinī
niḥśabdair alpaśabdaiś ca śoṇitaughapariplutaiḥ
     gatāsubhir amitraghna vibabhau saṃvṛtā mahī
sa talatraiḥ sa keyūrair bāhubhiś candanokṣitaiḥ
     hastihastopamaiś chinnair ūrubhiś ca tarasvinām
baddhacūḍā maṇidharaiḥ śirobhiś ca sakuṇḍalaiḥ
     patitair vṛṣabhākṣāṇāṃ babhau bhārata medinī
kavacaiḥ śoṇitādigdhair viprakīrṇaiś ca kāñcanaiḥ
     rarāja subhṛśaṃ bhūmiḥ śāntārcibhir ivānalaiḥ
vipraviddhaiḥ kalāpaiś ca patitaiś ca śarāsanaiḥ
     viprakīrṇaiḥ śaraiś cāpi rukmapuṅkhaiḥ samantataḥ
rathaiś ca bahubhir bhagnaiḥ kiṅkiṇījālamālibhiḥ
     vājibhiś ca hataiḥ kīrṇaiḥ srastajihvaiḥ sa śoṇitaiḥ
anukarṣaiḥ patākābhir upāsaṅgair dhvajair api
     pravīrāṇāṃ mahāśaṅkhair viprakīrṇaiś ca pāṇḍuraiḥ
srastahastaiś ca mātaṅgaiḥ śayānair vibabhau mahī
     nānārūpair alaṃkāraiḥ pramadevābhyalaṃkṛtā
dantibhiś cāparais tatra sa prāsair gāḍhavedanaiḥ
     karaiḥ śabdaṃ vimuñcadbhiḥ śīkaraṃ ca muhur muhuḥ
     vibabhau tad raṇasthānaṃ dhamyamānair ivācalaiḥ
nānā rāgaiḥ kambalaiś ca paristomaiś ca dantinām
     vaiḍūya maṇidaṇḍaiś ca patitair aṅkuśaiḥ śubhaiḥ
ghaṇṭābhiś ca gajendrāṇāṃ patitābhiḥ samantataḥ
     vighāṭita vicitrābhiḥ kuthābhī rāṅkavais tathā
graiveyaiś citrarūpaiś ca rukmakakṣyābhir eva ca
     yantraiś ca bahudhā chinnais tomaraiś ca sa kampanaiḥ
aśvānāṃ reṇukapilai rukmac channair uraś chadaiḥ
     sādināṃ ca bhujaiś chinnaiḥ patitaiḥ sāṅgadais tathā
prāsaiś ca vimalais tīkṣṇair vimalābhis tatharṣṭibhiḥ
     uṣṇīṣaiś ca tathā chinnaiḥ praviddhaiś ca tatas tataḥ
vicitrair ardhacandraiś ca jātarūpapariṣkṛtaiḥ
     aśvāstara paristomai rāṅkavair mṛditais tathā
narendra cūḍāmaṇibhir vicitraiś ca mahādhanaiḥ
     chatrais tathāpaviddhaiś ca cāmaravyajanair api
padmendu dyutibhiś caiva vadanaiś cārukuṇḍalaiḥ
     kḷpta śmaśrubhir atyarthaṃ vīrāṇāṃ samalaṃkṛtaiḥ
apaviddhair mahārāja suvarṇojjvala kuṇḍalaiḥ
     grahanakṣatraśabalā dyaur ivāsīd vasuṃdharāḥ
evam ete mahāsene mṛdite tatra bhārata
     parasparaṃ samāsādya tava teṣāṃ ca saṃyuge
teṣu śrānteṣu bhagneṣu mṛditeṣu ca bhārata
     rātriḥ samabhavad ghorā nāpaśyāma tato raṇam
tato 'vahāraṃ sainyānāṃ pracakruḥ kurupāṇḍavāḥ
     ghore niśāmukhe raudre vartamāne sudāruṇe
avahāraṃ tataḥ kṛtvā sahitāḥ kurupāṇḍavāḥ
     nyaviśanta yathākālaṃ gatvā svaśibiraṃ tadā
