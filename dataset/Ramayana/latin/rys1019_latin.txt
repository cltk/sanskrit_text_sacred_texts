tac chrutvā rājaśārdūla viśvāmitrasya bhāṣitam
 muhūrtam iva niḥsaṃjñaḥ saṃjñāvān idam abravīt
ūnaṣoḍaśavarṣo me rāmo rājīvalocanaḥ
 na yuddhayogyatām asya paśyāmi saha rākṣasaiḥ
iyam akṣauhiṇī pūrṇā yasyāhaṃ patir īśvaraḥ
 anayā saṃvṛto gatvā yodhāhaṃ tair niśācaraiḥ
ime śūrāś ca vikrāntā bhṛtyā me 'straviśāradāḥ
 yogyā rakṣogaṇair yoddhuṃ na rāmaṃ netum arhasi
aham eva dhanuṣpāṇir goptā samaramūrdhani
 yāvat prāṇān dhariṣyāmi tāvad yotsye niśācaraiḥ
nirvighnā vratavaryā sā bhaviṣyati surakṣitā
 ahaṃ tatra gamiṣyāmil na rāma netum arhasi
bālo hy akṛtavidyaś ca na ca vetti balābalam
 na cāstrabalasaṃyukto na ca yuddhaviśāradaḥ
 na cāsau rakṣasāṃ yogyaḥ kūṭayuddhā hi te dhruvam
viprayukto hi rāmeṇa muhūrtam api notsahe
 jīvituṃ muniśārdūla na rāmaṃ netum arhasi
yadi vā rāghavaṃ brahman netum icchasi suvrata
 caturaṅgasamāyuktaṃ mayā saha ca taṃ naya
ṣaṣṭir varṣasahasrāṇi jātasya mama kauśikaḥ
 duḥkhenotpāditaś cāyaṃ na rāmaṃ netum arhasi
caturṇām ātmajānāṃ hi prītiḥ paramikā mama
 jyeṣṭhaṃ dharmapradhānaṃ ca na rāmaṃ netum arhasi
kiṃ vīryā rākṣasās te ca kasya putrāś ca ke ca te
 kathaṃ pramāṇāḥ ke caitān rakṣanti munipuṃgava
kathaṃ ca pratikartavyaṃ teṣāṃ rāmeṇa rakṣasām
 māmakair vā balair brahman mayā vā kūṭayodhinām
sarvaṃ me śaṃsa bhagavan kathaṃ teṣāṃ mayā raṇe
 sthātavyaṃ duṣṭabhāvānāṃ vīryotsiktā hi rākṣasāḥ
tasya tad vacanaṃ śrutvā viśvāmitro 'bhyabhāṣata
 paulastyavaṃśaprabhavo rāvaṇo nāma rākṣasaḥ
sa brahmaṇā dattavaras trailokyaṃ bādhate bhṛśam
 mahābalo mahāvīryo rākṣasair bahubhir vṛtaḥ
śrūyate hi mahāvīryo rāvaṇo rākṣasādhipaḥ
 sākṣād vaiśravaṇabhrātā putro viśvaraso muneḥ
yadā svayaṃ na yajñasya vighnakartā mahābalaḥ
 tena saṃcoditau tau tu rākṣasau sumahā balau
 mārīcaś ca subāhuś ca yajñavighnaṃ kariṣyataḥ
ity ukto muninā tena rājovāca muniṃ tadā
 na hi śakto 'smi saṃgrāme sthātuṃ tasya durātmanaḥ
sa tvaṃ prasādaṃ dharmajña kuruṣva mama putrake
 devadānavagandharvā yakṣāḥ pataga pannagāḥ
na śaktā rāvaṇaṃ soḍhuṃ kiṃ punar mānavā yudhi
 sa hi vīryavatāṃ vīryam ādatte yudhi rākṣasaḥ
tena cāhaṃ na śakto 'smi saṃyoddhuṃ tasya vā balaiḥ
 sabalo vā muniśreṣṭha sahito vā mamātmajaiḥ
katham apy amaraprakhyaṃ saṃgrāmāṇām akovidam
 bālaṃ me tanayaṃ brahman naiva dāsyāmi putrakam
atha kālopamau yuddhe sutau sundopasundayoḥ
 yajñavighnakarau tau te naiva dāsyāmi putrakam
mārīcaś ca subāhuś ca vīryavantau suśikṣitau
 tayor anyatareṇāhaṃ yoddhā syāṃ sasuhṛdgaṇaḥ
