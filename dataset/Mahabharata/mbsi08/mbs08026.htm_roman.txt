[dur]
      ayaṃ te karṇa sārathyaṃ madrarājaḥ kariṣyati
      kṛṣṇād abhyadhiko yantā devendrasyeva mātaliḥ
yathā harihayair yuktaṃ saṃgṛhṇāti sa mātaliḥ
      śalyas tava tathādyāyaṃ saṃyantā rathavājinām
yodhe tvayi rathasthe ca madrarāje ca sārathau
      rathaśreṣṭho dhruvaṃ saṃkhye pārtho nābhibhaviṣyati
[s]
      tato duryodhano bhūyo madrarājaṃ tarasvinam
      uvāca rājan saṃgrāme saṃyacchantaṃ hayottamān
tvayābhigupto rādheyo vijeṣyati dhanaṃjayam
      ity ukto ratham āsthāya tatheti prāha bhārata
śalye 'bhyupagate karṇaḥ sārathiṃ sumano'bravīt
      svaṃ sūta syandanaṃ mahyaṃ kalpayety asakṛt tvaran
tato jaitraṃ rathavaraṃ gandharvanagaropamam
      vidhivat kalpitaṃ bhartre jayety uktvā nyavedayat
taṃ rathaṃ rathināṃ śreṣṭhaḥ karṇo 'bhyarcya yathāvidhi
      saṃpāditaṃ brahmavidā pūrvam eva purodhasā
kṛtvā pradakṣiṇaṃ yatnād upasthāya ca bhāskaram
      samīpasthaṃ madrarājaṃ samāropayad agrataḥ
tataḥ karṇasya durdharṣaṃ syandanapravaraṃ mahat
     āruroha mahātejāḥ śalyaḥ siṃha ivācalam
tataḥ śalyāsthitaṃ rājan karṇaḥ svaratham uttamam
     adhyatiṣṭhad yathāmbhodaṃ vidyutvantaṃ divākaraḥ
tāv ekaratham ārūḍhāv ādityāgnisamatviṣau
     vyabhrājetāṃ yathā meghaṃ sūryāgnī sahitau divi
saṃstūyamānau tau vīrau tadāstāṃ dyutimattarau
     ṛtvik sadasyair indrāgnī hūyamānāv ivādhvare
sa śalya saṃgṛhītāśve rathe karṇaḥ sthito 'bhavat
     dhanur visphārayan ghoraṃ pariveṣīva bhāskaraḥ
āsthitaḥ sa rathaśreṣṭhaṃ karṇaḥ śaragabhastimān
     prababhau puruṣavyāghro mandarastha ivāṃśumān
taṃ rathasthaṃ mahāvīraṃ yāntaṃ cāmitatejasam
     duryodhanaḥ sma rādheyam idaṃ vacanam abravīt
akṛtaṃ droṇa bhīṣmābhyāṃ duṣkaraṃ karma saṃyuge
     kuruṣvādhirathe vīra miṣatāṃ sarvadhanvinām
manogataṃ mama hy āsīd bhīṣmadroṇau mahārathau
     arjunaṃ bhīmasenaṃ ca nihantārāv iti dhruvam
tābhyāṃ yad akṛtaṃ vīra vīrakarma mahāmṛdhe
     tat karma kuru rādheya vajrapāṇir ivāparaḥ
gṛhāṇa dharmarājaṃ vā jahi vā tvaṃ dhanaṃjayam
     bhīmasenaṃ ca rādheya mādrīputrau yamāv api
jayaś ca te 'stu bhadraṃ ca prayāhi puruṣarṣabha
     pāṇḍuputrasya sainyāni kuru sarvāṇi bhasmasāt
tatas tūryasahasrāṇi bherīṇām ayutāni ca
     vādyamānāny arocanta meghaśabdā yathā divi
pratigṛhya tu tad vākyaṃ rathastho rathasattamaḥ
     abhyabhāṣata rādheyaḥ śalyaṃ yuddhaviśādaram
codayāśvān mahābāho yāvad dhanmi dhanaṃjayam
     bhīmasenaṃ yamau cobhau rājānaṃ ca yudhiṣṭhiram
adya paśyatu me śalya bāhuvīryaṃ dhanaṃjayaḥ
     asyataḥ kaṅkapatrāṇāṃ sahasrāṇi śatāni ca
adya kṣepsyāmy ahaṃ śalya śarān paramatejanān
     pāṇḍavānāṃ vināśāya duryodhana jayāya ca
[ṣalya]
     sūtaputra kathaṃ nu tvaṃ pāṇḍavān avamanyase
     sarvāstrajñān maheṣvāsān sarvān eva mahārathān
anivartino mahābhāgān ajeyān satyavikramān
     api saṃjanayeyur ye bhayaṃ sākṣāc chatakratoḥ
yadā śroṣyasi nirghoṣaṃ visphūrjitam ivāśaneḥ
     rādheya gāṇḍivasyājau tadā naivaṃ vadiṣyasi
[s]
     anādṛtya tu tad vākyaṃ madrarājena bhāṣitam
     drakṣyasy adyety avocad vai śakyaṃ karṇo nareśvara
dṛṣṭvā karṇaṃ maheṣvāsaṃ yuyutsuṃ samavasthitam
     cukruśuḥ kuravaḥ sarve hṛṣṭarūpāḥ paraṃtapa
tato dundubhighoṣeṇa bherīṇāṃ ninadena ca
     bāṇaśabdaiś ca vividhair garjitaiś ca tarasvinām
     niryayus tāvakā yuddhe mṛtyuṃ kṛtvā nivartanam
prayāte tu tataḥ karṇe yodheṣu muditeṣu ca
     cacāla pṛthivī rājan rarāsa ca suvisvaram
niścaranto vyadṛśyanta sūryāt sapta mahāgrahāḥ
     ulkā pātaś ca saṃjajñe diśāṃ dāhas tathaiva ca
     tathāśanyaś ca saṃpetur vavur vātāś ca dāruṇāḥ
mṛgapakṣigaṇāś caiva bahuśaḥ pṛtanāṃ tava
     apasavyaṃ tadā cakrur vedayanto mahad bhayam
prasthitasya ca karṇasya nipetus turagā bhuvi
     asthi varṣaṃ ca patitam antarikṣād bhayānakam
jajvaluś caiva śastrāṇi dhvajāś caiva cakampire
     aśrūṇi ca vyamuñcanta vāhanāni viśāṃ pate
ete cānye ca bahava utpātās tatra māriṣa
     samutpetur vināśāya kauravāṇāṃ sudāruṇāḥ
na ca tān gaṇayām āsuḥ sarve te daivamohitāḥ
     prasthitaṃ sūtaputraṃ ca jayety ūcur narā bhuvi
     nirjitān pāṇḍavāṃś caiva menire tava kauravāḥ
tato rathasthaḥ paravīra hantā; bhīṣmadroṇāv āttavīryau nirīkṣya
     samajvalad bhārata pāvakābho; vaikartano 'sau rathakuñjaro vṛṣaḥ
sa śalyam ābhāṣya jagāda vākyaṃ; pārthasya karmāpratimaṃ ca dṛṣṭvā
     mānena darpeṇa ca dahyamānaḥ; krodhena dīpyann iva niḥśvasitvā
nāhaṃ mahendrād api vajravāṇeḥ; kruddhād bibhemy āttadhanū rathasthaḥ
     dṛṣṭvā tu bhīṣma pramukhāñ śayānān; na tv eva māṃ sthiratā saṃjahāti
mahendra viṣṇupratimāv aninditau; rathāśvanāgapravara pramāthinau
     avadhyakalpau nihatau yadā parais; tato mamādyāpi raṇe 'sti sādhvasam
samīkṣya saṃkhye 'tibālān narādhipair; narāśvamātaṅgarathāñ śarair hatān
     kathaṃ na sarvān ahitān raṇe 'vadhīn; mahāstravid brāhmaṇapuṃgavo guruḥ
sa saṃsmaran droṇa havaṃ mahāhave; bravīmi satyaṃ kuravo nibodhata
     na vo mad anyaḥ prasahed raṇe 'rjunaṃ; kramāgataṃ mṛtyum ivograrūpiṇam
śikṣā prasādaś ca balaṃ dhṛtiś ca; droṇe mahāstrāṇi ca saṃnatiś ca
     sa ced agān mṛtyuvaśaṃ mahātmā; sarvān anyān āturān adya manye
neha dhruvaṃ kiṃ cid api pracintyaṃ; vidur loke karmaṇo 'nitya yogāt
     sūryodaye ko hi vimuktasaṃśayo; garvaṃ kurvītādya gurau nipātite
na nūnam astrāṇi balaṃ parākramaḥ; kriyā sunītaṃ paramāyudhāni vā
     alaṃ manuṣyasya sukhāya vartituṃ; tathā hi yuddhe nihataḥ parair guruḥ
hutāśanāditya samānatejasaṃ; parākrame viṣṇupuraṃdaropamam
     naye bṛhaspatyuśanaḥ samaṃ sadā; na cainam astraṃ tad apāt suduḥsaham
saṃprakruṣṭe ruditastrī kumāre; parābhūte pauruṣe dhārtarāṣṭre
     mayā kṛtyam iti jānāmi śalya; prayāhi tasmād dviṣatām anīkam
yatra rājā pāṇḍavāḥ satyasaṃdho; vyavasthito bhīmasenārjunau ca
     vāsudevaḥ sṛñjayāḥ sātyakiś ca; yamau ca kas tau viṣahen mad anyaḥ
tasmāt kṣipraṃ madrapate prayāhi; raṇe pāñcālān pāṇḍavān sṛñjayāṃś ca
     tān vā haniṣyāmi sametya saṃkhye; yāsyāmi vā droṇa mukhāya manye
na tv evāhaṃ na gamiṣyāmi madhyaṃ; teṣāṃ śūrāṇām iti mā śalyaviddhi
     mitradroho marṣaṇīyo na me 'yaṃ; tyaktvā prāṇān anuyāsyāmi droṇam
prājñasya mūḍhasya ca jīvitānte; prāṇapramokṣo 'ntakavaktragasya
     ato vidvann abhiyāsyāmi pārthaṃ; diṣṭaṃ na śakyaṃ vyativartituṃ vai
kalyāṇa vṛttaḥ satataṃ hi rājan; vaicitravīryasya suto mamāsīt
     tasyārthasiddhyartham ahaṃ tyajāmi; priyān bhogān dustyajaṃ jīvitaṃ ca
vaiyāghracarmāṇam akūjanākṣaṃ; haimatrikośaṃ rajatatriveṇum
     rathaprabarhaṃ turagaprabarhair; yuktaṃ prādān mahyam idaṃ hi rāmaḥ
dhanūṃṣi citrāṇi nirīkṣya śalya; dhvajaṃ gadāṃ sāyakāṃś cograrūpān
     asiṃ ca dīptaṃ paramāyudhaṃ ca; śaṅkhaṃ ca śubhraṃ svanavantam ugram
patākinaṃ vajranipāta nisvanaṃ; sitāśvayuktaṃ śubhatūṇa śobhitam
     imaṃ samāsthāya rathaṃ ratharṣabhaṃ; raṇe haniṣyāmy aham arjunaṃ balāt
taṃ cen mṛtyuḥ sarvaharo 'bhirakṣate; sadā pramattaḥ samare pāṇḍuputram
     taṃ vā haniṣyāmi sametya yuddhe; yāsyāmi vā bhīṣma mukho yamāya
yama varuṇa kubera vāsavā vā; yadi yugapat sagaṇā mahāhave
     jugupiṣava ihaitya pāṇḍavaṃ; kim u bahunā saha tair jayāmi tam
iti raṇarabhasasya katthatas; tad upaniśamya vacaḥ sa madrarāṭ
     avahasad avamanya vīryavān; pratiṣiṣidhe ca jāgāda cottaram
virama virama karṇa katthanād; atirabhaso 'syati cāpy ayuktavāk
     kva ca hi naravaro dhanaṃjayaḥ; kva punar iha tvam upāramābudha
yadusadanam upendra pālitaṃ; tridivam ivāmara rājarakṣitam
     prasabham iha vilokya ko haret; puruṣavarāvarajām ṛte 'rjunāt
tribhuvana sṛjam īśvareśvaraṃ; ka iha pumān bhavam āhvayed yudhi
     mṛgavadha kalahe ṛte 'rjunāt; surapativīryasamaprabhāvataḥ
asurasuramahoragān narān; garuḍa piśāca sayakṣarākṣasān
     iṣubhir ajayad agnigauravāt; svabhilaṣitaṃ ca havir dadau jayaḥ
smarasi nanu yadā parair hṛtaḥ; sa ca dhṛtarāṣṭra suto vimokṣitaḥ
     dinakaraja narottamair yadā; maruṣu bahūn vinihatya tān arīn
prathamam api palāyite tvayi; priya kalahā dhṛtarāṣṭra sūnavaḥ
     smarasi nanu yadā pramocitāḥ; khacara gaṇān avajitya pāṇḍavaiḥ
samudita balavāhanāḥ punaḥ; puruṣavareṇa jitāḥ stha gograhe
     saguru guru sutāḥ sabhīṣmakāḥ; kim u na jitaḥ sa tadā tvayārjunaḥ
idam aparam upasthitaṃ punas; tava nidhanāya suyuddham adya vai
     yadi na ripubhayāt palāyase; samaragato 'dya hato 'si sūtaja
[s]
     iti bahu paruṣaṃ prabhāṣati; pramanasi madrapatau ripustavam
     bhṛśam atiruṣitaḥ paraṃ vṛṣaḥ; kuru pṛtanā patir āha madrapam
bhavatu bhavatu kiṃ vikatthase; nanu mama tasya ca yuddham udyatam
     yadi sa jayati māṃ mahāhave; tata idam astu sukatthitaṃ tava
evam astv iti madreśa uktvā nottaram uktavān
     yāhi madreśa cāpy enaṃ karṇaḥ prāha yuyutsayā
sa rathaḥ prayayau śatrūñ śvetāśvaḥ śalya sārathiḥ
     nighnann amitrān samare tamo ghnan savitā yathā
tataḥ prāyāt prītimān vai rathena; vaiyāghreṇa śvetayujātha karṇaḥ
     sa cālokya dhvajinīṃ pāṇḍavānāṃ; dhanaṃjayaṃ tvarayā paryapṛcchat
