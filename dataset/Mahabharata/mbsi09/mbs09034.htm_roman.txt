[j]
      pūrvam eva yadā rāmas tasmin yuddhe upasthite
      āmantrya keśavaṃ yāto vṛṣṇibhiḥ sahitaḥ prabhuḥ
sāhāyyaṃ dhārtarāṣṭrasya na ca kartāsmi keśava
      na caiva pāṇḍuputrāṇāṃ gamiṣyāmi yathāgatam
evam uktvā tadā rāmo yātaḥ śatrunibarhaṇaḥ
      tasya cāgamanaṃ bhūyo brahmañ śaṃsitum arhasi
ākhyāhi me vistarataḥ kathaṃ rāma upasthitaḥ
      kathaṃ ca dṛṣṭavān yuddhaṃ kuśalo hy asi sattama
[vai]
      upaplavye niviṣṭeṣu pāṇḍaveṣu mahātmasu
      preṣito dhṛtarāṣṭrasya samīpaṃ madhusūdanaḥ
      śamaṃ prati mahāvāho hitārthaṃ sarvadehinām
sa gatvā hāstinapuraṃ dhṛtarāṣṭraṃ sametya ca
      uktavān vacanaṃ tathyaṃ hitaṃ caiva viśeṣataḥ
      na ca tat kṛtavān rājā yathākhyātaṃ hi te purā
anavāpya śamaṃ tatra kṛṣṇaḥ puruṣasattamaḥ
      āgacchata mahābāhur upaplavyaṃ janādhipa
tataḥ pratyāgataḥ kṛṣṇo dhārtarāṣṭra visarjitaḥ
      akriyāyāṃ naravyāghra pāṇḍavān idam abravīt
na kurvanti vaco mahyaṃ kuravaḥ kālacoditāḥ
      nirgacchadhvaṃ pāṇḍaveyāḥ puṣyeṇa sahitā mayā
tato vibhajyamāneṣu baleṣu balināṃ varaḥ
     provāca bhrātaraṃ kṛṣṇaṃ rauhiṇeyo mahāmanāḥ
teṣām api mahābāho sāhāyyaṃ madhusūdana
     kriyatām iti tat kṛṣṇo nāsya cakre vacas tadā
tato manyuparītātmā jagāma yadunandanaḥ
     tīrthayātrāṃ haladharaḥ sarasvatyāṃ mahāyaśāḥ
     maitre nakṣatrayoge sma sahitaḥ sarvayādavaiḥ
āśrayām āsa bhojas tu duryodnanam ariṃdamaḥ
     yuyudhānena sahito vāsudevas tu pāṇḍavān
rauhiṇeye gate śūre puṣyeṇa madhusūdanaḥ
     pāṇḍaveyān puraskṛtya yayāv abhimukhaḥ kurūn
gacchan eva pathisthas tu rāmaḥ preṣyān uvāca hā
     saṃbhārāṃs tīrthayātrāyāṃ sārvopakaraṇāni ca
     ānayadhvaṃ dvārakāyā agnīn vai yājakāṃs tathā
suvarṇaṃ rajataṃ caiva dhenur vāsāṃsi vājinaḥ
     kuñjarāṃś ca rathāṃś caiva kharoṣṭraṃ vāhanāni ca
     kṣipram ānīyatāṃ sarvaṃ tīrthahetoḥ paricchadam
pratisrotaḥ sarasvatyā gachadhvaṃ śīghragāminaḥ
     ṛtvijaś cānayadhvaṃ vai śataśaś ca dvijarṣabhān
evaṃ saṃdiśya tu preṣyān baladevo mahābalaḥ
     tīrthayātrāṃ yayau rājan kurūṇāṃ vaiśase tadā
     sarasvatīṃ pratisrotaḥ samudrād abhijagmivān
ṛtvigbhiś ca suhṛdbhiś ca tathānyair dvijasattamaiḥ
     rathagarjais tathāśvaiś ca preṣyaiś ca bharatarṣabha
     gokharoṣṭra prayuktaiś ca yānaiś ca bahubhir vṛtaḥ
śrāntānāṃ klāntavapuṣāṃ śiśūnāṃ vipulāyuṣām
     tāni yānāni deśeṣu pratīkṣyante sma bhārata
     bubhukṣitānām arthāya kḷptam annaṃ samantataḥ
yo yo yatra dvijo bhoktuṃ kāmaṃ kāmayate tadā
     tasya tasya tu tatraivam upajahrus tadā nṛpa
tatra sthitā narā rājan rauhiṇeyasya śāsanāt
     bhakṣyapeyasya kurvanti rāśīṃs tatra samantataḥ
vāsāṃsi ca mahārhāṇi paryaṅkāstaraṇāni ca
     pūjārthaṃ tatra kḷptāni viprāṇāṃ sukham icchatām
yatra yaḥ svapate vipraḥ kṣatriyo vāpi bhārata
     tatra tatra tu tasyaiva sarvaṃ kḷptam adṛśyata
yathāsukhaṃ janaḥ sarvas tiṣṭhate yāti vā tadā
     yātu kāmasya yānāni pānāni tṛṣitasya ca
bubhukṣitasyā cānnāni svādūni bharatarṣabha
     upajahrur narās tatra vastrāṇy ābharaṇāni ca
sa panthāḥ prababhau rājan sarvasyaiva sukhāvahaḥ
     svargopamas tadā vīra narāṇāṃ tatra gacchatām
nityapramuditopetaḥ svādu bhakṣaḥ śubhānvitaḥ
     vipaṇyāpaṇa paṇyānāṃ nānājanaśatair vṛtaḥ
     nānādrumalatopeto nānāratnavibhūṣitaḥ
tato mahātmā niyame sthitātmā; puṇyeṣu tīrtheṣu vasūni rājan
     dadau dvijebhyaḥ kratudakṣiṇāś ca; yadupravīro halabhṛt pratītaḥ
dogbhrīś ca dhenūś ca sahasraśo vai; suvāsasaḥ kāñcanabaddhaśṛṅgīḥ
     hayāṃś ca nānāvidha deśajātān; yānāni dāsīś ca tathā dvijebhyaḥ
ratnāni muktāmaṇividrumaṃ ca; śṛṅgī suvarṇaṃ rajataṃ ca śubhram
     ayo mayaṃ tāmramayaṃ ca bhāṇḍaṃ; dadau dvijātipravareṣu rāmaḥ
evaṃ sa vittaṃ pradadau mahātmā; sarasvatī tīrthavareṣu bhūri
     yayau krameṇāpratima prabhāvas; tataḥ kurukṣetram udāravṛttaḥ
[j]
     sārasvatānāṃ tīrthānāṃ guṇotpattiṃ vadasva me
     phalaṃ ca dvipadāṃ śreṣṭha karma nirvṛttim eva ca
yathākramaṃ ca bhagavaṃs tīrthānām anupūrvaśaḥ
     brahman brahmavidāṃ śreṣṭha paraṃ kautūhalaṃ hi me
[vai]
     tīrthānāṃ vistaraṃ rājan guṇotpattiṃ ca sarvaśaḥ
     mayocyamānāṃ śṛṇu vai puṇyāṃ rājendra kṛtsnaśaḥ
pūrvaṃ mahārāja yadupravīra; ṛtvik suhṛd vipra gaṇaiś ca sārdham
     puṇyaṃ prabhāsaṃ samupājagāma; yatroḍu rāḍ yakṣmaṇā kliśyamānaḥ
vimuktaśāpaḥ punar āpya tejaḥ; sarvaṃ jagad bhāsayate narendra
     evaṃ tu tīrthapravaraṃ pṛthivyāṃ; prabhāsanāt tasya tataḥ prabhāsaḥ
[j]
     kimarthaṃ bhagavān somo yakṣmaṇā samagṛhyata
     kathaṃ ca tīrthapravare tasmiṃś candro nyamajjata
katham āplutya tasmiṃs tu punar āpyāyitaḥ śaśī
     etan me sarvam ācakṣva vistareṇa mahāmune
[vai]
     dakṣasya tanayā yās tāḥ prādurāsan viśāṃ pate
     sa sapta viṃśatiṃ kanyā dakṣaḥ somāya vai dadau
nakṣatrayoganiratāḥ saṃkhyānārthaṃ ca bhārata
     patnyo vai tasya rājendra somasya śubhalakṣaṇāḥ
tās tu sarvā viśālākṣyo rūpeṇāpratimā bhuvi
     atyaricyata tāsāṃ tu rohiṇī rūpasaṃpadā
tatas tasyāṃ sa bhagavān prītiṃ cakre niśākaraḥ
     sāsya hṛdya babhūvādya tasmāt tāṃ bubhuje sadā
purā hi somo rājendra rohiṇyām avasac ciram
     tato 'sya kupitāny āsan nakṣatrāṇi mahātmanaḥ
tā gatvā pitaraṃ prāhuḥ prajāpatim atandritāḥ
     somo vasati nāsmāsu rohiṇīṃ bhajate sadā
tā vayaṃ sahitāḥ sarvās tvatsakāśe prajeśvara
     vatsyāmo niyatāhārās tapaścaraṇatatparāḥ
śrutvā tāsāṃ tu vacanaṃ dakṣaḥ somam athābravīt
     samaṃ vartasya bhāryāsu mā tvādharmo mahān spṛśet
tāś ca sarvābravīd dakṣo gacchadhvaṃ somam antikāt
     samaṃ vatsyati sarvāsu candramā mama śāsanāt
visṛṣṭās tās tadā jagmuḥ śītāṃśubhavanaṃ tadā
     tathāpi somo bhagavān punar eva mahīpate
     rohiṇīṃ nivasaty eva prīyamāṇo muhur muhuḥ
tatas tāḥ sahitāḥ sarvā bhūyaḥ pitaram abruvan
     tava śuśrūṣaṇe yuktā vatsyāmo hi tavāśrame
     somo vasati nāsmāsu nākarod vacanaṃ tava
tāsāṃ tad vacanaṃ śrutvā dakṣaḥ somam athābravīt
     samaṃ vartasva bhāryāsu mā tvāṃ śapsye virocana
anādṛtya tu tad vākyaṃ dakṣasya bhagavāñ śaśī
     rohiṇyā sārdham avasat tatas tāḥ kupitāḥ punaḥ
gatvā ca pitaraṃ prāhuḥ praṇamya śirasā tadā
     somo vasati nāsmāsu tasmān naḥ śaraṇaṃ bhava
rohiṇyām eva bhagavan sadā vasati candramāḥ
     tasmān nas trāhi sarvā vai yathā naḥ soma āviśet
tac chrutvā bhagavān kruddho yakṣmāṇaṃ pṛthivīpate
     sasarva roṣāt somāya sa coḍu patim āviśat
sa yakṣmaṇābhibhūtātmākṣīyatāhar ahaḥ śaśī
     yatnaṃ cāpy akarod rājan mokṣārthaṃ tasya yakṣmaṇaḥ
iṣṭveṣṭibhir mahārāja vividhābhir niśākaraḥ
     na cāmucyata śāpād vai kṣayaṃ caivābhyagacchata
kṣīyamāṇe tataḥ some oṣadhyo na prajajñire
     nirāsvāda rasāḥ sarvā hatavīryāś ca sarvaśaḥ
oṣadhīnāṃ kṣaye jāte prāṇinām api saṃkṣayaḥ
     kṛśāś cāsan prajāḥ sarvāḥ kṣīyamāṇe niśākare
tato devāḥ samāgamya somam ūcur mahīpate
     kim idaṃ bhavato rūpam īdṛśaṃ na prakāśate
kāraṇaṃ brūhi naḥ sarvaṃ yenedaṃ te mahad bhayam
     śrutvā tu vacanaṃ tvatto vidhāsyāmas tato vayam
evam uktaḥ pratyuvāca sarvāṃs tāñ śaśalakṣaṇaḥ
     śāpaṃ ca kāraṇaṃ caiva yakṣmāṇaṃ ca tathātmanaḥ
devās tasya vacaḥ śrutvā gatvā dakṣam athābruvan
     prasīda bhagavan some śāpaś caiṣa nivartyatām
asau hi candramāḥ kṣīṇaḥ kiṃ cic cheṣo hi lakṣyate
     kṣayāc caivāsya deveśa prajāś cāpi gatāḥ kṣayam
vīrud oṣadhayaś caiva bījāni vividhāni ca
     tathā vayaṃ lokaguro prasādaṃ kartum arhasi
evam uktas tadā cintya prāha vākyaṃ prajāpatiḥ
     naitac chakyaṃ mama vaco vyāvartayitum anyathā
     hetunā tu mahābhāgā nivartiṣyati kena cit
samaṃ vartatu sarvāsu śaśī bhāryāsu nityaśaḥ
     sarasvatyā vare tīrthe unmajjañ śaśalakṣaṇaḥ
     punar vardhiṣyate devās tad vai satyaṃ vaco mama
māsārdhaṃ ca kṣayaṃ somo nityam eva gamiṣyati
     māsārdhaṃ ca tadā vṛddhiṃ satyam etad vaco mama
sarasvatīṃ tataḥ somo jagāma ṛṣiśāsanāt
     prabhāsaṃ paramaṃ tīrthaṃ sarasvatyā jagāma ha
amāvāsyāṃ mahātejās tatronmajjan mahādyutiḥ
     lokān prabhāsayām āsa śītāṃśutvam avāpa ca
devāś ca sarve rājendra prabhāsaṃ prāpya puṣkalam
     somena sahitā bhūtvā dakṣasya pramukhe 'bhavan
tataḥ prajāpatiḥ sarvā visasarjātha devatāḥ
     somaṃ ca bhagavān prīto bhūyo vacanam abravīt
māvamaṃsthāḥ striyaḥ putra mā ca viprān kadā cana
     gaccha yuktasadā bhūtvā kuru vai śāsanaṃ mama
sa visṛṣṭo mahārāja jagāmātha svam ālayam
     prajāś ca muditā bhūtvā bhojane ca yathā purā
etat te sarvam ākhyātaṃ yathā śapto niśākaraḥ
     prabhāsaṃ ca yathā tīrthaṃ tīrthānāṃ pravaraṃ hy abhūt
amāvāsyāṃ mahārāja nityaśaḥ śaśalakṣaṇaḥ
     snātvā hy āpyāyate śrīmān prabhāse tīrtha uttame
ataś cainaṃ prajānanti prabhāsam iti bhūmipa
     prabhāṃ hi paramāṃ lebhe tasminn unmajjya candramāḥ
tatas tu camasodbhedam acyutas tv agamad balī
     camasodbheda ity evaṃ yaṃ janāḥ kathayanty uta
tatra dattvā ca dānāni viśiṣṭāni halāyudhaḥ
     uṣitvā rajanīm ekāṃ snātvā ca vidhivat tadā
udapānam athāgacchat tvarāvān keśavāgrajaḥ
     ādyaṃ svastyayanaṃ caiva tatrāvāpya mahat phalam
snigdhatvād oṣadhīnāṃ ca bhūmeś ca janamejaya
     jānanti siddhā rājendra naṣṭām api sarasvatīm
