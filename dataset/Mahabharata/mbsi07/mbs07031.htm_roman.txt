[s]
      pratighātaṃ tu sainyasya nāmṛṣyata vṛkodaraḥ
      so 'bhinad bāhlikaṃ ṣaṣṭyā karṇaṃ ca daśabhiḥ śaraiḥ
tasya droṇaḥ śitair bāṇais tīkṣṇadhārair ayasmayaiḥ
      jīvitāntam abhiprepsur marmaṇy āśu jaghāna ha
karṇo dvādaśabhir bāṇair aśvatthāmā ca saptabhiḥ
      ṣaḍbhir duryodhano rājā tata enam avākirat
bhīmaseno 'pi tān sarvān pratyavidhyan mahābalaḥ
      droṇaṃ pañcāśateṣūṇāṃ karmaṃ ca daśabhiḥ śaraiḥ
duryodhanaṃ dvādaśabhir drauṇiṃ cāṣṭābhir āśugaiḥ
      ārāvaṃ tumulaṃ kurvann abhyavartata tān raṇe
tasmin saṃtyajati prāṇān mṛtyusādhāraṇī kṛte
      ajātaśatrus tān yodhān bhīmaṃ trātety acodayat
te yayur bhīmasenasya samīpam amitaujasaḥ
      yuyudhānaprabhṛtayo mādrīputrau ca pāṇḍavau
te sametya susaṃrabdhāḥ sahitāḥ puruṣarṣabhāḥ
      maheṣvāsa varair guptaṃ droṇānīkaṃ bibhitsavaḥ
samāpetur mahāvīryā bhīmaprabhṛtayo rathāḥ
      tān partyagṛhṇād avyagro droṇo 'pi rathināṃ varaḥ
mahābalān atirathān vīrān samaraśobhinaḥ
     bāhyaṃ mṛtyubhayaṃ kṛtvā tāvakāḥ pāṇḍavān yayuḥ
sādinaḥ sādino 'bhyaghnaṃs tathaiva rathino rathān
     āsīc chakty asi saṃpāto yuddham āsīt paraśvadhaiḥ
nikṛṣṭam asiyuddhaṃ ca babhūva kaṭukodayam
     kuñjarāṇāṃca saṃghātair yuddham āsīt sudāruṇam
apatat kuñjarād anyo hayād anyas tv avākśirāḥ
     naro bāṇena nirbhinno rathād anyaś ca māriṣa
tatrānyasya ca saṃmarde patitasya vivarmaṇaḥ
     śiraḥ pradhvaṃsayām āsa vakṣasy ākramya kuñjaraḥ
apare 'py aparāñ jaghnur vāraṇāḥ patitān narān
     viṣāṇaiś cāvaniṃ gatvā vyabhindan rathino bahūn
narāntraiḥ ke cid apare viṣāṇālagna saṃsravaiḥ
     babhramuḥ śataśo nāgā mṛdnantaḥ śataśo narān
kāṃsyāyasa tanutrāṇān narāśvarathakuñjarān
     patitān pothayāṃ cakrur dvipāḥ sthūlanaḍān iva
gṛdhrapatrādhivāsāṃsi śayanāni narādhipāḥ
     hrīmantaḥ kālasaṃpakvāḥ suduḥkhāny adhiśerate
hanti smātra pitā putraṃ rathenābhyativartate
     putraś ca pitaraṃ mohān nirmaryādam avartata
akṣo bhagno dhvajaś chinnaś chatram urvyāṃ nipātitam
     yugārdhaṃ chinnam ādāya pradudrāva tathā hayaḥ
sāsir bāhur nipatitaḥ śiraś chinnaṃ sakuṇḍalam
     gajenākṣipya balinā rathaḥ saṃcūrṇitaḥ kṣitau
rathinā tāḍito nāgo nārācenāpatad vyasuḥ
     sārohaś cāpatad vājī gajenātāḍito bhṛśam
nirmaryādaṃ mahad yuddham avartata sudāruṇam
     hā tāta hā putra sakhe kvāsi tiṣṭha kva dhāvasi
praharāhara jahy enaṃ smitakṣveḍita garjitaiḥ
     ity evam uccarantyaḥ sma śrūyante vividhā giraḥ
narasyāśvasya nāgasya samasajjata śoṇitam
     upāśāmyad rajo bhaumaṃ bhīrūn kaśmalam āviśat
āsīt keśaparāmarśo muṣṭiyuddhaṃ ca dāruṇam
     nakhair dantaiś ca śūrāṇamādvīpe dvīpam icchatām
tatrācchidyata vīrasya sa khaḍgo bāhur udyataḥ
     sadhanuś cāparasyāpi sa śaraḥ sāṅkuśas tathā
prākrośad anyam anyo 'tra tathānyo vimukho 'dravat
     anyaḥ prāptasya cānyasya śiraḥ kāyād apāharat
śabdam abhyadravac cānyaḥ śabdād anyo 'dravad bhṛśam
     svān anyo 'tha parān anyo jaghāna niśitaiḥ śaraiḥ
giriśṛṅgopamaś cātra nārācena nipātitaḥ
     mātaṅgo nyapatad bhūmau nadī rodha ivoṣṇage
tathaiva rathinaṃ nāgaḥ kṣaran girir ivārujat
     adhyatiṣṭhat padā bhūmau sahāśvaṃ saha sārathim
śūrān praharato dṛṣṭvā kṛtāstrān rudhirokṣitān
     bahūn apy āviśan moho bhīrūn hṛdayadurbalān
sarvam āvignam abhavan na prājñāyata kiṃ cana
     sainye ca rajasā dhvaste nirmaryādam avartata
tataḥ senāpatiḥ śīghram ayaṃ kāla iti bruvan
     nityābhitvaritān eva tvarayām āsa pāṇḍavān
kurvantaḥ śāsanaṃ tasya pāṇḍaveyā yaśasvinaḥ
     saro haṃsā ivāpetur ghnanto droṇa rathaṃ prati
gṛhṇītādravatānyonyaṃ vibhītā vinikṛntata
     ity āsīt tumulaḥ śabdo durdharṣasya rathaṃ prati
tato droṇaḥ kṛpaḥ karṇo drauṇī rājā jayadrathaḥ
     vindānuvindāv avantyau śalyaś cainān avārayat
te tv ārya dharmasaṃrabdhā durnivāryā durāsadāḥ
     śarārtā na juhur droṇaṃ pāñcālāḥ pāṇḍavaiḥ saha
tato droṇo 'bhisaṃkruddho visṛjañ śataśaḥ śarān
     cedipāñcālapāṇḍūnām akarot kadanaṃ mahat
tasya jyātalanirghoṣaḥ śuśruve dikṣu māriṣa
     vajrasaṃghāta saṃkāśas trāsayan pāṇḍavān bahūn
etasminn antare jiṣṇur hatvā saṃśaptakān balī
     abyayāt tatra yatra sma droṇaḥ pāṇḍun pramardati
taṃ śaraughamahāvartaṃ śoṇitodaṃ mahāhradam
     tīrṇaḥ saṃśaptakān hatvā pratyadṛśyata phalgunaḥ
tasya kīrtimato lakṣma sūryapratima tejasaḥ
     dīpyamānam apaśyāma tejasā vānaradhvajam
saṃśaptakasamudraṃ tam ucchoṣyāstra gabhastibhiḥ
     sa pāṇḍava yugāntārkaḥ kurūn apy abhyatītapat
pradadāha kurūn sarvān arjunaḥ śasra tejasā
     yugānte sarvabhūtāni dhūmaketur ivotthitaḥ
tena bāṇasahasraughair gajāśvarathayodhinaḥ
     tāḍyamānāḥ kṣitiṃ jagmur muktaśastrāḥ śarārditāḥ
ke cid ārtasvaraṃ cakrur vinedur apare punaḥ
     pārtha bāṇahatā ekcin nipetur vigatāsavaḥ
teṣām utpatatāṃ kāṃś cit patitāṃś ca parāṅmukhān
     na jaghānārjuno yodhān yodhavratam anusmaran
te viśīrṇarathāśvebhāḥ prāyaśaś ca parāṅmukhāḥ
     kuravaḥ karṇa karṇeti hāheti ca vicukruśuḥ
tam ādhirathir ākrandaṃ vijñāya śaraṇaiṣiṇām
     mā bhaiṣṭeti pratiśrutya yayāv abhimukho 'rjunam
sa bhārata rathaśreṣṭhaḥ sarvabhārata harṣaṇaḥ
     prāduścakre tad āgneyam astram astravidāṃ varaḥ
tasya dīptaśaraughasya dīpacāpa dharasya ca
     śaraughāñ śarajālena vidudhāva dhanaṃjayaḥ
     astram astreṇa saṃvārya prāṇadad visṛjañ śarān
dhṛṣṭadyumnaś ca bhīmaś ca sātyakiś ca mahārathaḥ
     vivyadhuḥ karṇam āsādya tribhis tribhir ajihmagaiḥ
arjunāstraṃ tu rādheyaḥ saṃvārya śaravṛṣṭibhiḥ
     teṣāṃ trayāṇāṃ cāpāni ciccheda viśikhais tribhiḥ
te nikṛttāyudhāḥ śūrā nirviṣā bhujagā iva
     rathaśaktīḥ samutkṣipya bhṛśaṃ siṃhā ivānadan
tā bhujāgrair mahāvegā visṛṣṭā bhujagopamāḥ
     dīpyamānā mahāśaktyo jagmur ādhirathiṃ prati
tā nikṛtya śitair bāṇais tribhis tribhir ajihmagaiḥ
     nanāda balavān karṇaḥ pārthāya visṛjañ śarān
arjunaś cāpi rādheyaṃ viddhvā saptabhir āśugaiḥ
     karṇād avarajaṃ bāṇair jaghāna niśitais tribhiḥ
tataḥ śatruṃjayaṃ hatvā pārthaḥ ṣaḍbhir ajihmagaiḥ
     jahāra sadyo bhallena vipāṭasya śiro rathāt
paśyatāṃ dhārtarāṣṭrāṇām ekenaiva kirīṭinā
     pramukhe sūtaputrasya sodaryā nihatās trayaḥ
tato bhīmaḥ samutpatya svarathād vainateyavat
     varāsinā karṇa pakṣāñ jaghāna daśa pañca ca
punaḥ svaratham āsthāya dhanur ādāya cāparam
     vivyādha daśabhiḥ karṇaṃ sūtam aśvāṃś ca pañcabhiḥ
dhṛṣṭadyumno 'y asi varaṃ karma cādāya bhāsvaram
     jaghāna candra varmāṇaṃ bṛhat kṣatraṃ ca pauravam
tataḥ svaratham āsthāya pāñcālyo 'nyac ca kārmukam
     ādāya karṇaṃ vivyādha trisaptatyā nadan raṇe
śaineyo 'py anyad ādāya dhanur indrāyudhadyuti
     sūtaputraṃ catuḥṣaṣṭyā viddhvā siṃha ivānadat
bhallabhyāṃ sādhu muktābhyāṃ chittvā karṇasya kārmukam
     punaḥ karṇaṃ tribhir bāṇair bāhvor urasi cārpayat
tato duryoghano droṇo rājā caiva jayadrathaḥ
     nimajjamānaṃ rādheyam ujjahruḥ sātyakārṇavāt
dhṛṣṭadyumnaś ca bhīmaś ca saubhadro 'rjuna eva ca
     nakulaḥ sahadevaś ca sātyakiṃ jugupū raṇe
evam eṣa mahāraudraḥ kṣayārthaṃ sarvadhanvinām
     tāvakānāṃ pareṣāṃ ca tyaktvā prāṇān abhūd raṇaḥ
padātirathanāgāśvair gajāśvarathapattayaḥ
     rathino nāgapattyaśvai rathapattī rathadvipaiḥ
aśvair aśvā gajair nāgā rathino rathibhiḥ saha
     saṃsaktāḥ samadṛśyanta pattayaś cāpi pattibhiḥ
evaṃ sukalilaṃ yuddham āsīt kravyādaharṣaṇam
     mahadbhis tair abhītānāṃ yama rāṣṭravivardhanam
tato hatā nararathavāji kuñjarair; anekaśo dviparathavāji pattayaḥ
     gajair gajā rathibhir udāyudhā rathā; hayair hayāḥ pattigaṇaiś ca pattayaḥ
rathair dvipā dviradavarair mahāhayā; hayair narā vararathibhiś ca vājinaḥ
     nirastajihvā daśanekṣaṇāḥ kṣitau; kṣayaṃ gatāḥ pramathita varma bhūṣaṇāḥ
tathā parair bahu karaṇair varāyudhair; hatā gatāḥ pratibhaya darśanāḥ kṣitim
     vipothitā hayagajapādatāḍitā; bhṛśākulā rathakhura nemibhir hatāḥ
pramodane śvāpada pakṣirakṣasāṃ; janakṣaye vartati tatra dāruṇe
     mahābalās te kupitāḥ parasparaṃ; niṣūdayantaḥ pravicerur ojasā
tato bale bhṛśalulite parasparaṃ; nirīkṣamāṇe rudhiraughasaṃplute
     divākare 'staṃ girim āsthite śanair; ubhe prayāte śibirāya bhārata
