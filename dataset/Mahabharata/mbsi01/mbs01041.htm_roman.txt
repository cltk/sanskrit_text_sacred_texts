[s]
      etasminn eva kāle tu jaratkārur mahātapāḥ
      cacāra pṛthivīṃ kṛtsnāṃ yatrasāyaṃ gṛho muniḥ
caran dīkṣāṃ mahātejā duścarām akṛtātmabhiḥ
      tīrtheṣv āplavanaṃ kurvan puṇyeṣu vicacāra ha
vāyubhakṣo nirāhāraḥ śuṣyann ahar ahar muniḥ
      sa dadarśa pitṝn garte lambamānān adhomukhān
ekatantv avaśiṣṭaṃ vai vīraṇastambam āśritān
      taṃ ca tantuṃ śanair ākhum ādadānaṃ bilāśrayam
nirāhārān kṛśān dīnān garte ''rtāṃs trāṇam icchataḥ
      upasṛtya sa tān dīnān dīnarūpo 'bhyabhāṣata
ke bhavanto 'valambante vīraṇastambam āśritāḥ
      durbalaṃ khāditair mūlair ākhunā bilavāsinā
vīraṇastambake mūlaṃ yad apy ekam iha sthitam
      tad apy ayaṃ śanair ākhur ādatte daśanaiḥ śitaiḥ
chetsyate 'lpāvaśiṣṭatvād etad apy acirād iva
      tataḥ stha patitāro 'tra garte asminn adhomukhāḥ
tato me duḥkham utpannaṃ dṛṣṭvā yuṣmān adhomukhān
      kṛcchrām āpadam āpannān priyaṃ kiṃ karavāṇi vaḥ
tapaso 'sya caturthena tṛtīyenāpi vā punaḥ
     ardhena vāpi nistartum āpadaṃ brūta māciram
atha vāpi samagreṇa tarantu tapasā mama
     bhavantaḥ sarva evāsmāt kāmam evaṃ vidhīyatām
[pitarah]
     ṛddho bhavān brahma cārī yo nas trātum ihecchati
     na tu viprāgrya tapasā śakyam etad vyapohitum
asti nas tāta tapasaḥ phalaṃ pravadatāṃ vara
     saṃtānaprakṣayād brahman patāmo niraye 'śucau
lambatām iha nas tāta na jñānaṃ pratibhāti vai
     yena tvāṃ nābhijānīmo loke vikhyātapauruṣam
ṛddho bhavān mahābhāgo yo naḥ śocyān suduḥkhitān
     śocasy upetya kāruṇyāc chṛṇu ye vai vayaṃ dvija
yāyāvarā nāma vayam ṛṣayaḥ saṃśitavratāḥ
     lokāt puṇyād iha bhraṣṭāḥ saṃtānaprakṣayād vibho
pranaṣṭaṃ nas tapaḥ puṇyaṃ na hi nas tantur asti vai
     asti tv eko 'dya nas tantuḥ so 'pi nāsti yathātathā
mandabhāgyo 'lpabhāgyānāṃ bandhuḥ sa khila naḥ kule
     jaratkārur iti khyāto vedavedāṅgapāragaḥ
     niyatātmā mahātmā ca suvrataḥ sumahātapāḥ
tena sma tapaso lobhāt kṛcchram āpāditā vayam
     na tasya bhāryā putro vā bāndhavo vāsti kaś cana
tasmāl lambāmahe garte naṣṭasaṃjñā hy anāthavat
     sa vaktavyas tvayā dṛṣṭvā asmākaṃ nāthavattayā
pitaras te 'valambante garte dīnā adhomukhāḥ
     sādhu dārān kuruṣveti prajāyasveti cābhibho
     kulatantur hi naḥ śiṣṭas tvam evaikas tapodhana
yat tu paśyasi no brahman vīraṇastambam āśritān
     eṣo 'smākaṃ kulastamba āsīt svakulavardhanaḥ
yāni paśyasi vai brahman mūlānīhāsya vīrudhaḥ
     ete nastantavas tāta kālena paribhakṣitāḥ
yat tv etat paśyasi brahman mūlam asyārdhabhakṣitam
     tatra lambāmahe sarve so 'py ekas tapa āsthitaḥ
yam ākhuṃ paśyasi brahman kāla eṣa mahābalaḥ
     sa taṃ tapo rataṃ mandaṃ śanaiḥ kṣapayate tudan
     jaratkāruṃ tapo lubdhaṃ mandātmānam acetasam
na hi nas tat tapas tasya tārayiṣyati sattama
     chinnamūlān paribhraṣṭān kālopahatacetasaḥ
     narakapratiṣṭhān paśyāsmān yathā duṣkṛtinas tathā
asmāsu patiteṣv atra saha pūrvaiḥ pitāmahaiḥ
     chinnaḥ kālena so 'py atra gantā vai narakaṃ tataḥ
tapo vāpy atha vā yajño yac cānyat pāvanaṃ mahat
     tat sarvaṃ na samaṃ tāta saṃtatyeti satāṃ matam
sa tāta dṛṣṭvā brūyās tvaṃ jaratkāruṃ tapasvinam
     yathādṛṣṭam idaṃ cāsmai tvayākhyeyam aśeṣataḥ
yathā dārān prakuryāt saputrāṃś cotpādayed yathā
     tathā brahmaṃs tvayā vācyaḥ so 'smākaṃ nāthavattayā
