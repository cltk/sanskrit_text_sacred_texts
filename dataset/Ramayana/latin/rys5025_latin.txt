ity uktāḥ sītayā ghoraṃ rākṣasyaḥ krodhamūrchitāḥ
 kāś cij jagmus tad ākhyātuṃ rāvaṇasya tarasvinaḥ
tataḥ sītām upāgamya rākṣasyo ghoradarśanāḥ
 punaḥ paruṣam ekārtham anarthārtham athābruvan
hantedānīṃ tavānārye sīte pāpaviniścaye
 rākṣasyo bhakṣayiṣyanti māṃsam etad yathāsukham
sītāṃ tābhir anāryābhir dṛṣṭvā saṃtarjitāṃ tadā
 rākṣasī trijaṭāvṛddhā śayānā vākyam abravīt
ātmānaṃ khādatānāryā na sītāṃ bhakṣayiṣyatha
 janakasya sutām iṣṭāṃ snuṣāṃ daśarathasya ca
svapno hy adya mayā dṛṣṭo dāruṇo romaharṣaṇaḥ
 rākṣasānām abhāvāya bhartur asyā bhavāya ca
evam uktās trijaṭayā rākṣasyaḥ krodhamūrchitāḥ
 sarvā evābruvan bhītās trijaṭāṃ tām idaṃ vacaḥ
kathayasva tvayā dṛṣṭaḥ svapne 'yaṃ kīdṛśo niśi
tāsāṃ śrutvā tu vacanaṃ rākṣasīnāṃ mukhodgatam
 uvāca vacanaṃ kāle trijaṭāsvapnasaṃśritam
gajadantamayīṃ divyāṃ śibikām antarikṣagām
 yuktāṃ vājisahasreṇa svayam āsthāya rāghavaḥ
svapne cādya mayā dṛṣṭā sītā śuklāmbarāvṛtā
 sāgareṇa parikṣiptaṃ śvetaparvatam āsthitā
 rāmeṇa saṃgatā sītā bhāskareṇa prabhā yathā
rāghavaś ca mayā dṛṣṭaś caturdantaṃ mahāgajam
 ārūḍhaḥ śailasaṃkāśaṃ cacāra sahalakṣmaṇaḥ
tatas tau naraśārdūlau dīpyamānau svatejasā
 śuklamālyāmbaradharau jānakīṃ paryupasthitau
tatas tasya nagasyāgre ākāśasthasya dantinaḥ
 bhartrā parigṛhītasya jānakī skandham āśritā
bhartur aṅkāt samutpatya tataḥ kamalalocanā
 candrasūryau mayā dṛṣṭā pāṇibhyāṃ parimārjatī
tatas tābhyāṃ kumārābhyām āsthitaḥ sa gajottamaḥ
 sītayā ca viśālākṣyā laṅkāyā upari sthitaḥ
pāṇḍurarṣabhayuktena rathenāṣṭayujā svayam
 śuklamālyāmbaradharo lakṣmaṇena samāgataḥ
 lakṣmaṇena saha bhrātrā sītayā saha bhāryayā
vimānāt puṣpakād adya rāvaṇaḥ patito bhuvi
 kṛṣyapāṇaḥ striyā dṛṣṭo muṇḍaḥ kṛṣṇāmbaraḥ punaḥ
rathena kharayuktena raktamālyānulepanaḥ
 prayāto dakṣiṇām āśāṃ praviṣṭaḥ kardamaṃ hradam
kaṇṭhe baddhvā daśagrīvaṃ pramadā raktavāsinī
 kālī kardamaliptāṅgī diśaṃ yāmyāṃ prakarṣati
varāheṇa daśagrīvaḥ śiṃśumāreṇa cendrajit
 uṣṭreṇa kumbhakarṇaś ca prayāto dakṣiṇāṃ diśam
samājaś ca mahān vṛtto gītavāditraniḥsvanaḥ
 pibatāṃ raktamālyānāṃ rakṣasāṃ raktavāsasām
laṅkā ceyaṃ purī ramyā savājirathasaṃkulā
 sāgare patitā dṛṣṭā bhagnagopuratoraṇā
pītva tailaṃ pranṛttāś ca prahasantyo mahāsvanāḥ
 laṅkāyāṃ bhasmarūkṣāyāṃ sarvā rākṣasayoṣitaḥ
kumbhakarṇādayaś ceme sarve rākṣasapuṃgavāḥ
 raktaṃ nivasanaṃ gṛhya praviṣṭā gomayahrade
apagacchata naśyadhvaṃ sītām āpnoti rāghavaḥ
 ghātayet paramāmarṣī sarvaiḥ sārdhaṃ hi rākṣasaiḥ
priyāṃ bahumatāṃ bhāryāṃ vanavāsam anuvratām
 bhartsitāṃ tarjitāṃ vāpi nānumaṃsyati rāghavaḥ
tad alaṃ krūravākyair vaḥ sāntvam evābhidhīyatām
 abhiyācāma vaidehīm etad dhi mama rocate
yasyā hy evaṃ vidhaḥ svapno duḥkhitāyāḥ pradṛśyate
 sā duḥkhair bahubhir muktā priyaṃ prāpnoty anuttamam
bhartsitām api yācadhvaṃ rākṣasyaḥ kiṃ vivakṣayā
 rāghavād dhi bhayaṃ ghoraṃ rākṣasānām upasthitam
praṇipāta prasannā hi maithilī janakātmajā
 alam eṣā paritrātuṃ rākṣasyo mahato bhayāt
api cāsyā viśālākṣyā na kiṃ cid upalakṣaye
 viruddham api cāṅgeṣu susūkṣmam api lakṣmaṇam
chāyā vaiguṇya mātraṃ tu śaṅke duḥkham upasthitam
 aduḥkhārhām imāṃ devīṃ vaihāyasam upasthitām
arthasiddhiṃ tu vaidehyāḥ paśyāmy aham upasthitām
 rākṣasendravināśaṃ ca vijayaṃ rāghavasya ca
nimittabhūtam etat tu śrotum asyā mahat priyam
 dṛśyate ca sphurac cakṣuḥ padmapatram ivāyatam
īṣac ca hṛṣito vāsyā dakṣiṇāyā hy adakṣiṇaḥ
 akasmād eva vaidehyā bāhur ekaḥ prakampate
kareṇuhastapratimaḥ savyaś corur anuttamaḥ
 vepan sūcayatīvāsyā rāghavaṃ purataḥ sthitam
pakṣī ca śākhā nilayaṃ praviṣṭaḥ; punaḥ punaś cottamasāntvavādī
 sukhāgatāṃ vācam udīrayāṇaḥ; punaḥ punaś codayatīva hṛṣṭaḥ
