[s]
      śrutvā tu vacanaṃ teṣāṃ sarveṣām iti ceti ca
      vāsukeś ca vacaḥ śrutvā elāpatro 'bravīd idam
na sa yajño na bhavitā na sa rājā tathāvidhaḥ
      janamejayaḥ pāṇḍaveyo yato 'smākaṃ mahābhayam
daivenopahato rājanyo bhaved iha pūruṣaḥ
      sa daivam evāśrayate nānyat tatra parāyaṇam
tad idaṃ daivam asmākaṃ bhayaṃ pannagasattamāḥ
      daivam evāśrayāmo 'tra śṛṇudhvaṃ ca vaco mama
ahaṃ śāpe samutsṛṣṭe samaśrauṣaṃ vacas tadā
      mātur utsaṅgam ārūḍho bhayāt pannagasattamāḥ
devānāṃ pannagaśreṣṭhās tīkṣṇās tīkṣṇā iti prabho
      pitāmaham upāgamya duḥkhārtānāṃ mahādyute
[devāh]
      kā hi labdhvā priyān putrāñ śaped evaṃ pitāmaha
      ṛte kadrūṃ tīkṣṇarūpāṃ devadeva tavāgrataḥ
tatheti ca vacas tasyās tvayāpy uktaṃ pitāmaha
      etad icchāma vijñātuṃ kāraṇaṃ yan na vāritā
[br]
      bahavaḥ pannagās tīkṣṇā bhīmavīryā viṣolbaṇāḥ
      prajānāṃ hitakāmo 'haṃ na nivāritavāṃs tadā
ye danda śūkāḥ kṣudrāś ca pāpacārā viṣolbaṇāḥ
     teṣāṃ vināśo bhavitā na tu ye dharmacāriṇaḥ
yannimittaṃ ca bhavitā mokṣas teṣāṃ mahābhayāt
     pannagānāṃ nibodhadhvaṃ tasmin kāle tathāgate
yāyāvara kule dhīmān bhaviṣyati mahān ṛṣiḥ
     jaratkārur iti khyātas tejasvī niyatendriyaḥ
tasya putro jaratkāror utpatsyati mahātapāḥ
     āstīko nāmayajñaṃ sa pratiṣetsyati taṃ tadā
     tatra mokṣyanti bhujagā ye bhaviṣyanti dhārmikāḥ
[devāh]
     sa munipravaro deva jarat kārur mahātapāḥ
     kasyāṃ putraṃ mahātmānaṃ janayiṣyati vīryavān
[br]
     sanāmāyāṃ sanāmā sa kanyāyāṃ dvijasattamaḥ
     apatyaṃ vīryavān devā vīryavaj janayiṣyati
[elāpatra]
     evam astv iti taṃ devāḥ pitāmaham athābruvan
     uktvā caivaṃ gatā devāḥ sa ca devaḥ pitāmahaḥ
so 'ham evaṃ prapaśyāmi vāsuke bhaginīṃ tava
     jaratkārur iti khyātāṃ tāṃ tasmai pratipādaya
bhaikṣavad bhikṣamāṇāya nāgānāṃ bhayaśāntaye
     ṛṣaye suvratāya tvam eṣa mokṣaḥ śruto mayā
