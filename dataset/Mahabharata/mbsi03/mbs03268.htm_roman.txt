[mārk]
      prabhūtānnodake tasmin bahumūlaphale vane
      senāṃ niveśya kākutstho vidhivat paryarakṣata
rāvaṇaś ca vidhiṃ cakre laṅkāyāṃ śāstranirmitam
      prakṛtyaiva durādharṣā dṛḍhaprākāratoraṇā
aghādha toyāḥ parikhā mīnanakra samākulāḥ
      babhūvuḥ sapta durdharṣāḥ khādiraiḥ śaṅkubhiś citāḥ
karṇāṭṭa yantradurdharṣā babhūvuḥ sahuḍopalāḥ
      sāśīviṣa ghaṭāyodhāḥ sasarja rasapāṃsavaḥ
musalālāta nārācatomarāsi paraśvadhaiḥ
      anvitāś ca śataghnībhiḥ samadhūc chiṣṭa mudgarāḥ
puradvāreṣu sarveṣu gulmāḥ sthāvarajaṅgamāḥ
      babhūvuḥ pattibahulāḥ prabhūtagajavājinaḥ
aṅgadas tv atha laṅkāyā dvāradeśam upāgataḥ
      vidito rākṣasendrasya praviveśa gatavyathaḥ
madhye rākṣasa koṭīnāṃ bahvīnāṃ sumahābalaḥ
      śuśubhe meghamālābhir āditya iva saṃvṛtaḥ
sa samāsādya paulastyam amātyair abhisaṃvṛtam
      rāma saṃdeśam āmantrya vāgmī vaktuṃ pracakrame
āha tvāṃ rāghavo rājan kosalendro mahāyaśāḥ
     prāptakālam idaṃ vākyaṃ tad ādatsva kuruṣva ca
akṛtātmānam āsādya rājānam anaye ratam
     vinaśyanty anayāviṣṭā deśāś ca nagarāṇi ca
tvayaikenāparāddhaṃ me sītām āharatā balāt
     vadhāyānaparāddhānām anyeṣāṃ tad bhaviṣyati
ye tvayā baladarpābhyām āviṣṭena vanecarāḥ
     ṛṣayo hiṃsitāḥ pūrvaṃ devāś cāpy avamānitāḥ
rājarṣayaś ca nihatā rudantyaś cāhṛtāḥ striyaḥ
     tad idaṃ samanuprāptaṃ phalaṃ tasyānayasya te
hantāsmi tvāṃ sahāmātyaṃ yudhyasva puruṣo bhava
     paśya me dhanuṣo vīryaṃ mānuṣasya niśācara
mucyatāṃ jānakī sītā na me mokṣyasi karhi cit
     arākṣasam imaṃ lokaṃ kartāsmi niśitaiḥ śaraiḥ
iti tasya bruvāṇasya dūtasya paruṣaṃ vacaḥ
     śrutvā na mamṛṣe rājā rāvaṇaḥ krodhamūrchitaḥ
iṅgitajñās tato bhartuś catvāro rajanīcarāḥ
     caturṣv aṅgeṣu jagṛhuḥ śārdūlam iva pakṣiṇaḥ
tāṃs tathāṅgeṣu saṃsaktān aṅgado rajanīcarān
     ādāyaiva kham utpatya prāsādatalam āviśat
vegenotpatatas tasya petus te rajanīcarāḥ
     bhuvi saṃbhinnahṛdayāḥ prahāra paripīḍitāḥ
sa mukto harmyaśikharāt tasmāt punar avāpatat
     laṅghayitvā purīṃ laṅkāṃ svabalasya samīpataḥ
kosalendram athābhyetya sarvam āvedya cāṅgadaḥ
     viśaśrāma sa tejasvī rāghaveṇābhinanditaḥ
tataḥ sarvābhisāreṇa harīṇāṃ vātaraṃhasām
     bhedayām āsa laṅkāyāḥ prākāraṃ raghunandanaḥ
vibhīṣaṇarkṣādhipatī puraskṛtyātha lakṣmaṇaḥ
     dakṣiṇaṃ nagaradvāram avāmṛdnād durāsadam
karabhāruṇa gātrāṇāṃ harīṇāṃ yuddhaśālinām
     koṭīśatasahasreṇa laṅkām abhyapatat tadā
utpatadbhiḥ patad bhiś ca nipatad bhiś ca vānaraiḥ
     nādṛśyata tadā sūryo rajasā nāśita prabhaḥ
śāliprasūna sadṛśaiḥ śirīṣa kusumaprabhaiḥ
     taruṇādityasadṛśaiḥ śaragauraiś ca vānaraiḥ
prākāraṃ dadṛśus te tu samantāt kapilī kṛtam
     rākṣasā vismitā rājan sastrī vṛddhāḥ samantataḥ
vibhidus te maṇistambhān karṇāṭṭa śikharāṇi ca
     bhagnonmathita vegāni yantrāṇi ca vicikṣipuḥ
parigṛhya śataghnīś ca sacakrāḥ sahuḍopalāḥ
     cikṣipur bhujavegena laṅkā madhye mahābalāḥ
prākārasthāś ca ye ke cin niśācaragaṇās tadā
     pradudruvus te śataśaḥ kapibhiḥ samabhidrutāḥ
tatas tu rājavacanād rākṣasāḥ kāmarūpiṇaḥ
     niryayur vikṛtākārāḥ sahasraśatasaṃghaśaḥ
śastravarṣāṇi varṣanto drāvayanto vanaukasaḥ
     prākāraṃ śodhayantas te paraṃ vikramam āsthitāḥ
sa māṣarāśisadṛśair babhūva kṣaṇadācaraiḥ
     kṛto nirvānaro bhūyaḥ prākāro bhīmadarśanaiḥ
petuḥ śūlavibhinnāṅgā bahavo vānararṣabhāḥ
     stambhatoraṇa bhagnāś ca petus tatra niśācarāḥ
keśā keśy abhavad yuddhaṃ rakṣasāṃ vānaraiḥ saha
     nakhair dantaiś ca vīrāṇāṃ khādatāṃ vai parasparam
niṣṭananto hy abhayatas tatra vānararākṣasāḥ
     hatā nipatitā bhūmau na muñcanti parasparam
rāmas tu śarajālāni vavarṣa jalado yathā
     tāni laṅkāṃ samāsādya jaghnus tān rajanīcarān
saumitrir api nārācair dṛḍhadhanvā jitaklamaḥ
     ādiśyādiśya durgasthān pātayām āsa rākṣasān
tataḥ pratyavahāro 'bhūt sainyānāṃ rāghavājñayā
     kṛte vimarde laṅkāyāṃ labdhalakṣo jayottaraḥ
