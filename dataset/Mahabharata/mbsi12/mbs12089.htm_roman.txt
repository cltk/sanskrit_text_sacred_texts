yadā rājā samartho 'pi kośārthī syān mahāmate
      kathaṃ pravarteta tadā tan me brūhi pitā maha
yathādeśaṃ yathākālam api caiva yathābalam
      anuśiṣyāt prajā rājā dharmārthī tad dhite rataḥ
yathā tāsāṃ ca manyeta śreya ātmana eva ca
      tathā dharmyāṇi sarvāṇi rājā rāṣṭre pravartayet
madhu dohaṃ duhed rāṣṭraṃ bhramarān na vipātayet
      vatsāpekṣī duhec caiva stanāṃś ca na vikuṭṭayet
jalaukā vat pibed rāṣṭraṃ mṛdunaiva narādhipa
      vyāghrīva ca haret putram adaṣṭvā mā pated iti
alpenālpena deyena vardhamānaṃ pradāpayet
      tato bhūyas tato bhūyaḥ kāmaṃ vṛddhiṃ samācaret
damayann iva damyānāṃ śaśvad bhāraṃ pravardhayet
      mṛdupūrvaṃ prayatnena pāśān abhyavahārayet
sakṛt pāśāvakīrṇās te na bhaviṣyanti dur damāḥ
      uciteneva bhoktavyās te bhaviṣyanti yatnataḥ
tasmāt sarvasamārambho dur labhaḥ puruṣavrajaḥ
      yathāmukhyān sāntvayitvā bhoktavya itaro janaḥ
tatas tān bhedayitvātha parasparavivakṣitān
     bhuñjīta sāntvayitvaiva yathāsukham ayatna taḥ
na cāsthāne na cākāle karān ebhyo 'nupātayet
     ānupūrvyeṇa sāntvena yathākālaṃ yathāvidhi
upāyān prabravīmy etān na me māyā vivakṣitā
     anupāyena damayan prakopayati vājinaḥ
pānāgārāṇi veśāś ca veśa prāpaṇikās tathā
     kuśīlavāḥ sa kitavā ye cānye ke cid īdṛśāḥ
niyamyāḥ sarva evaite ye rāṣṭrasyopaghātakāḥ
     ete rāṣṭre hi tiṣṭhanto bādhante bhadrikāḥ prajāḥ
na kena cid yācitavyaḥ kaś cit kiṃ cid anāpadi
     iti vyavasthā bhūtānāṃ purastān manunā kṛtā
sarve tathā na jīveyur na kuryuḥ karma ced iha
     sarva eva trayo lokā na bhaveyur asaṃśayam
prabhur niyamane rājā ya etān na niyacchati
     bhuṅkte sa tasya pāpasya caturbhāgam iti śrutiḥ
     tathā kṛtasya dharmasya caturbhāgam upāśnute
sthānāny etāni saṃgamya prasaṅge bhūtināśanaḥ
     kāmaprasaktaḥ puruṣaḥ kim akāryaṃ vivarjayet
āpady eva tu yāceran yeṣāṃ nāsti parigrahaḥ
     dātavyaṃ dharmatas tebhyas tv anukrośād dayārthinā
mā te rāṣṭre yācanakā mā te bhūyuś ca dasyavaḥ
     iṣṭādātāra evaite naite bhūtasya bhāvakāḥ
ye bhūtāny anugṛhṇanti vardhayanti ca ye prajāḥ
     te te rāṣṭre pravartantāṃ mā bhūtānām abhāvakāḥ
daṇḍyās te ca mahārāja dhanādāna prayojanāḥ
     prayogaṃ kārayeyus tān yathābali karāṃs tathā
kṛṣigorakṣya vāṇijyaṃ yac cānyat kiṃ cid īdṛśam
     puruṣaiḥ kārayet karma bahubhiḥ saha karmibhiḥ
naraś cet kṛṣigorakṣyaṃ vāṇijyaṃ cāpy anuṣṭhitaḥ
     saṃśayaṃ labhate kiṃ cit tena rājā vigarhyate
dhaninaḥ pūjayen nityaṃ yānāc chādanabhojanaiḥ
     vaktavyāś cānugṛhṇīdhvaṃ pūjāḥ saha mayeti ha
aṅgam etan mahad rājñāṃ dhanino nāma bhārata
     kakudaṃ sarvabhūtānāṃ dhanastho nātra saṃśayaḥ
prājñaḥ śūro dhanasthaś ca svāmī dhārmika eva ca
     tapasvī satyavādī ca buddhimāṃś cābhirakṣati
tasmād eteṣu sarveṣu prītimān bhava pārthiva
     satyam ārjavam akrodham ānṛśaṃsyaṃ ca pālaya
evaṃ daṇḍaṃ ca kośaṃ ca mitraṃ bhūmiṃ ca lapsyase
     satyārjava paro rājan mitra kośasamanvitaḥ
