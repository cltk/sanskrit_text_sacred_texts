[y]
      pitāmaha mahāprājña sarvaśāstraviśārada
      śrutaṃ me mahad ākhyānam idaṃ matimatāṃ vara
bhūyas tu śrotum icchāmi dharmārthasahitaṃ nṛpa
      kathyamānaṃ tvayā kiṃ cit tan me vyākhyātum arhasi
kena mṛtyur gṛhasthena dharmam āśritya nirjitaḥ
      ity etat sarvam ācakṣva tattvena mama pārthiva
[bh]
      atrāpy udāharantīmam itihāsaṃ purātanam
      yathā mṛtyur gṛhasthena dharmam āśritya nirjitaḥ
manoḥ prajāpate rājann ikṣvākur abhavat sutaḥ
      tasya putraśataṃ jajñe nṛpateḥ sūryavarcasaḥ
daśamas tasya putras tu daśāśvo nāma bhārata
      māhiṣmatyām abhūd rājā dharm ātmā satyavikramaḥ
daśāśvasya sutas tv āsīd rājā paramadhārmikaḥ
      satye tapasi dāne ca yasya nityaṃ rataṃ manaḥ
madirāśva iti khyātaḥ pṛthivyāṃ pṛthivīpatiḥ
      dhanurvede ca vede ca nirato yo 'bhavat sadā
maridāśvasya putras tu dyutimān nāma pārthivaḥ
      mahābhāgo mahātejā mahāsattvo mahābalaḥ
putro dyutimatas tv āsīt suvīro nāma pārthivaḥ
     dharmātmā kośavāṃś cāpi devarāja ivāparaḥ
suvīrasya tu putro 'bhūt sarvasaṃgrāma durjayaḥ
     durjayety abhivikhyātaḥ sarvaśāstraviśāradaḥ
durjayasyendra vapuṣaḥ putro 'gnisadṛśadyutiḥ
     duryodhano nāma mahān rājāsīd rājasattama
tasyendra samavīryasya saṃgrāmeṣv anivartinaḥ
     viṣayaś ca prabhāvaś ca tulyam evābhyavartata
ratnair dhanaiś ca paśubhiḥ sasyaiś cāpi pṛthagvidhaiḥ
     nagaraṃ viṣayaś cāsya pratipūrṇaṃ tadābhavat
na tasya viṣaye cābhūt kṛpaṇo nāpi durgataḥ
     vyādhito vā kṛśo vāpi tasmin nābhūn naraḥ kva cit
sudakṣiṇo madhuravāg anasūyur jitendriyaḥ
     dharmātmā cānṛśaṃsaś ca vikrānto 'thāvikatthanaḥ
yajvā vadānyo medhāvī brahmaṇyaḥ satyasaṃgaraḥ
     na cāvamantā dātā ca vedavedāṅgapāragaḥ
taṃ narmadā deva nadī puṇyā śītajalā śivā
     cakame puruṣaśreṣṭhaṃ svena bhāvena bhārata
tasya jajñe tadā nadyāṃ kanyā rājīvalocanā
     nāmnā sudarśanā rājan rūpeṇa ca sudarśanā
tādṛgrūpā na nārīṣu bhūtapūrvā yudhiṣṭhira
     duryodhana sutā yādṛg abhavad varavarṇinī
tām agniś cakame sākṣād rājakanyāṃ sudarśanām
     bhūtvā ca brāhmaṇaḥ sākṣād varayām āsa taṃ nṛpam
daridraś cāsavarṇaś ca mamāyam iti pārthivaḥ
     na ditsati sutāṃ tasmai tāṃ viprāya sudarśanām
tato 'sya vitate yajñe naṣṭo 'bhūd dhavyavāhanaḥ
     tato duryodhano rājā vākyam āhartvijas tadā
duṣkṛtaṃ mama kiṃ nu syād bhavatāṃ vā dvijarṣabhāḥ
     yena nāśaṃ jagāmāgniḥ kṛtaṃ kupuruṣeṣv iva
na hy alpaṃ duṣkṛtaṃ no 'sti yenāgnir nāśam āgataḥ
     bhavatāṃ vātha vā mahyaṃ tattvenaitad vimṛśyatām
etad rājño vacaḥ śrutvā viprās te bharatarṣabha
     niyatā vāgyatāś caiva pāvakaṃ śaraṇaṃ yayuḥ
tān darśayām āsa tadā bhagavān havyavāhanaḥ
     svaṃ rūpaṃ dīptimat kṛtvā śaradarkasamadyutiḥ
tato mahātmā tān āha dahano brāhmaṇarṣabhān
     varayāmy ātmano 'rthāya duryodhana sutām iti
tatas te kālyam utthāya tasmai rājñe nyavedayan
     brāhmaṇā vismitāḥ sarve yad uktaṃ citrabhānunā
tataḥ sa rājā tac chrutvā vacanaṃ brahmavādinām
     avāpya paramaṃ harṣaṃ tatheti prāha buddhimān
prāyācata nṛpaḥ śulkaṃ bhagavantaṃ vibhāvasum
     nityaṃ sāṃnidhyam iha te citrabhāno bhaved iti
     tam āha bhagavān agnir evam astv iti pārthivam
tataḥ sāṃnidhyam adhyāpi māhiṣmatyāṃ vibhāvasoḥ
     dṛṣṭaṃ hi sahadevena diśo vijayatā tadā
tatas tāṃ samalaṃkṛtya kanyām ahata vāsasam
     dadau duryodhano rājā pāvakāya mahātmane
pratijagrāha cāgnis tāṃ rājaputrīṃ sudarśanām
     vidhinā veda dṛṣṭena vasor dhārām ivādhvare
tasyā rūpeṇa śīlena kulena vapuṣā śriyā
     abhavat prītimān agnir garbhaṃ tasyāṃ samādadhe
tasyāṃ samabhavat putro nāmnāgneyaḥ sudarśanaḥ
     śiśur evādhyagāt sarvaṃ sa ca brahma sanātanam
athaughavān nāma nṛpo nṛgasyāsīt pitāmahaḥ
     tasyāpy oghavatī kanyā putraś caugharatho 'bhavat
tām oghavān dadau tasmai svayam oghavatīṃ sutām
     sudarśanāya viduṣe bhāryārthaṃ devarūpiṇām
sa gṛhasthāśramaratas tayā saha sudarśanaḥ
     kurukṣetre 'vasad rājann oghavatyā samanvitaḥ
gṛhasthaś cāvajeṣyāmi mṛtyum ity eva sa prabho
     pratijñām akarod dhīmān dīptatejā viśāṃ pate
tām athaughavatīṃ rājan sa pāvakasuto 'bravīt
     atitheḥ pratikūlaṃ te na kartavyaṃ kathaṃ cana
yena yena ca tuṣyeta nityam eva tvayātithiḥ
     apy ātmanaḥ pradānena na te kāryā vicāraṇā
etad vrataṃ mama sadā hṛdi saṃparivartate
     gṛhasthānāṃ hi suśroṇi nātither vidyate param
pramāṇaṃ yadi vāmoru vacas te mama śobhane
     idaṃ vacanam avyagrā hṛdi tvaṃ dhārayeḥ sadā
niṣkrānte mayi kalyāṇi tathā saṃnihite 'naghe
     nātithis te 'vamantavyaḥ pramāṇaṃ yady ahaṃ tava
tam abravīd oghavatī yatā mūrdhni kṛtāñjaliḥ
     na me tvad vacanāt kiṃ cid akartavyaṃ kathaṃ cana
jigīṣamāṇaṃ tu gṛhe tadā mṛtyuḥ sudarśanam
     pṛṣṭhato 'nvagamad rājan randhānveṣī tadā sadā
idhmārthaṃ tu gate tasminn agniputre sudarśane
     atithir brāhmaṇaḥ śrīmāṃs tām āhaughavatīṃ tadā
ātithyaṃ dattam icchāmi tvayādya varavarṇini
     pramāṇaṃ yadi dharmas te gṛhasthāśramasaṃmataḥ
ity uktā tena vipreṇa rājaputrī yaśasvinī
     vidhinā pratijagrāha vedoktena viśāṃ pate
āsanaṃ caiva pādyaṃ ca tasmai dattvā dvijātaye
     provācaughavatī vipraṃ kenārthaḥ kiṃ dadāmi te
tām abravīt tato vipro rājaputrīṃ sudarśanām
     tvayā mamārthaḥ kalyāṇi nirviśaṅke tad ācara
yadi pramāṇaṃ dharmas te gṛhasthāśramasaṃmataḥ
     pradānenātmano rājñi kartum arhasi me priyam
tathā saṃchandyamāno 'nyair īpsitair nṛpa kanyayā
     nānyam ātmapradānāt sa tasyā vavre varaṃ dvijaḥ
sā tu rājasutā smṛtvā hartur vacanam āditaḥ
     tatheti lajjamānā sā tam uvāca dvijarṣabham
tato rahaḥ sa viprarṣiḥ sā caivopaviveśa ha
     saṃsmṛtya bhartur vacanaṃ gṛhasthāśramakāṅkṣiṇaḥ
athedhmān samupādāya sa pāvakir upāgamat
     mṛtyunā raudrabhāvena nityaṃ bandhur ivānvitaḥ
tatas tv āśramam āgamya sa pāvakasutas tadā
     tām ājuhāvaughavatīṃ kvāsi yāteti cāsakṛt
tasmai prativacaḥ sā tu bhartre na pradadau tadā
     karābhyāṃ tena vipreṇa spṛṣṭā bhartṛvratā satī
ucchiṣṭāsmīti manvānā lajjitā bhartur eva ca
     tūṣṇīṃbhūtābhavat sādhvī na covācātha kiṃ cana
atha tāṃ punar evedaṃ provāca sa sudarśanaḥ
     kva sā sādhvī kva sā yātā garīyaḥ kim ato mama
pativratā satyaśīlā nityaṃ caivārjave ratā
     kathaṃ na pratyudety adya smayamānā yathā purā
uṭajasthas tu taṃ vipraḥ pratyuvāca sudarśanam
     atithiṃ viddhi saṃprāptaṃ pāvake brāhmaṇaṃ ca mām
anayā chandyamāno 'haṃ bhāryayā tava sattama
     tais tair atithi satkārair ārjave 'syā dṛḍhaṃ manaḥ
anena vidhinā seyaṃ mām arcati śubhānanā
     anurūpaṃ yad atrādya tad bhavān vaktum arhati
kūṭamudgara hastas tu mṛtyus taṃ vai samanvayāt
     hīnapratijñam atrainaṃ vadhiṣyāmīti cintayan
sudarśanas tu manasā karmaṇā cakṣuṣā girā
     tyakterṣyas tyaktamanyuś ca smayamāno 'bravīd idam
surataṃ te 'stu viprāgrya prītir hi paramā mama
     gṛhasthasya hi dharmo 'gryaḥ saṃprāptātithi pūjanam
atithiḥ pūjito yasya gṛhasthasya tu gacchati
     nānyas tasmāt paro dharma iti prāhur manīṣiṇaḥ
prāṇā hi mama dārāś ca yac cānyad vidyate vasu
     atithibhyo mayā deyam iti me vratam āhitam
niḥsaṃdigdhaṃ mayā vākyam etat te samudāhṛtam
     tenāhaṃ vipra satyena svayam ātmānam ālabhe
pṛthivī vāyur ākāśam āpo jyotiś ca pañcamam
     buddhir ātmā manaḥ kālo diśaś caiva guṇā daśa
nityam ete hi paśyanti dehināṃ dehasaṃśritāḥ
     sukṛtaṃ duṣkṛtaṃ cāpi karma dharmabhṛtāṃ vara
yathaiṣā nānṛtā vāṇī mayādya samudāhṛtā
     tena satyena māṃ devāḥ pālayantu dahantu vā
tato nādaḥ samabhavad dikṣu sarvāsu bhārata
     asakṛt satyam ity eva naitan mithyeti sarvaśaḥ
uṭajāt tu tatas tasmān niścakrāma sa vai dvijaḥ
     vapuṣā khaṃ ca bhūmiṃ ca vyāpya vāyur ivodyataḥ
svareṇa vipraḥ śaikṣeṇa trīṁl lokān anunādayan
     uvāca cainaṃ dharmajñaṃ pūrvam āmantrya nāmataḥ
dharmo 'ham asmi bhadraṃ te jijñāsārthaṃ tavānagha
     prāptaḥ satyaṃ ca te jñātvā prītir me paramā tvayi
vijitaś ca tvayā mṛtyur yo 'yaṃ tvām anugacchati
     randhrānveṣī tava sadā tvayā dhṛtyā vaśīkṛtaḥ
na cāsti śaktis trailokye kasya cit puruṣottama
     pativratām imāṃ sādhvīṃ tavodvīkṣitum apy uta
rakṣitā tvad guṇair eṣā pativrataguṇais tathā
     adhṛṣyā yad iyaṃ brūyāt tathā tan nānyathā bhavet
eṣā hi tapasā svena saṃyuktā brahmavādinī
     pāvanārthaṃ ca lokasya saricchreṣṭhā bhaviṣyati
ardhenaughavatī nāma tvām arthenānuyāsyati
     śarīreṇa mahābhāgā yogo hy asyā vaśe sthitaḥ
anayā saha lokāṃś ca gantāsi tapasārjitān
     yatra nāvṛttim abhyeti śāśvatāṃs tān sanātanān
anena caiva dehena lokāṃs tvam abhipatsyase
     nirjitaś ca tvayā mṛtyur aiśvaryaṃ ca tavottamam
pañca bhūtāny atikrāntaḥ svavīryāc ca mano bhavaḥ
     gṛhastha dharmeṇānena kāmakrodhau ca te jitau
sneho rāgaś ca tandrī ca moho drohaś ca kevalaḥ
     tava śuśrūṣayā rājan rājaputryā vinirjitāḥ
[bh]
     śuklānāṃ tu sahasreṇa vājināṃ ratham uttamam
     yuktaṃ pragṛhya bhagavān vyavasāyo jagāma tam
mṛtyur ātmā ca lokāś ca jitā bhūtāni pañca ca
     buddhiḥ kālo mano vyoma kāmakrodhau tathaiva ca
tasmād gṛhāśramasthasya nānyad daivatam asti vai
     ṛte 'tithiṃ naravyāghra manasaitad vicāraya
atithiḥ pūjito yasya dhyāyate manasā śubham
     na tat kratuśatenāpi tulyam āhur manīṣiṇaḥ
pātraṃ tv atithim āsādya śīlāḍhyaṃ yo na pūjayet
     sa dattvā sukṛtaṃ tasya kṣapayeta hy anarcitaḥ
etat te kathitaṃ putra mayākhyānam anuttamam
     yathā hi vijito mṛtyur gṛhasthena purābhavat
dhanyaṃ yaśasyam āyuṣmad idam ākhyānam uttamam
     bubhūṣitābhimantavyaṃ sarvaduścaritāpaham
ya idaṃ kathayed vidvān ahany ahani bhārata
     sudarśanasya caritaṃ puṇyāṁl lokān avāpnuyāt
