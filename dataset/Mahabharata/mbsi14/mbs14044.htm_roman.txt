[br]
      yad ādimadhyaparyantaṃ grahaṇopāyam eva ca
      nāma lakṣaṇasaṃyuktaṃ sarvaṃ vakṣyāmi tattvataḥ
ahaḥ pūrvaṃ tato rātrir māsāḥ śuklādayaḥ smṛtāḥ
      śraviṣṭhādīni ṛkṣāṇi ṛtavaḥ śiśirādayaḥ
bhūmir ādis tu gandhānāṃ rasānām āpa eva ca
      rūpāṇāṃ jyotir ādis tu sparśādir vāyur ucyate
      śabdasyādis tathākāśam eṣa bhūtakṛto guṇaḥ
ataḥ paraṃ pravakṣyāmi bhūtānām ādim uttamam
      ādityo jyotiṣām ādir agnir bhūtādir iṣyate
sāvitrī sarvavidyānāṃ devatānāṃ prajāpatiḥ
      oṃkāraḥ sarvavedānāṃ vacasāṃ prāṇa eva ca
      yad yasmin niyataṃ loke sarvaṃ sāvitram ucyate
gāyatrī chandasām ādiḥ paśūnām aja ucyate
      gāvaś catuṣpadām ādir manuṣyāṇāṃ dvijātayaḥ
śyenaḥ patatriṇām ādir yajñānāṃ hutam uttamam
      parisarpiṇāṃ tu sarveṣāṃ jyeṣṭhaḥ sarpo dvijottamāḥ
kṛtam ādir yugānāṃ ca sarveṣāṃ nātra saṃśayaḥ
      hiraṇyaṃ sarvaratnānām oṣadhīnāṃ yavās tathā
sarveṣāṃ bhakṣyabhojyānām annaṃ paramam ucyate
      dravāṇāṃ caiva sarveṣāṃ peyānām āpa uttamāḥ
sthāvarāṇāṃ ca bhūtānāṃ sarveṣām aviśeṣataḥ
     brahma kṣetraṃ sadā puṇyaṃ plakṣaḥ prathamajaḥ smṛtaḥ
ahaṃ prajāpatīnāṃ ca sarveṣāṃ nātra saṃśayaḥ
     mama viṣṇur acintyātmā svayambhūr iti sa smṛtaḥ
parvatānāṃ mahāmeruḥ sarveṣām agrajaḥ smṛtaḥ
     diśāṃ ca pradiśāṃ cordhvā dig jātā prathamaṃ tathā
tathā tripathagā gaṅgā nadīnām agrajā smṛtā
     tathā saroda pānānāṃ sarveṣāṃ sāgaro 'grajaḥ
devadānava bhūtānāṃ piśācoragarakṣasām
     narakiṃnara yakṣāṇāṃ sarveṣām īśvaraḥ prabhuḥ
ādir viśvasya jagato viṣṇur brahmamayo mahān
     bhūtaṃ parataraṃ tasmāt trailokye neha vidyate
āśramāṇāṃ ca gārhasthyaṃ sarveṣāṃ nātra saṃśayaḥ
     lokānām ādir avyaktaṃ sarvasyāntas tad eva ca
ahāny astamayāntāni udayāntā ca śarvarī
     sukhasyāntaḥ sadā duḥkhaṃ duḥkhasyāntaḥ sadā sukham
sarve kṣayāntā nicayāḥ patanāntāḥ samucchrayāḥ
     saṃyogā viprayogāntā maraṇāntaṃ hi jīvitam
sarvaṃ kṛtaṃ vināśāntaṃ jātasya maraṇaṃ dhruvam
     aśāśvataṃ hi loke 'smin sarvaṃ sthāvarajaṅgamam
iṣṭaṃ dattaṃ tapo 'dhītaṃ vratāni niyamāś ca ye
     sarvam etad vināśāntaṃ jñānasyānto na vidyate
tasmāj jñānena śuddhena prasannātmā samāhitaḥ
     nirmamo nirahaṃkāro mucyate sarvapāpmabhiḥ
