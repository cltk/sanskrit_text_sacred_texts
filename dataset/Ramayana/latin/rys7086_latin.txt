rāmo bahūny ahāny eva tad gītaṃ paramādbhutam
 śuśrāva munibhiḥ sārdhaṃ rājabhiḥ saha vānaraiḥ
tasmin gīte tu vijñāya sītāputrau kuśīlavau
 tasyāḥ pariṣado madhye rāmo vacanam abravīt
madvaco brūta gacchadhvam iti bhagavato 'ntikam
yadi śuddhasamācārā yadi vā vītakalmaṣā
 karotv ihātmanaḥ śuddhim anumānya mahāmunim
chandaṃ munes tu vijñāya sītāyāś ca manogatam
 pratyayaṃ dātukāmāyās tataḥ śaṃsata me laghu
śvaḥ prabhāte tu śapathaṃ maithilī janakātmajā
 karotu pariṣanmadhye śodhanārthaṃ mameha ca
śrutvā tu rāghavasyaitad vacaḥ paramam adbhutam
 dūtāḥ saṃprayayur vāṭaṃ yatrāste munipuṃgavaḥ
te praṇamya mahātmānaṃ jvalantam amitaprabham
 ūcus te rāma vākyāni mṛdūni madhurāṇi ca
teṣāṃ tad bhāṣitaṃ śrutvā rāmasya ca manogatam
 vijñāya sumahātejā munir vākyam athābravīt
evaṃ bhavatu bhadraṃ vo yathā tuṣyati rāghavaḥ
 tathā kariṣyate sītā daivataṃ hi patiḥ striyāḥ
tathoktā muninā sarve rāmadūtā mahaujasaḥ
 pratyetya rāghavaṃ sarve munivākyaṃ babhāṣire
tataḥ prahṛṣṭaḥ kākutsthaḥ śrutvā vākyaṃ mahātmanaḥ
 ṛṣīṃs tatra sametāṃś ca rājñaś caivābhyabhāṣata
bhagavantaḥ saśiṣyā vai sānugaś ca narādhipāḥ
 paśyantu sītāśapathaṃ yaś caivānyo 'bhikāṅkṣate
tasya tadvacanaṃ śrutvā rāghavasya mahātmanaḥ
 sarveṣam ṛṣimukhyānāṃ sādhuvādo mahān abhūt
rājānaś ca mahātmānaḥ praśaṃsanti sma rāghavam
 upapannaṃ naraśreṣṭha tvayy eva bhuvi nānyataḥ
evaṃ viniścayaṃ kṛtvā śvobhūta iti rāghavaḥ
 visarjayām āsa tadā sarvāṃs tāñ śatrusūdanaḥ
