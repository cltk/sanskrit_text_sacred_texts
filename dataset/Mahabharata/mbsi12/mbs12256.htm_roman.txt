[tulādhāra]
      sadbhir vā yadi vāsadbhir ayaṃ panthāḥ samāśritaḥ
      pratyakṣaṃ kriyatāṃ sādhu tato jñāsyasi tad yathā
ete śakuntā bahavaḥ samantād vicaranti hi
      tavottamāṅge saṃbhūtāḥ śyenāś cānyāś ca jātayaḥ
āhvayainān mahābrahman viśamānāṃs tatas tataḥ
      paśyemān hastapādeṣu śliṣṭān dehe ca sarvaśaḥ
saṃbhāvayanti pitaraṃ tvayā saṃbhāvitāḥ khagāḥ
      asaṃśayaṃ pitā ca tvaṃ putrān āhvaya jājale
[bhī]
      tato jājalinā tena samāhūtā patatriṇaḥ
      vācam uccārayan divyāṃ dharmasya vacanāt kila
ahiṃsādi kṛtaṃ karma iha caiva paratra ca
      spardhā nihanti vai brahman sā hatā hanti taṃ naram
śraddhā vṛddhaṃ vāṅmanasī na yajñas trātum arhati
      atra gāthā brahma gītāḥ kīrtayanti purā vidaḥ
śucer aśraddadhānasya śraddadhānasya cāśuceḥ
      devāś cittam amanyanta saśṛśaṃ yajñakarmaṇi
śrotriyasya kadaryasya vadānyasya ca vārdhuṣeḥ
      mīmāṃsitvobhayaṃ devāḥ samam annam akalpayan
prajāpatis tān uvāca viṣamaṃ kṛtam ity uta
     śraddhā pūtaṃ vadānyasya hatam aśraddhayetarat
     bhojyam annaṃ vadānyasya kadaryasya na vārdhuṣeḥ
aśraddadhāna evaiko devānāṃ nārhate haviḥ
     tasyaivānnaṃ na bhoktavyam iti dharmavido viduḥ
aśraddhā paramaṃ pāpaṃ śraddhā pāpapramocinī
     jahāti pāpaṃ śraddhāvān sarpo jīrṇām iva tvacam
jyāyasī yāpavitrāṇāṃ nivṛttiḥ śraddhayā saha
     nivṛttaśīladoṣo yaḥ śraddhāvān pūta eva saḥ
kiṃ tasya tapasā kāryaṃ kiṃ vṛttena kim ātmanā
     śraddhāmayo 'yaṃ puruṣo yo yacchraddhaḥ sa eva saḥ
iti dharmaḥ samākhyātaḥ sadbhir dharmārthadarśibhiḥ
     vayaṃ jijñāsamānās tvā saṃprāptā dharmadarśanāt
spardhāṃ jahi mahāprājña tataḥ prāpsyasi yat param
     śraddhāvāñ śraddadhānaś ca dharmāṃś caiveha vānijaḥ
     svavartmani sthitaś caiva garīyān eṣa jājale
evaṃ bahumatārthaṃ ca tulādhāreṇa bhāsitam
     samyak caivam upālabdho dharmaś coktaḥ sanātanaḥ
tasya vikhyātavīryasya śrutvā vākyāni sa dvijaḥ
     tulādhārasya kaunteya śāntim evānvapadyata
tato 'cireṇa kālena tulādhāraḥ sa eva ca
     divaṃ gatvā mahāprājñau viharetāṃ yathāsukham
     svaṃ svaṃ sthānam upāgamya svakarmaphalanirjitam
samānāṃ śraddadhānānāṃ saṃyatānāṃ sucetasām
     kurvatāṃ yajña ity eva na yajño jātu neṣyate
śraddhā vai sāttvikī devī sūryasya duhitā nṛpa
     sāvitrī prasavitrī ca jīva viśvāsinī tathā
vāg vṛddhaṃ trāyate śraddhā mano vṛddhaṃ ca bhārata
     yathaupamyopadeśena kiṃ bhūyaḥ śrotum icchasi
