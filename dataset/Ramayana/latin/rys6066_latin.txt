nirgataṃ makarākṣaṃ te dṛṣṭvā vānarapuṃgavāḥ
 āplutya sahasā sarve yoddhukāmā vyavasthitāḥ
tataḥ pravṛttaṃ sumahat tad yuddhaṃ lomaharṣaṇam
 niśācaraiḥ plavaṃgānāṃ devānāṃ dānavair iva
vṛkṣaśūlanipātaiś ca śilāparighapātanaiḥ
 anyonyaṃ mardayanti sma tadā kapiniśācarāḥ
śaktiśūlagadākhaḍgais tomaraiś ca niśācarāḥ
 paṭṭasair bhindipālaiś ca bāṇapātaiḥ samantataḥ
pāśamudgaradaṇḍaiś ca nirghātaiś cāparais tathā
 kadanaṃ kapisiṃhānāṃ cakrus te rajanīcarāḥ
bāṇaughair arditāś cāpi kharaputreṇa vānarāḥ
 saṃbhrāntamanasaḥ sarve dudruvur bhayapīḍitāḥ
tān dṛṣṭvā rākṣasāḥ sarve dravamāṇān vanaukasaḥ
 nedus te siṃhavad dhṛṣṭā rākṣasā jitakāśinaḥ
vidravatsu tadā teṣu vānareṣu samantataḥ
 rāmas tān vārayām āsa śaravarṣeṇa rākṣasān
vāritān rākṣasān dṛṣṭvā makarākṣo niśācaraḥ
 krodhān alasam āviṣṭo vacanaṃ cedam abravīt
tiṣṭha rāma mayā sārdhaṃ dvandvayuddhaṃ dadāmi te
 tyājayiṣyāmi te prāṇān dhanurmuktaiḥ śitaiḥ śaraiḥ
yat tadā daṇḍakāraṇye pitaraṃ hatavān mama
 madagrataḥ svakarmasthaṃ smṛtvā roṣo 'bhivardhate
dahyante bhṛśam aṅgāni durātman mama rāghava
 yan mayāsi na dṛṣṭas tvaṃ tasmin kāle mahāvane
diṣṭyāsi darśanaṃ rāma mama tvaṃ prāptavān iha
 kāṅkṣito 'si kṣudhārtasya siṃhasyevetaro mṛgaḥ
adya madbāṇavegena pretarāḍ viṣayaṃ gataḥ
 ye tvayā nihatāḥ śūrāḥ saha tais tvaṃ sameṣyasi
bahunātra kim uktena śṛṇu rāma vaco mama
 paśyantu sakalā lokās tvāṃ māṃ caiva raṇājire
astrair vā gadayā vāpi bāhubhyāṃ vā mahāhave
 abhyastaṃ yena vā rāma tena vā vartatāṃ yudhi
makarākṣavacaḥ śrutvā rāmo daśarathātmajaḥ
 abravīt prahasan vākyam uttarottaravādinam
caturdaśasahasrāṇi rakṣasāṃ tvatpitā ca yaḥ
 triśirā dūṣaṇaś cāpi daṇḍake nihatā mayā
svāśitās tava māṃsena gṛdhragomāyuvāyasāḥ
 bhaviṣyanty adya vai pāpa tīkṣṇatuṇḍanakhāṅkuśāḥ
evam uktas tu rāmeṇa kharaputro niśācaraḥ
 bāṇaughān asṛjat tasmai rāghavāya raṇājire
tāñ śarāñ śaravarṣeṇa rāmaś ciccheda naikadhā
 nipetur bhuvi te chinnā rukmapuṅkhāḥ sahasraśaḥ
tad yuddham abhavat tatra sametyānyonyam ojasā
 khara rākṣasaputrasya sūnor daśarathasya ca
jīmūtayor ivākāśe śabdo jyātalayos tadā
 dhanur muktaḥ svanotkṛṣṭaḥ śrūyate ca raṇājire
devadānavagandharvāḥ kiṃnarāś ca mahoragāḥ
 antarikṣagatāḥ sarve draṣṭukāmās tad adbhutam
viddham anyonyagātreṣu dviguṇaṃ vardhate balam
 kṛtapratikṛtānyonyaṃ kurvāte tau raṇājire
rāmam uktās tu bāṇaughān rākṣasas tv acchinad raṇe
 rakṣomuktāṃs tu rāmo vai naikadhā prācchinac charaiḥ
bāṇaughavitatāḥ sarvā diśaś ca vidiśas tathā
 saṃchannā vasudhā caiva samantān na prakāśate
tataḥ kruddho mahābāhur dhanuś ciccheda rakṣasaḥ
 aṣṭābhir atha nārācaiḥ sūtaṃ vivyādha rāghavaḥ
 bhittvā śarai rathaṃ rāmo rathāśvān samapātayat
viratho vasudhāṃ tiṣṭhan makarākṣo niśācaraḥ
 atiṣṭhad vasudhāṃ rakṣaḥ śūlaṃ jagrāha pāṇinā
 trāsanaṃ sarvabhūtānāṃ yugāntāgnisamaprabham
vibhrāmya ca mahac chūlaṃ prajvalantaṃ niśācaraḥ
 sa krodhāt prāhiṇot tasmai rāghavāya mahāhave
tam āpatantaṃ jvalitaṃ kharaputrakarāc cyutam
 bāṇais tu tribhir ākāśe śūlaṃ ciccheda rāghavaḥ
sacchinno naikadhā śūlo divyahāṭakamaṇḍitaḥ
 vyaśīryata mahokleva rāmabāṇārdito bhuvi
tac chūlaṃ nihataṃ dṛṣṭvā rāmeṇādbhutakarmaṇā
 sādhu sādhv iti bhūtāni vyāharanti nabhogatāḥ
tad dṛṣṭvā nihataṃ śūlaṃ makarākṣo niśācaraḥ
 muṣṭim udyamya kākutsthaṃ tiṣṭha tiṣṭheti cābravīt
sa taṃ dṛṣṭvā patantaṃ vai prahasya raghunandanaḥ
 pāvakāstraṃ tato rāmaḥ saṃdadhe svaśarāsane
tenāstreṇa hataṃ rakṣaḥ kākutsthena tadā raṇe
 saṃchinnahṛdayaṃ tatra papāta ca mamāra ca
dṛṣṭvā te rākṣasāḥ sarve makarākṣasya pātanam
 laṅkām eva pradhāvanta rāmabālārditās tadā
daśarathanṛpaputrabāṇavegai; rajanicaraṃ nihataṃ kharātmajaṃ tam
 dadṛśur atha ca devatāḥ prahṛṣṭā; girim iva vajrahataṃ yathā viśīrṇam
