sītāyā vacanaṃ śrutvā paruṣaṃ rākṣasādhipaḥ
 pratyuvāca tataḥ sītāṃ vipriyaṃ priyadarśanām
yathā yathā sāntvayitā vaśyaḥ strīṇāṃ tathā tathā
 yathā yathā priyaṃ vaktā paribhūtas tathā tathā
saṃniyacchati me krodhaṃ tvayi kāmaḥ samutthitaḥ
 dravato mārgam āsādya hayān iva susārathiḥ
vāmaḥ kāmo manuṣyāṇāṃ yasmin kila nibadhyate
 jane tasmiṃs tv anukrośaḥ snehaś ca kila jāyate
etasmāt kāraṇān na tāṃ ghatayāmi varānane
 vadhārhām avamānārhāṃ mithyāpravrajite ratām
paruṣāṇi hi vākyāni yāni yāni bravīṣi mām
 teṣu teṣu vadho yuktas tava maithili dāruṇaḥ
evam uktvā tu vaidehīṃ rāvaṇo rākṣasādhipaḥ
 krodhasaṃrambhasaṃyuktaḥ sītām uttaram abravīt
dvau māsau rakṣitavyau me yo 'vadhis te mayā kṛtaḥ
 tataḥ śayanam āroha mama tvaṃ varavarṇini
dvābhyām ūrdhvaṃ tu māsābhyāṃ bhartāraṃ mām anicchatīm
 mama tvāṃ prātarāśārtham ārabhante mahānase
tāṃ tarjyamānāṃ saṃprekṣya rākṣasendreṇa jānakīm
 devagandharvakanyās tā viṣedur vipulekṣaṇāḥ
oṣṭhaprakārair aparā netravaktrais tathāparāḥ
 sītām āśvāsayām āsus tarjitāṃ tena rakṣasā
tābhir āśvāsitā sītā rāvaṇaṃ rākṣasādhipam
 uvācātmahitaṃ vākyaṃ vṛttaśauṇḍīryagarvitam
nūnaṃ na te janaḥ kaś cid asin niḥśreyase sthitaḥ
 nivārayati yo na tvāṃ karmaṇo 'smād vigarhitāt
māṃ hi dharmātmanaḥ patnīṃ śacīm iva śacīpateḥ
 tvadanyas triṣu lokeṣu prārthayen manasāpi kaḥ
rākṣasādhama rāmasya bhāryām amitatejasaḥ
 uktavān asi yat pāpaṃ kva gatas tasya mokṣyase
yathā dṛptaś ca mātaṅgaḥ śaśaś ca sahitau vane
 tathā dviradavad rāmas tvaṃ nīca śaśavat smṛtaḥ
sa tvam ikṣvākunāthaṃ vai kṣipann iha na lajjase
 cakṣuṣo viṣayaṃ tasya na tāvad upagacchasi
ime te nayane krūre virūpe kṛṣṇapiṅgale
 kṣitau na patite kasmān mām anāryanirīkṣitaḥ
tasya dharmātmanaḥ patnīṃ snuṣāṃ daśarathasya ca
 kathaṃ vyāharato māṃ te na jihvā pāpa śīryate
asaṃdeśāt tu rāmasya tapasaś cānupālanāt
 na tvāṃ kurmi daśagrīva bhasma bhasmārhatejasā
nāpahartum ahaṃ śakyā tasya rāmasya dhīmataḥ
 vidhis tava vadhārthāya vihito nātra saṃśayaḥ
śūreṇa dhanadabhrātā balaiḥ samuditena ca
 apohya rāmaṃ kasmād dhi dāracāuryaṃ tvayā kṛtam
sītāyā vacanaṃ śrutvā rāvaṇo rākṣasādhipaḥ
 vivṛtya nayane krūre jānakīm anvavaikṣata
nīlajīmūtasaṃkāśo mahābhujaśirodharaḥ
 siṃhasattvagatiḥ śrīmān dīptajihvogralocanaḥ
calāgramakuṭaḥ prāṃśuś citramālyānulepanaḥ
 raktamālyāmbaradharas taptāṅgadavibhūṣaṇaḥ
śroṇīsūtreṇa mahatā mekakena susaṃvṛtaḥ
 amṛtotpādanaddhena bhujaṃgeneva mandaraḥ
taruṇādityavarṇābhyāṃ kuṇḍalābhyāṃ vibhūṣitaḥ
 raktapallavapuṣpābhyām aśokābhyām ivācalaḥ
avekṣamāṇo vaidehīṃ kopasaṃraktalocanaḥ
 uvāca rāvaṇaḥ sītāṃ bhujaṃga iva niḥśvasan
anayenābhisaṃpannam arthahīnam anuvrate
 nāśayāmy aham adya tvāṃ sūryaḥ saṃdhyām ivaujasā
ity uktvā maithilīṃ rājā rāvaṇaḥ śatrurāvaṇaḥ
 saṃdideśa tataḥ sarvā rākṣasīr ghoradarśanāḥ
ekākṣīm ekakarṇāṃ ca karṇaprāvaraṇāṃ tathā
 gokarṇīṃ hastikarṇīṃ ca lambakarṇīm akarṇikām
hastipadya śvapadyau ca gopadīṃ pādacūlikām
 ekākṣīm ekapādīṃ ca pṛthupādīm apādikām
atimātraśirogrīvām atimātrakucodarīm
 atimātrāsyanetrāṃ ca dīrghajihvām ajihvikām
 anāsikāṃ siṃhamukhīṃ gomukhīṃ sūkarīmukhīm
yathā madvaśagā sītā kṣipraṃ bhavati jānakī
 tathā kuruta rākṣasyaḥ sarvāḥ kṣipraṃ sametya ca
pratilomānulomaiś ca sāmadānādibhedanaiḥ
 āvartayata vaidehīṃ daṇḍasyodyamanena ca
iti pratisamādiśya rākṣasendraḥ punaḥ punaḥ
 kāmamanyuparītātmā jānakīṃ paryatarjayat
upagamya tataḥ kṣipraṃ rākṣasī dhānyamālinī
 pariṣvajya daśagrīvam idaṃ vacanam abravīt
mayā krīḍa mahārājasītayā kiṃ tavānayā
 akāmāṃ kāmayānasya śarīram upatapyate
 icchantīṃ kāmayānasya prītir bhavati śobhanā
evam uktas tu rākṣasyā samutkṣiptas tato balī
 jvaladbhāskaravarṇābhaṃ praviveśa niveśanam
devagandharvakanyāś ca nāgakanyāś ca tās tataḥ
 parivārya daśagrīvaṃ viviśus tad gṛhottamam
sa maithilīṃ dharmaparām avasthitāṃ; pravepamānāṃ paribhartsya rāvaṇaḥ
 vihāya sītāṃ madanena mohitaḥ; svam eva veśma praviveśa bhāsvaram
