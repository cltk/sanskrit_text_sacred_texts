[arjuna]
      agnīṣomau kathaṃ pūrvam ekayonī pravartitau
      eṣa me saṃśayo jātas taṃ chindhi madhusūdana
[ṣrībhagavān]
      hanta te vartayiṣyāmi purāṇaṃ pāṇḍunandana
      ātmatejodbhavaṃ pārtha śṛṇuṣvaika manā mama
saṃprakṣālana kāle 'tikrānte caturthe yugasahasrānte
      avyakte sarvabhūtapralaye sthāvarajaṅgame
      jyotir dharaṇivāyurahite 'ndhe tamasi jalaikārṇave loke
      tama ity evābhibūte 'dvitīye pratiṣṭhite
      naiva rātryāṃ na divase na sati nāsati na vyakte nāvyakte vyavasthite
      etasyām avasthāyāṃ nārāyaṇa guṇāśrayād akṣayād ajarād anindriyād agrāhyād asaṃbhavāt satyād ahiṃsrāl lalāmād vividhapravṛtti viśeṣāt
      akṣayād ajarāmarād amūrtitaḥ sarvavyāpinaḥ sarvakartuḥ śāśvatāt tamasaḥ puruṣaḥ prādurbhūto harir avyayaḥ
nidarśanam api hy atra bhavati
      nāsīd aho na rātrir āsīt
      na sad āsīn nāsad āsīt
      tama eva purastād abhavad viśvarūpam
      sā viśvasya jananīty evam asyārtho 'nubhāsyate
tasyedānīṃ tamaḥ saṃbhavasya puruṣasya padmayoner brahmaṇaḥ prādur bhāve sa puruṣaḥ prajāḥ sisṛkṣamāṇo netrābhyām agnīṣomau sasarja
      tato bhūtasarge pravṛtteprajā kramavaśād brahmakṣatram upātiṣṭhat
      yaḥ somas tad brahma yad brahma te brāhmaṇāḥ
      yo 'gnis tat kṣatraṃ kṣatrād brahmabalavattaram
      kasmād iti lokapratyakṣaguṇam etat tad yathā
      brāhmaṇebhyaḥ paraṃ bhūtaṃ notpanna pūrvam
      dīpyamāne 'gnau juhotīti kṛtvā bravīmi
      bhūtasargaḥ kṛto brahmaṇā bhūtāni ca prasthāpya traulokyaṃ dhāryateti
mantravādo 'pī hi bhavati
      tvam agne yajñānāṃ hotā viśveṣām
      hito devenabhir mānuṣe jana iti
      nidarśanaṃ cātra bhavati
      viśveṣām agne yajñānāṃ hoteti
      hito devair mānuṣair jagata iti
      agnir hi yajñānāṃ hotṛkartā
      sa cāgnir brahma
na hy ṛte mantrād dhavanam asti
      na vinā puruṣaṃ tapaḥ saṃbhavati
      havir mantrāṇāṃ saṃpūjā vidyate devamanuṣyāṇām anena tvaṃ hoteti niyuktaḥ
      ye ca mānuṣā hotrādhikārās te ca
      brāhmaṇasyahi yājanaṃ vidhīyate na kṣatravaiśyayor dvijātyoḥ
      tasmād brāhmaṇā hy agnibhūtā yajñān udvahanti
      yajñā devāṃs tarpayanti devāḥ pṛthivīṃ bhāvayanti
śatapathe hi brāhmaṇaṃ bhavati
      agnau samiddhe sa juhoti yo vidvān brāhmaṇa mukhe dānāhutiṃ juhoti
      evam apy agnibhūtā brāhmaṇā vidvāṃso 'gniṃ bhāvayanti
      agnir viṣṇuḥ sarvabhūtāny anupraviśya prāṇān dhārayati
      api cātra sanatkumāra gītāḥ ślokā bhavanti
viśvaṃ brahmāsṛjat pūrvaṃ sarvādir niravaskaram
      brahmaghoṣair divaṃ tiṣṭhanty amarā brahmayonayaḥ
brāhmaṇānāṃ matir vākyaṃ karma śraddhā tapāṃsi ca
     dhārayanti mahīṃ dyāṃ ca śaityād vāry amṛtaṃ yathā
nāsti satyāt paro dharmo nāsti mātṛsamo guruḥ
     brāhmaṇebhyaḥ paraṃ nāsti pretya cehaca bhūtaye
naiṣām ukṣā vardhate nota vāhā; na gargaro mathyate saṃpradāne
     apadhvastā dasyubhūtā bhavanti; yeṣāṃ rāṣṭre brāhmaṇā vṛttihīnāḥ
veda purāṇetihāsa prāmānyān nārāyaṇa mukhodgatāḥ sarvātmanaḥ sarvakartāraḥ sarvabhāvanāś ca brāhmaṇāḥ
     vāk samakālaṃ hi tasya devasya varapradasya brāhmaṇāḥ prathamaṃ prādurbhūtā brāhmaṇebhyaś ca śeṣā varṇāḥ prādurbhūtāḥ
     itthaṃ ca surāsuraviśiṣṭā brāhmaṇā yadā mayā brahmabhūtena purā svayam evotpāditāḥ surāsuramaharṣayo bhūtaviśeṣāḥ sthāpitā nigṛhītāś ca
ahalyā dharṣaṇanimittaṃ hi gautamād dhari śmaśrutām indraḥ prāptaḥ
     kauśika nimittaṃ cendro muṣka viyogaṃ meṣavṛṣaṇatvaṃ cāvāpa
     aśvinor grahapratiṣedhodyata vajrasya puraṃdarasya cyavanena stambhito bāhuḥ
     kratuvadha prāptamanyunā ca dakṣeṇa bhūyas tapasā cātmānaṃ saṃyojya netrākṛtir anyā lalate rudrasyotpāditā
tripuravadhārthaṃ dikṣām abhyupagatasya rudrasyośanasā śiraso jatotkṛtya prayuktāḥ
     tataḥ prādurbhūtā bhujagāḥ
     tair asya bhujagaiḥ pīḍyamānaḥ kantho nīlatām upanītaḥ
     pūrve ca manvantare svāyambhuve nārāyaṇa hastabandhagrahaṇān nīlakanthatvam eva vā
amṛtotpādane puraścaraṇatām upagatasyāṅgiraso bṛhaspater upaspṛśato na prasādaṃ gatavatyaḥ kilāpaḥ
     atha bṛhasptir apāṃ cukrodha
     yasmān mamopaspṛśataḥ kaluṣī bhūtā na prasādam upagatās tasmād adya prabhṛti jhaṣamakaramatsyakacchapa jantu saṃkīrṇāḥ kaluṣī bhavateti
     tadāprabhṛty āpo yādobhiḥ saṃkīrṇāḥ saṃvṛttāḥ
viśvarūpo vaitvāstraḥ purohito devānām āsīt svasrīyo 'surāṇām
     sa pratyakṣaṃdevebhyo bhāgam adadat parokṣam asurebhyaḥ
atha hiraṇyakaśipuṃ puraskṛtya viśvarūpa mātaraṃ svasāram asurā varam ayācanta
     he svasar ayaṃ te putras tvāstro viśvarūpas triśirā devānāṃ purohitaḥ pratyakṣaṃ devebhyo bhāgam adadat parokṣam asmākam
     tato devā vardhante vayaṃ kṣīyāmaḥ
     tad enaṃ tvaṃ vārayitum arhasi tathā yathāsmān bhajed iti
atha viśvarūpaṃ nandanavanam upagataṃ mātovāca
     putra kiṃ parapakṣavardhanas tvaṃ mātulapakṣaṃ nāśayati
     nārhasy evaṃ kartum iti
     sa viśvarūpo mātur vākyam anatikramaṇīyam iti matvā saṃpūjya hiraṇyakaśipum agāt
hairaṇyagarbhāc ca vasiṣṭhād dhiraṇyakaśipuḥ śāpaṃ prāptavān
     yasmāt tvayānyo vṛto hotā tasmād asamāpta yajñas tvam apūrvāt sattvajātād vadhaṃ prāpsyasīti
     tac chāpadānād dhiraṇyakaśipuḥ prāptavān vadham
viśvarūpo mātṛpakṣavardhano 'tyarthaṃ tapasy abhavat
     tasya vratabhaṅgārtham indro bahvīḥ śrīmatyo 'psaraso niyuyoja
     tāś ca dṛṣṭvā manaḥ kṣubhitaṃ tasyābhavat tāsu cāpsaraḥsunacirād eva sakto 'bhavat
     saktaṃ cainaṃ jñātvāpsarasocur gacchāmahe vayaṃ yathāgatam iti
tās tvāstrovāca
     kva gamiṣyatha āsyatāṃ tāvan mayā saha śreyo bhaviṣyatīti
     tās tam abruvan
     vayaṃ deva striyo 'psarasendraṃ varadaṃ purā prabhviṣṇuṃ vṛṇīmaha iti
atha tā viśvarūpo 'bravīd adyaiva sendrā devā na bhaviṣyantīti
     tato mantrāñ jajāpa
     tair mantraiḥ prāvardhata triśirāḥ
     ekenāsyena sarvalokeṣu dvijaiḥ kriyāvadbhir yajñeṣu suhutaṃ somaṃ papāv ekenāpaikena sendrān devān
     athendras taṃ vivardhamānaṃ somapānāpyāyita sarvagātraṃ dṛṣṭvā cintām āpede
devāś ca te sahendreṇa brahmāṇam abhijagmur ūcuś ca
     viśvarūpeṇa sarvayajñeṣu suhutaḥ somaḥ pīyate
     vayam abhāgāḥ saṃvṛttāḥ
     asurapakṣo vardhate vayaṃ kṣīyāmaḥ
     tad arhasi no vidhātuṃ śreyo yad anantaram iti
tān brahmovācarṣir bhārgavas tapas tapyate dadhīcaḥ
     sa yācyatāṃ varaṃ yathā kalevaraṃ jahyāt
     tasyāsthibhir vajraṃ kriyatām iti
devās tatrāgacchan yatra dadhīco bhagavān ṛṣis tapas tepe
     sendrā devās tam abhigamyocur bhagavaṃs tapasaḥ kuśalam avighnaṃ ceti
     tān dadhīcovāca svāgataṃ bhavadbhyaḥ kiṃ kriyatām
     yad vakṣyatha tat kariṣyāmīti
     te tam abruvañ śarīraparityāgaṃ lokahitārthaṃ bhagavān kartum arhatīti
     atha dadhīcas tathaivāvimanāḥ sukhaduḥkhasamo mahāyogiy ātmānaṃ samādhāya śarīraparityāgaṃ cakāra
tasya paramātmany avasṛte tāny asthīni dhātā saṃgṛhya vajram akarot
     tena vajreṇābhedyenāpradhṛṣyeṇa brahmāsthi saṃbhūtena viṣṇupraviṣṭenendro viśvarūpaṃjaghāna
     śirasāṃ cāsya chedanam akarot
     tasmādanantaraṃ viśvarūpa gātramathana saṃbhavaṃ tvastrotpāditam evāriṃ vṛtram indro jaghāna
tasyāṃ dvaidhī bhūtāyāṃ brahma vadhyāyāṃ bhayād indro devarājyaṃ parityajyāpsu saṃbhavāṃ śītalāṃ mānasasaro gatāṃ nalinīṃ prapede
     tatra caiśvaryayogād anu mātro bhūtvā bisa granthiṃ praviveśa
atha brahma vadhyā bhayapranaste trailokyanāthe śacīpatau jagad anīśvaraṃ babhūva
     devān rajas tamaś cāviveśa
     mantrā na prāvartanta
     maharṣīṇāṃ rakṣāṃsi prādurbhavan
     brahma cotsādanaṃ jagāma
     anindrāś cābalā lokāḥ supradhṛṣyā babhūvuḥ
atha devarṣayaś cāyuṣaḥ putraṃ nahuṣaṃ nāma devarājatve 'bhiṣiṣicuḥ
     nahuṣaḥ pañcabhiḥ śatair jyotiṣāṃ lalāte jvaladbhiḥ sarvatejo harais triviṣṭapaṃ pālayāṃ babhūva
     atha lokāḥ prakṛtim āpedire svasthāś ca babhūvuḥ
athovāca nahuṣaḥ
     sarvaṃ māṃ śakropabhuktam upasthitam ṛte śacīm iti
     sa evam uktvā śacī samīpam agamad uvāca cainām
     subhage 'ham indro devānāṃ bhajasva mām iti
     taṃ śacī pratyuvāca
     prakṛtyā tvaṃ dharmavatsalaḥ somavaṃśodbhavaś ca
     nārhati parapatnī dharṣaṇaṃ kartum iti
tām athovāca nahuṣaḥ
     aindraṃ padam adhyāsyate mayā
     aham indrasya rājyaratnaharo nātrādharmaḥ kaś cit tvam indra bhukteti
     sā tam uvāca
     asti mama kiṃ cid vratam aparyavasitam
     tasyāvabhṛthe tvām upagamiṣyāmi kaiś cid evāhobhir iti
     sa śacyaivam abhihito nahuṣo jagāma
atha śacī duḥkhaśokārtā bhartṛdarśanalālasā nahuṣa bhayagṛhītā bṛhaspatim upāgacchat
     sa ca tām abhigatāṃ dṛṣṭvaiva dhyānaṃ praviśya bhartr kāryatatparāṃ jñātvā bṛhaspatir uvāca
     anenaiva vratena tasapā cānvitā devīṃ varadām upaśrutim āhvaya
     sā tavendraṃ darśayiṣyatīti
sātha mahāniyamam āsthitā devīṃ varadām upaśrutiṃ mantrair āhvayat
     sopaśrutiḥ śacī samīpam agāt
     uvāca cainām iyam asmi tvayopahūtopasthitā
     kiṃ te priyaṃ karavāṇīti
     tāṃ mūrdhnā pranamyovāca śacī bhagavaty arhasi me bhartāraṃ darśayituṃ tvaṃ satyā matā ceti
     saināṃ mānasaṃ saro 'nayat
     tatrendraṃ bisa granthi gatam adarśayat
tām indraḥ patnīṃ kṛśāṃ glānāṃ ca dṛṣṭvā cintayāṃ babhūva
     aho mama mahad duḥkham idam adyopagatam
     nastaṃ hi mām iyam anviṣyopāgamad duḥkhārteti
     tām indrovāca kathaṃ vartayasīti
     sā tam uvāca
     nahuṣo mām āhvayati
     kālaś cāsya mayā kṛta iti
tām indrovāca
     gaccha
     nahuṣas tvayā vācyo 'pūrveṇa mām ṛṣiyuktena yānena tvam adhirūḍhodvahasva
     indrasya hi mahānti vāhanāni manasaḥ priyāṇy adhirūḍhāni mayā
     tvam anyenopayātum arhasīti
     saivam uktā hṛṣṭā jagāma
     indro 'pi bisa granthim evāviveśa bhūyaḥ
athendrāṇīm abhyāgatāṃ dṛṣṭvovāca nahuṣaḥ pūrṇaḥ sa kāla iti
     taṃ śacy abravīc chakreṇa yathoktam
     sa maharṣiyuktaṃ vāhanam adhirūḍhaḥ śacī samīpam upāgacchat
atha maitrāvaruṇiḥ kumbhayonir agastyo maharṣīn vikriyamāṇāṃs tān nahuṣenāpaśyat
     padbhyāṃ ca tenāspṛśyata
     tataḥ sa nahuṣam abravīd akārya pravṛtta pāpapatasva mahīm
     sarpo bhava yāvad bhūmir girayaś ca tiṣṭheyus tāvad iti
     sa maharṣivākyasamakālam eva tasmād yānād avāpatat
athānindraṃ punas trailokyam abhavat
     tato devarṣayaś ca bhagavantaṃ viṣṇuṃ śaraṇam indrārthe 'bhigamuḥ
     ūcuś cainaṃ bhagavann indraṃ brahma vadhyābhibhūtaṃ trātum arhasīti
     tataḥ sa varadas tān abravīd aśvamedhaṃ yajñaṃ vaiṣnavaṃ śakro 'bhiyajatu
     tataḥ svaṃ sthānaṃ prāpsyatīti
tato devarṣayaś cendraṃ nāpaśyan yadā tadā śacīm ūcur gaccha subhage indram ānayasveti
     sā punas tatsaraḥ samabhyagacchat
     indraś ca tasmāt sarasaḥ samutthāya bṛhaspatim abhijagāma
     bṛhaspatiś cāśvamedhaṃ mahākratuṃ śakrāyāharat
     tataḥ kṛṣṇasāraṅgaṃ medhyam aśvam utsṛjya vāhanaṃ tam eva kṛtvendraṃ marutpatiṃ bṛhaspatiḥ svasthānaṃ prāpayām āsa
tataḥ sa deva rād devair ṛṣibhir stūyamānas triviṣṭapastho niṣkalmaṣo babhūva
     brahma vadhyāṃ caturṣu sthāneṣu vanitāgnivanaspatigoṣu vyabhajat
     evam indro brahmatejaḥprabhāvopabṛṃhitaḥ śatruvadhaṃ kṛtvā svasthānaṃ prāpitaḥ
ākāśagaṅgā gataś ca purā bharadvājo maharṣir upāspṛśaṃs trīn kramān kramatā viṣṇunābhyāsāditaḥ
     sa bharadvājena sasalilena pāninorasi tāditaḥ salakṣaṇoraskaḥ saṃvṛttaḥ
bhṛguṇā maharṣiṇā śapto 'gniḥ sarvabhakṣatvam upanītaḥ
aditir vai devānām annam apacad etad bhuktvāsurān haniṣyantīti
     tatra budho vrac caryā samāptāv āgacchat
     aditiṃ cāvocad bhikṣāṃ nādāt
     atha bhikṣā pratyākhyāna ruṣitena budhena brahmabhūtena vivasvato dvitīye janmany anda saṃjñitasyāndaṃ māritam adityāḥ
     sa mārtando vivasvān abhavac chrāddha devaḥ
dakṣasya vai duhitaraḥ ṣaṣṭir āsan
     tābhyaḥ kaśyapāya trayodaśa prādād daśa dharmāya daśa manave sāptaviṃśatim indave
     tāsu tulyāsu nakṣatrākhyāṃ gatāsu somo rohiṇyām abhyadhikāṃ prītim akarot
     tatas tāḥ śeṣāḥ patny a īrṣyāvayaḥ pituḥ samīpaṃ gatvemam arthaṃ śaśaṃsuḥ
     bhagavann asmāsu tulyaprabhāvāsu somo rohiṇīm adhikaṃ bhajatīti
     so 'bravīd yakṣmainam āvekṣyatīti
dakṣa śāpāt somaṃ rājānaṃ yakṣmāviveśa
     sa yakṣmanāviṣṭo dakṣam agamat
     dakṣaś cainam abravīn na samaṃ vartaseti
     tatrarṣayaḥ somam abruvan kṣīyase yaskmanā
     paścimasyāṃ diśi samudre hiraṇyasaras tīrtham
     tatra gatvātmānam abhiṣecayasveti
     athāgacchat somas tatra hiraṇyasaras tīrtham
     gatvā cātmanaḥ snapanam akarot
     snātvā cātmānaṃ pāpmano mokṣayām āsa
     tatra cāvabhāsitas tīrthe yadā somas tadā prabhṛti tīrthaṃ tat prabhāsam iti nāmnā khyātaṃ babhūva
     tac chāpād adyāpi kṣīyate somo 'māvāsyāntara sthaḥ
     paurṇamāsī mātre' dhiṣṭhito meghalekhā praticchannaṃ vapur darśayati
     meghasadṛśaṃ varṇam agamat tad asya śaśalakṣma vimalam abhavat
sthūlaśirā maharṣir meroḥ prāguttare dig bhāge tapas tepe
     tasya tapas tapyamānasya sarvagandhavahaḥ śucir vāyur vivāyamānaḥ śarīram aspṛśat
     sa tapasā tāpita śarīraḥ kṛśo vāyunopavījyamāno hṛdayaparitoṣam agamat
     tatra tasyānila vyajanakṛtaparitoṣasya sadyo vanaspatayaḥ puṣpa śobhāṃ na darśitavanta iti saitāñ śaśāpa na sarvakālaṃ puṣpavanto bhaviṣyatheti
nārāyaṇo lokahitārthaṃ vadavā mukho nāma maharṣiḥ purābhavat
     tasya merau tapas tapyataḥ samudrāhūto nāgataḥ
     tenāmarṣitenātma gātroṣmaṇā samudraḥ stimitajalaḥ kṛtaḥ
     svedaprasyandana sadṛśaś cāsya lavana bhāvo janitaḥ
     uktaś cāpeyo bhaviṣyasi
     etac ca te toyaṃ vadavā mukhasaṃjñitena pīyamānaṃ madhuraṃ bhaviṣyati
     tad etad adyāpi vadavā mukhasaṃjñitenānuvartinā toyaṃ sāmudraṃ pīyate
himavato girer duhitaram umāṃ rudraś cakame
     bhṛgur api ca maharṣir himavantam āgamyābravīt kanyām umāṃ me dehīti
     tam abravīd dhimavān abhilasito varo rudra iti
     tam abravīd bhṛgur yasmāt tvayāhaṃ kanyā varaṇa kṛtabhāvaḥ pratyākhyātas tasmān na ratnānāṃ bhavān bhājanaṃ bhaviṣyatīti
     adya prabhṛty etad avasthitam ṛṣivacanam
tad evaṃvidhaṃ māhātmyaṃ brāhmaṇānām
     kṣatram api śāśvatīm avyayāṃ pṛthivīṃ patnīm abhigamya bubhuje
     tad etad brahmāgnīṣomīyam
     tena jagad dhāryate
