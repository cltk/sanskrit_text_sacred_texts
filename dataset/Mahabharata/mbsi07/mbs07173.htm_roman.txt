[dhṛ]
      tasminn atirathe droṇe nihate tatra saṃjaya
      māmakāḥ pāṇḍavāś caiva kim akurvann ataḥ param
[s]
      tasminn atirathe droṇe nihate pārṣatena vai
      kauraveṣu ca bhagneṣu kuntīputro dhanaṃjayaḥ
dṛṣṭvā sumahad āścaryam ātmano vijayāvaham
      yadṛcchayāgataṃ vyāsaṃ papraccha bharatarṣabha
saṃgrāme nighnataḥ śatrūñ śaraughair vimalair aham
      agrato lakṣaye yāntaṃ puruṣaṃ pāvakaprabham
jvalantaṃ śūlam udyamya yāṃ diśaṃ pratipadyate
      tasyāṃ diśi viśīryante śatravo me mahāmune
na padbhyāṃ spṛśate bhūmiṃ na ca śūlaṃ vimuñcati
      śūlāc chūlasahasrāṇi niṣpetus tasya tejasā
tena bhagnān arīn sarvān mad bhagnān manyate janaḥ
      tena dagdhāni sainyāni pṛṣṭhato 'nudahāmy aham
bhagavaṃs tan mamācakṣva ko vai sa puruṣottamaḥ
      śūlapāṇir mahān kṛṣṇa tejasā sūryasaṃnibhaḥ
[v]
      prajāpatīnāṃ prathamaṃ tejasaṃ puruṣaṃ vibhum
      bhuvanaṃ bhūr bhuvaṃ devaṃ sarvalokeśvaraṃ prabhum
īśānaṃ varadaṃ pārtha dṛṣṭavān asi śaṃkaram
     taṃ gaccha śaraṇaṃ devaṃ sarvādiṃ bhuvaneśvaram
mahādevaṃ mahātmānam īśānaṃ jaṭilaṃ śivam
     tryakṣaṃ mahābhujaṃ rudraṃ śikhinaṃ cīravāsasam
     dātāraṃ caiva bhaktānāṃ prasādavihitān varān
tasya te pārṣadā divyā rūpair nānāvidhair vibhoḥ
     vāmanā jaṭilā muṇḍā hrasvagrīvā mahodarāḥ
mahākāyā mahotsāhā mahākarṇās tathāpare
     ānanair vikṛtaiḥ pādaiḥ pārtha veṣaiś ca vaikṛtaiḥ
īdṛśaiḥ sa mahādevaḥ pūjyamāno maheśvaraḥ
     sa śivas tāta tejasvī prasādād yāti te 'grataḥ
     tasmin ghore tadā pārtha saṃgrāme lomaharṣaṇe
droṇakarṇakṛpair guptāṃ maheṣvāsaiḥ prahāribhiḥ
     kas tāṃ senāṃ tadā pārtha manasāpi pradharṣayet
     ṛte devān maheṣvāsād bahurūpān maheśvarāt
sthātum utsahate kaś cin na tasminn agrataḥ sthite
     na hi bhūtaṃ samaṃ tena triṣu lokeṣu vidyate
gandhenāpi hi saṃgrāme tasya kruddhasya śatravaḥ
     visaṃjñā hatabhūyiṣṭhā vepanti ca patanti ca
tasmai namas tu kurvanto devās tiṣṭhanti vai divi
     ye cānye mānavā loke ye ca svargajito narāḥ
ye bhaktā varadaṃ devaṃ śivaṃ rudram upā patim
     iha loke sukhaṃ prāpya te yānti paramāṃ gatim
namaskuruṣva kaunteya tasmai śāntāya vai sadā
     rudrāya śitikaṇṭhāya kaniṣṭhāya suvarcase
kapardine karālāya haryakṣṇe varadāya ca
     yāmyāyāvyakta keśāya sadvṛtte śaṃkarāya ca
kāmyāya hari netrāya sthāṇave puruṣāya ca
     hari keśāya muṇḍāya kṛśāyottaraṇāya ca
bhāskarāya sutīrthāya devadevāya raṃhase
     bahurūpāya śarvāya priyāya priyavāsase
uṣṇīṣiṇe suvaktrāya sahasrākṣāya mīḍhuṣe
     giriśāya praśāntāya pataye cīravāsase
hiraṇyabāhave caiva ugrāya pataye diśām
     parjanyapataye caiva bhūtānāṃ pataye namaḥ
vṛkṣāṇāṃ pataye caiva apāṃ ca pataye tathā
     vṛkṣair āvṛtakāyāya senānye madhyamāya ca
sruva hastāya devāya dhanvine bhārgavāya ca
     bahurūpāya viśvasya pataye cīravāsase
sahasraśirase caiva sahasranayanāya ca
     sahasrabāhave caiva sahasracaraṇāya ca
śaraṇaṃ prāpya kaunteya varadaṃ bhuvaneśvaram
     umāpatiṃ virūpākṣaṃ dakṣayajñanibarhaṇam
     prajānāṃ patim avyagraṃ bhūtānāṃ patim avyayam
kapardinaṃ vṛṣāvartaṃ vṛṣanābhaṃ vṛṣadhvajam
     vṛṣadarpaṃ vṛṣapatiṃ vṛṣaśṛṅgaṃ vṛṣarṣabham
vṛṣāṅkaṃ vṛṣabhodāraṃ vṛṣabhaṃ vṛṣabhekṣaṇam
     vṛṣāyudhaṃ vṛṣaśaraṃ vṛṣabhūtaṃ maheśvaram
mahodaraṃ mahākāyaṃ dvīpicarma nivāsinam
     lokeśaṃ varadaṃ muṇḍaṃ brahmaṇyaṃ brāhmaṇa priyam
triśūlapāṇiṃ varadaṃ khaḍgacarma dharaṃ prabhum
     pinākinaṃ khaṇḍa paraśuṃ lokānāṃ patim īśvaram
     prapadye śaraṇaṃ devaṃ śaraṇyaṃ cīravāsasam
namas tasmai sureśāya yasya vaiśvaraṇaḥ sakhā
     suvāsase namo nityaṃ suvratāya sudhanvine
sruva hastāya devāya sukhadhanvāya dhanvine
     dhanvantarāya dhanuṣe dhanvācāryāya dhanvine
ugrāyudhāya devāya namaḥ suravarāya ca
     namo 'stu bahurūpāya namaś ca bahudhanvine
namo 'stu sthāṇave nityaṃ suvratāya sudhanvine
     namo 'stu tripuraghnāya bhaga ghnāya ca vai namaḥ
vanaspatīnāṃ pataye narāṇāṃ pataye namaḥ
     apāṃ ca pataye nityaṃ yajñānāṃ pataye namaḥ
pūṣṇo dantavināśāya tryakṣāya varadāya ca
     nīlakaṇṭhāya piṅgāya svarṇakeśāya vai namaḥ
karmāṇi caiva divyāni mahādevasya dhīmataḥ
     tāni te kīrtayiṣyāmi yathā prajñaṃ yathā śrutam
na surā nāsurā loke na gandharvā na rākṣasāḥ
     sukham edhanti kupite tasminn api guhā gatāḥ
vivyādha kupito yajñaṃ nirbhayas tu bhavas tadā
     dhanuṣā bāṇam utsṛjya sa ghoṣaṃ vinanāda ca
te na śarma kutaḥ śāntiṃ lebhire sma surās tadā
     vidrute sahasā yajñe kupite ca maheśvare
tena jyātalaghoṣeṇa sarve lokāḥ samākulāḥ
     babhūvur vaśagāḥ pārtha nipetuś ca surāsurāḥ
āpaś cukṣubhire sarvāś cakampe ca vasuṃdharā
     parvatāś ca vyaśīryanta diśo nāgāś ca mohitāḥ
andhāś ca tamasā lokā na prakāśanta saṃvṛtāḥ
     jaghnivān saha sūryeṇa sarveṇāṃ jyotiṣāṃ prabhāḥ
cukruśur bhayabhītāś ca śāntiṃ cakrus tathaiva ca
     ṛṣayaḥ sarvabhūtānām ātmanaś ca sukhaiṣiṇaḥ
pūṣāṇam abhyadravata śaṃkaraḥ prahasann iva
     puroḍāśaṃ bhakṣayato daśanān vai vyaśātayat
tato niścakramur devā vepamānā natāḥ sma tam
     punaś ca saṃdadhe dīptaṃ devānāṃ niśitaṃ śaram
rudrasya yajñabhāgaṃ ca viśiṣṭaṃ te nv akalpayan
     bhayena tridaśā rājañ śaraṇaṃ ca prapedire
tena caivātikopena sa yajñaḥ saṃdhitas tadā
     yattāś cāpi surā āsan yattāś cādyāpi taṃ prati
asurāṇāṃ purāṇy āsaṃs trīṇi vīryavatāṃ divi
     āyasaṃ rājataṃ caiva sauvarṇam aparaṃ mahat
āyasaṃ tārakākṣasya kamalākṣasya rājatam
     sauvarṇaṃ paramaṃ hy āsīd vidyunmālina eva ca
na śaktas tāni maghavān bhettuṃ sarvāyudhair api
     atha sarve 'marā rudraṃ jagmuḥ śaraṇam arditāḥ
te tam ūcur mahātmānaṃ sarve devāḥ sa vāsavāḥ
     rudra raudrā bhaviṣyanti paśavaḥ sarvakarmasu
     nipātayiṣyase cainān asurān bhuvaneśvara
sa tathoktas tathety uktvā devānāṃ hitakāmyayā
     atiṣṭhat sthāṇubhūtaḥ sa sahasraṃ parivatsarān
yadā trīṇi sametāni antarikṣe purāṇi vai
     triparvaṇā triśalyena tena tāni bibheda saḥ
purāṇi na ca taṃ śekur dānavāḥ prativīkṣitum
     śaraṃ kālāgnisaṃyuktaṃ viṣṇusomasamāyutam
bālam aṅkagataṃ kṛtvā svayaṃ pañca śikhaṃ punaḥ
     umā jijñāsamānā vai ko yam ity abravīt surān
bāhuṃ savajraṃ śakrasya kruddhasyāstambhayat prabhu
     sa eṣa bhagavān devaḥ sarvalokeśvaraḥ prabhuḥ
na saṃbubudhire cainaṃ devās taṃ bhuvaneśvaram
     sa prajāpatayaḥ sarve bālārkasadṛśaprabham
athābhyetya tato brahmā dṛṣṭvā ca sa maheśvaram
     ayaṃ śreṣṭha iti jñātvā vavande taṃ pitāmahaḥ
tataḥ prasādayām āsur umāṃ rudraṃ ca te surāḥ
     abhavac ca punar bāhur yathā prakṛtivajriṇaḥ
teṣāṃ prasanno bhagavān sapatnīko vṛṣadhvajaḥ
     devānāṃ tridaśaśreṣṭho dakṣayajñavināśanaḥ
sa vai rudraḥ sa ca śivaḥ so 'gniḥ śarvaḥ sa sarvavit
     sa cendraś caiva vāyuś ca so 'śvinau sa ca vidyutaḥ
sa bhavaḥ sa ca parjanyo mahādevaḥ sa cānaghaḥ
     sa candramāḥ sa ceśānaḥ sa sūryo varuṇaś ca saḥ
sa kālaḥ so 'ntako mṛtyuḥ sa yamo rātryahāni ca
     māsārdha māsā ṛtavaḥ saṃdhye saṃvatsaraś ca saḥ
sa ca dhātā vidhātā ca viśvātmā viśvakarmakṛt
     sarvāsāṃ devatānāṃ ca dhārayaty avapur vapuḥ
sarvair devaiḥ stuto devaḥ saikadā bahudhā ca saḥ
     śatadhā sahasradhā caiva tathā śatasahasradhā
īdṛśaḥ sa mahādevo bhūyaś ca bhagavān ajaḥ
     na hi sarve mayā śakyā vaktuṃ bhagavato guṇāḥ
sarvair grahair gṛhītān vai sarvapāpasamanvitān
     sa mocayati suprītaḥ śaraṇyaḥ śaraṇāgatān
āyur ārogyam aiśvaryaṃ vittaṃ kāmāṃś ca puṣkalān
     sa dadāti manuṣyebhyaḥ sa caivākṣipate punaḥ
sendrādiṣu ca deveṣu tasya caiśvaryam ucyate
     sa caiva vyāhṛte loke manuṣyāṇāṃ śubhāśubhe
aiśvaryāc caiva kāmānām īśvaraḥ punar ucyate
     maheśvaraś ca bhūtānāṃ mahatām īśvaraś ca saḥ
bahubhir bahudhā rūpair viśvaṃ vyāpnoti vai jagat
     asya devasya yad vaktraṃ samudre tad atiṣṭhata
eṣa caiva śmaśāneṣu devo vasati nityaśaḥ
     yajanty enaṃ janās tatra vīra sthāna itīśvaram
asya dīptāni rūpāṇi ghorāṇi ca bahūni ca
     loke yāny asya kurvanti manuṣyāḥ pravadanti ca
nāmadheyāni lokeṣu bahūny atra yathārthavat
     nirucyante mahattvāc ca vibhutvāt karmabhis tathā
vede cāsya samāmnātaṃ śatarudrīyam uttamam
     nāmnā cānanta rudreti upasthānaṃ mahātmanaḥ
sa kāmānāṃ prabhur devo ye divyā ye ca mānuṣāḥ
     sa vibhuḥ sa prabhur devo viśvaṃ vyāpnuvate mahat
jyeṣṭhaṃ bhūtaṃ vadanty enaṃ brāhmaṇā munayas tathā
     prathamo hy eṣa devānāṃ mukhād asyānalo 'bhavat
sarvathā yat paśūn pāti taiś ca yad ramate punaḥ
     teṣām adhipatir yac ca tasmāt paśupatiḥ smṛtaḥ
nityena brahmacaryeṇa liṅgam asya yadā sthitam
     mahayanti ca lokāś ca maheśvara iti smṛtaḥ
ṛṣayaś caiva devāś ca gandharvāpsarasas tathā
     liṅgam asyārcayanti sma tac cāpy ūrdhvaṃ samāsthitam
pūjyamāne tatas tasmin modate sa maheśvaraḥ
     sukhī prītaś ca bhavati prahṛṣṭaś caiva śaṃkaraḥ
yad asya bahudhā rūpaṃ bhūtabhavya bhavat sthitam
     sthāvaraṃ jaṅgamaṃ caiva bahurūpas tataḥ smṛtaḥ
ekākṣo jājvalann āste sarvato 'kṣimayo 'pi vā
     krodhādyaś cāviśal lokāṃs tasmāc charva iti smṛtaḥ
dhūmraṃ rūpaṃ ca yat tasya dhūrjaṭis tena ucyate
     viśve devāś ca yat tasmin viśvarūpas tataḥ smṛtaḥ
tisro devīr yadā caiva bhajate bhuvaneśvaraḥ
     dyām apaḥ pṛthivīṃ caiva tryambakaś ca tataḥ smṛtaḥ
samedhayati yan nityaṃ sarvārthān sarvakarmasu
     śivam icchan manuṣyāṇāṃ tasmād eśa śivaḥ smṛtaḥ
sahasrākṣo 'yutākṣo vā sarvato 'kṣimayo 'pi vā
     yac ca viśvaṃ mahat pāti mahādevas tataḥ smṛtaḥ
dahaty ūrdhvaṃ sthito yac ca prāṇotpattiḥ sthitiś ca yat
     sthitaliṅgaś ca yan nityaṃ tasmāt sthāṇur iti smṛtaḥ
viṣamasthaḥ śarīreṣu samaś ca prāṇinām iha
     sa vāyur viṣamastheṣu prāṇāpānaśarīriṣu
pūjayed vigrahaṃ yas tu liṅgaṃ vāpi samarcayet
     liṅgaṃ pūjayitā nityaṃ mahatīṃ śriyam aśnute
ūrubhyām ardham āgneyaṃ somārdhaṃ ca śivā tanuḥ
     ātmano 'rdhaṃ ca tasyāgniḥ somo 'rdhaṃ punar ucyate
taijasī mahatī dīptā devebhyaś ca śivā tanuḥ
     bhāsvatī mānuṣeṣv asya tanur ghorāgnir ucyate
brahmacaryaṃ caraty eṣa śivā yāsya tanus tayā
     yāsya ghoratarā mūrtiḥ sarvān atti tayeśvaraḥ
yan nirdahati yat tīkṣṇo yad ugro yat pratāpavān
     māṃsaśoṇitamajjādo yat tato rudra ucyate
eṣa devo mahādevo yo 'sau pārtha tavāgrataḥ
     saṃgrāme śātravān nighnaṃs tvayā dṛṣṭaḥ pināka dhṛk
eṣa vai bhagavān devaḥ saṃgrāme yati te 'grataḥ
    yena dattāni te 'strāṇi yais tvayā dānavā hatāḥ
dhanyaṃ yaśasyam āyuṣyaṃ puṇyaṃ vedaiś ca saṃjñitam
    devadevasya te pārtha vyākhyātma śatarudriyam
sarvārthasādhakaṃ puṇyaṃ sarvakilbiṣa nāśanam
    sarvapāpapraśamanaṃ sarvaduḥkhabhayāpaham
caturvidham idaṃ stotraṃ yaḥ śṛṇoti naraḥ sadā
    vijitya sarvāñ śatrūn sa rudra loke mahīyate
caritaṃ mahātmano divyaṃ sāṃgrāmikam idaṃ śubham
    paṭhan vai śatarudrīyaṃ śṛṇvaṃś ca satatotthitaḥ
bhakto viśveśvaraṃ devaṃ mānuṣeṣu tu yaḥ sadā
    varān sa kāmāṁl labhate prasanne tryambake naraḥ
gaccha yudhyasva kaunteya na tavāsti parājayaḥ
    yasya mantrī ca goptā ca pārśvatas te janārdanaḥ
[s]
    evam uktvārjunaṃ saṃkhye parāśara sutas tadā
    jagāma bharataśreṣṭha yathāgatam ariṃdama
