ity uktvā paruṣaṃ vākyaṃ rāvaṇaṃ rāvaṇānujaḥ
 ājagāma muhūrtena yatra rāmaḥ salakṣmaṇaḥ
taṃ meruśikharākāraṃ dīptām iva śatahradām
 gaganasthaṃ mahīsthās te dadṛśur vānarādhipāḥ
tam ātmapañcamaṃ dṛṣṭvā sugrīvo vānarādhipaḥ
 vānaraiḥ saha durdharṣaś cintayām āsa buddhimān
cintayitvā muhūrtaṃ tu vānarāṃs tān uvāca ha
 hanūmatpramukhān sarvān idaṃ vacanam uttamam
eṣa sarvāyudhopetaś caturbhiḥ saha rākṣasaiḥ
 rākṣaso 'bhyeti paśyadhvam asmān hantuṃ na saṃśayaḥ
sugrīvasya vacaḥ śrutvā sarve te vānarottamāḥ
 sālān udyamya śailāṃś ca idaṃ vacanam abruvan
śīghraṃ vyādiśa no rājan vadhāyaiṣāṃ durātmanām
 nipatantu hatāś caite dharaṇyām alpajīvitāḥ
teṣāṃ saṃbhāṣamāṇānām anyonyaṃ sa vibhīṣaṇaḥ
 uttaraṃ tīram āsādya khastha eva vyatiṣṭhata
uvāca ca mahāprājñaḥ svareṇa mahatā mahān
 sugrīvaṃ tāṃś ca saṃprekṣya khastha eva vibhīṣaṇaḥ
rāvaṇo nāma durvṛtto rākṣaso rākṣaseśvaraḥ
 tasyāham anujo bhrātā vibhīṣaṇa iti śrutaḥ
tena sītā janasthānād dhṛtā hatvā jaṭāyuṣam
 ruddhvā ca vivaśā dīnā rākṣasībhiḥ surakṣitā
tam ahaṃ hetubhir vākyair vividhaiś ca nyadarśayam
 sādhu niryātyatāṃ sītā rāmāyeti punaḥ punaḥ
sa ca na pratijagrāha rāvaṇaḥ kālacoditaḥ
 ucyamāno hitaṃ vākyaṃ viparīta ivauṣadham
so 'haṃ paruṣitas tena dāsavac cāvamānitaḥ
 tyaktvā putrāṃś ca dārāṃś ca rāghavaṃ śaraṇaṃ gataḥ
sarvalokaśaraṇyāya rāghavāya mahātmane
 nivedayata māṃ kṣipraṃ vibhīṣaṇam upasthitam
etat tu vacanaṃ śrutvā sugrīvo laghuvikramaḥ
 lakṣmaṇasyāgrato rāmaṃ saṃrabdham idam abravīt
rāvaṇasyānujo bhrātā vibhīṣaṇa iti śrutaḥ
 caturbhiḥ saha rakṣobhir bhavantaṃ śaraṇaṃ gataḥ
rāvaṇena praṇihitaṃ tam avehi vibhīṣaṇam
 tasyāhaṃ nigrahaṃ manye kṣamaṃ kṣamavatāṃ vara
rākṣaso jihmayā buddhyā saṃdiṣṭo 'yam upasthitaḥ
 prahartuṃ māyayā channo viśvaste tvayi rāghava
badhyatām eṣa tīvreṇa daṇḍena sacivaiḥ saha
 rāvaṇasya nṛśaṃsasya bhrātā hy eṣa vibhīṣaṇaḥ
evam uktvā tu taṃ rāmaṃ saṃrabdho vāhinīpatiḥ
 vākyajño vākyakuśalaṃ tato maunam upāgamat
sugrīvasya tu tad vākyaṃ śrutvā rāmo mahābalaḥ
 samīpasthān uvācedaṃ hanūmatpramukhān harīn
yad uktaṃ kapirājena rāvaṇāvarajaṃ prati
 vākyaṃ hetumad atyarthaṃ bhavadbhir api tac chrutam
suhṛdā hy arthakṛccheṣu yuktaṃ buddhimatā satā
 samarthenāpi saṃdeṣṭuṃ śāśvatīṃ bhūtim icchatā
ity evaṃ paripṛṣṭās te svaṃ svaṃ matam atandritāḥ
 sopacāraṃ tadā rāmam ūcur hitacikīrṣavaḥ
ajñātaṃ nāsti te kiṃ cit triṣu lokeṣu rāghava
 ātmānaṃ pūjayan rāma pṛcchasy asmān suhṛttayā
tvaṃ hi satyavrataḥ śūro dhārmiko dṛḍhavikramaḥ
 parīkṣya kārā smṛtimān nisṛṣṭātmā suhṛtsu ca
tasmād ekaikaśas tāvad bruvantu sacivās tava
 hetuto matisaṃpannāḥ samarthāś ca punaḥ punaḥ
ity ukte rāghavāyātha matimān aṅgado 'grataḥ
 vibhīṣaṇaparīkṣārtham uvāca vacanaṃ hariḥ
śatroḥ sakāśāt saṃprāptaḥ sarvathā śaṅkya eva hi
 viśvāsayogyaḥ sahasā na kartavyo vibhīṣaṇaḥ
chādayitvātmabhāvaṃ hi caranti śaṭhabuddhayaḥ
 praharanti ca randhreṣu so 'narthaḥ sumahān bhavet
arthānarthau viniścitya vyavasāyaṃ bhajeta ha
 guṇataḥ saṃgrahaṃ kuryād doṣatas tu visarjayet
yadi doṣo mahāṃs tasmiṃs tyajyatām aviśaṅkitam
 guṇān vāpi bahūñ jñātvā saṃgrahaḥ kriyatāṃ nṛpa
śarabhas tv atha niścitya sārthaṃ vacanam abravīt
 kṣipram asmin naravyāghra cāraḥ pratividhīyatām
praṇidhāya hi cāreṇa yathāvat sūkṣmabuddhinā
 parīkṣya ca tataḥ kāryo yathānyāyaṃ parigrahaḥ
jāmbavāṃs tv atha saṃprekṣya śāstrabuddhyā vicakṣaṇaḥ
 vākyaṃ vijñāpayām āsa guṇavad doṣavarjitam
baddhavairāc ca pāpāc ca rākṣasendrād vibhīṣaṇaḥ
 adeśa kāle saṃprāptaḥ sarvathā śaṅkyatām ayam
tato maindas tu saṃprekṣya nayāpanayakovidaḥ
 vākyaṃ vacanasaṃpanno babhāṣe hetumattaram
vacanaṃ nāma tasyaiṣa rāvaṇasya vibhīṣaṇaḥ
 pṛcchyatāṃ madhureṇāyaṃ śanair naravareśvara
bhāvam asya tu vijñāya tatas tattvaṃ kariṣyasi
 yadi dṛṣṭo na duṣṭo vā buddhipūrvaṃ nararṣabha
atha saṃskārasaṃpanno hanūmān sacivottamaḥ
 uvāca vacanaṃ ślakṣṇam arthavan madhuraṃ laghu
na bhavantaṃ matiśreṣṭhaṃ samarthaṃ vadatāṃ varam
 atiśāyayituṃ śakto bṛhaspatir api bruvan
na vādān nāpi saṃgharṣān nādhikyān na ca kāmataḥ
 vakṣyāmi vacanaṃ rājan yathārthaṃ rāmagauravāt
arthānarthanimittaṃ hi yad uktaṃ sacivais tava
 tatra doṣaṃ prapaśyāmi kriyā na hy upapadyate
ṛte niyogāt sāmarthyam avaboddhuṃ na śakyate
 sahasā viniyogo hi doṣavān pratibhāti me
cārapraṇihitaṃ yuktaṃ yad uktaṃ sacivais tava
 arthasyāsaṃbhavāt tatra kāraṇaṃ nopapadyate
adeśa kāle saṃprāpta ity ayaṃ yad vibhīṣaṇaḥ
 vivakṣā cātra me 'stīyaṃ tāṃ nibodha yathā mati
sa eṣa deśaḥ kālaś ca bhavatīha yathā tathā
 puruṣāt puruṣaṃ prāpya tathā doṣaguṇāv api
daurātmyaṃ rāvaṇe dṛṣṭvā vikramaṃ ca tathā tvayi
 yuktam āgamanaṃ tasya sadṛśaṃ tasya buddhitaḥ
ajñātarūpaiḥ puruṣaiḥ sa rājan pṛcchyatām iti
 yad uktam atra me prekṣā kā cid asti samīkṣitā
pṛcchyamāno viśaṅketa sahasā buddhimān vacaḥ
 tatra mitraṃ praduṣyeta mithyapṛṣṭaṃ sukhāgatam
aśakyaḥ sahasā rājan bhāvo vettuṃ parasya vai
 antaḥ svabhāvair gītais tair naipuṇyaṃ paśyatā bhṛśam
na tv asya bruvato jātu lakṣyate duṣṭabhāvatā
 prasannaṃ vadanaṃ cāpi tasmān me nāsti saṃśayaḥ
aśaṅkitamatiḥ svastho na śaṭhaḥ parisarpati
 na cāsya duṣṭā vāk cāpi tasmān nāstīha saṃśayaḥ
ākāraś chādyamāno 'pi na śakyo vinigūhitum
 balād dhi vivṛṇoty eva bhāvam antargataṃ nṛṇām
deśakālopapannaṃ ca kāryaṃ kāryavidāṃ vara
 saphalaṃ kurute kṣipraṃ prayogeṇābhisaṃhitam
udyogaṃ tava saṃprekṣya mithyāvṛttaṃ ca rāvaṇam
 vālinaś ca vadhaṃ śrutvā sugrīvaṃ cābhiṣecitam
rājyaṃ prārthayamānaś ca buddhipūrvam ihāgataḥ
 etāvat tu puraskṛtya yujyate tv asya saṃgrahaḥ
yathāśakti mayoktaṃ tu rākṣasasyārjavaṃ prati
 tvaṃ pramāṇaṃ tu śeṣasya śrutvā buddhimatāṃ vara
