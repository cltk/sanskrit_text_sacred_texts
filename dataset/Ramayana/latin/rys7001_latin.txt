prāptarājasya rāmasya rākṣasānāṃ vadhe kṛte
 ājagmur ṛṣayaḥ sarve rāghavaṃ pratinanditum
kauśiko 'tha yavakrītā raubhyaś cyavana eva ca
 kaṇvo medhātitheḥ putraḥ pūrvasyāṃ diśi ye śritāḥ
svastyātreyaś ca bhagavān namuciḥ pramucus tathā
 ājagmus te sahāgastyā ye śritā dakṣiṇāṃ diśam
pṛṣadguḥ kavaṣo dhaumyo raudreyaś ca mahān ṛṣiḥ
 te 'py ājagmuḥ saśiṣyā vai ye śritāḥ paścimāṃ diśam
vasiṣṭhaḥ kaśyapo 'thātrir viśvāmitro 'tha gautamaḥ
 jamadagnir bharadvājas te 'pi saptamaharṣayaḥ
saṃprāpyaite mahātmāno rāghavasya niveśanam
 viṣṭhitāḥ pratihārārthaṃ hutāśanasamaprabhāḥ
pratihāras tatas tūrṇam agastyavacanād atha
 samīpaṃ rāghavasyāśu praviveśa mahātmanaḥ
sa rāmaṃ dṛśya sahasā pūrṇacandrasamadyutim
 agastyaṃ kathayām āsa saṃprātam ṛṣibhiḥ saha
śrutvā prāptān munīṃs tāṃs tu bālasūryasamaprabhān
 tadovāca nṛpo dvāḥsthaṃ praveśaya yathāsukham
dṛṣṭvā prāptān munīṃs tāṃs tu pratyutthāya kṛtāñjaliḥ
 rāmo 'bhivādya prayata āsanāny ādideśa ha
teṣu kāñcanacitreṣu svāstrīrṇeṣu sukheṣu ca
 yathārham upaviṣṭās te āsaneṣv ṛṣipuṃgavāḥ
rāmeṇa kuśalaṃ pṛṣṭhāḥ saśiṣyāḥ sapurogamāḥ
 maharṣayo vedavido rāmaṃ vacanam abruvan
kuśalaṃ no mahābāho sarvatra raghunandana
 tvāṃ tu diṣṭyā kuśalinaṃ paśyāmo hataśātravam
na hi bhāraḥ sa te rāma rāvaṇo rākṣaseśvaraḥ
 sadhanus tvaṃ hi lokāṃs trīn vijayethā na saṃśayaḥ
diṣṭyā tvayā hato rāma rāvaṇaḥ putrapautravān
 diṣṭyā vijayinaṃ tvādya paśyāmaḥ saha bhāryayā
diṣṭyā prahasto vikaṭo virūpākṣo mahodaraḥ
 akampanaś ca durdharṣo nihatās te niśācarāḥ
yasya pramāṇād vipulaṃ pramāṇaṃ neha vidyate
 diṣṭyā te samare rāma kumbhakarṇo nipātitaḥ
diṣṭyā tvaṃ rākṣasendreṇa dvandvayuddham upāgataḥ
 devatānām avadhyena vijayaṃ prāptavān asi
saṃkhye tasya na kiṃ cit tu rāvaṇasya parābhavaḥ
 dvandvayuddham anuprāpto diṣṭyā te rāvaṇir hataḥ
diṣṭyā tasya mahābāho kālasyevābhidhāvataḥ
 muktaḥ suraripor vīra prāptaś ca vijayas tvayā
vismayas tv eṣa naḥ saumya saṃśrutyendrajitaṃ hatam
 avadhyaḥ sarvabhūtānāṃ mahāmāyādharo yudhi
dattvā puṇyām imāṃ vīra saumyām abhayadakṣiṇām
 diṣṭyā vardhasi kākutstha jayenāmitrakarśana
śrutvā tu vacanaṃ teṣām ṛṣīṇāṃ bhāvitātmanām
 vismayaṃ paramaṃ gatvā rāmaḥ prāñjalir abravīt
bhavantaḥ kumbhakarṇaṃ ca rāvaṇaṃ ca niśācaram
 atikramya mahāvīryau kiṃ praśaṃsatha rāvaṇim
mahodaraṃ prahastaṃ ca virūpākṣaṃ ca rākṣasaṃ
 atikamya mahāvīryān kiṃ praśaṃsatha rāvaṇim
kīdṛśo vai prabhāvo 'sya kiṃ balaṃ kaḥ parākramaḥ
 kena vā kāraṇenaiṣa rāvaṇād atiricyate
śakyaṃ yadi mayā śrotuṃ na khalv ājñāpayāmi vaḥ
 yadi guhyaṃ na ced vaktuṃ śrotum icchāmi kathyatām
 kathaṃ śakro jitas tena kathaṃ labdhavaraś ca saḥ
