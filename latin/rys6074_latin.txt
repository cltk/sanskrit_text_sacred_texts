evam uktvā tu saumitriṃ jātaharṣo vibhīṣaṇaḥ
 dhanuṣpāṇinam ādāya tvaramāṇo jagāma saḥ
avidūraṃ tato gatvā praviśya ca mahad vanam
 darśayām āsa tat karma lakṣmaṇāya vibhīṣaṇaḥ
nīlajīmūtasaṃkāśaṃ nyagrodhaṃ bhīmadarśanam
 tejasvī rāvaṇabhrātā lakṣmaṇāya nyavedayat
ihopahāraṃ bhūtānāṃ balavān rāvaṇātajaḥ
 upahṛtya tataḥ paścāt saṃgrāmam abhivartate
adṛśyaḥ sarvabhūtānāṃ tato bhavati rākṣasaḥ
 nihanti samare śatrūn badhnāti ca śarottamaiḥ
tam apraviṣṭaṃ nyagrodhaṃ balinaṃ rāvaṇātmajam
 vidhvaṃsaya śarais tīkṣṇaiḥ sarathaṃ sāśvasārathim
tathety uktvā mahātejāḥ saumitrir mitranandanaḥ
 babhūvāvasthitas tatra citraṃ visphārayan dhanuḥ
sa rathenāgnivarṇena balavān rāvaṇātmajaḥ
 indrajit kavacī khaḍgī sadhvajaḥ pratyadṛśyata
tam uvāca mahātejāḥ paulastyam aparājitam
 samāhvaye tvāṃ samare samyag yuddhaṃ prayaccha me
evam ukto mahātejā manasvī rāvaṇātmajaḥ
 abravīt paruṣaṃ vākyaṃ tatra dṛṣṭvā vibhīṣaṇam
iha tvaṃ jātasaṃvṛddhaḥ sākṣād bhrātā pitur mama
 kathaṃ druhyasi putrasya pitṛvyo mama rākṣasa
na jñātitvaṃ na sauhārdaṃ na jātis tava durmate
 pramāṇaṃ na ca sodaryaṃ na dharmo dharmadūṣaṇa
śocyas tvam asi durbuddhe nindanīyaś ca sādhubhiḥ
 yas tvaṃ svajanam utsṛjya parabhṛtyatvam āgataḥ
naitac chithilayā buddhyā tvaṃ vetsi mahad antaram
 kva ca svajanasaṃvāsaḥ kva ca nīcaparāśrayaḥ
guṇavān vā parajanaḥ svajano nirguṇo 'pi vā
 nirguṇaḥ svajanaḥ śreyān yaḥ paraḥ para eva saḥ
niranukrośatā ceyaṃ yādṛśī te niśācara
 svajanena tvayā śakyaṃ paruṣaṃ rāvaṇānuja
ity ukto bhrātṛputreṇa pratyuvāca vibhīṣaṇaḥ
 ajānann iva macchīlaṃ kiṃ rākṣasa vikatthase
rākṣasendrasutāsādho pāruṣyaṃ tyaja gauravāt
 kule yady apy ahaṃ jāto rakṣasāṃ krūrakarmaṇām
 guṇo 'yaṃ prathamo nṝṇāṃ tan me śīlam arākṣasaṃ
na rame dāruṇenāhaṃ na cādharmeṇa vai rame
 bhrātrā viṣamaśīlena kathaṃ bhrātā nirasyate
parasvānāṃ ca haraṇaṃ paradārābhimarśanam
 suhṛdām atiśaṅkāṃ ca trayo doṣāḥ kṣayāvahāḥ
maharṣīṇāṃ vadho ghoraḥ sarvadevaiś ca vigrahaḥ
 abhimānaś ca kopaś ca vairitvaṃ pratikūlatā
ete doṣā mama bhrātur jīvitaiśvaryanāśanāḥ
 guṇān pracchādayām āsuḥ parvatān iva toyadāḥ
doṣair etaiḥ parityakto mayā bhrātā pitā tava
 neyam asti purī laṅkā na ca tvaṃ na ca te pitā
atimānī ca bālaś ca durvinītaś ca rākṣasa
 baddhas tvaṃ kālapāśena brūhi māṃ yad yad icchasi
adya te vyasanaṃ prāptaṃ kim iha tvaṃ tu vakṣyasi
 praveṣṭuṃ na tvayā śakyo nyagrodho rākṣasādhama
dharṣayitvā tu kākutsthau na śakyaṃ jīvituṃ tvayā
 yudhyasva naradevena lakṣmaṇena raṇe saha
 hatas tvaṃ devatā kāryaṃ kariṣyasi yamakṣaye
nidarśayasvātmabalaṃ samudyataṃ; kuruṣva sarvāyudhasāyakavyayam
 na lakṣmaṇasyaitya hi bāṇagocaraṃ; tvam adya jīvan sabalo gamiṣyasi
