[c]
      avaśyaṃ kathanīyaṃ me tavaitan narapuṃgava
      yadarthaṃ tvāham ucchettuṃ saṃprāpto manujādhipa
bhṛgūṇāṃ kṣatriyā yājyā nityam eva janādhipa
      te ca bhedaṃ gamiṣyanti daivayuktena hetunā
kṣatriyāś ca bhṛgūn sarvān vadhiṣyanti narādhipa
      ā garbhād anukṛntanto daivadaṇḍanipīḍitāḥ
tata utpatsyate 'smākaṃ kule gotra vivardhanaḥ
      aurvo nāma mahātejā jvalanārkasamadyutiḥ
sa trailokyavināśāya kopāgniṃ janayiṣyati
      mahīṃ sa parvata vanāṃ yaḥ kariṣyati bhasmasāt
kaṃ cit kālaṃ tu taṃ vahniṃ sa eva śamayiṣyati
      samudre vaḍavā vaktre prakṣipya munisattamaḥ
putraṃ tasya mahābhāgam ṛcīkaṃ bhṛgunandanam
      sākṣāt kṛtsno dhanurvedaḥ samupasthāsyate 'nagha
kṣatriyāṇām abhāvāya daivayuktena hetunā
      sa tu taṃ pratigṛhyaiva putre saṃkrāmayiṣyati
jamadagnau mahābhāge tapasā bhāvitātmani
      sa cāpi bhṛguśārdūlas taṃ vedaṃ dhārayiṣyati
kulāt tu tava dharmātman kanyā so 'dhigamiṣyati
     udbhāvanārthaṃ bhavato vaṃśasya nṛpasattama
gādher duhitaraṃ prāpya pautrīṃ tava mahātapāḥ
     brāhmaṇaṃ kṣatradharmāṇaṃ rāmam utpādayiṣyati
kṣatriyaṃ vipra karmāṇaṃ bṛhaspatim ivaujasā
     viśvāmitraṃ tava kule gādheḥ putraṃ sudhārmikam
     tapasā mahatā yuktaṃ pradāsyati mahādyute
striyau tu kāraṇaṃ tatra parivarte bhaviṣyataḥ
     pitāmaha niyogād vai nānyathaitad bhaviṣyati
tṛtīye puruṣe tubhyaṃ brāhmaṇa tvam upaiṣyati
     bhavitā tvaṃ ca saṃbandhī bhṛgūṇāṃ bhāvitātmanām
[bh]
     kuśikas tu muner vākyaṃ cyavanasya mahātmanaḥ
     śrutvā hṛṣṭo 'bhavad rājā vākyaṃ cedam uvāca ha
     evam astv iti dharmātmā tadā bharatasattama
cyavanas tu mahātejāḥ punar eva narādhipam
     varārthaṃ codayām āsa tam uvāca sa pārthivaḥ
bāḍham evaṃ grahīṣyāmi kāmaṃ tvatto mahāmune
     brahmabhūtaṃ kulaṃ me 'stu dharme cāsya mano bhavet
evam uktas tathety evaṃ pratyuktvā cyavano muniḥ
     abhyanujñāya nṛpatiṃ tīrthayātrāṃ yayau tadā
etat te kathitaṃ sarvam aśeṣeṇa mayā nṛpa
     bhṛgūṇāṃ kuśikānāṃ ca prati saṃbandha kāraṇam
yathoktaṃ muninā cāpi tathā tad abhavan nṛpa
     janma rāmasya ca muner viśvāmitrasya caiva ha
