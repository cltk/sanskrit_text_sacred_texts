kimarthaṃ rājaśārdūla sa rājā janamejayaḥ
      sarpasatreṇa sarpāṇāṃ gato 'ntaṃ tad vadasva me
āstīkaś ca dvijaśreṣṭhaḥ kimarthaṃ japatāṃ varaḥ
      mokṣayām āsa bhujagān dīptāt tasmād dhutāśanāt
kasya putraḥ sa rājāsīt sarpasatraṃ ya āharat
      sa ca dvijātipravaraḥ kasya putro vadasva me
[s]
      mahad ākhyānam āstīkaṃ yatraitat procyate dvija
      sarvam etad aśeṣeṇa śṛṇu me vadatāṃ vara
[ṣ]
      śrotum icchāmy aśeṣeṇa kathām etāṃ manoramām
      āstīkasya purāṇasya brāhmaṇasya yaśasvinaḥ
[s]
      itihāsam imaṃ vṛddhāḥ purāṇaṃ paricakṣate
      kṛṣṇadvaipāyana proktaṃ naimiṣāraṇyavāsinaḥ
pūrvaṃ pracoditaḥ sūtaḥ pitā me lomaharṣaṇaḥ
      śiṣyo vyāsasya medhāvī brāhmaṇair idam uktavān
tasmād aham upaśrutya pravakṣyāmi yathātatham
      idam āstīkam ākhyānaṃ tubhyaṃ śaunaka pṛcchate
āstīkasya pitā hy āsīt prajāpatisamaḥ prabhuḥ
      brahma cārī yatāhāras tapasy ugre rataḥ sadā
jaratkārur iti khyāta ūrdhvaretā mahān ṛṣiḥ
     yāyāvarāṇāṃ dharmajñaḥ pravaraḥ saṃśitavrataḥ
aṭamānaḥ kadā cit sa svān dadarśa pitāmahān
     lambamānān mahāgarte pādair ūrdhvair adhomukhān
tān abravīt sa dṛṣṭvaiva jaratkāruḥ pitāmahān
     ke bhavanto 'valambante garte 'smin vā adhomukhāḥ
vīraṇastambake lagnāḥ sarvataḥ paribhakṣite
     mūṣakena nigūḍhena garte 'smin nityavāsinā
[pitarah]
     yāyāvarā nāma vayam ṛṣayaḥ saṃśitavratāḥ
     saṃtānaprakṣayād brahmann adho gacchāma medinīm
asmākaṃ saṃtatis tv eko jaratkārur iti śrutaḥ
     mandabhāgyo 'lpabhāgyānāṃ tapa eva samāsthitaḥ
na saputrāñ janayituṃ dārān mūḍhaś cikīrṣati
     tena lambāmahe garte saṃtānaprakṣayād iha
anāthās tena nāthena yathā duṣkṛtinas tathā
     kas tvaṃ bandhur ivāsmākam anuśocasi sattama
jñātum icchāmahe brahman ko bhavān iha dhiṣṭhitaḥ
     kimarthaṃ caiva naḥ śocyān anukampitum arhasi
[j]
     mama pūrve bhavanto vai pitaraḥ sapitāmahāḥ
     brūta kiṃ karavāṇy adya jaratkārur ahaṃ svayam
[p]
     yatasva yatnavāṃs tāta saṃtānāya kulasya naḥ
     ātmano 'rthe 'smadarthe ca dharma ity eva cābhibho
na hi dharmaphalais tāta na tapobhiḥ susaṃcitaiḥ
     tāṃ gatiṃ prāpnuvantīha putriṇo yāṃ vrajanti ha
tad dāragrahaṇe yatnaṃ saṃtatyāṃ ca manaḥ kuru
     putrakāsman niyogāt tvam etan naḥ paramaṃ hitam
[j]
     na dārān vai kariṣyāmi sadā me bhāvitaṃ manaḥ
     bhavatāṃ tu hitārthāya kariṣye dārasaṃgraham
samayena ca kartāham anena vidhipūrvakam
     tathā yady upalapsyāmi kariṣye nānyathā tv aham
sanāmnī yā bhavitrī me ditsitā caiva bandhubhiḥ
     bhaikṣavat tām ahaṃ kanyām upayaṃsye vidhānataḥ
daridrāya hi me bhāryāṃ ko dāsyati viśeṣataḥ
     pratigrahīṣye bhikṣāṃ tu yadi kaś cit pradāsyati
evaṃ dārakriyā hetoḥ prayatiṣye pitāmahāḥ
     anena vidhinā śaśvan na kariṣye 'ham anyathā
tatra cotpatsyate jantur bhavatāṃ tāraṇāya vai
     śāśvataṃ sthānam āsādya modantāṃ pitaro mama
[s]
     tato niveśāya tadā sa vipraḥ saṃśitavrataḥ
     mahīṃ cacāra dārārthī na ca dārān avindata
sa kadā cid vanaṃ gatvā vipraḥ pitṛvacaḥ smaran
     cukrośa kanyā bhikṣārthī tisro vācaḥ śanair iva
taṃ vāsukiḥ pratyagṛhṇād udyamya bhaginīṃ tadā
     na sa tāṃ pratijagrāha na sanāmnīti cintayan
sanāmnīm udyatāṃ bhāryāṃ gṛhṇīyām iti tasya hi
     mano niviṣṭam abhavaj jaratkāror mahātmanaḥ
tam uvāca mahāprājño jaratkārur mahātapāḥ
     kiṃnāmnī bhaginīyaṃ te brūhi satyaṃ bhujaṃgama
[vā]
     jaratkāro jaratkāruḥ svaseyam anujā mama
     tvadarthaṃ rakṣitā pūrvaṃ pratīcchemāṃ dvijottama
[s]
     mātrā hi bhujagāḥ śaptāḥ pūrvaṃ brahma vidāṃ vara
     janamejayasya vo yajñe dhakṣyaty anilasārathiḥ
tasya śāpasya śānty arthaṃ pradadau pannagottamaḥ
     svasāram ṛṣaye tasmai suvratāya tapasvine
sa ca tāṃ pratijagrāha vidhidṛṣṭena karmaṇā
     āstīko nāma putraś ca tasyāṃ jajñe mahātmanaḥ
tapasvī ca mahātmā ca vedavedāṅgapāragaḥ
     samaḥ sarvasya lokasya pitṛmātṛbhayāpahaḥ
atha kālasya mahataḥ pāṇḍaveyo narādhipaḥ
     ājahāra mahāyajñaṃ sarpasatram iti śrutiḥ
tasmin pravṛtte satre tu sarpāṇām antakāya vai
     mocayām āsa taṃ śāpam āstīkaḥ sumahāyaśāḥ
nāgāṃś ca mātulāṃś caiva tathā cānyān sa bāndhavān
     pitṝṃś ca tārayām āsa saṃtatyā tapasā tathā
     vrataiś ca vividhair brahma svādhyāyaiś cānṛṇo 'bhavat
devāṃś ca tarpayām āsa yajñair vividhadakṣiṇaiḥ
     ṛṣīṃś ca brahmacaryeṇa saṃtatyā ca pitāmahān
apahṛtya guruṃ bhāraṃ pitṝṇāṃ saṃśitavrataḥ
     jaratkārur gataḥ svargaṃ sahitaḥ svaiḥ pitāmahaiḥ
āstīkaṃ ca sutaṃ prāpya dharmaṃ cānuttamaṃ muniḥ
     jaratkāruḥ sumahatā kālena svargam īyivān
etad ākhyānam āstīkaṃ yathāvat kīrtitaṃ mayā
     prabrūhi bhṛguśārdūla kiṃ bhūyaḥ kathyatām iti
