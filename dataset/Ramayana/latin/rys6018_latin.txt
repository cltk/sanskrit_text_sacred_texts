tāṃs tu te 'haṃ pravakṣyāmi prekṣamāṇasya yūthapān
 rāghavārthe parākrāntā ye na rakṣanti jīvitam
snigdhā yasya bahuśyāmā bālā lāṅgūlam āśritāḥ
 tāmrāḥ pītāḥ sitāḥ śvetāḥ prakīrṇā ghorakarmaṇaḥ
pragṛhītāḥ prakāśante sūryasyeva marīcayaḥ
 pṛthivyāṃ cānukṛṣyante haro nāmaiṣa yūthapaḥ
yaṃ pṛṣṭhato 'nugacchanti śataśo 'tha sahasraśaḥ
 drumān udyamya sahitā laṅkārohaṇatatparāḥ
eṣa koṭīsahasreṇa vānarāṇāṃ mahaujasām
 ākāṅkṣate tvāṃ saṃgrāme jetuṃ parapuraṃjaya
nīlān iva mahāmeghāṃs tiṣṭhato yāṃs tu paśyasi
 asitāñ janasaṃkāśān yuddhe satyaparākramān
nakhadaṃṣṭrāyudhān vīrāṃs tīkṣṇakopān bhayāvahān
 asaṃkhyeyān anirdeśyān paraṃ pāram ivodadheḥ
parvateṣu ca ye ke cid viṣameṣu nadīṣu ca
 ete tvām abhivartante rājann ṛṣkāḥ sudāruṇāḥ
eṣāṃ madhye sthito rājan bhīmākṣo bhīmadarśanaḥ
 parjanya iva jīmūtaiḥ samantāt parivāritaḥ
ṛkṣavantaṃ giriśreṣṭham adhyāste narmadāṃ piban
 sarvarkṣāṇām adhipatir dhūmro nāmaiṣa yūthapaḥ
yavīyān asya tu bhrātā paśyainaṃ parvatopamam
 bhrātrā samāno rūpeṇa viśiṣṭas tu parākrame
sa eṣa jāmbavān nāma mahāyūthapayūthapaḥ
 praśānto guruvartī ca saṃprahāreṣv amarṣaṇaḥ
etena sāhyaṃ sumahat kṛtaṃ śakrasya dhīmatā
 devāsure jāmbavatā labdhāś ca bahavo varāḥ
āruhya parvatāgrebhyo mahābhravipulāḥ śilāḥ
 muñcanti vipulākārā na mṛtyor udvijanti ca
rākṣasānāṃ ca sadṛśāḥ piśācānāṃ ca romaśāḥ
 etasya sainye bahavo vicaranty agnitejasaḥ
yaṃ tv enam abhisaṃrabdhaṃ plavamānam iva sthitam
 prekṣante vānarāḥ sarve sthitaṃ yūthapayūthapam
eṣa rājan sahasrākṣaṃ paryupāste harīśvaraḥ
 balena balasaṃpanno rambho nāmaiṣa yūthapaḥ
yaḥ sthitaṃ yojane śailaṃ gacchan pārśvena sevate
 ūrdhvaṃ tathaiva kāyena gataḥ prāpnoti yojanam
yasmān na paramaṃ rūpaṃ catuṣpādeṣu vidyate
 śrutaḥ saṃnādano nāma vānarāṇāṃ pitāmahaḥ
yena yuddhaṃ tadā dattaṃ raṇe śakrasya dhīmatā
 parājayaś ca na prāptaḥ so 'yaṃ yūthapayūthapaḥ
 yasya vikramamāṇasya śakrasyeva parākramaḥ
eṣa gandharvakanyāyām utpannaḥ kṛṣṇavartmanā
 purā devāsure yuddhe sāhyārthaṃ tridivaukasām
yasya vaiśravaṇo rājā jambūm upaniṣevate
 yo rājā parvatendrāṇāṃ bahukiṃnarasevinām
vihārasukhado nityaṃ bhrātus te rākṣasādhipa
 tatraiṣa vasati śrīmān balavān vānararṣabhaḥ
 yuddheṣv akatthano nityaṃ krathano nāma yūthapaḥ
vṛtaḥ koṭisahasreṇa harīṇāṃ samupasthitaḥ
 eṣaivāśaṃsate laṅkāṃ svenānīkena marditum
yo gaṅgām anu paryeti trāsayan hastiyūthapān
 hastināṃ vānarāṇāṃ ca pūrvavairam anusmaran
eṣa yūthapatir netā gacchan giriguhāśayaḥ
 harīṇāṃ vāhinī mukhyo nadīṃ haimavatīm anu
uśīra bījam āśritya parvataṃ mandaropamam
 ramate vānaraśreṣṭho divi śakra iva svayam
enaṃ śatasahasrāṇāṃ sahasram abhivartate
 eṣa durmarṣaṇo rājan pramāthī nāma yūthapaḥ
vātenevoddhataṃ meghaṃ yam enam anupaśyasi
 vivartamānaṃ bahuśo yatraitad bahulaṃ rajaḥ
ete 'sitamukhā ghorā golāṅgūlā mahābalāḥ
 śataṃ śatasahasrāṇi dṛṣṭvā vai setubandhanam
golāṅgūlaṃ mahāvegaṃ gavākṣaṃ nāma yūthapam
 parivāryābhivartante laṅkāṃ marditum ojasā
bhramarācaritā yatra sarvakāmaphaladrumāḥ
 yaṃ sūryatulyavarṇābham anuparyeti parvatam
yasya bhāsā sadā bhānti tadvarṇā mṛgapakṣiṇaḥ
 yasya prasthaṃ mahātmāno na tyajanti maharṣayaḥ
tatraiṣa ramate rājan ramye kāñcanaparvate
 mukhyo vānaramukhyānāṃ kesarī nāma yūthapaḥ
ṣaṣṭir girisahasrāṇāṃ ramyāḥ kāñcanaparvatāḥ
 teṣāṃ madhye girivaras tvam ivānagha rakṣasām
tatraite kapilāḥ śvetās tāmrāsyā madhupiṅgalāḥ
 nivasanty uttamagirau tīkṣṇadaṃṣṭrānakhāyudhāḥ
siṃha iva caturdaṃṣṭrā vyāghrā iva durāsadāḥ
 sarve vaiśvanarasamā jvalitāśīviṣopamāḥ
sudīrghāñcitalāṅgūlā mattamātaṃgasaṃnibhāḥ
 mahāparvatasaṃkāśā mahājīmūtanisvanāḥ
eṣa caiṣām adhipatir madhye tiṣṭhati vīryavān
 nāmnā pṛthivyāṃ vikhyāto rājañ śatabalīti yaḥ
 eṣaivāśaṃsate laṅkāṃ svenānīkena marditum
gajo gavākṣo gavayo nalo nīlaś ca vānaraḥ
 ekaika eva yūthānāṃ koṭibhir daśabhir vṛtaḥ
tathānye vānaraśreṣṭhā vindhyaparvatavāsinaḥ
 na śakyante bahutvāt tu saṃkhyātuṃ laghuvikramāḥ
sarve mahārāja mahāprabhāvāḥ; sarve mahāśailanikāśakāyāḥ
 sarve samarthāḥ pṛthivīṃ kṣaṇena; kartuṃ pravidhvastavikīrṇaśailām
