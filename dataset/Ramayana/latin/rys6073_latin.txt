atha tasyām avasthāyāṃ lakṣmaṇaṃ rāvaṇānujaḥ
 pareṣām ahitaṃ vākyam arthasādhakam abravīt
asyānīkasya mahato bhedane yatalakṣmaṇa
 rākṣasendrasuto 'py atra bhinne dṛśyo bhaviṣyati
sa tvam indrāśaniprakhyaiḥ śarair avakiran parān
 abhidravāśu yāvad vai naitat karma samāpyate
jahi vīradurātmānaṃ māyāparam adhārmikam
 rāvaṇiṃ krūrakarmāṇaṃ sarvalokabhayāvaham
vibhīṣaṇavacaḥ śrutvā lakṣmaṇaḥ śubhalakṣaṇaḥ
 vavarṣa śaravarṣāṇi rākṣasendrasutaṃ prati
ṛkṣāḥ śākhāmṛgāś caiva drumādrivarayodhinaḥ
 abhyadhāvanta sahitās tad anīkam avasthitam
rākṣasāś ca śitair bāṇair asibhiḥ śaktitomaraiḥ
 udyataiḥ samavartanta kapisainyajighāṃsavaḥ
sa saṃprahāras tumulaḥ saṃjajñe kapirakṣasām
 śabdena mahatā laṅkāṃ nādayan vai samantataḥ
śastrair bahuvidhākāraiḥ śitair bāṇaiś ca pādapaiḥ
 udyatair giriśṛṅgaiś ca ghorair ākāśam āvṛtam
te rākṣasā vānareṣu vikṛtānanabāhavaḥ
 niveśayantaḥ śastrāṇi cakrus te sumahad bhayam
tathaiva sakalair vṛkṣair giriśṛṅgaiś ca vānarāḥ
 abhijaghnur nijaghnuś ca samare rākṣasarṣabhān
ṛkṣavānaramukhyaiś ca mahākāyair mahābalaiḥ
 rakṣasāṃ vadhyamānānāṃ mahad bhayam ajāyata
svam anīkaṃ viṣaṇṇaṃ tu śrutvā śatrubhir arditam
 udatiṣṭhata durdharṣas tat karmaṇy ananuṣṭhite
vṛkṣāndhakārān niṣkramya jātakrodhaḥ sa rāvaṇiḥ
 āruroha rathaṃ sajjaṃ pūrvayuktaṃ sa rākṣasaḥ
sa bhīmakārmukaśaraḥ kṛṣṇāñjanacayopamaḥ
 raktāsyanayanaḥ krūro babhau mṛtyur ivāntakaḥ
dṛṣṭvaiva tu rathasthaṃ taṃ paryavartata tad balam
 rakṣasāṃ bhīmavegānāṃ lakṣmaṇena yuyutsatām
tasmin kāle tu hanumān udyamya sudurāsadam
 dharaṇīdharasaṃkāśī mahāvṛkṣam ariṃdamaḥ
sa rākṣasānāṃ tat sainyaṃ kālāgnir iva nirdahan
 cakāra bahubhir vṛkṣair niḥsaṃjñaṃ yudhi vānaraḥ
vidhvaṃsayantaṃ tarasā dṛṣṭvaiva pavanātmajam
 rākṣasānāṃ sahasrāṇi hanūmantam avākiran
śitaśūladharāḥ śūlair asibhiś cāsipāṇayaḥ
 śaktibhiḥ śaktihastāś ca paṭṭasaiḥ paṭṭasāyudhāḥ
parighaiś ca gadābhiś ca kuntaiś ca śubhadarśanaiḥ
 śataśaś ca śataghnībhir āyasair api mudgaraiḥ
ghoraiḥ paraśubhiś caiva bhiṇḍipālaiś ca rākṣasāḥ
 muṣṭibhir vajravegaiś ca talair aśanisaṃnibhaiḥ
abhijaghnuḥ samāsādya samantāt parvatopamam
 teṣām api ca saṃkruddhaś cakāra kadanaṃ mahat
sa dadarśa kapiśreṣṭham acalopamam indrajit
 sūdayānam amitraghnam amitrān pavanātmajam
sa sārathim uvācedaṃ yāhi yatraiṣa vānaraḥ
 kṣayam eva hi naḥ kuryād rākṣasānām upekṣitaḥ
ity uktaḥ sārathis tena yayau yatra sa mārutiḥ
 vahan paramadurdharṣaṃ sthitam indrajitaṃ rathe
so 'bhyupetya śarān khaḍgān paṭṭasāsiparaśvadhān
 abhyavarṣata durdharṣaḥ kapimūrdhni sa rākṣasaḥ
tāni śastrāṇi ghorāṇi pratigṛhya sa mārutiḥ
 roṣeṇa mahatāviṣo vākyaṃ cedam uvāca ha
yudhyasva yadi śūro 'si rāvaṇātmaja durmate
 vāyuputraṃ samāsādya na jīvan pratiyāsyasi
bāhubhyāṃ saṃprayudhyasva yadi me dvandvam āhave
 vegaṃ sahasva durbuddhe tatas tvaṃ rakṣasāṃ varaḥ
hanūmantaṃ jighāṃsantaṃ samudyataśarāsanam
 rāvaṇātmajam ācaṣṭe lakṣmaṇāya vibhīṣaṇaḥ
yas tu vāsavanirjetā rāvaṇasyātmasaṃbhavaḥ
 sa eṣa ratham āsthāya hanūmantaṃ jighāṃsati
tam apratimasaṃsthānaiḥ śaraiḥ śatruvidāraṇaiḥ
 jīvitāntakarair ghoraiḥ saumitre rāvaṇiṃ jahi
ity evam uktas tu tadā mahātmā; vibhīṣaṇenārivibhīṣaṇena
 dadarśa taṃ parvatasaṃnikāśaṃ; rathasthitaṃ bhīmabalaṃ durāsadam
