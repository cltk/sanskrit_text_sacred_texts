[arjuna]
      brahma yat paramaṃ vedyaṃ tan me vyākhyātum arhasi
      bhavato hi prasādena sūkṣme me ramate matiḥ
[vā]
      atrāpy udāharantīmam itihāsaṃ purātanam
      saṃvādaṃ mokṣasaṃyuktaṃ śiṣyasya guruṇā saha
kaś cid brāhmaṇam āsīnam ācāryaṃ saṃśitavratam
      śiṣyaḥ papraccha medhāvī kiṃś cic chreyaḥ paraṃtapa
bhagavantaṃ prapanno 'haṃ niḥśreyasaparāyaṇaḥ
      yāce tvāṃ śirasā vipra yad brūyāṃ tad vicakṣva me
tam evaṃ vādinaṃ pārtha śiṣyaṃ gurur uvāca ha
      kathayasva pravakṣyāmi yatra te saṃśayo dvija
ity uktaḥ sa kuruśreṣṭha guruṇā guruvatsalaḥ
      prāñjaliḥ paripapraccha yat tac chṛṇu mahāmate
[ṣisya]
      kutaś cāhaṃ kutaś ca tvaṃ tat satyaṃ brūhi yat param
      kuto jātāni bhūtāni sthāvarāṇi carāṇi ca
kena jīvanti bhūtāni teṣām āyuḥ kim ātmakam
      kiṃ satyaṃ kiṃ tapo vipra ke guṇāḥ sadbhir īritāḥ
      ke panthānaḥ śivāḥ santi kiṃ sukhaṃ kiṃ ca duṣkṛtam
etān me bhagavan praśnān yāthātathyena sattama
      vaktum arhasi viprarṣe yathāvad iha tattvataḥ
[vā]
     tasmai saṃpratipannāya yathāvat paripṛcchate
     śiṣyāya guṇayuktāya śāntāya guruvartine
     chāyā bhūtāya dāntāya yataye brahmacāriṇe
tān praśnān abravīt pārttha medhāvī sa dhṛtavrataḥ
     guruḥ kuru kulaśreṣṭha samyak sarvān ariṃdama
brahma proktam idaṃ dharmam ṛṣipravara sevitam
     veda vidyā samāvāpyaṃ tattvabhūtārtha bhāvanam
bhūtabhavya bhaviṣyādi dharmakāmārtha niścayam
     siddhasaṃgha parijñātaṃ purākalpaṃ sanātanam
pravakṣye 'haṃ mahāprājña padam uttamam adya te
     buddhvā yad iha saṃśiddhā bhavantīha manīṣiṇaḥ
upagamyarṣayaḥ pūrvaṃ jijñāsantaḥ parasparam
     bṛhaspatibharadvājau gautamo bhārgavas tathā
vasiṣṭhaḥ kāśyapaś caiva viśvāmitro 'trir eva ca
     mārgān sarvān parikramya pariśrāntāḥ svakarmabhiḥ
ṛṣim āṅgirasaṃ vṛddhaṃ puraskṛtya tu te dvijāḥ
     dadṛśur brahmabhavane brahmāṇaṃ vītakalmaṣam
taṃ praṇamya mahātmānaṃ sukhāsīnaṃ maharṣayaḥ
     papracchur vinayopetā niḥśreyasam idaṃ param
kathaṃ karma kriyāt sādhu kathaṃ mucyeta kilbiṣāt
     ke no mārgāḥ śivāś ca syuḥ kiṃ satyaṃ kiṃ ca duṣkṛtam
kenobhau karma panthānau mahattvaṃ kena vindati
     pralayaṃ cāpavargaṃ ca bhūtānāṃ prabhavāpyayau
ity uktaḥ sa muniśreṣṭhair yad āha prapitāmahaḥ
     tat te 'haṃ saṃpravakṣyāmi śṛṇu śiṣyayathāgamam
[brahmā]
     satyād bhūtāni jātāni sthāvarāṇi carāṇi ca
     tapasā tāni jīvanti iti tad vittasu vratāḥ
svāṃ yoniṃ punar āgamya vartante svena karmaṇā
     satyaṃ hi guṇasaṃyuktaṃ niyataṃ pañca lakṣaṇam
brahmasatyaṃ tapaḥ satyaṃ satyaṃ caiva prajāpatiḥ
     satyād bhūtāni jātāni bhūtaṃ satyam ayaṃ mahat
tasmāt satyāśrayā viprā nityaṃ yogaparāyaṇāḥ
     atītakrodhasaṃtāpā niyatā dharmasetavaḥ
anyonyaniyatān vaidyān dharmasetu pravartakān
     tān ahaṃ saṃpravakṣyāmi śāśvatāṁl lokabhāvanān
cāturvidyaṃ tathā varṇāṃś caturaś cāśramān pṛthak
     dharmam ekaṃ catuṣpādaṃ nityam āhur manīṣiṇaḥ
panthānaṃ vaḥ pravakṣyāmi śivaṃ kṣemakaraṃ dvijāḥ
     niyataṃ brahma bhāvāya yātaṃ pūrvaṃ manīṣibhiḥ
gadatas taṃ mamādyeha panthānaṃ durvidaṃ param
     nibodhata mahābhāgā nikhilena paraṃ param
brahma cārikam evāhur āśramaṃ prathamaṃ padam
     gārhasthyaṃ tu dvitīyaṃ syād vānaprastham ataḥ param
     tataḥ paraṃ tu vijñeyam adhyātmaṃ paramaṃ padam
jyotir ākāśam ādityo vāyur indraḥ prajāpatiḥ
     nopaiti yāvad adhyātmaṃ tāvad etān na paśyati
     tasyopāyaṃ pravakṣyāmi purastāt taṃ nibodhata
phalamūlānila bhujāṃ munīnāṃ vasatāṃ vane
     vānaprasthaṃ dvijātīnāṃ trayāṇām upadiśyate
sarveṣām eva varṇānāṃ gārhasthyaṃ tad vidhīyate
     śraddhā lakṣaṇam ity evaṃ dharmaṃ dhīrāḥ pracakṣate
ity ete deva yānā vaḥ panthānaḥ parikīrtitāḥ
     sadbhir adhyāsitā dhīraiḥ karmabhir dharmasetavaḥ
eteṣāṃ pṛthag adhyāste yo dharmaṃ saṃśitavrataḥ
     kālāt paśyati bhūtānāṃ sadaiva prabhavāpyayau
atas tattvāni vakṣyāmi yāthātathyena hetunā
     viṣayasthāni sarvāṇiv vartamānāni bhāgaśaḥ
mahān ātmā tathāvyaktam ahaṃ kāras tathaiva ca
     indriyāṇi daśaikaṃ ca mahābhūtāni pañca ca
viśeṣāḥ pañca bhūtānām ity eṣā vaidikī śrutiḥ
     caturviṃśatir eṣā vas tattvānāṃ saṃprakīrtitā
tattvānām atha yo veda sarveṣāṃ prabhavāpyayau
     sa dhīraḥ sarvabhūteṣu na moham adhigacchati
tattvāni yo vedayate yathātathaṃ; guṇāṃś ca sarvān akhilāś ca devatāḥ
     vidhūtapāpmā pravimucya bandhanaṃ; sa sarvalokān amalān samaśnute
