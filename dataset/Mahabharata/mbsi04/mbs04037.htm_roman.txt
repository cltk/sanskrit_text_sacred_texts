[vai]
      taṃ dṛṣṭvā klīva veṣeṇa rathasthaṃ narapuṃgavam
      śamīm abhimukhaṃ yāntaṃ ratham āropya cottaram
bhīṣmadroṇamukhās tatra kurūṇāṃ rathasattamāḥ
      vitrastamanasaḥ sarve dhanaṃjaya kṛtād bhayāt
tān avekṣya hatotsāhān utpātān api cādbhutān
      guruḥ śastrabhṛtāṃ śreṣṭho bhāradvājo 'bhyabhāṣata
calāś ca vātāḥ saṃvānti rūkṣāḥ paruṣaniḥsvanāḥ
      bhasma varṇaprakāśena tamasā saṃvṛtaṃ nabhaḥ
rūkṣavarṇāś ca jaladā dṛśyante 'dbhutadarśanāḥ
      niḥsaranti ca kośebhyaḥ ṣastrāṇi vividhāni ca
śivāś ca vinadanty etā dīptāyāṃ diśi dāruṇāḥ
      hayāś cāśrūṇi muñcanti dhvajāḥ kampanty akampitāḥ
yādṛśāny atra rūpāṇi saṃdṛśyante bahūny api
      yattā bhavantas tiṣṭhantu syād yuddhaṃ samupasthitam
rakṣadhvam api cātmānaṃ vyūhadhvaṃ vāhinīm api
      vaiśasaṃ ca pratīkṣadhvaṃ rakṣadhvaṃ cāpi godhanam
eṣa vīro maheṣvāsaḥ sarvaśastrabhṛtāṃ varaḥ
      āgataḥ klība veṣeṇa pārtho nāsty atra saṃśayaḥ
sa eṣa pārtho vikrāntaḥ savyasācī paraṃtapaḥ
     nāyuddhena nivarteta sarvair api marudgaṇaiḥ
kleśitaś ca vane śūro vāsavena ca śikṣitaḥ
     amarṣavaśam āpanno yotsyate nātra saṃśayaḥ
nehāsya pratiyoddhāram ahaṃ paśyāmi kauravāḥ
     mahādevo 'pi pārthena śrūyate yudhi toṣitaḥ
[karṇa]
     sadā bhavān phalgunasya guṇair asmān vikatthase
     na cārjunaḥ kalā pūrṇā mama duryodhanasya vā
[dur]
     yady eṣa pārtho rādheya kṛtaṃ kāryaṃ bhaven mama
     jñātāḥ punaś cariṣyanti dvādaśānyān hi vatsarān
athaiṣa kaś cid evānyaḥ klība veṣeṇa mānavaḥ
     śarair enaṃ suniśitaiḥ pātayiṣyāmi bhūtale
[vai]
     tasmin bruvati tad vākyaṃ dhārtarāṣṭre paraṃtape
     bhīṣmo droṇaḥ kṛpo drauṇiḥ pauruṣaṃ tad apūjayan
