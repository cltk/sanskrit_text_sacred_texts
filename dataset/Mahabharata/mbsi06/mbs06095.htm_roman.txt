[s]
      prabhātāyāṃ tu śarvaryāṃ prātar utthāya vai nṛpaḥ
      rājñaḥ samājñāpayata senāṃ yojayateti ha
      adya bhīṣmo raṇe kruddho nihaniṣyati somakān
duryodhanasya tac chrutvā rātrau vilapitaṃ bahu
      manyamānaḥ sa taṃ rājan pratyādeśam ivātmanaḥ
nirvedaṃ paramaṃ gatvā vinindya paravācyatām
      dīrghaṃ dadhyau śāṃtanavo yoddhukāmo 'rjunaṃ raṇe
iṅgitena tu taj jñātvā gāṅgeyena vicintitam
      duryodhano mahārāja duḥśāsanam acodayat
duḥśāsana rathās tūrṇaṃ yujyantāṃ bhīṣmarakṣiṇaḥ
      dvātriṃśat tvam anīkāni sarvāṇy evābhicodaya
idaṃ hi samanuprāptaṃ varṣapūgābhicintitam
      pāṇḍavānāṃ sa sainyānāṃ vadho rājyasya cāgamaḥ
tatra kāryam ahaṃ manye bhīṣmasyaivābhirakṣaṇam
      sā no guptaḥ sukhāya syād dhanyāt pārthāṃś ca saṃyuge
abravīc ca viśuddhātmā nāhaṃ hanyāṃ śikhaṇḍinam
      strīpūrvako hy asau jātas tasmād varjyo raṇe mayā
lokas tad veda yad ahaṃ pituḥ priyacikīrṣayā
      rājyaṃ sphītaṃ mahābāho striyaś ca tyaktavān purā
naiva cāhaṃ striyaṃ jātu na strīpūrvaṃ kathaṃ cana
     hanyāṃ yudhi naraśreṣṭha satyam etad bravīmi te
ayaṃ strīpūrvako rājañ śikhaṇḍī yadi te śrutaḥ
     udyoge kathitaṃ yat tat tathā jātā śikhaṇḍinī
kanyā bhūtvā pumāñ jātaḥ sa ca yotsyati bhārata
     tasyāhaṃ pramukhe bāṇān na muñceyaṃ kathaṃ cana
yuddhe tu kṣatriyāṃs tāta pāṇḍavānāṃ jayaiṣiṇaḥ
     sarvān anyān haniṣyāmi saṃprāptān bāṇagocarān
evaṃ māṃ bharataśreṣṭho gāṅgeyaḥ prāha śāstravit
     tatra sarvātmanā manye bhīṣmasyaivābhipālanam
arakṣyamāṇaṃ hi vṛko hanyāt siṃhaṃ mahāvane
     mā vṛkeṇeva śārdūlaṃ ghātayema śikhaṇḍinā
mātulaḥ śakuniḥ śalyaḥ kṛpo droṇo viviṃśatiḥ
     yattā rakṣantu gāṅgeyaṃ tasmin gupte dhruvo jayaḥ
etac chrutvā tu rājāno duryodhana vacas tadā
     sarvato rathavaṃśena gāṅgeyaṃ paryavārayan
putrāś ca tatra gāṅgeyaṃ parivārya yayur mudā
     kampayanto bhuvaṃ dyāṃ ca kṣobhayantaś ca pāṇḍavān
tai rathaiś ca susaṃyuktair dantibhiś ca mahārathāḥ
     parivārya raṇe bhīṣmaṃ daṃśitāḥ samavasthitāḥ
yathā devāsure yuddhe tridaśā vajradhāriṇam
     sarve te sma vyatiṣṭhanta rakṣantas taṃ mahāratham
tato duryodhano rājā punar bhrātaram abravīt
     savyaṃ cakraṃ yudhāmanyur uttamaujāś ca dakṣiṇam
     goptārāv arjunasyaitāv arjuno 'pi śikhaṇḍinaḥ
sa rakṣyamāṇaḥ pārthena tathāsmābhir vivarjitaḥ
     yathā bhīṣmaṃ na no hanyād duḥśāsana tathā kuru
bhrātus tad vacanaṃ śrutvā putro duḥśāsanas tava
     bhīṣmaṃ pramukhataḥ kṛtvā prayayau senayā saha
bhīṣmaṃ tu rathavaṃśena dṛṣṭvā tam abhisaṃvṛtam
     arjuno rathināṃ śreṣṭho dhṛṣṭadyumnam uvāca ha
śikhaṇḍinaṃ naravyāghra bhīṣmasya pramukhe 'nagha
     sthāpayasvādya pāñcālya tasya goptāham apy uta
tataḥ śāṃtanavo bhīṣmo niryayau senayā saha
     vyūhaṃ cāvyūhata mahat sarvatobhadram āhave
kṛpaś ca kṛtavarmā ca śaibyaś caiva mahārathaḥ
     śakuniḥ saindhavaś caiva kāmbojaś ca sudakṣiṇaḥ
bhīṣmeṇa sahitāḥ sarve putraiś ca tava bhārata
     agrataḥ sarvasainyānāṃ vyūhasya pramukhe sthitāḥ
droṇo bhūriśravāḥ śalyo bhagadattaś ca māriṣa
     dakṣiṇaṃ pakṣam āśritya sthitā vyūhasya daṃśitāḥ
aśvatthāmā somadatta āvantyau ca mahārathau
     mahatyā senayā yuktā vāmaṃ pakṣam apālayan
duryodhano mahārāja trigartaiḥ sarvatovṛtaḥ
     vyūhamadhye sthito rājan pāṇḍavān prati bhārata
alambuso rathaśreṣṭhaḥ śrutāyuś ca mahārathaḥ
     pṛṣṭhataḥ sarvasainyānāṃ sthitau vyūhasya daṃśitau
evam ete tadā vyūhaṃ kṛtvā bhārata tāvakāḥ
     saṃnaddhāḥ samadṛśyanta pratapanta ivāgnayaḥ
tathā yudhiṣṭhiro rājā bhīmasenaś ca pāṇḍavaḥ
     nakulaḥ sahadevaś ca mādrīputrāv ubhāv api
     agrataḥ sarvasainyānāṃ sthitā vyūhasya daṃśitāḥ
dhṛṣṭadyumno virāṭaś ca sātyakiś ca mahārathaḥ
     sthitāḥ sainyena mahatā parānīka vināśanāḥ
śikhaṇḍī vijayaś caiva rākṣasaś ca ghaṭotkacaḥ
     cekitāno mahābāhuḥ kuntibhojaś ca vīryavān
     sthitā raṇe mahārāja mahatyā senayā vṛtāḥ
abhimanyur maheṣvāso drupadaś ca mahārathaḥ
     kekayā bhrātaraḥ pañca sthitā yuddhāya daṃśitāḥ
evaṃ te 'pi mahāvyūhaṃ prativyūhya sudurjayam
     pāṇḍavāḥ samare śūrāḥ sthitā yuddhāya māriṣa
tāvakās tu raṇe yattāḥ saha senā narādhipāḥ
     abhyudyayū raṇe pārthān bhīṣmaṃ kṛtvāgrato nṛpa
tathaiva pāṇḍavā rājan bhīmasenapurogamāḥ
     bhīṣmaṃ yuddhapariprepsuṃ saṃgrāme vijigīṣavaḥ
kṣveḍāḥ kila kilā śabdān krakacān goviṣāṇikāḥ
     bherīmṛdaṅgapaṇavān nādayantaś ca puṣkarān
     pāṇḍavā abhyadhāvanta nadanto bhairavān ravān
bherīmṛdaṅgaśaṅkhānāṃ dundubhīnāṃ ca nisvanaiḥ
     utkruṣṭa siṃhanādaiś ca valgitaiś ca pṛthagvidhaiḥ
vayaṃ pratinadantas tān abhyagacchāma sa tvarāḥ
     sahasaivābhisaṃkruddhās tadāsīt tumulaṃ mahat
tato 'nyonyaṃ pradhāvantaḥ saṃprahāraṃ pracakrire
     tataḥ śabdena mahatā pracakampe vasuṃdharā
pakṣiṇaś ca mahāghoraṃ vyāharanto vibabhramuḥ
     saprabhaś coditaḥ sūryo niṣprabhaḥ samapadyate
vavuś ca tumulā vātāḥ śaṃsantaḥ sumahad bhayam
     ghorāś ca ghoranirhrādāḥ śivās tatra vavāśire
     vedayantyo mahārāja mahad vaiśasam āgatam
diśaḥ prajvalitā rājan pāṃsuvarṣaṃ papāta ca
     rudhireṇa samunmiśram asthi varṣaṃ tathaiva ca
rudatāṃ vāhanānāṃ ca netrebhyaḥ prāpataj jalam
     susruvuś ca śakṛn mūtraṃ pradhyāyanto viśāṃ pate
antarhitā mahānādāḥ śrūyante bharatarṣabha
     rakṣasāṃ puruṣādānāṃ nadatāṃ bhairavān ravān
saṃpatantaḥ sma dṛśyante gomāyubakavāyasāḥ
     śvānaś ca vividhair nādair bhaṣantas tatra tasthire
jvalitāś ca maholkā vai samāhatya divākaram
     nipetuḥ sahasā bhūmau vedayānā mahad bhayam
mahānty anīkāni mahāsamucchraye; samāgame pāṇḍava dhārtarāṣṭrayoḥ
     prakāśire śaṅkhamṛdaṅga nisvanaiḥ; prakampitānīva vanāni vāyunā
narendra nāgāśvasamākulānām; abhyāyatīnām aśive muhūrte
     babhūva ghoṣas tumulaś camūnāṃ; vātoddhutānām iva sāgarāṇām
