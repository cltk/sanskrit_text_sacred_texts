[y]
      pavitrāṇāṃ pavitraṃ yac chreṣṭhaṃ loke ca yad bhavet
      pāvanaṃ paramaṃ caiva tan me brūhi pitāmaha
[bh]
      gāvo mahārthāḥ puṇyāś ca tārayanti ca mānavān
      dhārayanti prajāś cemāḥ payasā haviṣā tathā
na hi puṇyatamaṃ kiṃ cid gobhyo bharatasattama
      etāḥ pavitrāḥ puṇyāś ca triṣu lokeṣv anuttamāḥ
devānām upariṣṭāc ca gāvaḥ prativasanti vai
      dattvā caitā narapate yānti svargaṃ manīṣiṇaḥ
māndhātā yauvanāśvaś ca yayātir nahuṣas tathā
      gāvo dadantaḥ satataṃ sahasraśatasaṃmitāḥ
      gatāḥ paramakaṃ sthānaṃ devair api sudurlabham
api cātra purāvṛttaṃ kathayiṣyāmi te 'nagha
ṛṣīṇām uttamaṃ dhīmān kṛṣṇadvaipāyanaṃ śukaḥ
      abhivādyāhnikaṃ kṛtvā śuciḥ prayata mānasaḥ
      pitaraṃ paripapraccha dṛṣṭalokaparāvaram
ko yajñaḥ sarvayajñānāṃ variṣṭha upalakṣyate
      kiṃ ca kṛtvā paraṃ svargaṃ prāpnuvanti manīṣiṇaḥ
kena devāḥ pavitreṇa svargam aśnanti vā vibho
      kiṃ ca yajñṭasya yajñatvaṃ kva ca yajñaḥ pratiṣṭhitaḥ
dānānām uttamaṃ kiṃ ca kiṃ ca satram ataḥ param
     pavitrāṇāṃ pavitraṃca yat tad brūhi mamānagha
etac chrutvā tu vacanaṃ vyāsaḥ paramadharmavit
     putrāyākathayat sarvaṃ tattvena bharatarṣabha
[v]
     gāvaḥ pratiṣṭhā bhūtānāṃ tathā gāvaḥ parāyaṇam
     gāvaḥ puṇyāḥ pavitrāś ca pāvanaṃ dharma eva ca
pūrvam āsanna śṛṅgā vai gāva ity anuśuśrumaḥ
     śṛṅgārthe samupāsanta tāḥ kila prabhum avyayam
tato brahmā tu gāḥ prāyam upaviṣṭāḥ samīkṣya ha
     īpsitaṃ pradadau tābhyo gobhya pratyekaśaḥ prabhuḥ
tāsaṃ śṛṅgāṇy ajāyanta yasyā yādṛṅ manogatam
     nānāvarṇāḥ śṛṅgavantyas tā vyarocanta putraka
brahmaṇā varadattās tā havyakavya pradāḥ śubhāḥ
     puṇyāḥ pavitrāḥ subhagā divyasaṃsthāna lakṣaṇāḥ
     gāvas tejo mahad divyaṃ gavāṃ dānaṃ praśasyate
ye caitāḥ saṃprayacchanti sādhavo vītamatsarāḥ
     te vai sukṛtinaḥ proktāḥ sarvadānapradāś ca te
     gavāṃ lokaṃ yathā puṇyam āpnuvanti ca te 'nagha
yatra vṛkṣā madhu phalā divyapuṣpaphalopagāḥ
     puṣpāṇi ca sugandhīni divyāni dvijasattama
sarvā maṇimayī bhūmiḥ sūkṣmakāñcanavālukā
     sarvatra sukhasaṃsparśā niṣpaṅkā nīrajā śubhā
raktotpalavanaiś caiva maṇidaṇḍair hiraṇmayaiḥ
     taruṇādityasaṃkāśair bhānti tatra jalāśayāḥ
mahārhāmaṇi patraiś ca kāñcanaprabha kesaraiḥ
     nīlotpalavimiśraiś ca sarobhir bahu paṅkajaiḥ
karavīra vanaiḥ phullaiḥ sahasrāvarta saṃvṛtaiḥ
     saṃtānakavanaiḥ phullair vṛkṣaiś ca samalaṃkṛtāḥ
nirmalābhiś ca muktābhir maṇibhiś ca mahādhanaiḥ
     uddhūta pulinās tatra jātarūpaiś ca nimnagāḥ
sarvaratnamayairś citrair avagāḍhā nagottamaiḥ
     jātarūpamayaiś cānyair hutāśanasamaprabhaiḥ
sauvarṇagirayas tatra maṇiratnaśiloccayāḥ
     sarvaratnamayair bhānti śṛṅgaiś cārubhir ucchritaiḥ
nityapuṣpaphalās tatra nagāḥ patrarathākulāḥ
     divyagandharasaiḥ puṣpaiḥ phalaiś ca bharatarṣabha
ramante puṇyakarmāṇas tatra nityaṃ yudhiṣṭhira
     sarvakāmasamṛddhārthā niḥśokā gatamanyavaḥ
vimāneṣu vicitreṣu ramaṇīyeṣu bhārata
     modante puṇyakarmāṇo viharanto yaśasvinaḥ
upakrīḍanti tān rājañ śubhāś cāpsarasāṃ gaṇāḥ
     elāṁl lokān avāpnoti gāṃ dattvā vai yudhiṣṭhira
yāsām adhipatiḥ pūṣā māruto balavān balī
     aiśvarye varuṇo rājā tā māṃ pāntu yugaṃdharāḥ
surūpā bahurūpāś ca viśvarūpāś ca mātaraḥ
     prājāpatyā iti brahmañ japen nityaṃ yatavrataḥ
gās tu śuśrūṣate yaś ca samanveti ca sarvaśaḥ
     tasmai tuṣṭāḥ prayacchanti varān api sudurlabhān
na druhyen manasā cāpi goṣu tā hi sukhapradāḥ
     arcayeta sadā caiva namaḥ kāraiś ca pūjayet
     dāntaḥ prītamanā nityaṃ gavāṃ vyuṣṭiṃ tathāśnute
yena devāḥ pavitreṇa bhuñjate lokam uttamam
     yat pavitraṃ pavitrāṇāṃ tad ghṛtaṃ śirasā vahet
ghṛtena juhuyād agniṃ ghṛtena svasti vācayet
     ghṛtaṃ prāśed ghṛtaṃ dadyād gavāṃ vyuṣṭiṃ tathāśnute
tryaham uṣṇaṃ piben mūtraṃ tryaham uṣṇaṃ pibet payaḥ
     gavām uṣṇaṃ payaḥ pītvā tyaham uṣṇaṃ ghṛtaṃ pibet
     tryaham uṣṇaṃ ghṛtaṃ pītvā vāyubhakṣo bhavet tryaham
nirhṛtaiś ca yavair gobhir māsaṃ prasṛta yāvakaḥ
     brahmahatyā samaṃ pāpaṃ sarvam etena śudhyati
parābhavārthaṃ daityānāṃ devaiḥ śaucam idaṃ kṛtam
     devatvam api ca prāptāḥ saṃsiddhāś ca mahābalāḥ
gāvaḥ pavitrāḥ puṇyāś ca pāvanaṃ paramaṃ mahat
     tāś ca dattvā dvijātibhyo naraḥ svargam upāśnute
gavāṃ madhye śucir bhūtvā gomatīṃ manasā japet
     pūtābhir adbhir ācamya śucir bhavati nirmalaḥ
agnimadhye gavāṃ madhye brāhmaṇānāṃ ca saṃsadi
     vidyā veda vratasnātā brāhmaṇāḥ puṇyakarmiṇaḥ
adhyāpayerañ śiṣyān vai gomatīṃ yajñasaṃmitām
     trirātropoṣitaḥ śrutvā gomatīṃ labhate varam
putra kāmaś ca labhate putraṃ dhanam athāpi ca
     patikāmā ca bhartāraṃ sarvakāmāṃś ca mānavaḥ
     gāvas tuṣṭāḥ prayacchanti sevitā vai na saṃśayaḥ
evam etā mahābhāgā yajñiyāḥ sarvakāmadāḥ
     rohiṇya iti jānīhi naitābhyo vidyate param
ity uktaḥ sa mahātejāḥ śukaḥ pitrā mahātmanā
     pūjayām āsa gā nityaṃ tasyāt tvam api pūjaya
