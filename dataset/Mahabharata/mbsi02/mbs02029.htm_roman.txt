[v]
      nakulasya tu vakṣyāmi karmāṇi vijayaṃ tathā
      vāsudeva jitām āśāṃ yathāsau vyajayat prabhuḥ
niryāya khāṇḍava prasthāt pratīcīm abhito diśam
      uddiśya matimān prāyān mahatyā senayā saha
siṃhanādena mahatā yodhānāṃ garjitena ca
      rathanemi ninādaiś ca kampayan vasudhām imām
tato bahudhanaṃ ramyaṃ gavāśvadhanadhānyavat
      kārtikeyasya dayitaṃ rohītakam upādravat
tatra yuddhaṃ mahad vṛttaṃ śūrair mattamayūrakaiḥ
      maru bhūmiṃ ca kārtsnyena tathaiva bahu dhānyakam
śairīṣakaṃ mahecchaṃ ca vaśe cakre mahādyutiḥ
      śibīṃs trigartān ambaṣṭhān mālavān pañca karpaṭān
tathā madhyamikāyāṃś ca vāṭadhānān dvijān atha
      punaś ca parivṛtyātha puṣkarāraṇyavāsinaḥ
gaṇān utsava saṃketān vyajayat puruṣarṣabha
      sindhukūlāśritā ye ca grāmaṇeyā mahābalāḥ
śūdrābhīra gaṇāś caiva ye cāśritya sarasvatīm
      vartayanti ca ye matsyair ye ca parvatavāsinaḥ
kṛtsnaṃ pañcanadaṃ caiva tathaivāparaparyaṭam
     uttarajyotikaṃ caiva tathā vṛṇḍāṭakaṃ puram
     dvārapālaṃ ca tarasā vaśe cakre mahādyutiḥ
ramaṭhān hārahūṇāṃś ca pratīcyāś caiva ye nṛpāḥ
     tān sarvān sa vaśe cakre śāsanād eva pāṇḍavaḥ
tatrasthaḥ preṣayām āsa vāsudevāya cābhibhuḥ
     sa cāsya daśabhī rājyaiḥ pratijagrāha śāsanam
tataḥ śākalam abhyetya madrāṇāṃ puṭabhedanam
     mātulaṃ prītipūrveṇa śalyaṃ cakre vaśe balī
sa tasmin satkṛto rājñā satkārārho viśāṃ pate
     ratnāni bhūrīṇy ādāya saṃpratasthe yudhāṃ patiḥ
tataḥ sāgarakukṣisthān mlecchān paramadāruṇān
     pahlavān barbarāṃś caiva tān sarvān anayad vaśam
tato ratnāny upādāya vaśe kṛtvā ca pārthivān
     nyavartata naraśreṣṭho nakulaś citramārgavit
karabhāṇāṃ sahasrāṇi kośaṃ tasya mahātmanaḥ
     ūhur daśa mahārāja kṛcchrād iva mahādhanam
indraprasthagataṃ vīram abhyetya sa yudhiṣṭhiram
     tato mādrī sutaḥ śrīmān dhanaṃ tasmai nyavedayat
evaṃ pratīcīṃ nakulo diśaṃ varuṇapālitām
     vijigye vāsudevena nirjitāṃ bharatarṣabhaḥ
