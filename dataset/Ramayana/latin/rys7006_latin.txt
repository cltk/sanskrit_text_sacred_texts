tair vadhyamānā devāś ca ṛṣayaś ca tapodhanāḥ
 bhayārtāḥ śaraṇaṃ jagmur devadevaṃ maheśvaram
te sametya tu kāmāriṃ tripurāriṃ trilocanam
 ūcuḥ prāñjalayo devā bhayagadgadabhāṣiṇaḥ
sukeśaputrair bhagavan pitāmahavaroddhataiḥ
 prajādhyakṣa prajāḥ sarvā bādhyante ripubādhana
śaraṇyāny aśaraṇyāni āśramāṇi kṛtāni naḥ
 svargāc ca cyāvitaḥ śakraḥ svarge krīḍanti śakravat
ahaṃ viṣṇur ahaṃ rudro brahmāhaṃ devarāḍ aham
 ahaṃ yamo 'haṃ varuṇaś candro 'haṃ ravir apy aham
iti te rākṣasā deva varadānena darpitāḥ
 bādhante samaroddharṣā ye ca teṣāṃ puraḥsarāḥ
tan no devabhayārtānām abhayaṃ dātum arhasi
 aśivaṃ vapur āsthāya jahi daivatakaṇṭakān
ity uktas tu suraiḥ sarvaiḥ kapardī nīlalohitaḥ
 sukeśaṃ prati sāpekṣa āha devagaṇān prabhuḥ
nāhaṃ tān nihaniṣyāmi avadhyā mama te 'surāḥ
 kiṃ tu mantraṃ pradāsyāmi yo vai tān nihaniṣyati
evam eva samudyogaṃ puraskṛtya surarṣabhāḥ
 gacchantu śaraṇaṃ viṣṇuṃ haniṣyati sa tān prabhuḥ
tatas te jayaśabdena pratinandya maheśvaram
 viṣṇoḥ samīpam ājagmur niśācarabhayārditāḥ
śaṅkhacakradharaṃ devaṃ praṇamya bahumānya ca
 ūcuḥ saṃbhrāntavad vākyaṃ sukeśatanayārditāḥ
sukeśatanayair devatribhis tretāgnisaṃnibhaiḥ
 ākramya varadānena sthānāny apahṛtāni naḥ
laṅkā nāma purī durgā trikūṭaśikhare sthitā
 tatra sthitāḥ prabādhante sarvān naḥ kṣaṇadācarāḥ
sa tvam asmatpriyārthaṃ tu jahi tān madhusūdana
 cakrakṛttāsyakamalān nivedaya yamāya vai
bhayeṣv abhayado 'smākaṃ nānyo 'sti bhavatā samaḥ
 nuda tvaṃ no bhayaṃ deva nīhāram iva bhāskaraḥ
ity evaṃ daivatair ukto devadevo janārdanaḥ
 abhayaṃ bhayado 'rīṇāṃ dattvā devān uvāca ha
sukeśaṃ rākṣasaṃ jāne īśāna varadarpitam
 tāṃś cāsya tanayāñ jāne yeṣāṃ jyeṣṭhaḥ sa mālyavān
tān ahaṃ samatikrāntamaryādān rākṣasādhamān
 sūdayiṣyāmi saṃgrāme surā bhavata vijvarāḥ
ity uktās te surāḥ sarve viṣṇunā prabhaviṣṇunā
 yathā vāsaṃ yayur hṛṣṭāḥ praśamanto janārdanam
vibudhānāṃ samudyogaṃ mālyavān sa niśācaraḥ
 śrutvā tau bhrātarau vīrāv idaṃ vacanam abravīt
amarā ṛṣayaś caiva saṃhatya kila śaṃkaram
 asmadvadhaṃ parīpsanta idam ūcus trilocanam
sukeśatanayā deva varadānabaloddhatāḥ
 bādhante 'smān samudyuktā ghorarūpāḥ pade pade
rākṣasair abhibhūtāḥ sma na śaktāḥ sma umāpate
 sveṣu veśmasu saṃsthātuṃ bhayāt teṣāṃ durātmanām
tad asmākaṃ hitārthe tvaṃ jahi tāṃs tāṃs trilocana
 rākṣasān huṃkṛtenaiva daha pradahatāṃ vara
ity evaṃ tridaśair ukto niśamyāndhakasūdanaḥ
 śiraḥ karaṃ ca dhunvāna idaṃ vacanam abravīt
avadhyā mama te devāḥ sukeśatanayā raṇe
 mantraṃ tu vaḥ pradāsyāmi yo vai tān nihaniṣyati
yaḥ sa cakragadāpāṇiḥ pītavāsā janārdanaḥ
 haniṣyati sa tān yuddhe śaraṇaṃ taṃ prapadyatha
harān nāvāpya te kāmaṃ kāmārim abhivādya ca
 nārāyaṇālayaṃ prāptās tasmai sarvaṃ nyavedayan
tato nārāyaṇenoktā devā indrapurogamāḥ
 surārīn sūdayiṣyāmi surā bhavata vijvarāḥ
devānāṃ bhayabhītānāṃ hariṇā rākṣasarṣabhau
 pratijñāto vadho 'smākaṃ tac cintayatha yat kṣamam
hiraṇyakaśipor mṛtyur anyeṣāṃ ca suradviṣām
 duḥkhaṃ nārāyaṇaṃ jetuṃ yo no hantum abhīpsati
tataḥ sumālī mālī ca śrutvā mālyavato vacaḥ
 ūcatur bhrātaraṃ jyeṣṭhaṃ bhagāṃśāv iva vāsavam
svadhītaṃ dattam iṣṭaṃ ca aiśvaryaṃ paripālitam
 āyur nirāyamaṃ prāptaṃ svadharmaḥ sthāpitaś ca naḥ
devasāgaram akṣobhyaṃ śastraughaiḥ pravigāhya ca
 jitā devā raṇe nityaṃ na no mṛtyukṛtaṃ bhayam
nārāyaṇaś ca rudraś ca śakraś cāpi yamas tathā
 asmākaṃ pramukhe sthātuṃ sarva eva hi bibhyati
viṣṇor doṣaś ca nāsty atra kāraṇaṃ rākṣaseśvara
 devānām eva doṣeṇa viṣṇoḥ pracalitaṃ manaḥ
tasmād adya samudyuktāḥ sarvasainyasamāvṛtāḥ
 devān eva jighāṃsāmo yebhyo doṣaḥ samutthitaḥ
iti mālī sumālī ca mālyavān agrajaḥ prabhuḥ
 udyogaṃ ghoṣayitvātha rākṣasāḥ sarva eva te
 yuddhāya niryayuḥ kruddhā jambhavṛtrabalā iva
syandanair vāraṇendraiś ca hayaiś ca girisaṃnibhaiḥ
 kharair gobhir athoṣṭraiś ca śiṃśumārair bhujaṃ gamaiḥ
makaraiḥ kacchapair mīnair vihaṃgair garuḍopamaiḥ
 siṃhair vyāghrair varāhaiś ca sṛmaraiś camarair api
tyaktvā laṅkāṃ tataḥ sarve rākṣasā balagarvitāḥ
 prayātā devalokāya yoddhuṃ daivataśatravaḥ
laṅkāviparyayaṃ dṛṣṭvā yāni laṅkālayāny atha
 bhūtāni bhayadarśīni vimanaskāni sarvaśaḥ
bhaumās tathāntarikṣāś ca kālājñaptā bhayāvahāḥ
 utpātā rākṣasendrāṇām abhāvāyotthitā drutam
asthīni meghā varṣanti uṣṇaṃ śoṇitam eva ca
 velāṃ samudro 'py utkrāntaś calante cācalottamāḥ
aṭṭahāsān vimuñcanto ghananādasamasvanān
 bhūtāḥ paripatanti sma nṛtyamānāḥ sahasraśaḥ
gṛdhracakraṃ mahac cāpi jvalanodgāribhir mukhaiḥ
 rākṣasānām upari vai bhramate kālacakravat
tān acintyamahotpātān rākṣasā balagarvitāḥ
 yanty eva na nivartante mṛtyupāśāvapāśitāḥ
mālyavāṃś ca sumālī ca mālī ca rajanīcarāḥ
 āsan puraḥsarās teṣāṃ kratūnām iva pāvakāḥ
mālyavantaṃ tu te sarve mālyavantam ivācalam
 niśācarā āśrayante dhātāram iva dehinaḥ
tad balaṃ rākṣasendrāṇāṃ mahābhraghananāditam
 jayepsayā devalokaṃ yayau mālī vaśe sthitam
rākṣasānāṃ samudyogaṃ taṃ tu nārāyaṇaḥ prabhuḥ
 devadūtād upaśutya dadhre yuddhe tato manaḥ
sa devasiddharṣimahoragaiś ca; gandharvamukhyāpsarasopagītaḥ
 samāsasādāmaraśatrusainyaṃ; cakrāsisīrapravarādidhārī
suparṇapakṣānilanunnapakṣaṃ; bhramatpatākaṃ pravikīrṇaśastram
 cacāla tad rākṣasarājasainyaṃ; calopalo nīla ivācalendraḥ
tatha śitaiḥ śoṇitamāṃsarūṣitair; yugāntavaiśvānaratulyavigrahaiḥ
 niśācarāḥ saṃparivārya mādhavaṃ; varāyudhair nirbibhiduḥ sahasraśaḥ
