[bh]
      etasmin eva kāle tu vasiṣṭham ṛṣisattamam
      ikṣvākuvaṃśajo rājā saudāso dadatāṃ varaḥ
sarvalokacaraṃ siddhaṃ brahmakośaṃ sanātanam
      purohitam idaṃ praṣṭum abhivādyopacakrame
[sau]
      trailokye bhagavan kiṃ svit pavitraṃ kathyate 'nagha
      yat kīrtayan sadā martyaḥ prāpnuyāt puṇyam uttamam
[bh]
      tasmai provāca vacanaṃ praṇatāya hitaṃ tadā
      gavām upaniṣad vidvān namaskṛtya gavāṃ śuciḥ
gāvaḥ surabhigandhinyas tathā guggulu gandhikāḥ
      gāvaḥ pratiṣṭhā bhūtānāṃ gāvaḥ svastyayanaṃ mahat
gāvo bhūtaṃ bhaviṣyac ca gāvaḥ puṣṭiḥ sanātanī
      gāvo lakṣmyās tathā mūlaṃ goṣu dattaṃ na naśyati
      annaṃ hi satataṃ gāvo devānāṃ paramaṃ haviḥ
svāhākāravaṣaṭkārau goṣu nityaṃ pratiṣṭhitau
      gāvo yajñasya hi phalaṃ goṣu yajñāḥ pratiṣṭhitāḥ
sāyaṃ prataś ca satataṃ homakāle mahāmate
      gāvo dadati vai homyam ṛṣibhyaḥ puruṣarṣabha
kāni cid yāni durgāṇi duṣkṛtāni kṛtāni ca
      taranti caiva pāpmānaṃ dhenuṃ ye dadati prabho
ekāṃ ca daśagur dadyād daśa dadyāc ca gośatī
     śataṃ sahasragur dadyāt sarve tulyaphalā hi te
anāhitāgniḥ śatagur ayajvā ca sahasraguḥ
     samṛddho yaś ca kīnāśo nārghyam arhanti te trayaḥ
kapilāṃ ye prayacchanti sa vatsāṃ kāṃsyadohanām
     suvratāṃ vastrasaṃvītām ubhau lokau jayanti te
yuvānam indriyopetaṃ śatena saha yūthapam
     gavendraṃ brāhmaṇendrāya bhūri śṛṅgam alaṃkṛtam
vṛṣabhaṃ ye prayacchanti śrotriyāya paraṃtapa
     aiśvaryaṃ te 'bhijāyante jāyamānāḥ punaḥ punaḥ
nākīrtayitvā gāḥ supyān nāsmṛtya punar utpatet
     sāyaṃprātar namasyec ca gās tataḥ puṣṭim āpnuyāt
gavāṃ mūtra purīṣasya nodvijeta kadā cana
     na cāsāṃ māṃsam aśnīyād gavāṃ vyuṣṭiṃ tathāśnute
gāś ca saṃkīrtayen nityaṃ nāvamanyeta gās tathā
     aniṣṭaṃ svapnam ālakṣya gāṃ naraḥ saṃprakīrtayet
gomayena sadā snāyād gokarīṣe ca saṃviśet
     śleṣma mūtra purīṣāṇi pratighātaṃ ca varjayet
sārdra carmaṇi bhuñjīta nirīkṣan vāruṇīṃ diśam
     vāgyataḥ sarpiṣā bhūmau gavāṃ vyuṣṭiṃ tathāśnute
ghṛtena juhuyād agniṃ ghṛtena svasti vācayet
     ghṛtaṃ dadyād ghṛtaṃ prāśed gavāṃ vyuṣṭiṃ tathāśnute
gomatyā vidyayā dhenuṃ tilānām abhimantrya yaḥ
     rasaratnamayīṃ dadyān na sa śocet kṛtākṛte
gāvo mām upatiṣṭhantu hemaśṛṅgāḥ payo mucaḥ
     surabhyaḥ saurabheyāś ca saritaḥ sāgaraṃ yathā
gāvaḥ paśyantu māṃ nityaṃ gāvaḥ paśyāmy ahaṃ tadā
     gāvo 'smākaṃ vayaṃ tāsāṃ yato gāvas tato vayam
evaṃ rātrau divā caiva sameṣu viṣameṣu ca
     mahābhayeṣu ca naraḥ kīrtayan mucyate bhayāt
