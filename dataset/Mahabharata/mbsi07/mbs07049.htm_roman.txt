[s]
      tasmiṃs tu nihate vīre saubhadre rathayūthape
      vimuktarathasaṃnāhāḥ sarve nikṣiptakārmukāḥ
upopaviṣṭā rājānaṃ parivārya yudhiṣṭhiram
      tad eva duḥkhaṃ dhyāyantaḥ saubhadra gatamānasāḥ
tato yudhiṣṭhiro rājā vilalāpa suduḥkhitaḥ
      abhimanyau hate vīre bhrātuḥ putre mahārathe
droṇānīkam asaṃbādhaṃ mama priyacikīrṣayā
      bhittvā vyūhaṃ praviṣṭo 'sau gomadhyam iva kesarī
yasya śūrā maheṣvāsāḥ pratyanīka gatā raṇe
      prabhagnā vinivartante kṛtāstrā yuddhadurmadāḥ
atyantaśatrur asmākaṃ yena duḥśāsanaḥ śaraiḥ
      kṣipraṃ hy abhimukhaḥ saṃkye visaṃjño vimukhīkṛtaḥ
sa tīrtvā dustaraṃ vīro droṇānīka mahārṇavam
      prāpya dauḥśāsaniṃ kārṣṇir yāto vaivasvatakṣayam
kathaṃ drakṣyāmi kaunteyaṃ saubhadre nihate 'rjunam
      subhadrāṃ vā mahābhāgāṃ priyaṃ putram apaśyatīm
kiṃ svid vayam apetārtham aśliṣṭam asamañjasam
      tāv ubhau prativakṣyāmo hṛṣīkeśa dhanaṃjayau
aham eva subhadrāyāḥ keśavārjunayor api
     priyakāmo jayākāṅkṣī kṛtavān idam apriyam
na lubdho budhyate doṣān mohāl lobhaḥ pravartate
     madhu pipsur hi nāpaśyaṃ prapātam idam īdṛśam
yo hi bhojye puraskāryo yāneṣu śayaneṣu ca
     bhūṣaṇeṣu ca so 'smābhir bālo yudhi puraskṛtaḥ
kathaṃ hi bālas taruṇo yuddhānām aviśāradaḥ
     sadaśva iva saṃbādhe viṣame kṣemam arhati
yo ced dhi vayam apy enaṃ mahīm anuśayīmahi
     bībhatsoḥ kopadīptasya dagdhāḥ kṛpaṇa cakṣuṣā
alubdho matimān hrīmān kṣamāvān rūpavān balī
     vapuṣmān mānakṛd vīraḥ priyaḥ satyaparāyaṇaḥ
yasya ślāghanti vibudhāḥ karmāṇy ūrjitakarmaṇaḥ
     nivātakavacāñ jaghne kālakeyāṃś ca vīryavān
mahendraśatravo yena hiraṇyapuravāsinaḥ
     akṣṇor nimeṣa mātreṇa paulomāḥ sagaṇā hatāḥ
parebhyo 'py abhayārthibhyo yo dadāty abhayaṃ vibhuḥ
     tasyāsmābhir na śakitas trātum adyātmajo bhayāt
bhayaṃ tu sumahat prāptaṃ dhārtarāṣṭraṃ mahad balam
     pārthaḥ putravadhāt kruddhaḥ kauravāñ śoṣayiṣyati
kṣudraḥ kṣudrasahāyaś ca svapakṣa kṣayam āturaḥ
     vyaktaṃ duryodhano dṛṣṭvā śocan hāsyati jīvitam
na me jayaḥ prītikaro na rājyaṃ; na cāmaratvaṃ na suraiḥ sa lokatā
     imaṃ samīkṣyāprativīrya pauruṣaṃ; nipātitaṃ devavarātmajātmajam
