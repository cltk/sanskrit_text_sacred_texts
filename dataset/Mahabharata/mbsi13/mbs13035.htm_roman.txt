[bh]
      janmanaiva mahābhāgo brāhmaṇo nāma jāyate
      namasyaḥ sarvabhūtānām atithiḥ prasṛtāgra bhuk
sarvān naḥ suhṛdas tāta brāhmaṇāḥ sumanomukhāḥ
      gīrbhir maṅgalayuktābhir anudhyāyanti pūjitāḥ
sarvān no dviṣatas tāta brāhmaṇā jātamanyavaḥ
      gīrbhir dāruṇayuktābhir abhihanyur apūjitāḥ
atra gāthā brahma gītāḥ kīrtayanti purā vidaḥ
      sṛṣṭvā dvijātīn dhātā hi yathāpūrvaṃ samādadhat
na vo 'nyad iha kartavyaṃ kiṃ cid ūrdhvaṃ yathāvidhi
      guptā gopāyata brahma śreyo vas tena śobhanam
svam eva kurvatāṃ karma śrīr vo brāhmī bhaviṣyati
      pramāṇaṃ sarvabhūtānāṃ pragrahaṃ ca gamiṣyatha
na śaudraṃ karma kartavyaṃ brāhmaṇena vipaścitā
      śaudraṃ hi kurvataḥ karma dharmaḥ samuparudhyate
śrīś ca buddhiś ca tejaś ca vibhūtiś ca pratāpinī
      svādhyāyenaiva māhātmyaṃ vimalaṃ pratipatsyatha
hutvā cāhavanīyasthaṃ mahābhāgye pratiṣṭhitāḥ
      agrabhojyāḥ prasūtīnāṃ śriyā brāhmyānukalpitāḥ
śraddhayā parayā yuktā hy anabhidroha labdhayā
     damasvādhyāyaniratāḥ sarvān kāmān avāpsyatha
yac caiva mānuṣe loke yac ca deveṣu kiṃ cana
     sarvaṃ tat tapasā sādhyaṃ jñānena vinayena ca
ity etā brahma gītās te samākhyātā mayānagha
     viprānukampārtham idaṃ tena proktaṃ hi dhīmatā
bhūyas teṣāṃ balaṃ manye yathā rājñas tapasvinaḥ
     durāsadāś ca caṇḍāś ca rabhasāḥ kṣiprakāriṇaḥ
santy eṣāṃ siṃhasattvāś ca vyāghrasattvās tathāpare
     varāhamṛgasattvāś ca gajasattvās tathāpare
karpāsa mṛdavaḥ ke cit tathānye makaraspṛśaḥ
     vibhāṣya ghātinaḥ ke cit tathā cakṣurhaṇo 'pare
santi cāśīviṣanibhāḥ santi mandās tathāpare
     vividhānīha vṛttāni brāhmaṇānāṃ yudhiṣṭhira
mekalā dramiḍāḥ kāśāḥ pauṇḍrāḥ kolla girās tathā
     śauṇḍikā daradā darvāś caurāḥ śabara barbarāḥ
kirātā yavanāś caiva tās tāḥ kṣatriya jātayaḥ
     vṛṣalatvam anuprāptā brāhmaṇānām adarśanāt
brāhmaṇānāṃ paribhavād asurāḥ salile śayāḥ
     brāhmaṇānāṃ prasādāc ca devāḥ svarganivāsinaḥ
aśakyaṃ spraṣṭum ākāśam acālyo himavān giriḥ
     avāryā setunā gaṅgā durjayā brāhmaṇā bhuvi
na brāhmaṇa virodhena śakyā śāstuṃ vasuṃdharā
     brāhmaṇā hi mahātmāno devānām api devatāḥ
tān pūjayasva satataṃ dānena paricaryayā
     yadīcchasi mahīṃ bhoktum imāṃ sāgaramekhalām
pratigraheṇa tejo hi viprāṇāṃ śāmyate 'nagha
     pratigrahaṃ ye neccheyus te 'pi rakṣyās tvayānagha
