[v]
      saṃjayasya vacaḥ śrutvā prajñā cakṣur nareśvaraḥ
      tataḥ saṃkhyātum ārebhe tad vaco guṇadoṣataḥ
prasaṃkhyāya ca saukṣmyeṇa guṇadoṣān vicakṣaṇaḥ
      yathāvan matitattvena jaya kāmaḥ sutān prati
balābale viniścitya yāthātathyena buddhimān
      śaktiṃ saṃkhyātum ārebhe tadā vai manujādhipaḥ
deva mānuṣayoḥ śaktyā tejasā caiva pāṇḍavān
      kurūñ śaktyālpatarayā duryodhanam athābravīt
duryodhaneyaṃ cintā me śaśvan nāpy upaśāmyati
      satyaṃ hy etad ahaṃ manye pratyakṣaṃ nānumānataḥ
ātmajeṣu paraṃ snehaṃ sarvabhūtāni kurvate
      priyāṇi caiṣāṃ kurvanti yathāśakti hitāni ca
evam evopakartṝṇāṃ prāyaśo lakṣayāmahe
      icchanti bahulaṃ santaḥ pratikartuṃ mahat priyam
agniḥ sācivya kartā syāt khāṇḍave tat kṛtaṃ smaran
      arjunasyātibhīme 'smin kuru pāṇḍusamāgame
jātagṛdhyābhipannāś ca pāṇḍavānām anekaśaḥ
      dharmādayo bhaviṣyanti samāhūtā divaukasaḥ
bhīṣmadroṇakṛpādīnāṃ bhayād aśanisaṃmitam
     rirakṣiṣantaḥ saṃrambhaṃ gamiṣyantīti me matiḥ
te deva sahitāḥ pārthā na śakyāḥ prativīkṣitum
     mānuṣeṇa naravyāghrā vīryavanto 'strapāragāḥ
durāsadaṃ yasya divyaṃ gāṇḍīvaṃ dhanur uttamam
     vāruṇau cākṣayau divyau śarapūrṇau maheṣudhī
vānaraś ca dhvajo divyo niḥsaṅgo dhūmavad gatiḥ
     rathaś ca caturantāyāṃ yasya nāsti samas tviṣā
mahāmeghanibhaś cāpi nirghoṣaḥ śrūyate janaiḥ
     mahāśani samaḥ śabdaḥ śātravāṇāṃ bhayaṃkaraḥ
yaṃ cātimānuṣaṃ vīrye kṛtsno loko vyavasyati
     devānām api jetāraṃ yaṃ viduḥ pārthivā raṇe
śatāni pañca caiveṣūn udvapann iva dṛśyate
     nimeṣāntaramātreṇa muñcan dūraṃ ca pātayan
yam āha bhīṣmo droṇaś ca kṛpo drauṇis tathaiva ca
     madrarājas tathā śalyo madhyasthā ye ca mānavāḥ
yuddhāyāvasthitaṃ pārthaṃ pārthivair atimānuṣaiḥ
     aśakyaṃ rathaśārdūlaṃ parājetum ariṃdamam
kṣipaty ekena vegena pañcabāṇaśatāni yaḥ
     sadṛśaṃ bāhuvīryeṇa kārtavīryasya pāṇḍavam
tam arjunaṃ maheṣvāsaṃ mahendropendra rakṣitam
     nighnantam iva paśyāmi vimarde 'smin mahāmṛdhe
ity evaṃ cintayan kṛtsnam ahorātrāṇi bhārata
     anidro niḥsukhaś cāsmi kurūṇāṃ śama cintayā
kṣayodayo 'yaṃ sumahān kurūṇāṃ pratyupasthitaḥ
     asya cet kalahasyāntaḥ śamād anyo na vidyate
śamo me rocate nityaṃ pārthais tāta na vigrahaḥ
     kurubhyo hi sadā manye pāṇḍavāñ śaktimattarān
