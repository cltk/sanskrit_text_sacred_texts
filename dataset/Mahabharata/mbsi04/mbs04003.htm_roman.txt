[vai]
      kiṃ tvaṃ nakula kurvāṇas tatra tāta cariṣyasi
      sukumāraś ca śūraś ca darśanīyaḥ sukhocitaḥ
aśvabandho bhaviṣyāmi virāṭa nṛpater aham
      granthiko nāma nāmnāhaṃ karmaitat supriyaṃ mama
kuśalo 'smy aśvaśikṣāyāṃ tathaivāśvacikitsite
      priyāś ca satataṃ me 'śvāḥ kururāja yathā tava
ye mām āmantrayiṣyanti virāṭanagare janāḥ
      tebhya evaṃ pravakṣyāmi vihariṣyāmy ahaṃ yathā
sahadeva kathaṃ tasya samīpe vihariṣyasi
      kiṃ vā tvaṃ tāta kurvāṇaḥ pracchanno vicariṣyasi
gosaṃkhyātā bhaviṣyāmi virāṭasya mahīpateḥ
      pratiṣeddhā ca dogdhā ca saṃkhyāne kuśalo gavām
tantipāla iti khyāto nāmnā viditam astu te
      nipuṇaṃ ca cariṣyāmi vyetu te mānaso jvaraḥ
ahaṃ hi bhavatā goṣu satataṃ prakṛtaḥ purā
      tatra me kauśalaṃ karma avabuddhaṃ viśāṃ pate
lakṣaṇaṃ caritaṃ cāpi gavāṃ yac cāpi maṅgalam
      tat sarvaṃ me suviditam anyac cāpi mahīpate
vṛṣabhān api jānāmi rājan pūjita lakṣaṇān
     yeṣāṃ mūtram upāghrāya api vandhyā prasūyate
so 'ham evaṃ cariṣyāmi prītir atra hi me sadā
     na ca māṃ vetsyati paras tat te rocatu pārthiva
iyaṃ tu naḥ priyā bhāryā prāṇebhyo 'pi garīyasī
     māteva paripālyā ca pūjyā jyeṣṭheva ca svasā
kena sma karmaṇā kṛṣṇā draupadī vicariṣyati
     na hi kiṃ cid vijānāti karma kartuṃ yathā striyaḥ
sukumārī ca bālā ca rājaputrī yaśasvinī
     pativratā mahābhāgā kathaṃ nu vicariṣyati
mālyagandhān alaṃkārān vastrāṇi vividhāni ca
     etāny evābhijānāti yato jātā hi bhāminī
sairandhryo 'rakṣitā loke bhujiṣyāḥ santi bhārata
     naivam anyāḥ striyo yānti iti lokasya niścayaḥ
sāhaṃ bruvāṇā sairandhrī kuśalā keśakarmaṇi
     ātmaguptā cariṣyāmi yan māṃ tvam anupṛcchasi
sudeṣṇāṃ pratyupasthāsye rājabhāryāṃ yaśasvinīm
     sā rakṣiṣyati māṃ prāptāṃ mā te bhūd duḥkham īdṛśam
[y]
     kalyāṇaṃ bhāṣase kṛṣṇe kule jātā yathā vadet
     na pāpam abhijānāsi sādhu sādhvī vrate sthitā
