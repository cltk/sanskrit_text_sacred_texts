tataḥ śaraṃ dāśarathiḥ saṃdhāyāmitrakarśanaḥ
 sasarja rākṣasendrāya kruddhaḥ sarpa iva śvasan
tasya jyātalanirghoṣaṃ sa śrutvā rāvaṇātmajaḥ
 vivarṇavadano bhūtvā lakṣmaṇaṃ samudaikṣata
taṃ viṣaṇṇamukhaṃ dṛṣṭvā rākṣasaṃ rāvaṇātmajam
 saumitriṃ yuddhasaṃsaktaṃ pratyuvāca vibhīṣaṇaḥ
nimittāny anupaśyāmi yāny asmin rāvaṇātmaje
 tvara tena mahābāho bhagna eṣa na saṃśayaḥ
tataḥ saṃdhāya saumitriḥ śarān agniśikhopamān
 mumoca niśitāṃs tasmai sarvān iva viṣolbaṇān
śakrāśanisamasparśair lakṣmaṇenāhataḥ śaraiḥ
 muhūrtam abhavan mūḍhaḥ sarvasaṃkṣubhitendriyaḥ
upalabhya muhūrtena saṃjñāṃ pratyāgatendriyaḥ
 dadarśāvasthitaṃ vīraṃ vīro daśarathātmajam
so 'bhicakrāma saumitriṃ roṣāt saṃraktalocanaḥ
 abravīc cainam āsādya punaḥ sa paruṣaṃ vacaḥ
kiṃ na smarasi tad yuddhe prathame matparākramam
 nibaddhas tvaṃ saha bhrātrā yadā yudhi viceṣṭase
yuvā khalu mahāyuddhe śakrāśanisamaiḥ śaraiḥ
 śāyinau prathamaṃ bhūmau visaṃjñau sapuraḥsarau
smṛtir vā nāsti te manye vyaktaṃ vā yamasādanam
 gantum icchasi yasmāt tvaṃ māṃ dharṣayitum icchasi
yadi te prathame yuddhe na dṛṣṭo matparākramaḥ
 adya tvāṃ darśayiṣyāmi tiṣṭhedānīṃ vyavasthitaḥ
ity uktvā saptabhir bāṇair abhivivyādha lakṣmaṇam
 daśabhiś ca hanūmantaṃ tīkṣṇadhāraiḥ śarottamaiḥ
tataḥ śaraśatenaiva suprayuktena vīryavān
 krodhād dviguṇasaṃrabdho nirbibheda vibhīṣaṇam
tad dṛṣṭvendrajitaḥ karma kṛtaṃ rāmānujas tadā
 acintayitvā prahasan naitat kiṃ cid iti bruvan
mumoca sa śarān ghorān saṃgṛhya narapuṃgavaḥ
 abhītavadanaḥ kruddho rāvaṇiṃ lakṣmaṇo yudhi
naivaṃ raṇagataḥ śūrāḥ praharanti niśācara
 laghavaś cālpavīryāś ca sukhā hīme śarās tava
naivaṃ śūrās tu yudhyante samare jayakāṅkṣiṇaḥ
 ity evaṃ taṃ bruvāṇas tu śaravarṣair avākirat
tasya bāṇais tu vidhvastaṃ kavacaṃ hemabhūṣitam
 vyaśīryata rathopasthe tārājālam ivāmbarāt
vidhūtavarmā nārācair babhūva sa kṛtavraṇaḥ
 indrajit samare śūraḥ prarūḍha iva sānumān
abhīkṣṇaṃ niśvasantau hi yudhyetāṃ tumulaṃ yudhi
 śarasaṃkṛttasarvāṅgo sarvato rudhirokṣitau
astrāṇy astravidāṃ śreṣṭhau darśayantau punaḥ punaḥ
 śarān uccāvacākārān antarikṣe babandhatuḥ
vyapetadoṣam asyantau laghucitraṃ ca suṣṭhu ca
 ubhau tu tumulaṃ ghoraṃ cakratur nararākṣasau
tayoḥ pṛthakpṛthag bhīmaḥ śuśruve talanisvanaḥ
 sughorayor niṣṭanator gagane meghayor iva
te gātrayor nipatitā rukmapuṅkhāḥ śarā yudhi
 asṛgdigdhā viniṣpetur viviśur dharaṇītalam
anyaiḥ suniśitaiḥ śastrair ākāśe saṃjaghaṭṭire
 babhañjuś cicchiduś cāpi tayor bāṇāḥ sahasraśaḥ
sa babhūva raṇe ghoras tayor bāṇamayaś cayaḥ
 agnibhyām iva dīptābhyāṃ satre kuśamayaś cayaḥ
tayoḥ kṛtavraṇau dehau śuśubhāte mahātmanoḥ
 sapuṣpāv iva niṣpatrau vane śālmalikuṃśukau
cakratus tumulaṃ ghoraṃ saṃnipātaṃ muhur muhuḥ
 indrajil lakṣmaṇaś caiva parasparajayaiṣiṇau
lakṣmaṇo rāvaṇiṃ yuddhe rāvaṇiś cāpi lakṣmaṇam
 anyonyaṃ tāv abhighnantau na śramaṃ pratyapadyatām
bāṇajālaiḥ śarīrasthair avagāḍhais tarasvinau
 śuśubhāte mahāvīrau virūḍhāv iva parvatau
tayo rudhirasiktāni saṃvṛtāni śarair bhṛśam
 babhrājuḥ sarvagātrāṇi jvalanta iva pāvakāḥ
tayor atha mahān kālo vyatīyād yudhyamānayoḥ
 na ca tau yuddhavaimukhyaṃ śramaṃ vāpy upajagmatuḥ
atha samarapariśramaṃ nihantuṃ; samaramukheṣv ajitasya lakṣmaṇasya
 priyahitam upapādayan mahaujāḥ; samaram upetya vibhīṣaṇo 'vatasthe
