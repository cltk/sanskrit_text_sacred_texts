[y]
      kiṃ pārthivena kartavyaṃ kiṃ ca kṛtvā sukhī bhavet
      tan mamācakṣva tattvena sarvaṃ dharmabhṛtāṃ vara
[bh]
      hanta te 'haṃ pravakṣyāmi śṛṇu kāryaika niścayam
      yathā rājñeha kartavyaṃ yac ca kṛtvā sukhī bhavet
na tv evaṃ vartitavyaṃ sma yathedam anuśuśrumaḥ
      uṣṭrasya sumahad vṛttaṃ tan nibodha yudhiṣṭhira
jātismaro mahān uṣṭraḥ prājāpatya yugodbhavaḥ
      tapaḥ sumahad ātiṣṭhad araṇye saṃśitavrataḥ
tapasas tasya cānte vai prītimān abhavat prabhuḥ
      vareṇa chandayām āsa tataś cainaṃ pitāmahaḥ
[u]
      bhagavaṃs tvatprasādān me dīrghā prīvā bhaved iyam
      yojanānāṃ śataṃ sāgraṃ yā gacchec carituṃ vibho
[bh]
      evam astv iti coktaḥ sa varadena mahātmanā
      pratilabhya varaṃ śreṣṭhaṃ yayāv uṣṭraḥ svakaṃ vanam
sa cakāra tad ālasyaṃ varadānāt sa durmatiḥ
      na caicchac carituṃ gantuṃ durātmā kālamohitaḥ
sa kadā cit prasāryaivaṃ tāṃ grīvāṃ śatayojanām
      cacārāśrānta hṛdayo vātaś cāgāt tato mahān
sa guhāyāṃ śirogrīvaṃ nidhāya paśur ātmanaḥ
     āstātha varṣam abhyāgāt sumahat plāvayaj jagat
atha śītaparītāṅgo jambukaḥ kṣucchramānvitaḥ
     sadāras tāṃ guhām āśu praviveśa jalārditaḥ
sa dṛṣṭvā māṃsajīvī tu subhṛśaṃ kṣucchramānvitaḥ
     abhakṣayat tato grīvām uṣṭrasya bharatarṣabha
yadyā tv abudhyatātmānaṃ bhakṣyamāṇaṃ sa vai paśuḥ
     tadā saṃkocane yatnam akarod bhṛśaduḥkhitaḥ
yāvad ūrdhvam adhaś caiva prīvāṃ saṃkṣipate paśuḥ
     tāvat tena sadāreṇa jambukena sa bhakṣitaḥ
sa hatvā bhakṣayitvā ca jambukoṣṭraṃ tatas tadā
     vigate vātavarṣe ca niścakrāma guhā mukhāt
evaṃ durbuddhinā prāptam uṣṭreṇa nidhanaṃ tadā
     ālasyasya kramāt paśya mahad doṣam upāgatam
tvam apy etaṃ vidhiṃ tyaktvā yogena niyatendriyaḥ
     vartasva buddhimūlaṃ hi vijayaṃ manur abravīt
buddhiśreṣṭhāni karmāṇi bāhumadhyāni bhārata
     tāni jaṅghā jaghanyāni bhārapratyavarāṇi ca
rājyaṃ tiṣṭhati dakṣasya saṃgṛhītendriyasya ca
     guptamantraśrutavataḥ susahāyasya cānagha
parīkṣya kāriṇo 'rthāś ca tiṣṭhantīha yudhiṣṭhira
     sahāyayuktena mahīkṛtsnā śakyā praśāsitum
idaṃ hi sadbhiḥ kathitaṃ vidhijñaiḥ; purā mahendrapratimaprabhāva
     mayāpi coktaṃ tava śāstradṛṣṭyā; tvam atra yuktaḥ pracarasva rājan
