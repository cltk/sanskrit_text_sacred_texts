[s]
      tvad yukto 'yam anupraśno mahārāja yathārhasi
      na tu duryodhane doṣam imam āsaktum arhasi
ya ātmano duścaritād aśubhaṃ prāpnuyān naraḥ
      enasā tena nānyaṃ sa upāśaṅkitum arhati
mahārāja manuṣyeṣu nindyaṃ yaḥ sarvam ācaret
      sa vadhyaḥ sarvalokasya ninditāni samācaran
nikāro nikṛtiprajñaiḥ pāṇḍavais tvatpratīkṣayā
      anubhūtaḥ sahāmātyaiḥ kṣāntaṃ ca suciraṃ vane
hayānāṃ ca gajānāṃ ca śūrāṇāṃ cāmitaujasām
      pratyakṣaṃ yan mayā dṛṣṭaṃ dṛṣṭaṃ yogabalena ca
śṛṇu tat pṛthivīpāla mā ca śoke manaḥ kṛthāḥ
      diṣṭam etat purā nūnam evaṃ bhāvi narādhipa
namaskṛtvā pitus te 'haṃ pārāśaryāya dhīmate
      yasya prasādād divyaṃ me prāptaṃ jñānam anuttamam
dṛṣṭiś cātīndriyā rājan dūrāc chravaṇam eva ca
      paracittasya vijñānam atītānāgatasya ca
vyutthitotpattivijñānam ākāśe ca gatiḥ sadā
      śastrair asaṅgo yuddheṣu varadānān mahātmanaḥ
śṛṇu me vistareṇedaṃ vicitraṃ paramādbhutam
     bhāratānāṃ mahad yuddhaṃ yathābhūl lomaharṣaṇam
teṣv anīkeṣu yat teṣu vyūḍheṣu ca vidhānataḥ
     duryodhano mahārāja duḥśāsanam athābravīt
duḥśāsana rathās tūrṇaṃ yujyantāṃ bhīṣmarakṣiṇaḥ
     anīkāni ca sarvāṇi śīghraṃ tvam anucodaya
ayaṃ mā samanuprāpto varṣapūgābhicintitaḥ
     pāṇḍavānāṃ sa sainyānāṃ kurūṇāṃ ca samāgamaḥ
nātaḥ kāryatamaṃ manye raṇe bhīṣmasya rakṣaṇāt
     hanyād gupto hy asau pārthān somakāṃś ca sa sṛñjayān
abravīc ca viśuddhātmā nāhaṃ hanyāṃ śikhaṇḍinam
     śrūyate strī hy asau pūrvaṃ tasmād varjyo raṇe mama
tasmād bhīṣmo rakṣitavyo viśeṣeṇeti me matiḥ
     śikhaṇḍino vadhe yattāḥ sarve tiṣṭhantu māmakāḥ
tathā prācyāś pratīcyāś ca dākṣiṇātyottarā pathāḥ
     sarvaśastrāstrakuśalās te rakṣantu pitāmaham
arakṣyamāṇaṃ hi vṛko hanyāt siṃhaṃ mahābalam
     mā siṃhaṃ jambukeneva ghātayāmaḥ śikhaṇḍinā
vāmaṃ cakraṃ yudhāmanyur uttamaujāś ca dakṣiṇam
     goptārau phalgunasyaitau phalguno 'pi śikhaṇḍinaḥ
saṃrakṣyamāṇaḥ pārthena bhīṣmeṇa ca vivarjitaḥ
     yathā na hanyād gāṅgeyaṃ duḥśāsana tathā kuru
tato rajanyāṃ vyuṣṭātāṃ śabdaḥ samabhavan mahān
     krośatāṃ bhūmipālānāṃ yujyatāṃ yujyatām iti
śaṅkhadundubhinirghoṣaiḥ siṃhanādaiś ca bhārata
     hayaheṣita śabdaiś ca rathanemi svanais tathā
gajānāṃ bṛṃhatāṃ caiva yodhānāṃ cābhigarjatām
     kṣveḍitāsphoṭitotkruṣṭais tumulaṃ sarvato 'bhavat
udatiṣṭhan mahārāja sarvaṃ yuktam aśeṣataḥ
     sūryodaye mahat sainyaṃ kurupāṇḍavasenayoḥ
     tava rājendra putrāṇāṃ pāṇḍavānāṃ tathaiva ca
tatra nāgā rathāś caiva jāmbūnadapariṣkṛtāḥ
     vibhrājamānā dṛśyante meghā iva sa vidyutaḥ
rathānīkāny adṛśyanta nagarāṇīva bhūriśaḥ
     atīva śuśubhe tatra pitā te pūrṇacandravat
dhanurbhir ṛṣṭibhiḥ khaḍgair gadābhiḥ śaktitomaraiḥ
     yodhāḥ praharaṇaiḥ śubhraiḥ sveṣv anīkeṣv avasthitāḥ
gajā rathāḥ padātāś ca turagāś ca viśāṃ pate
     vyatiṣṭhan vāgurākārāḥ śataśo 'tha sahasraśaḥ
dhvajā bahuvidhākārā vyadṛśyanta samucchritāḥ
     sveṣāṃ caiva pareṣāṃ ca dyutimantaḥ sahasraśaḥ
kāñcanā maṇicitrāṅgā jvalanta iva pāvakāḥ
     arciṣmanto vyarocanta dhvajā rājñāṃ sahasraśaḥ
mahendra ketavaḥ śubhrā mahendra sadaneṣv iva
     saṃnaddhās teṣu te vīrā dadṛśur yuddhakāṅkṣiṇaḥ
udyatair āyudhair citrās talabaddhāḥ kalāpinaḥ
     ṛṣabhākṣā manuṣyendrāś camūmukhagatā babhuḥ
śakuniḥ saubalaḥ śalyaḥ saundhavo 'tha jayadrathaḥ
     vindānuvindāv āvantyau kāmbojaś ca sudakṣiṇaḥ
śrutāyudhaś ca kāliṅgo jayatsenaś ca pārthivaḥ
     bṛhadbalaś ca kauśalyaḥ kṛtavarmā ca satvataḥ
daśaite puruṣavyāghraḥ śūrāḥ parighabāhavaḥ
     akṣauhiṇīnāṃ patayo yajvāno bhūridakṣiṇāḥ
ete cānye ca bahavo duryodhana vaśānugāḥ
     rājāno rājaputrāś ca nītimanto mahābalāḥ
saṃnaddhāḥ samadṛśyanta sveṣv anīkeṣv avasthitāḥ
     baddhakṛṣṇājināḥ sarve dhvajino muñja mālinaḥ
sṛṣṭā duryodhanasyārthe brahmalokāya dīkṣitāḥ
     samṛddhā daśavāhinyaḥ parigṛhya vyavasthitāḥ
ekādaśī dhārtarāṣṭrī kauravāṇāṃ mahācamūḥ
     agrataḥ sarvasainyānāṃ yatra śāṃtanavo 'graṇīḥ
śvetoṣṇīṣaṃ śvetahayaṃ śvetavarmāṇam acyutam
     apaśyāma mahārāja bhīṣmaṃ candram ivoditam
hematāladhvajaṃ bhīṣmaṃ rājate syandane sthitam
     śvetābhra iva tīkṣṇāṃśuṃ dadṛśuḥ kurupāṇḍavāḥ
dṛṣṭvā camūmukhe bhīṣmaṃ samakampanta pāṇḍavāḥ
     sṛñjayāś ca maheṣvāsā dhṛṣṭadyumnapurogamāḥ
jṛmbhamāṇaṃ mahāsiṃhaṃ dṛṣṭvā kṣudramṛgā yathā
     dhṛṣṭadyumnamukhāḥ sarve samudvivijire muhuḥ
ekādaśaitāḥ śrījuṣṭā vāhinyas tava bhārata
     pāṇḍavānāṃ tathā sapta mahāpuruṣapālitāḥ
unmattamakarāvartau mahāgrāhasamākulau
     yugānte samupetau dvau dṛśyete sāgarāv iva
naiva nas tādṛśo rājan dṛṣṭapūrvo na ca śrutaḥ
     anīkānāṃ sametānāṃ samavāyas tathāvidhaḥ
