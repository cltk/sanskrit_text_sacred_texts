[bhs]
      tataḥ sa bhagavān devo lokānāṃ parameśvaraḥ
      brahmāṇaṃ pratyuvācedaṃ snigdhagambhīrayā girā
viditaṃ tāta yogān me sarvam etat tavepsitam
      tathā tad bhavitety uktvā tatraivāntaradhīyata
tato devarṣigandharvā vismayaṃ paramaṃ gatāḥ
      kautūhalaparāḥ sarve pitāmaham athābruvan
ko nv ayaṃ yo bhagavatā praṇamya vinayād vibho
      vāgbhiḥ stuto variṣṭhābhiḥ śrotum icchāma taṃ vayam
evam uktas tu bhagavān pratyuvāca pitāmahaḥ
      devabrahmarṣigandharvān sarvān madhurayā girā
yat tatparaṃ bhaviṣyaṃ ca bhavitavyaṃ ca yat param
      bhūtātmā yaḥ prabhuś caiva brahma yac ca paraṃ padam
tenāsmi kṛtasaṃvādaḥ prasannena surarṣabhāḥ
      jagato 'nugrahārthāya yācito me jagatpatiḥ
mānuṣaṃ lokam ātiṣṭha vāsudeva iti śrutaḥ
      asurāṇāṃ vadhārthāya saṃbhavasva mahītale
saṃgrāme nihatā ye te daityadānavarākṣasāḥ
      ta ime nṛṣu saṃbhūtā ghorarūpā mahābalāḥ
teṣāṃ vadhārthaṃ bhagavān nareṇa sahito vaśī
     mānuṣīṃ yonim āsthāya cariṣyati mahītale
naranārāyaṇau yau tau purāṇāv ṛṣisattamau
     sahitau mānuṣe loke saṃbhūtāv amitadyutī
ajeyau samare yattau sahitāv amarair api
     mūḍhās tv etau na jānanti naranārāyaṇāv ṛṣī
tasyāham ātmajo brahmā sarvasya jagataḥ patiḥ
     vāsudevo 'rcanīyo vaḥ sarvalokamaheśvaraḥ
tathā manuṣyo 'yam iti kadā cit surasattamāḥ
     nāvajñeyo mahāvīryaḥ śaṅkhacakragadādharaḥ
etat paramakaṃ guhyam etat paramakaṃ yaśaḥ
     etat paramakaṃ brahma etat paramakaṃ yaśaḥ
etad akṣaram avyaktam etat tac chāśvataṃ mahat
     etat puruṣasaṃjñaṃ vai gīyate jñāyate na ca
etat paramakaṃ teja etat paramakaṃ sukham
     etat paramakaṃ satyaṃ kīrtitaṃ viśvakarmaṇā
tasmāt sarvaiḥ suraiḥ sendrair lokaiś cāmitavikramaḥ
     nāvajñeyo vāsudevo mānuṣo 'yam iti prabhuḥ
yaś ca mānuṣamātro 'yam iti brūyāt sumandadhīḥ
     hṛṣīkeśam avajñānāt tam āhuḥ puruṣādhamam
yoginaṃ taṃ mahātmānaṃ praviṣṭaṃ mānuṣīṃ tanum
     avamanyed vāsudevaṃ tam āhus tāmasaṃ janāḥ
devaṃ carācarātmānaṃ śrīvatsāṅkaṃ suvarcasam
     padmanābhaṃ na jānāti tam āhus tāmasaṃ janāḥ
kirīṭakaustubha dharaṃ mitrāṇām abhayaṃkaram
     avajānan mahātmānaṃ ghore tamasi majjati
evaṃ viditvā tattvārthaṃ lokānām īśvareśvaraḥ
     vāsudevo namaḥ kāryaḥ sarvalokaiḥ surottamāḥ
evam uktvā sa bhagavān sarvān devagaṇān purā
     visṛjya sarvalokātmā jagāma bhavanaṃ svakam
tato devāḥ sa gandharvā munayo 'psaraso 'pi ca
     kathāṃ tāṃ brahmaṇā gītāṃ śrutvā prītā divaṃ yayuḥ
etac chrutaṃ mayā tāta ṛṣīṇāṃ bhāvitātmanā
     vāsudevaṃ kathayatāṃ samavāye purātanam
jāmadagnyasya rāmasya mārkaṇḍeyasya dhīmataḥ
     vyāsa nāradayoś cāpi śrutaṃ śrutaviśārada
etam arthaṃ ca vijñāya śrutvā ca prabhum avyayam
     vāsudevaṃ mahātmānaṃ lokānām īśvareśvaram
yasyāsāv ātmajo brahmā sarvasya jagataḥ pitā
     kathaṃ na vāsudevo 'yam arcyaś cejyaś ca mānavaiḥ
vārito 'si purā tāta munibhir vedapāragaiḥ
     mā gaccha saṃyugaṃ tena vāsudevena dhīmatā
     mā pāṇḍavaiḥ sārtham iti tac ca mohān na budhyase
manye tvāṃ rākṣasaṃ krūraṃ tathā cāsi tamovṛtaḥ
     yasmād dviṣasi govindaṃ pāṇḍavaṃ ca dhanaṃjayam
     naranārāyaṇau devau nānyo dviṣyād dhi mānavaḥ
tasmād bravīmi te rājann eṣa vai śāśvato 'vyayaḥ
     sarvalokamayo nityaḥ śāstā dhātā dharo dhruvaḥ
lokān dhārayate yas trīṃś carācaraguruḥ prabhuḥ
     yoddhā jayaś ca jetā ca sarvaprakṛtir īśvaraḥ
rājan sattvamayo hy eṣa tamo rāgavivarjitaḥ
     yataḥ kṛṣṇas tato dharmo yato dharmas tato jayaḥ
tasya māhātmya yogena yogenātmana eva ca
     dhṛtāḥ pāṇḍusutā rājañ jayaś caiṣāṃ bhaviṣyati
śreyo yuktāṃ sadā buddhiṃ pāṇḍavānāṃ dadhāti yaḥ
     balaṃ caiva raṇe nityaṃ bhayebhyaś caiva rakṣati
sa eṣa śāśvato devaḥ sarvaguhyamayaḥ śivaḥ
     vāsudeva iti jñeyo yan māṃ pṛcchasi bhārata
brāhmaṇaiḥ kṣatriyair vaiśyaiḥ śūdraiś ca kṛtalakṣaṇaiḥ
     sevyate 'bhyarcyate caiva nityayuktaiḥ svakarmabhiḥ
dvāparasya yugasyānte ādau kaliyugasya ca
     sātvataṃ vidhim āsthāya gītaḥ saṃkarṣaṇena yaḥ
sa eṣa sarvāsuramartyalokaṃ; samudrakakṣyāntaritāḥ purīś ca
     yuge yuge mānuṣaṃ caiva vāsaṃ; punaḥ punaḥ sṛjate vāsudevaḥ
