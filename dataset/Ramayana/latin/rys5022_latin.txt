tataḥ sītām upāgamya rākṣasyo vikṛtānanāḥ
 paruṣaṃ paruṣā nārya ūcus tā vākyam apriyam
kiṃ tvam antaḥpure sīte sarvabhūtamanohare
 mahārhaśayanopete na vāsam anumanyase
mānuṣī mānuṣasyaiva bhāryātvaṃ bahu manyase
 pratyāhara mano rāmān na tvaṃ jātu bhaviṣyasi
mānuṣī mānuṣaṃ taṃ tu rāmam icchasi śobhane
 rājyād bhraṣṭam asiddhārthaṃ viklavaṃ tam anindite
rākṣasīnāṃ vacaḥ śrutvā sītā padmanibhekṣaṇā
 netrābhyām aśrupūrṇābhyām idaṃ vacanam abravīt
yad idaṃ lokavidviṣṭam udāharatha saṃgatāḥ
 naitan manasi vākyaṃ me kilbiṣaṃ pratitiṣṭhati
na mānuṣī rākṣasasya bhāryā bhavitum arhati
 kāmaṃ khādata māṃ sarvā na kariṣyāmi vo vacaḥ
 dīno vā rājyahīno vā yo me bhartā sa me guruḥ
sītāyā vacanaṃ śrutvā rākṣasyaḥ krodhamūrchitāḥ
 bhartsayanti sma paruṣair vākyai rāvaṇacoditāḥ
avalīnaḥ sa nirvākyo hanumāñ śiṃśapādrume
 sītāṃ saṃtarjayantīs tā rākṣasīr aśṛṇot kapiḥ
tām abhikramya saṃrabdhā vepamānāṃ samantataḥ
 bhṛśaṃ saṃlilihur dīptān pralambadaśanacchadān
ūcuś ca paramakruddhāḥ pragṛhyāśu paraśvadhān
 neyam arhati bhartāraṃ rāvaṇaṃ rākṣasādhipam
sā bhartsyamānā bhīmābhī rākṣasībhir varānanā
 sā bāṣpam apamārjantī śiṃśapāṃ tām upāgamat
tatas tāṃ śiṃśapāṃ sītā rākṣasībhiḥ samāvṛtā
 abhigamya viśālākṣī tasthau śokapariplutā
tāṃ kṛśāṃ dīnavadanāṃ malināmbaradhāriṇīm
 bhartsayāṃ cakrire bhīmā rākṣasyas tāḥ samantataḥ
tatas tāṃ vinatā nāma rākṣasī bhīmadarśanā
 abravīt kupitākārā karālā nirṇatodarī
sīte paryāptam etāvad bhartṛsneho nidarśitaḥ
 sarvatrātikṛtaṃ bhadre vyasanāyopakalpate
parituṣṭāsmi bhadraṃ te mānuṣas te kṛto vidhiḥ
 mamāpi tu vacaḥ pathyaṃ bruvantyāḥ kuru maithili
rāvaṇaṃ bhaja bhartāraṃ bhartāraṃ sarvarakṣasām
 vikrāntaṃ rūpavantaṃ ca sureśam iva vāsavam
dakṣiṇaṃ tyāgaśīlaṃ ca sarvasya priyavādinam
 mānuṣaṃ kṛpaṇaṃ rāmaṃ tyaktvā rāvaṇam āśraya
divyāṅgarāgā vaidehi divyābharaṇabhūṣitā
 adya prabhṛti sarveṣāṃ lokānām īśvarī bhava
 agneḥ svāhā yathā devī śacīvendrasya śobhane
kiṃ te rāmeṇa vaidehi kṛpaṇena gatāyuṣā
etad uktaṃ ca me vākyaṃ yadi tvaṃ na kariṣyasi
 asmin muhūrte sarvās tvāṃ bhakṣayiṣyāmahe vayam
anyā tu vikaṭā nāma lambamānapayodharā
 abravīt kupitā sītāṃ muṣṭim udyamya garjatī
bahūny apratirūpāṇi vacanāni sudurmate
 anukrośān mṛdutvāc ca soḍhāni tava maithili
 na ca naḥ kuruṣe vākyaṃ hitaṃ kālapuraskṛtam
ānītāsi samudrasya pāram anyair durāsadam
 rāvaṇāntaḥpuraṃ ghoraṃ praviṣṭā cāsi maithili
rāvaṇasya gṛhe rudhā asmābhis tu surakṣitā
 na tvāṃ śaktaḥ paritrātum api sākṣāt puraṃdaraḥ
kuruṣva hitavādinyā vacanaṃ mama maithili
 alam aśruprapātena tyaja śokam anarthakam
bhaja prītiṃ praharṣaṃ ca tyajaitāṃ nityadainyatām
 sīte rākṣasarājena saha krīḍa yathāsukham
jānāsi hi yathā bhīru strīṇāṃ yauvanam adhruvam
 yāvan na te vyatikrāmet tāvat sukham avāpnuhi
udyānāni ca ramyāṇi parvatopavanāni ca
 saha rākṣasarājena cara tvaṃ madirekṣaṇe
strīsahasrāṇi te sapta vaśe sthāsyanti sundari
 rāvaṇaṃ bhaja bhartāraṃ bhartāraṃ sarvarakṣasām
utpāṭya vā te hṛdayaṃ bhakṣayiṣyāmi maithili
 yadi me vyāhṛtaṃ vākyaṃ na yathāvat kariṣyasi
tataś caṇḍodarī nāma rākṣasī krūradarśanā
 bhrāmayantī mahac chūlam idaṃ vacanam abravīt
imāṃ hariṇalokākṣīṃ trāsotkampapayodharām
 rāvaṇena hṛtāṃ dṛṣṭvā daurhṛdo me mahān abhūt
yakṛtplīham athotpīḍaṃ hṛdayaṃ ca sabandhanam
 antrāṇy api tathā śīrṣaṃ khādeyam iti me matiḥ
tatas tu praghasā nāma rākṣasī vākyam abravīt
 kaṇṭham asyā nṛśaṃsāyāḥ pīḍayāmaḥ kim āsyate
nivedyatāṃ tato rājñe mānuṣī sā mṛteti ha
 nātra kaś cana saṃdehaḥ khādateti sa vakṣyati
tatas tv ajāmukhī nāma rākṣasī vākyam abravīt
 viśasyemāṃ tataḥ sarvān samān kuruta pīlukān
vibhajāma tataḥ sarvā vivādo me na rocate
 peyam ānīyatāṃ kṣipraṃ mālyaṃ ca vividhaṃ bahu
tataḥ śūrpaṇakhā nāma rākṣasī vākyam abravīt
 ajāmukhā yad uktaṃ hi tad eva mama rocate
surā cānīyatāṃ kṣipraṃ sarvaśokavināśinī
 mānuṣaṃ māṃsam āsādya nṛtyāmo 'tha nikumbhilām
evaṃ saṃbhartsyamānā sā sītā surasutopamā
 rākṣasībhiḥ sughorābhir dhairyam utsṛjya roditi
