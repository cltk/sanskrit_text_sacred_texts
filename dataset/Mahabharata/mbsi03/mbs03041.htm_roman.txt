[bhagavān]
      naras tvaṃ pūrvadehe vai nārāyaṇa sahāyavān
      badaryāṃ taptavān ugraṃ tapo varṣāyutān bahūn
tvayi vā paramaṃ tejoviṣṇau vā puruṣottame
      yuvābhyāṃ puruṣāgryābhyāṃ tejasā dhāryate jagat
śakrābhiṣeke sumahad dhanur jaladanisvanam
      pragṛhya dānavāḥ śastās tvayā kṛṣṇena ca prabho
etat tad eva gāṇḍīvaṃ tava pārtha karocitam
      māyām āsthāya yad grastaṃ mayā puruṣasattama
      tūṇau cāpy akṣayau bhūyas tava pārtha yathocitau
prītimān asmi vai pārtha tava satyaparākrama
      gṛhāṇa varam asmattaḥ kāṅkṣitaṃ yan nararṣabha
na tvayā sadṛśaḥ kaś cit pumān martyeṣu mānada
      divi vā vidyate kṣatraṃ tvat pradhānam ariṃdama
[arj]
      bhagavan dadāsi cen mahyaṃ kāmaṃ prītyā vṛṣadhvaja
      kāmaye divyam astraṃ tad ghoraṃ pāśupataṃ prabho
yat tad brahmaśiro nāma raudraṃ bhīmaparākramam
      yugānte dāruṇe prāpte kṛtsnaṃ saṃharate jagat
daheyaṃ yena saṃgrāme dānavān rākṣasāṃs tathā
      bhūtāni ca piśācāṃś ca gandharvān atha pannagān
yataḥ śūlasahasrāṇi gadāś cograpradarśanāḥ
     śarāś cāśīviṣākārāḥ saṃbhavanty anumantritāḥ
yudhyeyaṃ yena bhīṣmeṇa droṇena ca kṛpeṇa ca
     sūtaputreṇa ca raṇe nityaṃ kaṭuka bhāṣiṇā
eṣa me prathamaḥ kāmo bhagavan bhava netrahan
     tvatprasādād vinirvṛttaḥ samarthaḥ syām ahaṃ yathā
[bhagavān]
     dadāni te 'straṃ dayitam ahaṃ pāśupataṃ mahat
     samartho dhāraṇe mokṣe saṃhāre cāpi pāṇḍava
naitad veda mahendro 'pi na yamo na ca yakṣarāṭ
     varuṇo vātha vā vāyuḥ kuto vetsyanti mānavāḥ
na tv etat sahasā pārtha moktavyaṃ puruṣe kva cit
     jagad vinirdahet sarvam alpatejasi pātitam
avadhyo nāma nāsty asya trailokye sacarācare
     manasā cakṣuṣā vācā dhanuṣā ca nipātyate
[vai]
     tac chrutvā tvaritaḥ pārthaḥ śucir bhūtvā samāhitaḥ
     upasaṃgṛhya viśveśam adhīṣveti ca so 'bravīt
tatas tv adhyāpayām āsa sarahasya nivartanam
     tad astraṃ pāṇḍavaśreṣṭhaṃ mūrtimantam ivāntakam
upatasthe mahātmānaṃ yathā tryakṣam umāpatim
     pratijagrāha tac cāpi prītimān arjunas tadā
tataś cacāla pṛthivī saparvatavanadrumā
     sasāgaravanoddeśā sagrāma nagarākarā
śaṅkhadundubhighoṣāś ca bherīṇāṃ ca sahasraśaḥ
     tasmin muhūrte saṃprāpte nirghātaś ca mahān abhūt
athāstraṃ jājvalad ghoraṃ pāṇḍavasyāmitaujasaḥ
     mūrtimad viṣṭhitaṃ pārśve dadṛśur devadānavāḥ
spṛṣṭasya ca tryambakena phalgunasyāmitaujasaḥ
     yat kiṃ cid aśubhaṃ dehe tat sarvaṃ nāśam eyivat
svargaṃ gacchety anujñātas tryambakena tadārjunaḥ
     praṇamya śirasā pārthaḥ prāñjalir devam aikṣata
tataḥ prabhus tridiva nivāsināṃ vaśī; mahāmatir giriśa umāpatiḥ śivaḥ
     dhanur mahad ditijapiśācasūdanaṃ; dadau bhavaḥ puruṣavarāya gāṇḍivam
tataḥ śubhaṃ girivaram īśvaras tadā; sahomayā sitataṭa sānu kandaram
     vihāya taṃ patagamaharṣisevitaṃ; jagāma khaṃ puruṣavarasya paśyataḥ
