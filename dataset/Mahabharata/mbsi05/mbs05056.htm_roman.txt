[dhṛ]
      kāṃs tatra saṃjayāpaśyaḥ pratyarthena samāgatān
      ye yotsyante pāṇḍavārthe putrasya mama vāhinīm
mukhyam andhakavṛṣṇīnām apaśyaṃ kṛṣṇam āgatam
      cekitānaṃ ca tatraiva yuyudhānaṃ ca satyakim
pṛthag akṣauhiṇībhyāṃ tau pāṇḍavān abhisaṃśritau
      mahārathau samākhyātāv ubhau puruṣamāninau
akṣauhiṇyātha pāñcālyo daśabhis tanayair vṛtaḥ
      satyajit pramukhair vīrair dhṛṣṭadyumnapurogamaiḥ
drupado vardhayan mānaṃ śikhaṇḍiparipālitaḥ
      upāyāt sarvasainyānāṃ praticchādya tadā vapuḥ
virāṭaḥ saha putrābhyāṃ śaṅkhenaiv uttareṇa ca
      sūryadattādibhir vīrair madirāśvapurogamaiḥ
sahitaḥ pṛthivīpālo bhrātṛbhis tanayais tathā
      akṣauhiṇyaiva sainyasya vṛtaḥ pārthaṃ samāśritaḥ
jārāsaṃdhir māgadhaś ca dhṛṣṭaketuś ca cedirāṭ
      pṛthakpṛthag anuprāptau pṛthag akṣauhiṇī vṛtau
kekayā bhrātaraḥ pañca sarve lohitaka dhvajāḥ
      akṣauhiṇīparivṛtāḥ pāṇḍavān abhisaṃśritāḥ
etān etāvatas tatra yān apaśyaṃ samāgatān
     ye pāṇḍavārthe yotsyanti dhārtarāṣṭrasya vāhinīm
yo veda mānuṣaṃ vyūhaṃ daivam āndharvam āsuram
     sa tasya senā pramukhe dhṛṣṭadyumno mahāmanāḥ
bhīṣmaḥ śāṃtanavo rājan bhāgaḥ kḷptaḥ śikhaṇḍinaḥ
     taṃ virāṭo 'nu saṃyātā saha matsyaiḥ prahāribhiḥ
jyeṣṭaḥsya pāṇḍuputrasya bhāgo madrādhipo balī
     tau tu tatrābruvan ke cid viṣamau no matāv iti
duryodhanaḥ saha sutaḥ sārdhaṃ bhrātṛśatena ca
     prācyāś ca dākṣiṇātyāś ca bhīmasenasya bhāgataḥ
arjunasya tu bhāgena karṇo vaikartano mataḥ
     aśvatthāmā vikarṇaś ca saindhavaś ca jayadrathaḥ
aśakyāś caiva ye ke cit pṛthivyāṃ śūramāninaḥ
     sarvāṃs tān arjunaḥ pārthaḥ kalpayām āsa bhāgataḥ
maheṣvāsā rājaputrā bhrātaraḥ pañca kekayāḥ
     kekayān eva bhāgena kṛtvā yotsyanti saṃyuge
teṣām eva kṛto bhāgo mālavāḥ śālva kekayāḥ
     trigartānāṃ ca dvau mukhyau yau tau saṃśaptakāv iti
duryodhana sutāḥ sarve tathā duḥśāsanasya ca
     saubhadreṇa kṛto bhāgo rājā caiva bṛhadbalaḥ
drupadeyā maheṣvāsāḥ suvarṇavikṛtadhvajāḥ
     dhṛṣṭadyumnamukhā droṇam abhiyāsyanti bhārata
cekitānaḥ somadattaṃ dvairathe yoddhum icchati
     bhojaṃ tu kṛtavarmāṇaṃ yuyudhāno yuyutsati
sahadevas tu mādreyaḥ śūraḥ saṃkrandano yudhi
     svam aṃśaṃ kalpayām āsa śyālaṃ te subalātmajam
ulūkaṃ cāpi kaitavyaṃ ye ca sārasvatā gaṇāḥ
     nakulaḥ kalpayām āsa bhāgaṃ mādravatīsutaḥ
ye cānye pārthivā rājan pratyudyāsyanti saṃyuge
     samāhvānena tāṃś cāpi pāṇḍuputrā akalpayan
evam eṣām anīkāni pravibhaktāni bhāgaśaḥ
     yat te kāryaṃ saputrasya kriyatāṃ tad akālikam
na santi sarve putrā me mūḍhā durdyūta devinaḥ
     yeṣāṃ yuddhaṃ balavatā bhīmena raṇamūrdhani
rājānaḥ pārthivāḥ sarve prokṣitāḥ kāladharmaṇā
     gāṇḍīvāgniṃ pravekṣyanti pataṅgā iva pāvakam
vidurtāṃ vāhinīṃ manye kṛtavairair mahātmabhiḥ
     tāṃ raṇe ke 'nuyāsyanti prabhagnāṃ pāṇḍavair yudhi
sarve hy atirathāḥ śūrāḥ kīrtimantaḥ pratāpinaḥ
     sūryapāvakayos tulyās tejasā samitiṃjayāḥ
yeṣāṃ yudhiṣṭhiro netā guptā ca madhusūdanaḥ
     yodhau ca pāṇḍavau vīrau savyasāci vṛkodarau
nakulaḥ sahadevaś ca dhṛṣṭadyumnaś ca pārṣataḥ
     sātyakir drupadaś caiva dhṛṣṭadyumnasya cātmajaḥ
uttamaujāś ca pāñcālyo yudhāmanyuś ca durjayaḥ
     śikhaṇḍī kṣatradevaś ca tathā vairāṭir uttaraḥ
kāśayaś cedayaś caiva matsyāḥ sarve ca sṛñjayāḥ
     virāṭa putro babhrūś ca pāñcālāś ca prabhadrakāḥ
yeṣām indro 'py akāmānāṃ na haret pṛthivīm imām
     vīrāṇāṃ raṇadīrāṇāṃ ye bhindyuḥ parvatān api
tān sarvān guṇasaṃpannān amanuṣyapratāpinaḥ
     krośato mama duṣputro yoddhum icchati saṃjaya
[dur]
     ubhau sva ekajātīyau tathobhau bhūmigocarau
     atha kasmāt pāṇḍavānām ekato manyase jayam
pitāmahaṃ ca droṇaṃ ca kṛpaṃ karṇaṃ ca durjayam
     jayadrathaṃ somadattam aśvatthāmānam eva ca
sucetaso maheṣvāsān indro 'pi sahito 'maraiḥ
     aśaktaḥ samare jetuṃ kiṃ punar tāta pāṇḍavāḥ
sarvā ca pṛthivī sṛṣṭā madarthe tāta pāṇḍavān
     āryān dhṛtimataḥ śūrān agnikalpān prabādhitum
na māmakān pāṇḍavās te samarthāḥ prativīkṣitum
     parākrānto hy ahaṃ pāṇḍūn saputrān yoddhum āhave
matpriyaṃ pārthivāḥ sarve ye cikīrṣanti bhārata
     te tān āvārayiṣyanti aiṇeyān iva tantunā
mahatā rathavaṃśena śarajālaiś ca māmakaiḥ
     abhidrutā bhaviṣyanti pāñcālāḥ pānavaiḥ saha
unmatta iva me putro vilapaty eṣa saṃjaya
     na hi śakto yudhā jetuṃ dharmarājaṃ yudhiṣṭhiram
jānāti hi sadā bhīṣmaḥ pāṇḍavānāṃ yaśasvinām
     balavattāṃ saputrāṇāṃ dharmajñānāṃ mahātmanām
yato nārocayam ahaṃ vigrahaṃ tair mahātmabhiḥ
     kiṃ tu saṃjaya me brūhi punas teṣāṃ viceṣṭitam
kas tāṃs tarasvino bhūyaḥ saṃdīpayati pāṇḍavān
     arciṣmato mahaiṣvāsān haviṣā pāvakān iva
dhṛṣṭadyumnaḥ sadaivaitān saṃdīpayati bhārata
     yudhyadhvam iti mā bhaiṣṭa yuddhād bharatasattamāḥ
ye ke cit pārthivās tatra dhārtarāṣṭreṇa saṃvṛtāḥ
     yuddhe samāgamiṣyanti tumule kavacahrade
tān sarvān āhave kruddhān sānubandhān samāgatān
     aham ekaḥ samādāsye timir matsyān ivaudakān
bhīṣmaṃ droṇaṃ kṛpaṃ karṇaṃ drauṇiṃ śalyaṃ suyodhanam
     etāṃś cāpi nirotsyāmi veleva makarālayam
tathā bruvāṇaṃ dharmātmā prāha rājā yudhiṣṭhiraḥ
     tava dhairyaṃ ca vīryaṃ ca pāñcālāḥ pāṇḍavaiḥ saha
     sarve samadhirūḍhāḥ sma saṃgrāmān naḥ samuddhara
jānāmi tvāṃ mahābāho kṣatradharme vyavasthitam
     samartham ekaṃ paryāptaṃ kauravāṇāṃ yuyutsatām
     bhavatā yad vidhātavyaṃ tan naḥ śreyaḥ paraṃtapa
saṃgrāmād apayātānāṃ bhagnānāṃ śaraṇaiṣiṇām
     pauruṣaṃ darśayañ śūro yas tiṣṭhed agrataḥ pumān
     krīṇīyāt taṃ sahasreṇa nītiman nāma tat padam
sa tvaṃ śūraś ca vīraś ca vikrāntaś ca nararṣabha
     bhayārtānāṃ paritrātā saṃyugeṣu na saṃśayaḥ
evaṃ bruvati kaunteye dharmātmani yudhiṣṭhire
     dhṛṣṭadyumna uvācedaṃ māṃ vaco gatasādhvasaḥ
sarvāñ janapadān sūta yodhā duryodhanasya ye
     sa bāhlīkān kurūn brūyāḥ prātipeyāñ śaradvataḥ
sūtaputraṃ tathā droṇaṃ saha putraṃ jayadratham
     duḥśāsanaṃ vikarṇaṃ ca tathā duryodhanaṃ nṛpam
bhīṣmaṃ caiva brūhi gatvā tvam āśu; yudhiṣṭhiraṃ sādhunaivābhyupeta
     mā vo vadhīd arjuno deva guptaḥ; kṣipraṃ yācadhvaṃ pāṇḍavaṃ lokavīram
naitādṛśo hi yodho 'sti pṛthivyām iha kaś cana
     yathāvidhaḥ savyasācī pāṇḍavaḥ śastravittamaḥ
devair hi saṃbhṛto divyo ratho gāṇḍīvadhanvanaḥ
     na sa jeyo manuṣyeṇa mā sma kṛdhvaṃ mano yudhi
