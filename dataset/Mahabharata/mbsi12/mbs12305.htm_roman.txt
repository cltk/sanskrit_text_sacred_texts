[yā]
      tathaivotkramamāṇaṃ tu śṛṇuṣvāvahito nṛpa
      padbhyām utkramamāṇasya vaiṣnavaṃ sthānam ucyate
jaṅghābhyāṃ tu vasūn devān āpnuyād iti naḥ śrutam
      jānubhyāṃ ca mahābhāgān devān sādhyān avāpnuyāt
pāyunotkramamāṇas tu maitraṃ sthānam avāpnuyāt
      pṛthivīṃ jaghanenātha ūrubhyāṃ tu prajāpatim
pārśvābhyāṃ maruto devān nāsābhyām indum eva ca
      bāhubhyām indram ity āhur urasā rudram eva ca
grīvāyās tam ṛṣiśreṣṭhaṃ naram āpnoty anuttamam
      viśve devān mukhenātha diśaḥ śrotreṇa cāpnuyāt
ghrāṇena gandhavahanaṃ netrābhyāṃ sūryam eva ca
      bhrūbhyāṃ caivāśvinau devau lalātena pitṝn atha
brahmāṇam āpnoti vibhuṃ mūrdhnā devāgrajaṃ tathā
      etāny utkramaṇa sthānāny uktāni mithileśvara
ariṣṭāni tu vakṣyāmi vihitāni manīsibhiḥ
      saṃvatsaraviyogasya saṃbhaveyuḥ śarīriṇaḥ
yo 'rundhatīṃ na paśyeta dṛṣṭapūrvāṃ kadā cana
      tathaiva dhruvam ity āhuḥ pūrṇenduṃ dīpam eva ca
      khaṇḍābhāsaṃ dakṣiṇatas te 'pi saṃvatsarāyuṣaḥ
paracakṣuṣi cātmānaṃ ye na paśyanti pārthiva
     ātmachāyā kṛtī bhūtaṃ te 'pi saṃvatsarāyuṣaḥ
atidyutir atiprajñā aprajñā cādyutis tathā
     prakṛter vikriyāpattiḥ so māsān mṛtyulakṣaṇam
daivatāny avajānāti brāhmaṇaiś ca virudhyate
     kṛṣṇa śyāva chavi chāyaḥ so māsān mṛtyulakṣaṇam
śīrṇanābhi yathā cakraṃ chidraṃ somaṃ prapaśyati
     tathaiva ca sahasrāṃśuṃ saptarātreṇa mṛtyubhāj
śavagandham upāghrāti surabhiṃ prāpya yo naraḥ
     devatāyatanasthas tu so rātreṇa sa mṛtyubhāj
karṇanāsāvanamanaṃ dantadṛṣṭivirāgitā
     saṃjñā lopo nirūsmatvaṃ sadyo mṛtyunidarśanam
akasmāc ca sravedyasya vāmam akṣinarādhipa
     mūrdhataś cotpated dhūmaḥ sadyo mṛtyunidarśanam
etāvanti tv ariṣṭāni viditvā mānavo ''tmavān
     niśi cāhani cātmānaṃ yojayet paramātmani
pratīkṣamāṇas tat kālaṃ yat kālaṃ prati tad bhavet
     athāsya neṣṭaṃ maraṇaṃ sthātum icched imāṃ kriyām
sarvagandhān rasāṃś caiva dhārayeta samāhitaḥ
     tathā hi mṛtyuṃ jayati tatpareṇāntar ātmanā
sasāṃkhya dhāraṇaṃ caiva viditvā manujarṣabha
     jayec ca mṛtyuṃ yogena tatpareṇāntar ātmanā
gacchet prāpyākṣayaṃ kṛtsnam ajanma śivam avyayam
     śāśvataṃ sthānam acalaṃ duṣprāpam akṛtātmabhiḥ
