tam uktavantaṃ vaidehaṃ viśvāmitro mahāmuniḥ
 uvāca vacanaṃ vīraṃ vasiṣṭhasahito nṛpam
acintyāny aprameyāni kulāni narapuṃgava
 ikṣvākūṇāṃ videhānāṃ naiṣāṃ tulyo 'sti kaś cana
sadṛśo dharmasaṃbandhaḥ sadṛśo rūpasaṃpadā
 rāmalakṣmaṇayo rājan sītā cormilayā saha
vaktavyaṃ na naraśreṣṭha śrūyatāṃ vacanaṃ mama
bhrātā yavīyān dharmajña eṣa rājā kuśadhvajaḥ
 asya dharmātmano rājan rūpeṇāpratimaṃ bhuvi
 sutā dvayaṃ naraśreṣṭha patnyarthaṃ varayāmahe
bharatasya kumārasya śatrughnasya ca dhīmataḥ
 varayema sute rājaṃs tayor arthe mahātmanoḥ
putrā daśarathasyeme rūpayauvanaśālinaḥ
 lokapālopamāḥ sarve devatulyaparākramāḥ
ubhayor api rājendra saṃbandhenānubadhyatām
 ikṣvākukulam avyagraṃ bhavataḥ puṇyakarmaṇaḥ
viśvāmitravacaḥ śrutvā vasiṣṭhasya mate tadā
 janakaḥ prāñjalir vākyam uvāca munipuṃgavau
sadṛśaṃ kulasaṃbandhaṃ yad ājñāpayathaḥ svayam
 evaṃ bhavatu bhadraṃ vaḥ kuśadhvajasute ime
 patnyau bhajetāṃ sahitau śatrughnabharatāv ubhau
ekāhnā rājaputrīṇāṃ catasṝṇāṃ mahāmune
 pāṇīn gṛhṇantu catvāro rājaputrā mahābalāḥ
uttare divase brahman phalgunībhyāṃ manīṣiṇaḥ
 vaivāhikaṃ praśaṃsanti bhago yatra prajāpatiḥ
evam uktvā vacaḥ saumyaṃ pratyutthāya kṛtāñjaliḥ
 ubhau munivarau rājā janako vākyam abravīt
paro dharmaḥ kṛto mahyaṃ śiṣyo 'smi bhavatoḥ sadā
 imāny āsanamukhyāni āsetāṃ munipuṃgavau
yathā daśarathasyeyaṃ tathāyodhyā purī mama
 prabhutve nāsit saṃdeho yathārhaṃ kartum arhathaḥ
tathā bruvati vaidehe janake raghunandanaḥ
 rājā daśaratho hṛṣṭaḥ pratyuvāca mahīpatim
yuvām asaṃkhyeya guṇau bhrātarau mithileśvarau
 ṛṣayo rājasaṃghāś ca bhavadbhyām abhipūjitāḥ
svasti prāpnuhi bhadraṃ te gamiṣyāmi svam ālayam
 śrāddhakarmāṇi sarvāṇi vidhāsya iti cābravīt
tam āpṛṣṭvā narapatiṃ rājā daśarathas tadā
 munīndrau tau puraskṛtya jagāmāśu mahāyaśāḥ
sa gatvā nilayaṃ rājā śrāddhaṃ kṛtvā vidhānataḥ
 prabhāte kālyam utthāya cakre godānam uttamam
gavāṃ śatasahasrāṇi brāhmaṇebhyo narādhipaḥ
 ekaikaśo dadau rājā putrān uddhiśya dharmataḥ
suvarṇaśṛṅgāḥ saṃpannāḥ savatsāḥ kāṃsyadohanāḥ
 gavāṃ śatasahasrāṇi catvāri puruṣarṣabhaḥ
vittam anyac ca subahu dvijebhyo raghunandanaḥ
 dadau godānam uddiśya putrāṇāṃ putravatsalaḥ
sa sutaiḥ kṛtagodānair vṛtaś ca nṛpatis tadā
 lokapālair ivābhāti vṛtaḥ saumyaḥ prajāpatiḥ
