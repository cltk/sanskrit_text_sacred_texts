[lomaṣa]
      tān uvāca sametāṃs tu brahmā lokapitāmahaḥ
      gacchadhvaṃ vibudhāḥ sarve yathākāmaṃ yathepsitam
mahatā kālayogena prakṛtiṃ yāsyate 'rṇavaḥ
      jñātīn vai kāraṇaṃ kṛtvā mahārājño bhagīrathāt
[y]
      kathaṃ vai jñātayo brahman kāraṇaṃ cātra kiṃ mune
      kathaṃ samudraḥ pūrṇaś ca bhagīratha pariśramāt
etad icchāmy ahaṃ śrotuṃ vistareṇa tapodhana
      kathyamānaṃ tvayā vipra rājñāṃ caritam uttamam
[v]
      evam uktas tu viprendro dharmarājñā mahātmanā
      kathayām āsa māhātmyaṃ sagarasya mahātmanaḥ
[lomaṣa]
      ikṣvākūṇāṃ kule jātaḥ sagaro nāma pārthivaḥ
      rūpasattvabalopetaḥ sa cāputraḥ pratāpavān
sa haihayān samutsādya tālajaṅghāṃś ca bhārata
      vaśe ca kṛtvā rājño 'nyān svarājyam anvaśāsata
tasya bhārye tv abhavatāṃ rūpayauvana darpite
      vaidarbhī bharataśreṣṭha śaibyā ca bharatarṣabha
saputrakāmo nṛpatis tatāpa sumahat tapaḥ
      patnībhyāṃ saha rājendra kailāsaṃ girim āśritaḥ
sa tapyamānaḥ sumahat tapoyogasamanvitaḥ
     āsasāda mahātmānaṃ tryakṣaṃ tripuramardanam
śaṃkaraṃ bhavam īśānaṃ śūlapāniṃ pinākinam
     tryambakaṃ śivam ugreśaṃ bahurūpam umāpatim
sa taṃ dṛṣṭvaiva varadaṃ patnībhyāṃ sahito nṛpaḥ
     pranipatya mahābāhuḥ putrārthaṃ samayācata
taṃ prītimān haraḥ prāha sabhāryaṃ nṛpasattamam
     yasmin vṛto muhūrte 'haṃ tvayeha nṛpate varam
ṣaṣṭiḥ putrasahasrāṇi śūrāḥ samaradarpitāḥ
     ekasyāṃ saṃbhaviṣyanti patnyāṃ tava narottama
te caiva sarve sahitāḥ kṣayaṃ yāsyanti pārthiva
     eko vaṃśadharaḥ śūra ekasyāṃ saṃbhaviṣyati
     evam uktvā tu taṃ rudras tatraivāntaradhīyata
sa cāpi sagaro rājā jagāma svaṃ niveśanam
     patnībhyāṃ sahitas tāta so 'tihṛṣṭa manās tadā
tasyātha manujaśreṣṭha te bhārye kamalekṣaṇe
     vaidarbhī caiva śaibyā ca garbhiṇyau saṃbabhūvatuḥ
tataḥ kālena vaidarbhī garbhālābuṃ vyajāyata
     śaibyā ca suṣuve putraṃ kumāraṃ devarūpiṇam
tadālābuṃ samutsraṣṭuṃ mano cakre sa pārthivaḥ
     athāntarikṣāc chuśrāva vācaṃ gambhīranisvanām
rājan mā sāhasaṃ kārṣīḥ putrān na tyaktum arhasi
     alābumadhyān niṣkṛṣya bījaṃ yatnena gopyatām
sopasvedeṣu pātreṣu ghṛtapūrṇeṣu bhāgaśaḥ
     tataḥ putrasahasrāṇi ṣaṣṭiṃ prāpsyasi pārthiva
mahādevena diṣṭaṃ te putra janma narādhipa
     anena kramayogena mā te buddhir ato 'nyathā
