mahodare tu nihate mahāpārśvo mahābalaḥ
 aṅgadasya camūṃ bhīmāṃ kṣobhayām āsa sāyakaiḥ
sa vānarāṇāṃ mukhyānām uttamāṅgāni sarvaśaḥ
 pātayām āsa kāyebhyaḥ phalaṃ vṛntād ivānilaḥ
keṣāṃ cid iṣubhir bāhūn skandhāṃś cicheda rākṣasaḥ
 vānarāṇāṃ susaṃkruddhaḥ pārśvaṃ keṣāṃ vyadārayat
te 'rditā bāṇavarṣeṇa mahāpārśvena vānarāḥ
 viṣādavimukhāḥ sarve babhūvur gatacetasaḥ
nirīkṣya balam udvignam aṅgado rākṣasārditam
 vegaṃ cakre mahābāhuḥ samudra iva parvaṇi
āyasaṃ parighaṃ gṛhya sūryaraśmisamaprabham
 samare vānaraśreṣṭho mahāpārśve nyapātayat
sa tu tena prahāreṇa mahāpārśvo vicetanaḥ
 sasūtaḥ syandanāt tasmād visaṃjñaḥ prāpatad bhuvi
sarkṣarājas tu tejasvī nīlāñjanacayopamaḥ
 niṣpatya sumahāvīryaḥ svād yūthān meghasaṃnibhāt
pragṛhya giriśṛṅgābhāṃ kruddhaḥ sa vipulāṃ śilām
 aśvāñ jaghāna tarasā syandanaṃ ca babhañja tam
muhūrtāl labdhasaṃjñas tu mahāpārśvo mahābalaḥ
 aṅgadaṃ bahubhir bāṇair bhūyas taṃ pratyavidhyata
jāmbavantaṃ tribhir bāṇair ājaghāna stanāntare
 ṛkṣarājaṃ gavākṣaṃ ca jaghāna bahubhiḥ śaraiḥ
gavākṣaṃ jāmbavantaṃ ca sa dṛṣṭvā śarapīḍitau
 jagrāha parighaṃ ghoram aṅgadaḥ krodhamūrchitaḥ
tasyāṅgadaḥ prakupito rākṣasasya tam āyasaṃ
 dūrasthitasya parighaṃ raviraśmisamaprabham
dvābhyāṃ bhujābhyāṃ saṃgṛhya bhrāmayitvā ca vegavān
 mahāpārśvāya cikṣepa vadhārthaṃ vālinaḥ sutaḥ
sa tu kṣipto balavatā parighas tasya rakṣasaḥ
 dhanuś ca saśaraṃ hastāc chirastraṃ cāpy apātayat
taṃ samāsādya vegena vāliputraḥ pratāpavān
 talenābhyahanat kruddhaḥ karṇamūle sakuṇḍale
sa tu kruddho mahāvego mahāpārśvo mahādyutiḥ
 kareṇaikena jagrāha sumahāntaṃ paraśvadham
taṃ tailadhautaṃ vimalaṃ śailasāramayaṃ dṛḍham
 rākṣasaḥ paramakruddho vāliputre nyapātayat
tena vāmāṃsaphalake bhṛśaṃ pratyavapātitam
 aṅgado mokṣayām āsa saroṣaḥ sa paraśvadham
sa vīro vajrasaṃkāśam aṅgado muṣṭim ātmanaḥ
 saṃvartayan susaṃkruddhaḥ pitus tulyaparākramaḥ
rākṣasasya stanābhyāśe marmajño hṛdayaṃ prati
 indrāśanisamasparśaṃ sa muṣṭiṃ vinyapātayat
tena tasya nipātena rākṣasasya mahāmṛdhe
 paphāla hṛdayaṃ cāśu sa papāta hato bhuvi
tasmin nipatite bhūmau tat sainyaṃ saṃpracukṣubhe
 abhavac ca mahān krodhaḥ samare rāvaṇasya tu
