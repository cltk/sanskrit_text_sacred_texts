[y]
      uktaṃ vai gopradānaṃ te nāciketam ṛṣiṃ prati
      māhātmyam api caivoktam uddeśena gavāṃ prabho
nṛgeṇa ca yathā duḥkham anubhūtaṃ mahātmanā
      ekāparādhād ajñānāt pitāmaha mahāmate
dvāravatyāṃ yathā cāsau niviśantyāṃ samuddhṛtaḥ
      mokṣahetur abhūt kṛṣṇas tad apy avadhṛtaṃ mayā
kiṃ tv asti mama saṃdeho gavāṃ lokaṃ prati prabho
      tattvataḥ śrotum icchāmi godā yatra viśanty uta
[bh]
      atrāpy udāharantīmam itihāsaṃ purātanam
      yathāpṛcchat padmayonim etad eva śatakratuḥ
[ṣakra]
      svarlokavāsināṃ lakṣmīm abhibhūya svayā tviṣā
      golokavāsinaḥ paśye vrajataḥ saṃśayo 'tra me
kīdṛśā bhagavaṁl lokā gavāṃ tad brūhi me 'nagha
      yān āvasanti dātāra etad icchāmi veditum
kīdṛśāḥ kiṃ phalāḥ kaḥ svit paramas tatra vai guṇaḥ
      kathaṃ ca puruṣās tatra gacchanti vigatajvarāḥ
kiyat kālaṃ pradānasya dātā ca phalam aśnute
      kathaṃ bahuvidhaṃ dānaṃ syād alpam api vā katham
bahvīnāṃ kīdṛśaṃ dānam alpānāṃ vāpi kīdṛśam
     adattvā gopradāḥ santi kena vā tac ca śaṃsa me
kathaṃ ca bahu dātā syād alpadātrā samaḥ prabho
     alpapradātā bahudaḥ kathaṃ ca syād iheśvara
kīdṛśī dakṣiṇā caiva gopradāne viśiṣyate
     etat tathyena bhagavan mama śaṃsitum arhasi
