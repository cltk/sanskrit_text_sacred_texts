[vai]
      atha duryodhano rājā samare bhīṣmam abravīt
      droṇaṃ ca rathaśārdūlaṃ kṛkpaṃ ca sumahāratham
ukto 'yam artha ācāryo mayā karṇena cāsakṛt
      punar eva ca vakṣyāmi na hi tṛpyāmi taṃ bruvan
parājitair hi vastavyaṃ taiś ca dvādaśa vatsarān
      vane janapade 'jñātair eṣa eva paṇo hi naḥ
teṣāṃ na tāvan nirvṛttaṃ vartate tu trayodaśam
      ajñātavāsaṃ bībhatsur athāsmābhiḥ samāgataḥ
anivṛtte tu nirvāse yadi bībhatsur āgataḥ
      punar dvādaśa varṣāṇi vane vatsyanti pāṇḍavāḥ
lobhād vā te na jānīyur asmān vā moha āviśat
      hīnātiriktam eteṣāṃ bhīṣmo veditum arhati
arthānāṃ tu punar dvaidhe nityaṃ bhavati saṃśayaḥ
      anyathā cintito hy arthaḥ punar bhavati cānyathā
uttaraṃ mārgamāṇānāṃ matsyasenāṃ yuyutsatām
      yadi bībhatsur āyātas teṣāṃ kaḥ syāt parāṅmukhaḥ
trigartānāṃ vayaṃ hetor matsyān yoddhum ihāgatāḥ
      matsyānāṃ viprakārāṃs te bahūn asmān akīrtayan
teṣāṃ bhayābhipannānāṃ tad asmābhiḥ pratiśrutam
     prathamaṃ tair grahītavyaṃ matsyānāṃ godhanaṃ mahat
saptamīm aparāhṇe vai tathā nas taiḥ samāhitam
     aṣṭamyāṃ punar asmābhir ādityasyodayaṃ prati
te vā gāvo na paśyanti yadi va syuḥ parājitāḥ
     asmān vāpy atisaṃdhāya kuryur matsyena saṃgatam
atha vā tān upāyāto matsyo jānapadaiḥ saha
     sarvayā senayā sārdham asmān yoddhum upāgataḥ
teṣām eva mahāvīryaḥ kaś cid eva puraḥsaraḥ
     asmāñ jetum ihāyāto matsyo vāpi svayaṃ bhavet
yady eṣa rājā matsyānāṃ yadi bībhatsur āgataḥ
     sarvair yoddhavyam asmābhir iti naḥ samayaḥ kṛtaḥ
atha kasmāt sthitā hy ete ratheṣu rathasattamāḥ
     bhīṣmo droṇaḥ kṛpaś caiva vikarṇo drauṇir eva ca
saṃbhrāntamanasaḥ sarve kāle hy asmin mahārathāḥ
     nānyatra yuddhāc chreyo 'sti tathātmā praṇidhīyatām
ācchinne godhane 'smākam api devena varjiṇā
     yamena vāpi saṃgrāme ko hāstinapuraṃ vrajet
śarair abhipraṇunnānāṃ bhagnānāṃ gahane vane
     ko hi jīvet padātīnāṃ bhaved aśveṣu saṃśayaḥ
     ācāryaṃ pṛṣṭhataḥ kṛtvā tathā nītir vidhīyatām
jānāti hi mataṃ teṣām atas trāsayatīva naḥ
     arjunenāsya saṃprītim adhikām upalakṣaye
tathā hi dṛṣṭvā bībhatsum upāyāntaṃ praśaṃsati
     yathā senā na bhajyeta tathā nītir vidhīyatām
adeśikā mahāraṇye grīṣme śatruvaśaṃ gatā
     yathā na vibhramet senā tathā nītir vidhīyatām
aśvānāṃ heṣitaṃ śrutvā kā praśaṃsā bhavet pare
     sthāne vāpi vrajanto vā sadā heṣanti vājinaḥ
sadā ca vāyavo vānti nityaṃ varṣati vāsavaḥ
     stanayitnoś ca nirghoṣaḥ śrūyate bahuśas tathā
kim atra kāryaṃ pārthasya kathaṃ vā sa praśasyate
     anyatra kāmād dveṣād vā roṣād vāsmāsu kevalāt
ācāryā vai kāruṇikāḥ prājñāś cāpāya darśinaḥ
     naite mahābhaye prāpte saṃpraṣṭavyāḥ kathaṃ cana
prāsādeṣu vicitreṣu goṣṭhīṣv āvasatheṣu ca
     kathā vicitrāḥ kurvāṇāḥ piṇḍitās tatra śobhanāḥ
bahūny āścaryarūpāṇi kurvanto janasaṃsadi
     iṣvastre cāru saṃdhāne paṇḍitās tatra śobhanāḥ
pareṣāṃ vivara jñāne manuṣyācariteṣu ca
     annasaṃskāra doṣeṣu paṇḍitās tatra śobhanāḥ
paṇḍitān pṛṣṭhataḥ kṛtvā pareṣāṃ guṇavādinaḥ
     vidhīyatāṃ tathā nītir yatha vadhyeta vai paraḥ
gāvaś caiva pratiṣṭhantāṃ senāṃ vyūhantu māciram
     ārakṣāś ca vidhīyantāṃ yatra yotsyāmahe parān
