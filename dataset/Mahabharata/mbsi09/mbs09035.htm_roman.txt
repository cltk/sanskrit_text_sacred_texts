[vai]
      tasmān nadī gataṃ cāpi udapānaṃ yaśasvinaḥ
      tritasya ca mahārāja jagāmātha halāyudhaḥ
tatra dattvā bahudravyaṃ pūjayitvā tathā dvijān
      upaspṛśya ca tatraiva prahṛṣṭo musalāyudhaḥ
tatra dharmaparo hy āsīt tritaḥ sa sumahātapāḥ
      kūpe ca vasatā tena somaḥ pīto mahātmanā
tatra cainaṃ samutsṛjya bhrātarau jagmatur gṛhān
      tatas tau vai śaśāpātha trito brāhmaṇasattamaḥ
[j]
      udapānaṃ kathaṃ brahman kathaṃ ca sumahātapāḥ
      patitaḥ kiṃ ca saṃtyakto bhrātṛbhyāṃ dvijasattamaḥ
kūpe kathaṃ ca hitvainaṃ bhrātarau jagmatur gṛhān
      etad ācakṣva me brahman yadi śrāvyaṃ hi manyase
[vai]
      āsan pūrvayuge rājan munayo bhrātaras trayaḥ
      ekataś ca dvitaś caiva tritaś cādityasaṃnibhāḥ
sarve prajāpatisamāḥ prajāvantas tathaiva ca
      brahmalokajitaḥ sarve tapasā brahmavādinaḥ
teṣāṃ tu tapasā prīto niyamena damena ca
      abhavad gautamo nityaṃ pitā dharmarataḥ sadā
sa tu dīrgheṇa kālena teṣāṃ prītim avāpya ca
     jagāma bhagavān sthānam anurūpam ivātmanaḥ
rājānas tasya ye pūrve yājyā hy āsan mahātmanaḥ
     te sarve svargate tasmiṃs tasya putrān apūjayan
teṣāṃ tu karmaṇā rājaṃs tathaivādhyayanena ca
     tritaḥ sa śreṣṭhatāṃ prāpa yathaivāsya pitā tathā
taṃ sma sarve mahābhāgā munayaḥ puṇyalakṣaṇāḥ
     apūjayan mahābhāgaṃ tathā vidvattayaiva tu
kadācid dhi tato rājan bhrātarāv ekata dvitau
     yajñārthaṃ cakratuś cittaṃ dhanārthaṃ ca viśeṣataḥ
tayoś cintā samabhavat tritaṃ gṛhya paraṃtapa
     yājyān sarvān upādāya pratigṛhya paśūṃs tataḥ
somaṃ pāsyāmahe hṛṣṭāḥ prāpya yajñaṃ mahāphalam
     cakruś caiva mahārāja bhrātaras traya eva ha
tathā tu te parikramya yājyān sarvān paśūn prati
     yājayitvā tato yājyāṁl labdhvā ca subahūn paśūn
yājyena karmaṇā tena pratigṛhya vidhānataḥ
     prācīṃ diśaṃ mahātmāna ājagmus te maharṣayaḥ
tritas teṣāṃ mahārāja purastād yāti hṛṣṭavat
     ekataś ca dvitaś caiva pṛṣṭhataḥ kālayan paśūn
tayoś cintā samabhavad dṛṣṭvā paśugaṇaṃ mahat
     kathaṃ na syur imā gāva āvābhyāṃ vai vinā tritam
tāv anyonyaṃ samābhāṣya ekataś ca dvitaś ca ha
     yad ūcatur mithaḥ pāpau tan nibodha janeśvara
trito yajñeṣu kuśalas trito vedeṣu niṣṭhitaḥ
     anyās trito bahutarā gāvaḥ samupalapsyate
tad āvāṃ sahitau bhūtvā gāḥ prakālya vrajāvahe
     trito 'pi gachatāṃ kāmam āvābhyāṃ vai vinākṛtaḥ
teṣām āgacchatāṃ rātrau pathi sthāne vṛko 'bhavat
     tathā kūpe 'vidūre 'bhūt sarasvatyās taṭe mahān
atha trito vṛkaṃ dṛṣṭvā pathi tiṣṭhantam agrataḥ
     tadbhayād apasarpan vai tasmin kūpe papāta ha
     agādhe sumahāghore sarvabhūtabhayaṃkare
tritas tato mahābhāgaḥ kūpastho munisattamaḥ
     ārtanādaṃ tataś cakre tau tu śuśruvatur munī
taṃ jñātvā patitaṃ kūpe bhrātarāv ekata dvitau
     vṛkatrāsā ca lobhāc ca samutsṛjya prajagmatuḥ
bhrātṛbhyāṃ paśulubdhābhyām utsṛṣṭaḥ sa mahātapāḥ
     udapāne mahārāja nirjale pāṃsusaṃvṛte
trita ātmānam ālakṣya kūpe vīrut tṛṇāvṛte
     nimagnaṃ bharataśreṣṭha pāpakṛn narake yathā
buddhyā hy agaṇayat prājño mṛtyor bhīto hy asomapaḥ
     somaḥ kathaṃ nu pātavya ihasthena mayā bhavet
sa evam anusaṃcintya tasmin kūpe mahātapāḥ
     dadarśa vīrudhaṃ tatra lambamānāṃ yadṛcchayā
pāṃsugraste tataḥ kūpe vicintya salilaṃ muniḥ
     agnīn saṃkalpayām āsa hotre cātmānam eva ca
tatas tāṃ vīrudhaṃ somaṃ saṃkalpya sumahātapāḥ
     ṛcco yajūṃṣi sāmāni manasā cintayan muniḥ
     grāhāṇaḥ śarkarāḥ kṛtvā pracakre 'bhiṣavaṃ nṛpa
ājyaṃ ca salilaṃ cakre bhāgāṃś ca tridivaukasām
     somasyābhiṣavaṃ kṛtvā cakāra tumulaṃ dhvanim
sa cāviśad divaṃ rājan svaraḥ śaikṣas tritasya vai
     samavāpa ca taṃ yajñaṃ yathoktaṃ brahmavādibhiḥ
vartamāne tathā yajñe tritasya sumahātmanaḥ
     āvignaṃ tridivaṃ sarvaṃ kāraṇaṃ ca na budhyate
tataḥ sutumulaṃ śabdaṃ śuśrāvātha bṛhaspatiḥ
     śrutvā caivābravīd devān sarvān devapurohitaḥ
tritasya vartate yajñas tatra gacchāmahe surāḥ
     sa hi kruddhaḥ sṛjed anyān devān api mahātapāḥ
tac chrutvā vacanaṃ tasya sahitāḥ sarvadevatāḥ
     prayayus tatra yatrāsau trita yajñaḥ pravartate
te tatra gatvā vibhudhās taṃ kūpaṃ yatra sa tritaḥ
     dadṛśus taṃ mahātmānaṃ dīṣkitaṃ yajñakarmasu
dṛṣṭvā cainaṃ mahātmānaṃ śriyā paramayā yutam
     ūcuś cātha mahābhāgaṃ prāptā bhāgārthino vayam
athābravīd ṛṣir devān paśyadhvaṃ māṃ divaukasaḥ
     asmin pratibhaye kūpe nimagnaṃ naṣṭacetasam
tatas trito mahārāja bhāgāṃs teṣāṃ yathāvidhi
     mantrayuktān samadadāt te ca prītās tadābhavan
tato yathāvidhi prāptān bhāgān prāpya divaukasaḥ
     prītātmāno dadus tasmai varān yān manasecchati
sa tu vavre varaṃ devāṃs trātum arhatha mām itaḥ
     yaś cehopaspṛśet kūpe sa somapa gatiṃ labhet
tatra cormimatī rājann utpapāta sarasvatī
     tayotkṣiptas tritas tasthau pūjayaṃs tridivaukasaḥ
tatheti coktvā vibudhā jagmū rājan yathāgatam
     tritaś cāpy agamat prītaḥ svam eva nilayaṃ tadā
kruddhaḥ sa tu samāsādya tāv ṛṣī bhrātarau tadā
     uvāca paruṣaṃ vākyaṃ śaśāpa ca mahātapāḥ
paśulubdhau yuvāṃ yasmān mām utsṛjya pradhāvitau
     tasmād rūpeṇa teṣāṃ vai daṃṣṭriṇṇām abhitaś carau
bhavitārau mayā śaptau pāpenānena karmaṇā
     prasavaś caiva yuvayor golāṅgūlarṣka vānarāḥ
ity ukte tu tadā tena kṣaṇād eva viśāṃ pate
     tathā bhūtāv adṛśyetāṃ vacanāt satyavādinaḥ
tatrāpy amitavikrāntaḥ spṛṣṭvā toyaṃ halāyudhaḥ
     dattvā ca vividhān dāyān pūjayitvā ca vai dvijān
udapānaṃ ca taṃ dṛṣṭvā praśasya ca punaḥ punaḥ
     nadī gatam adīnātmā prāpto vinaśanaṃ tadā
