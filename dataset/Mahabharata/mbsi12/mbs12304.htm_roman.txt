[yā]
      sāṃkhyajñānaṃ mayā proktaṃ yogajñānaṃ nibodha me
      yathā śrutaṃ yathādṛṣṭaṃ tattvena nṛpasattama
nāsti sāṃkya samaṃ jñānaṃ nāsti yogasamaṃ balam
      tāv ubhāv ekacaryau tu ubhāv anidhanau smṛtau
pṛthak pṛthak tu paśyanti ye 'lpabuddhiratā narāḥ
      vayaṃ tu rājan paśyāma ekam eva tu niścayāt
yad eva yogāḥ paśyanti tat sāṃkhyair api dṛśyate
      ekaṃ sāṃkyaṃ ca yogaṃ ca yaḥ paśyati sa tattvavit
rudra pradhānān aparān viddhi yogān paraṃtapa
      tenaiva cātha dehena vicaranti diśo daśa
yāvad dhi pralayas tāta sūkṣmeṇāsta guṇena vai
      yogena lokān vicaran sukhaṃ saṃnyasya cānagha
vedeṣu cāsta guṇitaṃ yogam āhur manīṣiṇaḥ
      sūkṣmam astaguṇaṃ prāhur netaraṃ nṛpasattama
dviguṇaṃ yogakṛtyaṃ tu yogānāṃ prāhur uttamam
      saguṇaṃ nirguṇaṃ caiva yathāśāstranidarśanam
dhāraṇā caiva manasaḥ prāṇāyāmaś ca pārthiva
      prāṇāyāmo hi saguṇo nirguṇaṃ dhāraṇaṃ manaḥ
yatra dṛśyeta muñcan vai prāṇān maithila sattama
     vātādhikyaṃ bhavaty eva tasmād dhi na samācaret
niśāyāḥ prathame yāme codanā dvādaśa smṛtāḥ
     madhye suptvā pare yāme dvādaśaiva tu codanāḥ
tad evam upaśāntena dāntenaikānta śīlanā
     ātmārāmeṇa buddhena yoktavyo ''tmā na saṃśayaḥ
pañcānām indriyāṇāṃ tu doṣān ākṣipya pañcadhā
     śabdaṃ sparśaṃ tathārūpaṃ rasaṃ gandhaṃ tathaiva ca
pratibhām apavargaṃ ca pratisaṃhṛtya maithila
     indriyagrāmam akhilaṃ manasy abhiniveśya ha
manas tathaivāhaṃkāre pratiṣṭhāpya narādhipa
     ahaṃkāraṃ tathā buddhau buddhiṃ ca prakṛtāv api
evaṃ hi parisaṃkhyāya tato dhyāyeta kevalam
     virajaska malaṃ nityam anantaṃ śuddham avraṇam
tasthuṣaṃ puruṣaṃ sattvam abhedyam ajarāmaram
     śāśvataṃ cāvyayaṃ caiva īśānaṃ brahma cāvyayam
yuktasya tu mahārāja lakṣaṇāny upadhārayet
     lakṣaṇaṃ tu prasādasya yathā tṛptaḥ sukhaṃ svapet
nivāte tu yathā dīpo jvalet snehasamanvitaḥ
     niścalordhva śikhas tadvad yuktam āhur manīṣiṇaḥ
pāṣāṇa iva meghotthair yathā bindubhir āhataḥ
     nālaṃ cālayituṃ śakyas tathāyuktasya lakṣaṇam
śaṅkhadundubhinirghoṣair vividhair gītavāditaiḥ
     kriyamāṇair na kampeta yuktasyaitan nidarśanam
tailapātraṃ yathā pūrṇaṃ karābhyāṃ gṛhya pūruṣaḥ
     sopānam āruhed bhītas tarjyamāno 'si pānibhiḥ
saṃyatātmā bhayāt teṣāṃ na pātrād bindum utsṛjet
     tathaivottaramāṇasya ekāgramanasas tathā
sthiratvād indriyāṇāṃ tu niścalatvāt tathaiva ca
     evaṃ yuktasya tu muner lakṣaṇāny upadhārayet
sa yuktaḥ paśyati brahma yat tatparamam avyayam
     mahatas tamaso madhye sthitaṃ jvalanasaṃnibham
etena kevalaṃ yāti tyaktvā deham asākṣikam
     kālena mahatā rājañ śrutir eṣā sanātanī
etad dhi yogaṃ yogānāṃ kim anyad yogalakṣaṇam
     vijñāya tad dhi manyante kṛtakṛtyā manīṣiṇaḥ
