[bhs]
      śṛṇu cedaṃ mahārāja brahmabhūtastavaṃ mama
      brahmarṣibhiś ca devaiś ca yaḥ purā kathito bhuvi
sādhyānām api devānāṃ devadeveśvaraḥ prabhuḥ
      lokabhāvana bhāvajña iti tvāṃ nārado 'bravīt
      bhūtaṃ bhavyaṃ bhaviṣyaṃ ca mārkaṇḍeyo 'bhyuvāca ha
yajñānāṃ caiva yajñaṃ tvāṃ tapaś ca tapasām api
      devānām api devaṃ ca tvām āha bhagavān bhṛguḥ
      purāṇe bhairavaṃ rūpaṃ viṣṇo bhūtapate ti vai
vāsudevo vasūnāṃ tvaṃ śakraṃ sthāpayitā tathā
      devadevo 'si devānām iti dvaipāyano 'bravīt
pūrve prajā nisargeṣu dakṣam āhuḥ prajāpatim
      sraṣṭāraṃ sarvabhūtānām aṅgirās tvāṃ tato 'bravīt
avyaktaṃ te śarīrotthaṃ vyaktaṃ te manasi sthitam
      devā vāk saṃbhavāś ceti devalas tv asito 'bravīt
śirasā te divaṃ vyāptaṃ bāhubhyāṃ pṛthivī dhṛtā
      jaṭharaṃ te trayo lokāḥ puruṣo 'si sanātanaḥ
evaṃ tvām abhijānanti tapasā bhavitā narāḥ
      ātmadarśanatṛptānām ṛṣīṇāṃ cāpi sattamaḥ
rājarṣīṇām udārāṇām āhaveṣv anivartinām
      sarvadharmapradhānānāṃ tvaṃ gatir madhusūdana
eṣa te vistaras tāta saṃkṣepaś ca prakīrtitaḥ
     keśavasya yathātattvaṃ suprīto bhava keśave
[s]
     puṇyaṃ śrutvaitad ākhyānaṃ mahārāja sutas tava
     keśavaṃ bahu mene sa pāṇḍavāṃś ca mahārathān
tam abravīn mahārāja bhīṣmaḥ śāṃtanavaḥ punaḥ
     māhātmyaṃ te śrutaṃ rājan keśavasya mahātmanaḥ
narasya ca yathātattvaṃ yan māṃ tvaṃ paripṛcchasi
     yadarthaṃ nṛṣu saṃbhūtau naranārāyaṇāv ubhau
avadhyau ca yathā vīrau saṃyugeṣv aparājitau
     yathā ca pāṇḍavā rājann agamyā yudhi kasya cit
prītimān hi dṛḍhaṃ kṛṣṇaḥ pāṇḍaveṣu yaśasviṣu
     tasmād bravīmi rājendra śamo bhavatu pāṇḍavaiḥ
pṛthivīṃ bhuṅkṣva sahito bhrātṛbhir balibhir vaśī
     naranārāyaṇau devāv avajñāya naśiṣyasi
evam uktvā tava pitā tūṣṇīm āsīd viśāṃ pate
     vyasarjayac ca rājānaṃ śayanaṃ ca viveśa ha
rājāpi śibiraṃ prāyāt praṇipatya mahātmane
     śiśye ca śayane śubhre tāṃ rātriṃ bharatarṣabha
