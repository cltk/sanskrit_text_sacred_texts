[vai]
      athāparo 'dṛśyata pāṇḍavaḥ prabhur; virāṭa rājñas turagān samīkṣataḥ
      tam āpatantaṃ dadṛśe pṛthagjano; vimuktam abhrād iva sūryamaṇḍalam
sa vai hayān aikṣata tāṃs tatas tataḥ; samīkṣamāṇaṃ ca dadarśa matsyarāj
      tato 'bravīt tān anugān amitrahā; kuto 'yam āyāti narāmara prabhaḥ
ayaṃ hayān vīkṣati māmakān dṛḍhaṃ; dhruvaṃ hayajño bhavitā vicakṣaṇaḥ
      praveśyatām eṣa samīpam āśu me; vibhāti vīro hi yathāmaras tathā
abhyetya rājānam amitrahābravīj; jayo 'stu te pārthiva bhadram astu te
      hayeṣu yukto nṛpa saṃmataḥ sadā; tavāśvasūto nipuṇo bhavāmy aham
[virāṭa]
      dadāmi yānāni dhanaṃ niveśanaṃ; mamāśvasūto bhavituṃ tvam arhasi
      kuto 'si kasyāsi kathaṃ tvam āgataḥ; prabrūhi śilpaṃ tava vidyate ca yat
[nakula]
      pañcānāṃ pāṇḍuputrāṇāṃ jyeṣṭho rājā yudhiṣṭhiraḥ
      tenāham aśveṣu purā prakṛtaḥ śatrukarśana
aśvānāṃ prakṛtiṃ vedmi vinayaṃ cāpi sarvaśaḥ
      duṣṭānāṃ pratipattiṃ ca kṛtsnaṃ caiva cikitsitam
na kātaraṃ syān mama jātu vāhanaṃ; na me 'sti duṣṭā vaḍavā kuto hayāḥ
      janas tu mām āha sa cāpi pāṇḍavo; yudhiṣṭhiro granthikam eva nāmataḥ
[virāṭa]
      yad asti kiṃ cin mama vājivāhanaṃ; tad astu sarvaṃ tvadadhīnam adya vai
      ye cāpi ke cin mama vājiyojakās; tvadāśrayāḥ sārathayaś ca santu me
idaṃ taveṣṭaṃ yadi vai suropama; bravīhi yat te prasamīkṣitaṃ vasu
     na te 'nurūpaṃ hayakarma vidyate; prabhāsi rājeva hi saṃmato mama
yudhiṣṭhirasyeva hi darśanena me; samaṃ tavedaṃ priya darśa darśanam
     kathaṃ tu bhṛtyaiḥ sa vinākṛto vane; vasaty anindyo ramate ca pāṇḍavaḥ
[vai]
     tathā sa gandharvavaropamo yuvā; virāṭa rājñā muditena pūjitaḥ
     na cainam anye 'pi viduḥ kathaṃ cana; priyābhirāmaṃ vicarantam antarā
evaṃ hi matsye nyavasanta pāṇḍavā; yathāpratijñābhir amoghadarśanāḥ
     ajñātacaryāṃ vyacaran samāhitāḥ; samudranemipatayo 'tiduḥkhitāḥ
