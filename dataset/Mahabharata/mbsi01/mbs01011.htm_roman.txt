[du]
      sakhā babhūva me pūrvaṃ khagamo nāma vai dvijaḥ
      bhṛśaṃ saṃśitavāk tāta tapobalasamanvitaḥ
sa mayā krīḍatā bālye kṛtvā tārṇam athoragam
      agnihotre prasaktaḥ san bhīṣitaḥ pramumoha vai
labdhvā ca sa punaḥ saṃjñāṃ mām uvāca tapodhanaḥ
      nirdahann iva kopena satyavāk saṃśitavrataḥ
yathā vīryas tvayā sarpaḥ kṛto 'yaṃ mad vibhīṣayā
      tathā vīryo bhujaṃgas tvaṃ mama kopād bhaviṣyasi
tasyāhaṃ tapaso vīryaṃ jānamānas tapodhana
      bhṛśam udvignahṛdayas tam avocaṃ vanaukasam
prayataḥ saṃbhramāc caiva prāñjaliḥ praṇataḥ sthitaḥ
      sakheti hasatedaṃ te narmārthaṃ vai kṛtaṃ mayā
kṣantum arhasi me brahmañ śāpo 'yaṃ vinivartyatām
      so 'tha mām abravīd dṛṣṭvā bhṛśam udvignacetasam
muhur uṣṇaṃ viniḥśvasya susaṃbhrāntas tapodhanaḥ
      nānṛtaṃ vai mayā proktaṃ bhavitedaṃ kathaṃ cana
yat tu vakṣyāmi te vākyaṃ śṛṇu tan me dhṛtavrata
      śrutvā ca hṛdi te vākyam idam astu tapodhana
utpatsyati rurur nāma pramater ātmajaḥ śuciḥ
     taṃ dṛṣṭvā śāpamokṣas te bhavitā nacirād iva
sa tvaṃ rurur iti khyātaḥ pramater ātmajaḥ śuciḥ
     svarūpaṃ pratilabhyāham adya vakṣyāmi te hitam
ahiṃsā paramo dharmaḥ sarvaprāṇabhṛtāṃ smṛtaḥ
     tasmāt prāṇabhṛtaḥ sarvān na hiṃsyād brāhmaṇaḥ kva cit
brāhmaṇaḥ saumya eveha jāyateti parā śrutiḥ
     vedavedāṅgavit tāta sarvabhūtābhaya pradaḥ
ahiṃsā satyavacanaṃ kṣamā ceti viniścitam
     brāhmaṇasya paro dharmo vedānāṃ dharaṇād api
kṣatriyasya tu yo dharmaḥ sa neheṣyati vai tava
     daṇḍadhāraṇam ugratvaṃ prajānāṃ paripālanam
tad idaṃ kṣatriyasyāsīt karma vai śṛṇu me ruro
     janamejayasya dharmātman sarpāṇāṃ hiṃsanaṃ purā
paritrāṇaṃ ca bhītānāṃ sarpāṇāṃ brāhmaṇād api
     tapo vīryabalopetād vedavedāṅgapāragāt
     āstīkād dvijamukhyād vai sarpasattre dvijottama
