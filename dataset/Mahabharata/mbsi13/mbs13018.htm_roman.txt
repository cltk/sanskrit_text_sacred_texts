[v]
      mahāyogī tataḥ prāha kṛṣṇadvaipāyano muniḥ
      paṭhasva putra bhadraṃ te prīyatāṃ te maheśvaraḥ
purā putra mayā merau tapyatā paramaṃ tapaḥ
      putra hetor mahārāja stava eṣo 'nukīrtitaḥ
labdhavān asmi tān kāmān ahaṃ vai pāṇḍunandana
      tathā tvam api śarvād dhi sarvān kāmān avāpsyasi
catuḥ śīrṣas tataḥ prāha śakrasya dayitaḥ sakhā
      ālambayāna ity eva viśrutaḥ karuṇātmakaḥ
mayā gokarṇam āsādya tapas taptvā śataṃ samāḥ
      ayonijānāṃ dāntānāṃ dharmajñānāṃ suvarcasām
ajarāṇām aduḥkhānāṃ śatavarṣa sahasriṇām
      labdhaṃ putraśataṃ śarvāt purā pāṇḍunṛpātmaja
vālmīkiś cāpi bhagavān yudhiṣṭhiram abhāṣata
      vivāde sāmni munibhir brahmaghno vai bhavān iti
      uktaḥ kṣaṇena cāviṣṭas tenādharmeṇa bhārata
so 'ham īśānam anagham astauṣaṃ śaraṇaṃ gataḥ
      muktaś cāsmy avaśaḥ pāpāt tato duḥkhavināśanaḥ
      āha māṃ tripuraghno vai yaśas te 'gryaṃ bhaviṣyati
jāmadagnyaś ca kaunteyam āha dharmabhṛtāṃ varaḥ
      ṛṣimadhye sthitas tāta tapann iva vibhāvasuḥ
pitṛvipra vadhenāham ārto vai pāṇḍavāgraja
     śucir bhūtvā mahādevaṃ gatavāñ śaraṇaṃ nṛpa
nāmabhiś cāstuvaṃ devaṃ tatas tuṣṭo 'bhavad bhavaḥ
     paraśuṃ ca dadau devo divyāny astrāṇi caiva me
pāpaṃ na bhavitā te 'dya ajeyaś ca bhaviṣyasi
     na te prabhavitā mṛtyur yaśasvī ca bhaviṣyasi
āha māṃ bhagavān evaṃ śikhaṇḍī śiva vigrahaḥ
     yad avāptaṃ ca me sarvaṃ prasādāt tasya dhīmataḥ
asito devalaś caiva prāha pāṇḍusutaṃ nṛpam
     śāpāc chakrasya kaunteya cito dharmo 'naśan mama
     tan me dharmaṃ yaśaś cāgryam āyuś caivādadad bhavaḥ
ṛṣir gṛtsamado nāma śakrasya dayitaḥ sakhā
     prāhājamīḍhaṃ bhagavān bṛhaspatisamadyutiḥ
vasiṣṭho nāma bhagavāṃś cākṣuṣasya manoḥ sutaḥ
     śatakrator acintyasya satre varṣasahasrike
     vartamāne 'bravīd vākyaṃ sāmni hy uccārite mayā
rathantaraṃ dvijaśreṣṭha na samyag iti vartate
     samīkṣasva punar buddhyā harṣaṃ tyaktvā dvijottama
     ayajña vāhinaṃ pāpam akārṣīs tvaṃ sudurmate
evam uktvā mahākrodhāt prāha ruṣṭaḥ punar vacaḥ
     prajñayā rahito duḥkhī nityaṃ bhīto vanecaraḥ
     daśavarṣasahasrāṇi daśāṣṭau ca śatāni ca
naṣṭapānīya yavase mṛgair anyaiś ca varjite
     ayajñīya drume deśe rurusiṃhaniṣevite
     bhavitā tvaṃ mṛgaḥ krūro mahāduḥkhasamanvitaḥ
tasya vākyasya nidhane pārtha jāto hy ahaṃ mṛgaḥ
     tato māṃ śaraṇaṃ prāptaṃ prāha yogī maheśvaraḥ
ajaraś cāmaraś caiva bhavitā duḥkhavarjitaḥ
     sāmyaṃ samas tu te saukhyaṃ yuvayor vardhatāṃ kratuḥ
anugrahān evam eṣa karoti bhavagān vibhuḥ
     paraṃ dhātā vidhātā ca sukhaduḥkhe ca sarvadā
acintya eṣa bhagavān karmaṇā manasā girā
     na me tāta yudhi śreṣṭha vidyayā paṇḍitaḥ samaḥ
[jaigīsavya]
     mamāṣṭa guṇam aiśvaryaṃ dattaṃ bhagavatā purā
     yatnenālpena balinā vārāṇasyāṃ yudhiṣṭhira
[gārgya]
     catuḥṣaṣṭyaṅgam adadāt kālajñānaṃ mamādbhutam
     sarasvatyās taṭe tuṣṭo mano yajñena pāṇṭava
tulyaṃ mama sahasraṃ tu sutānāṃ brahmavādinām
     āyuś caiva saputrasya saṃvatsaraśatāyutam
[parāṣara]
     prasādyāhaṃ purā śarvaṃ manasācintayaṃ nṛpa
     mahātapā mahātejā mahāyogī mahāyaśāḥ
     veda vyāsaḥ śriyāvāso brahmaṇyaḥ karuṇātmakaḥ
api nāmepṣitaḥ putro mama syād vai maheśvarāt
     iti matvā hṛdi mataṃ prāha māṃ surasattamaḥ
mayi saṃbhavatas tasya phalāt kṛṣṇo bhaviṣyati
     sāvarṇasya manoḥ sarge saptarṣiś ca bhaviṣyati
vedānāṃ ca sa vai vyastā kuruvaṃśakaras tathā
     itihāsasya kartā ca putras te jagato hitaḥ
bhaviṣyati mahendrasya dayitaḥ sa mahāmuniḥ
     ajaraś cāmaraś caiva parāśara sutas tava
evam uktvā sa bhagavāṃs tatraivāntaradhīyata
     yudhiṣṭhira mahāyogī vīryavān akṣato 'vyayaḥ
[māṇḍavya]
     acauraś caura śaṅkāyāṃ śūle bhinno hy ahaṃ yadā
     tatrasthena stuto devaḥ prāha māṃ vai maheśvaraḥ
mokṣaṃ prāpsyasi śullāc ca jīviṣyasi samārbudam
     rujā śūlakṛtā caiva na te vipra bhaviṣyati
     ādhibhir vyādhibhiś caiva varjitas tvaṃ bhaviṣyasi
pādāc caturthāt saṃbhūta ātmā yasmān mune tava
     tvaṃ bhaviṣyasy anupamo janma vai saphalaṃ kuru
tīrthābhiṣekaṃ saphalaṃ tvam avighnena cāpsyasi
     svargaṃ caivākṣayaṃ vipra vidadhāmi tavorjitam
evam uktvā tu bhagavān vareṇyo vṛṣavāhanaḥ
     maheśvaro mahārāja kṛtti vāsā mahādyutiḥ
     sagaṇo daivataśreṣṭhas tatraivāntaradhīyata
[gālava]
     viśvāmitrābhyanujñāto hy ahaṃ pitaram āgataḥ
     abravīn māṃ tato mātā duḥkhitā rudatī bhṛśam
kauśikenābhyanujñātaṃ putraṃ veda vibhūṣitam
     na tāta taruṇaṃ dāntaṃ pitā tvāṃ paśyate 'nagha
śrutvā jananyā vacanaṃ nirāśo guru darśane
     niyatātmā mahādevam apaśyaṃ so 'bravīc ca mām
pitā mātā ca te tvaṃ ca putra mṛtyuvivarjitāḥ
     bhaviṣyatha viśa kṣipraṃ draṣṭāsi pitaraṃ kṣaye
anujñāto bhagavatā gṛhaṃ gatvā yudhiṣṭhira
     apaśyaṃ pitaraṃ tāta iṣṭiṃ kṛtvā viniḥsṛtam
upaspṛśya gṛhītvedhmaṃ kuśāṃś ca śaraṇād gurūn
     tān visṛjya ca māṃ prāha pitā sāsrāvilekṣaṇaḥ
praṇamantaṃ pariṣvajya mūrdhni cāghrāya pāṇḍava
     diṣṭyā dṛṣṭo 'si me putrakṛtavidya ihāgataḥ
[v]
     etāny atyadbhutāny eva karmāṇy atha mahātmanaḥ
     proktāni munibhiḥ śrutvā vismayām āsa pāṇḍavaḥ
tataḥ kṛṣṇo 'bravīd vākyaṃ punar matimatāṃ varaḥ
     yudhiṣṭhiraṃ dharmanityaṃ puruhūtam iveśvaraḥ
ādityacandrāv anilānalau ca; dyaur bhūmir āpo vasavo 'tha viśve
     dhātāryamā śukravṛhaspatī ca; rudrāḥ sa sādhyā varuṇo vittagopaḥ
brahmā śakro māruto brahmasatyaṃ; vedā yajñā dakṣiṇā veda vāhāḥ
     somo yaṣṭā yac ca havyaṃ haviś ca; rakṣā dīkṣāniyamā ye ca ke cit
svāhā vaṣaḍ brāhmaṇāḥ saurabheyā; dharmaṃ cakraṃ kālacakraṃ caraṃ ca
     yaśo damo buddhimatī sthitiś ca; śubhāśubhaṃ munayaś caiva sapta
agryā buddhir manasā darśane ca; sparśe siddhiḥ karmaṇāṃ yā ca siddhiḥ
     gaṇā devānām ūṣmapāḥ somapāś ca; lekhāḥ suyāmās tuṣitā brahma kāyāḥ
ābhāsvarā gandhapā dṛṣṭipāś ca; vācā viruddhāś ca mano viruddhāḥ
     śuddhāś ca nirvāṇaratāś ca devāḥ; sparśāśanā darśapā ājyapāś ca
cintā gatā ye ca deveṣu mukhyā; ye cāpy anye devatāś cājamīḍha
     suparṇagandharvapiśācadānavā; yakṣās tathā pannagāś cāraṇāś ca
sūkṣmaṃ sthūlaṃ mṛdu yac cāpy asūkṣmaṃ; sukhaṃ duḥkhaṃ sukhaduḥkhāntaraṃ ca
     sāṃkhyaṃ yogaṃ yat parāṇāṃ paraṃ ca; śarvāj jātaṃ viddhi yat kīrtitaṃ me
tat saṃbhūtā bhūtakṛto vareṇyāḥ; sarve devā bhuvanasyāsya gopāḥ
     āviśyemāṃ dharaṇīṃ ye 'bhyarakṣan; purātanīṃ tasya devasya sṛṣṭim
vicinvantaṃ manasā toṣṭuvīmi; kiṃ cit tattvaṃ prāṇahetor nato 'smi
     dadātu devaḥ sa varān iheṣṭān; abhiṣṭuto naḥ prabhur avyayaḥ sadā
imaṃ stavaṃ saṃniyamyendriyāṇi; śucir bhūtvā yaḥ puruṣaḥ paṭheta
     abhagna yogo niyato 'bdam ekaṃ; sa prāpnuyād aśvamedhe phalaṃ yat
vedān kṛtsnān brāhmaṇaḥ prāpnuyāc ca; jayed rājā pṛthivīṃ cāpi kṛtsnām
     vaiśyo lābhaṃ prāpnuyān naipuṇaṃ ca; śūdro gatiṃ pretya tathā sukhaṃ ca
stavarājam imaṃ kṛtvā rudrāya dadhire manaḥ
     sarvadoṣāpahaṃ puṇyaṃ pavitraṃ ca yaśasvinam
yāvanty asya śarīreṣu romakūpāṇi bhārata
     tāvad varṣasahasrāṇi svarge vasati mānavaḥ
