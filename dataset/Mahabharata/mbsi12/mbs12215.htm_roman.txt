[y]
      yad idaṃ karma loke 'smiñ śubhaṃ vā yadi vāśubham
      puruṣaṃ yojayaty eva phalayogena bhārata
kartā svit tasya puruṣa utāho neti saṃśayaḥ
      etad icchāmi tattvena tvattaḥ śrotuṃ pitāmaha
[bhī]
      atrāpy udāharantīmam itihāsaṃ purātanam
      prahrādasya ca saṃvādam indrasya ca yudhiṣṭhira
asaktaṃ dhūtapāpmānaṃ kule jātaṃ bahuśrutam
      astambham anahaṃkāraṃ sattvasthaṃ samaye ratam
tulyanindāstutiṃ dāntaṃ śūnyāgāra niveśanam
      carācarāṇāṃ bhūtānāṃ viditaprabhavāpyayam
akrudhyantam ahṛṣyantam apriyeṣu priyeṣu ca
      kāñcane vātha loṣṭe vā ubhayoḥ samadarśanam
ātmaniḥśreyasajñāne dhīraṃ niścita niścayam
      parāvarajñaṃ bhūtānāṃ sarvajñaṃ samadarśanam
śakraḥ prahrādam āsīnam ekānte saṃyatendriyam
      bubhutsamānas tat prajñām abhigamyedam abravīt
yaiḥ kaiścīt saṃmato loke guṇaiḥ syāt puruṣo nṛṣu
      bhavaty anapagān sarvāṃs tān guṇāṁl lakṣayāmahe
atha te lakṣyate buddhiḥ samā bāla janair iha
     ātmānaṃ manyamānaḥ sañ śreyaḥ kim iha manyase
baddhaḥ pāśaiś cyutaḥ sthānād dviṣatāṃ vaśam āgataḥ
     śriyā vihīnaḥ prahrāda śocitavye na śocasi
prajñā lābhāt tu daiteya utāho dhṛtimattayā
     prahrāda svastharūpo 'si paśyan vyasanam ātmanaḥ
iti saṃcoditas tena dhīro niścita niścayaḥ
     uvāca ślakṣṇayā vācā svāṃ prajñām anuvarṇayan
pravṛttiṃ ca nivṛttiṃ ca bhūtānāṃ yo na budhyate
     tasya stambho bhaved bālyān nāsti stambho 'nupaśyataḥ
svabhāvāt saṃpravartante nivartante tathaiva ca
     sarve bhāvās tathā bhāvāḥ puruṣārtho na vidyate
puruṣārthasya cābhāve nāsti kaś cit svakārakaḥ
     svayaṃ tu kurvatas tasya jātu māno bhaved iha
yas tu kartāram ātmānaṃ manyate sādhvasādhunoḥ
     tasya doṣavatī prajñā svamūrty ajñeti me matiḥ
yadi syāt puruṣaḥ kartā śakrātma śreyase dhruvam
     ārambhās tasya sidhyeran na ca jātu parāhavet
aniṣṭasya hi nirvṛttir anivṛttiḥ priyasya ca
     lakṣyate yatamānānāṃ puruṣārthas tataḥ kutaḥ
aniṣṭasyābhinirvṛttim iṣṭasaṃvṛttim eva ca
     aprayatnena paśyāmaḥ keṣāṃ cit tat svabhāvataḥ
pratirūpa dharāḥ ke cid dṛśyante buddhisattamāḥ
     virūpebhyo 'lpabuddhibhyo lipsamānā dhanāgamam
svabhāvapreritāḥ sarve niviśante guṇā yadā
     śubhāśubhās tadā tatra tasya kiṃ mānakāraṇam
svabhāvād eva tat sarvam iti me niścitā matiḥ
     ātmapratiṣṭhitā prajñā mama nāsti tato 'nyathā
karmajaṃ tv iha manye 'haṃ phalayogaṃ śubhāśubham
     karmaṇāṃ viṣayaṃ kṛtsnam ahaṃ vakṣyāmi tac chṛṇu
yathā vedayate kaś cid odanaṃ vāyaso vadan
     evaṃ sarvāṇi karmāṇi svabhāvasyaiva lakṣaṇam
vikārān eva yo veda na veda prakṛtiṃ parām
     tasya stambho bhaved bālyān nāsti stambho 'nupaśyataḥ
svabhāvabhāvino bhāvān sarvān eveha niścaye
     budhyamānasya darpo vā māno vā kiṃ kariṣyati
veda dharmavidhiṃ kṛtsnaṃ bhūtānāṃ cāpy anityatām
     tasmāc chakra na śocāmi sarvaṃ hy evedam antavat
nirmamo nirahaṃkāro nirīho muktabandhanaḥ
     svastho 'vyapetaḥ paśyāmi bhūtānāṃ prabhavāpyayau
kṛtaprajñasya dāntasya vitṛṣṇasya nirāśiṣaḥ
     nāyāsa vidyate śakra paśyato lokavidyayā
prakṛtau ca vikāre ca na me prītir na ca dviṣe
     dveṣṭāraṃ na ca paśyāmi yo mamādya mamāyate
nordhvaṃ nāvān na tiryak ca na kva cic chakra kāmaye
     na vijñāne na vijñeye nājñāne śarma vidyate
[ṣakra]
     yenaiṣā labhyate prajñā yena śāntir avāpyate
     prabrūhi tam upāyaṃ me samyak prahrāda pṛcchate
[prahlāda]
     ārjavenāpramādena prasānenātmavattayā
     vṛddhaśuśrūsayā śakra puruṣo labhate mahat
svabhāvāl labhate prajñāṃ śāntim eti svabhāvataḥ
     svabhāvād eva tat sarvaṃ yat kiṃ cid anupaśyasi
[bhī]
     ity ukto daitya patinā śakro vismayam āgamat
     prītimāṃś ca tadā rājaṃs tad vākyaṃ pratyapūjayat
sa tadābhyarcya daityendraṃ trailokyapatir īśvaraḥ
     asurendram upāmantya jagāma svaṃ niveśanam
