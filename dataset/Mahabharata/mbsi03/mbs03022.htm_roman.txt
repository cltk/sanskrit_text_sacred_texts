[vā]
      evaṃ sa puruṣavyāghra śālvo rājñāṃ mahāripuḥ
      yudhyamāno mayā saṃkhye viyad abhyāgamat punaḥ
tataḥ śataghnīś ca mahāgadāś ca; dīptaṃś ca śūlān musalān asīṃś ca
      cikṣepa roṣān mayi mandabuddhiḥ; śālvo mahārāja jayābhikāṅkṣī
tān āśugair āpatato 'ham āśu; nivārya tūrṇaṃ khagamān kha eva
      dvidhā tridhā cācchinam āśu mukhais; tato 'ntarikṣe ninado babhūva
tataḥ śatasahasreṇa śarāṇāṃ nataparvaṇām
      dārukaṃ vājinaś caiva rathaṃ ca samavākirat
tato mām abravīd vīra dāruko vihvalann iva
      sthātavyam iti tiṣṭhāmi śālva bāṇaprapīḍitaḥ
iti tasya niśamyāhaṃ sāratheḥ karuṇaṃ vacaḥ
      avekṣamāṇo yantāram apaśyaṃ śarapīḍitam
na tasyorasi no mūrdhni na kāye na bhujadvaje
      antaraṃ pāṇḍavaśreṣṭha paśyāmi nahataṃ śaraiḥ
sa tu bāṇavarotpīḍād visravaty asṛg ulbaṇam
      abhivṛṣṭo yathā medhair girir gairikadhātumān
abhīṣu hastaṃ taṃ dṛṣṭvā sīdantaṃ sārathiṃ raṇe
      astambhayaṃ mahābāho śālva bāṇaprapīḍitam
atha māṃ puruṣaḥ kaś cid dvārakā nilayo 'bravīt
     tvarito ratham abhyetya sauhṛdād iva bhārata
āhukasya vaco vīra tasyaiva paricārakaḥ
     viṣaṇṇaḥ sannakaṇṭho vai tan nibodha yudhiṣṭhiraḥ
dvārakādhipatir vīra āha tvām āhuko vacaḥ
     keśaveha vijānīṣva yat tvāṃ pitṛsakho 'bravīt
upayātvādya śālvena dvārakāṃ vṛṣṇinandana
     viṣakte tvayi durdharṣa hataḥ śūra suto balāt
tad alaṃ sādhu yuddhena nivartasva janārdana
     dvārakām eva rakṣasva kāryam etan mahat tava
ity ahaṃ tasya vacanaṃ śrutvā paramadurmanāḥ
     niścayaṃ nādhigacchāmi kartavyasyetarasya vā
sātyakiṃ baladevaṃ ca pradyumnaṃ ca mahāratham
     jagarhe manasā vīra tac chrutvā vipriyaṃ vacaḥ
ahaṃ hi dvārakāyāś ca pituś ca kurunandana
     teṣu rakṣāṃ samādhāya prayātaḥ saubhapātane
baladevo mahābāhuḥ kac cij jīvati śatruhā
     sātyakī raukmiṇeyaś ca cārudeṣṇaś ca vīryavān
     sāmbaprabhṛtayaś caivety aham āsaṃ sudurmanāḥ
eteṣu hi naravyāghra jīvatsu na kathaṃ cana
     śakyaḥ śūra suto hantum api vajrabhṛtā svayam
hataḥ śūra suto vyaktaṃ vyaktaṃ te ca parāsavaḥ
     baladeva mukhāḥ sarve iti me niścitā matiḥ
so 'haṃ sarvavināśaṃ taṃ cintayāno muhur muhuḥ
     suvihvalo mahārāja punaḥ śālvam ayodhayam
tato 'paśyaṃ mahārāja prapatantam ahaṃ tadā
     saubhāc chūra sutaṃ vīra tato māṃ moha āviśat
tasya rūpaṃ prapatataḥ pitur mama narādhipa
     yayāteḥ kṣīṇapuṇyasya svargād iva mahītalam
viśīrṇagalitoṣṇīṣaḥ prakīrṇāmbara mūrdhajaḥ
     prapatan dṛśyate ha sma kṣīṇapuṇya iva grahaḥ
tataḥ śārṅgaṃ dhanuḥśreṣṭhaṃ karāt prapatitaṃ mama
     mohāt sannaś ca kaunteya rathopastha upāviśam
tato hāhākṛtaṃ sarvaṃ sainyaṃ me gatacetanam
     māṃ dṛṣṭvā rathanīḍasthaṃ gatāsum iva bhārata
prasārya bāhū patataḥ prasārya caraṇāv api
     rūpaṃ pitur apaśyaṃ tac chakuneḥ patito yathā
taṃ patantaṃ mahābāho śūlapaṭṭiśapāṇayaḥ
     abhighnanto bhṛśaṃ vīrā mama ceto vyakampayan
tato muhūrtāt pratilabhya saṃjñām; ahaṃ tadā vīra mahāvimarde
     na tatra saubhaṃ na ripuṃ na śālvaṃ; paśyāmi vṛddhaṃ pitaraṃ na cāpi
tato mamāsīn manasi pāyeyam iti niścitam
     prabuddho 'smi tato bhūyaḥ śataśo vikirañ śarān
