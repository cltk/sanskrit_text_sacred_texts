[dhṛ]
      yat tadā prāviśat pāṇḍūn ācāryaḥ kupito vaśī
      utkvā duryodhanaṃ samyaṅ mama śāstrātigaṃ sutam
praviśya vicarantaṃ ca raṇe śūram avasthitam
      kathaṃ droṇaṃ maheṣvāsaṃ pāṇḍavāḥ paryavārayan
ke 'rakṣan dakṣiṇaṃ cakram ācāryasya mahātmanaḥ
      ke cottaram arakṣanta nighnataḥ śātravān raṇe
nṛtyan sa rathamārgeṣu sarvaśastrabhṛtāṃ varaḥ
      dhūmaketur iva kruddhaḥ kathaṃ mṛtyum upeyivān
[s]
      sāyāhne saindhavaṃ hatvā rājñā pārthaḥ sametya ca
      sātyakiś ca maheṣvāso droṇam evābhyadhāvatām
tathā yudhiṣṭhiras tūrṇaṃ bhīmasenaś ca pāṇḍavaḥ
      pṛthak camūbhyāṃ saṃsaktau droṇam evābhyadhāvatām
tathaiva nakulo dhīmān sahadevaś ca durjayaḥ
      dhṛṣṭadyumnaḥ śatānīko virāṭaś ca sa kekayaḥ
      matsyāḥ śālveya senāś ca droṇam eva yayur yudhi
drupadaś ca tathā rājā pāñcālair abhirakṣitaḥ
      dhṛṣṭadyumna pitā rājan droṇam evābhyavartata
draupadeyā maheṣvāsā rākṣasaś ca ghaṭotkacaḥ
      sa senās te 'bhyavartanta droṇam eva mahādyutim
prabhadrakaś ca pāñcālāḥ ṣaṭ sahasrāḥ prahāriṇaḥ
     droṇam evābhyavartanta puraskṛtya śikhaṇḍinam
tathetare naravyāghrāḥ pāṇḍavānāṃ mahārathāḥ
     sahitāḥ saṃnyavartanta droṇam eva dvijarṣabham
teṣu śūreṣu yuddhāya gateṣu bharatarṣabha
     babhūva rajanī ghorā bhīrūṇāṃ bhayavardhinī
yodhānām aśivā raudrā rājann antakagāminī
     kuñjarāśvamanuṣyāṇāṃ prāṇānta karaṇī tadā
tasyāṃ rajanyāṃ ghorāyāṃ nadantyaḥ sarvataḥ śivāḥ
     nyavedayan bhayaṃ ghoraṃ sa jvālakavalair mukhaiḥ
ulūkāś cāpy adṛśyanta śaṃsanto vipulaṃ bhayam
     viśeṣataḥ kauravāṇāṃ dhvajinyām atidāruṇam
tataḥ sainyeṣu rājendra śabdaḥ samabhavan mahān
     bherīśabdena mahatā mṛdaṅgānāṃ svanena ca
gajānāṃ garjitaiś cāpi turaṅgāṇāṃ ca heṣitaiḥ
     khuraśabdanipātaiś ca tumulaḥ sarvato 'bhavat
tataḥ samabhavad yuddhaṃ saṃdhyāyām atidāruṇam
     droṇasya ca mahārāja sṛñjayānāṃ ca sarvaśaḥ
tamasā cāvṛte loke na prājñāyata kiṃ cana
     sainyena rajasā caiva samantād utthitena ha
narasyāśvasya nāgasya samasajjata śoṇitam
     nāpaśyāma rajo bhaumaṃ kaśmalenābhisaṃvṛtāḥ
rātrau vaṃśavanasyeva dahyamānasya parvate
     ghoraś cāṭacaṭā śabdaḥ śastrāṇāṃ patatām abhūt
naiva sve na pare rājan prājñāyanta tamovṛte
     unmattam iva tat sarvaṃ babhūva rajanī mukhe
bhaumaṃ rajo 'tha rājendra śoṇitena praśāmitam
     śātakaumbhaiś ca kavacair bhūṣaṇaiś ca tamo 'bhyagāt
tataḥ sā bhāratī senā maṇihemavibhūṣitā
     dyur ivāsīt sa nakṣatrā rajanyāṃ bharatarṣabha
gomāyubaḍa saṃghuṣṭā śaktidhvajasamākulā
     dāruṇābhirutā ghorā kṣveḍitotkruṣṭa nāditā
tato 'bhavan mahāśabdas tumulo lomaharṣaṇaḥ
     samāvṛṇvan diśaḥ sarvā mahendrāśaninisvanaḥ
sā niśīthe mahārāja senādṛśyata bhāratī
     aṅgadaiḥ kuṇḍalair niṣkaiḥ śastaiś caivāvabhāsitā
tatra nāgā rathāś caiva jāmbūnadavibhūṣitāḥ
     niśāyāṃ pratyadṛśyanta meghā iva sa vidyutaḥ
ṛṣṭiśaktigadā bāṇamusala prāsapaṭṭiśāḥ
     saṃpatanto vyadṛśyanta bhrājamānā ivāgnayaḥ
duryodhana purovātāṃ rathanāgabalāhakām
     vāditraghoṣastanitāṃ cāpavidyud dhvajair vṛtām
droṇa pāṇḍava parjanyāṃ khaḍgaśakti gadāśanim
     śaradhārāstra pavanāṃ bhṛśaṃ śītoṣṇasaṃkulām
ghorāṃ vismāpanīm ugrāṃ jīvitac chidam aplavām
     tāṃ prāviśann atibhayāṃ senāṃ yuddhacikīrṣavaḥ
tasmin rātrimukhe ghore mahāśabdaninādite
     bhīrūṇāṃ trāsajanane śūrāṇāṃ harṣavardhane
rātriyuddhe tadā ghore vartamāne sudāruṇe
     droṇam abhyadravan kruddhāḥ sahitāḥ pāṇḍusṛñjayāḥ
ye ye pramukhato rājan nyavartanta mahātmanaḥ
     tān sarvān vimukhāṃś cakre kāṃś cin ninye yamakṣayam
