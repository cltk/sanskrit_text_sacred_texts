ācacakṣe 'tha sadbhāvaṃ lakṣmaṇasya mahātmanaḥ
 bharatāyāprameyāya guho gahanagocaraḥ
taṃ jāgrataṃ guṇair yuktaṃ varacāpeṣudhāriṇam
 bhrātṛ guptyartham atyantam ahaṃ lakṣmaṇam abravam
iyaṃ tāta sukhā śayyā tvadartham upakalpitā
 pratyāśvasihi śeṣvāsyāṃ sukhaṃ rāghavanandana
ucito 'yaṃ janaḥ sarve duḥkhānāṃ tvaṃ sukhocitaḥ
 dharmātmaṃs tasya guptyarthaṃ jāgariṣyāmahe vayam
na hi rāmāt priyataro mamāsti bhuvi kaś cana
 motsuko bhūr bravīmy etad apy asatyaṃ tavāgrataḥ
asya prasādād āśaṃse loke 'smin sumahad yaśaḥ
 dharmāvāptiṃ ca vipulām arthāvāptiṃ ca kevalām
so 'haṃ priyasakhaṃ rāmaṃ śayānaṃ saha sītayā
 rakṣiṣyāmi dhanuṣpāṇiḥ sarvaiḥ svair jñātibhiḥ saha
na hi me 'viditaṃ kiṃ cid vane 'smiṃś carataḥ sadā
 caturaṅgaṃ hy api balaṃ prasahema vayaṃ yudhi
evam asmābhir uktena lakṣmaṇena mahātmanā
 anunītā vayaṃ sarve dharmam evānupaśyatā
kathaṃ dāśarathau bhūmau śayāne saha sītayā
 śakyā nidrāmayā labdhuṃ jīvitaṃ vā sukhāni vā
yo na devāsuraiḥ sarvaiḥ śakyaḥ prasahituṃ yudhi
 taṃ paśya guha saṃviṣṭaṃ tṛṇeṣu saha sītayā
mahatā tapasā labdho vividhaiś ca pariśramaiḥ
 eko daśarathasyaiṣa putraḥ sadṛśalakṣaṇaḥ
asmin pravrājite rājā na ciraṃ vartayiṣyati
 vidhavā medinī nūnaṃ kṣipram eva bhaviṣyati
vinadya sumahānādaṃ śrameṇoparatāḥ striyaḥ
 nirghoṣoparataṃ nūnam adya rājaniveśanam
kausalyā caiva rājā ca tathaiva jananī mama
 nāśaṃse yadi te sarve jīveyuḥ śarvarīm imām
jīved api hi me mātā śatrughnasyānvavekṣayā
 duḥkhitā yā tu kausalyā vīrasūr vinaśiṣyati
atikrāntam atikrāntam anavāpya manoratham
 rājye rāmam anikṣipya pitā me vinaśiṣyati
siddhārthāḥ pitaraṃ vṛttaṃ tasmin kāle hy upasthite
 pretakāryeṣu sarveṣu saṃskariṣyanti bhūmipam
ramyacatvarasaṃsthānāṃ suvibhaktamahāpathām
 harmyaprāsādasaṃpannāṃ sarvaratnavibhūṣitām
gajāśvarathasaṃbādhāṃ tūryanādavināditām
 sarvakalyāṇasaṃpūrṇāṃ hṛṣṭapuṣṭajanākulām
ārāmodyānasaṃpūrṇāṃ samājotsavaśālinīm
 sukhitā vicariṣyanti rājadhānīṃ pitur mama
api satyapratijñena sārdhaṃ kuśalinā vayam
 nivṛtte samaye hy asmin sukhitāḥ praviśemahi
paridevayamānasya tasyaivaṃ sumahātmanaḥ
 tiṣṭhato rājaputrasya śarvarī sātyavartata
prabhāte vimale sūrye kārayitvā jaṭā ubhau
 asmin bhāgīrathī tīre sukhaṃ saṃtāritau mayā
jaṭādharau tau drumacīravāsasau; mahābalau kuñjarayūthapopamau
 vareṣucāpāsidharau paraṃtapau; vyavekṣamāṇau saha sītayā gatau
