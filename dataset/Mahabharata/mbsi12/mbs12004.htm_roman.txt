[nārada]
      karṇas tu samavāpyaitad astraṃ bhārgavanandanāt
      duryodhanena sahito mumude bharatarṣabha
tataḥ kadā cid rājānaḥ samājagmuḥ svayaṃvare
      kaliṅga viṣaye rājan rājñaś citrāṅgadasya ca
śrīmadrājapuraṃ nāma nagaraṃ tatra bhārata
      rājānaḥ śataśas tatra kanyārthaṃ samupāgaman
śutvā duryodhanas tatra sametān sarvapārthivān
      rathena kāñcanāṅgena karṇena sahito yayau
tataḥ svayaṃvare tasmin saṃpravṛtte mahotsave
      samāpetur nṛpatayaḥ kanyārthe nṛpasattama
śiśupālo jarāsaṃdho bhīṣmako vakra eva ca
      kapota romā nīlaś ca rukmī ca dṛḍhavikramaḥ
sṛgālaś ca mahārāja strī rājyādhipatiś ca yaḥ
      aśokaḥ śatadhanvā ca bhojo vīraś ca nāmataḥ
ete cānye ca bahavo dakṣiṇāṃ diśam āśritāḥ
      mlecchācāryāś ca rājānaḥ prācyodīcyaś ca bhārata
kāñcanāṅgadinaḥ sarve baddhajāmbūnada srajaḥ
      sarve bhāsvaradehāś ca vyāghrā iva madotkaṭāḥ
tataḥ samupaviṣṭeṣu teṣu rājasu bhārata
     viveśa raṅgaṃ sā kanyā dhātrī varṣadharānvitā
tataḥ saṃśrāvyamāṇeṣu rājñāṃ nāmasu bhārata
     atyakrāmad dhārtarāṣṭraṃ sā kanyā varavarṇinī
duryodhanas tu kauravyo nāmarṣayata laṅghanam
     pratyaṣedhac ca tāṃ kanyām asatkṛtya narādhipān
sa vīryamadamattatvād bhīṣmadroṇāv upāśritaḥ
     ratham āropya tāṃ kanyām ājuhāva narādhipān
tam anvayād rathī khaḍgī bhaddha godhāṅgulitravān
     karṇaḥ śasta bhṛtāṃ śreṣṭhaḥ pṛṣṭhataḥ puruṣarṣabha
tato vimardaḥ sumahān rājñām āsīd yudhiṣṭhiraḥ
     saṃnahyatāṃ tanutrāṇi rathān yojayatām api
te 'bhyadhāvanta saṃkruddhāḥ karṇaduryodhanāv ubhau
     śaravarṣāṇi muñcanto meghāḥ parvatayor iva
karṇas teṣām āpatatām ekaikena kṣureṇa ha
     dhanūṃṣi sa śarāvāpāny apātayata bhūtale
tato vidhanuṣaḥ kāṃś cit kāṃś cid udyatakārmukān
     kāṃś cid udvahato bāṇān rathaśakti gadās tathā
lāghavād ākulī kṛtyakarṇaḥ praharatāṃ varaḥ
     hatasūtāṃś ca bhūyiṣṭhān avajigye narādhipān
te svayaṃ tvarayanto 'śvān yāhi yāhīti vādinaḥ
     vyapeyus te raṇaṃ hitvā rājāno bhagnamānasāḥ
duryodhanas tu karṇena pālyamāno 'bhyayāt tadā
     hṛṣṭaḥ kanyām upādāya naragaṃ nāgasāhvayam
