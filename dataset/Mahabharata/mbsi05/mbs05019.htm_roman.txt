[v]
      yuyudhānas tato vīraḥ sātvatānāṃ mahārathaḥ
      mahatā caturaṅgeṇa balenāgād yudhiṣṭhiram
tasya yodhā mahāvīryā nānādeśasamāgatāḥ
      nānāpraharaṇā vīrāḥ śobhayāṃ cakrire balam
paraśvadhair bhiṇḍa bālaiḥ śaktitomaramudgaraiḥ
      śaktyṛṣṭi paraśu prāsaiḥ karavālaiś ca nirmalaiḥ
khaḍgakārmukaniryūhaiḥ śaraiś ca vividhair api
      tailadhautaiḥ prakāśadbhis tad aśobhata vai balam
tasya meghaprakāśasya śastrais taiḥ śobhitasya ca
      babhūva rūpaṃ sainyasya meghasyeva sa vidyutaḥ
akṣauhiṇī hi senā sā tadā yaudhiṣṭhiraṃ balam
      praviśyāntar dhadhe rājan sāgaraṃ kunadī yathā
tathaivākṣauhiṇīṃ gṛhya cedīnām ṛṣabho balī
      dhṛṣṭaketur upāgacchat pāṇḍavān amitaujasaḥ
māgadhaś ca jayatseno jarāsaṃdhir mahābalaḥ
      akṣauhiṇyaiva sainyasya dharmarājam upāgamat
tathaiva pāṇḍyo rājendra sāgarānūpavāsibhiḥ
      vṛto bahuvidhair yodhair yudhiṣṭhiram upāgamat
tasya sainyam atīvāsīt tasmin balasamāgame
     prekṣaṇīyataraṃ rājan suveṣaṃ balavat tadā
drupadasyāpy abhūt senā nānādeśasamāgataiḥ
     śobhitā puruṣaiḥ śūraiḥ putraiś cāsya mahārathaiḥ
tathaiva rājā matsyānāṃ virāṭo vāhinīpatiḥ
     pārvatīyair mahīpālaiḥ sahitaḥ pāṇḍavān iyāt
itaś cetaś ca pāṇḍūnāṃ samājagmur mahātmanām
     akṣauhiṇyas tu saptaiva vividhadhvajasaṃkulāḥ
     yuyutsamānāḥ kurubhiḥ pāṇḍavān samaharṣayan
tathaiva dhārtarāṣṭrasya harṣaṃ samabhivardhayan
     bhagadatto mahīpālaḥ senām akṣauhiṇīṃ dadau
tasya cīnaiḥ kirātaiś ca kāñcanair iva saṃvṛtam
     babhau balam anādhṛṣyaṃ karṇikāravanaṃ yathā
tathā bhūriśravāḥ śūraḥ śalyaś ca kurunandana
     duryodhanam upāyātāv akṣauhiṇyā pṛthak pṛthak
kṛtavarmā ca hārdikyo bhojāndhakabalaiḥ saha
     akṣauhiṇyaiva senāyā duryodhanam upāgamat
tasya taiḥ puruṣavyāghrair vanamālā dharair balam
     aśobhata yathāmattair vanaṃ prakrīḍitair gajaiḥ
jayadratha mukhāś cānye sindhusauvīravāsinaḥ
     ājagmuḥ pṛthivīpālāḥ kampayanta ivācalān
teṣām akṣauhiṇī senā bahulā vibabhau tadā
     vibhūyamānā vātena bahurūpā ivāmbudāḥ
sudakṣiṇaś ca kāmbojo yavanaiś ca śakais tathā
     upājagāma kauravyam akṣauhiṇyā viśāṃ pate
tasya senā samāvāyaḥ śalabhānām ivābabhau
     sa ca saṃprāpya kauravyaṃ tatraivāntar dadhe tadā
tathā māhiṣmatī vāsī nīlo nīlāyudhaiḥ saha
     mahīpālo mahāvīryair dakṣiṇāpathavāsibhiḥ
āvantyau ca mahīpālau mahābalasu saṃvṛtau
     pṛthag akṣauhiṇībhyāṃ tāv abhiyātau suyodhanam
kekayāś ca naravyāghrāḥ sodaryāḥ pañca pārthivāḥ
     saṃharṣayantaḥ kauravyam akṣauhiṇyā samādravan
itaś cetaś ca sarveṣāṃ bhūmipānāṃ mahātmanām
     tisro 'nyāḥ samavartanta vāhinyo bharatarṣabha
evam ekādaśāvṛttāḥ senā duryodhanasya tāḥ
     yuyutsamānāḥ kaunteyān nānā dhvajasamākulāḥ
na hāstinapure rājann avakāśo 'bhavat tadā
     rājñāṃ sabalamukhyānāṃ prādhānyenāpi bhārata
tataḥ pañcanadaṃ caiva kṛtsnaṃ ca kurujāṅgalam
     tathā rohita kāraṇyaṃ maru bhūmiś ca kevalā
ahic chatraṃ kālakūṭaṃ gaṅgākūlaṃ ca bhārata
     vāraṇā vāṭadhānaṃ ca yāmunaś caiva parvataḥ
eṣa deśaḥ suvistīrṇaḥ prabhūtadhanadhānyavān
     babhūva kauraveyāṇāṃ balena susamākulaḥ
tatra sainyaṃ tathāyuktaṃ dadarśa sa purohitaḥ
     yaḥ sapāñcālarājena preṣitaḥ kauravān prati
