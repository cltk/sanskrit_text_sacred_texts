[arj]
      kṛtāstram abhiviśvastam atha māṃ harivāhanaḥ
      saṃspṛśya mūrdhni pāṇibhyām idaṃ vacanam abravīt
na tvam adya yudhā jetuṃ śakyaḥ suragaṇair api
      kiṃ punar mānuṣe loke mānuṣair akṛtātmabhiḥ
      aprameyo 'pradhṛṣyaś ca yuddheṣv apratimas tathā
athābravīt punar devaḥ saṃprahṛṣṭatanūruhaḥ
      astrayuddhe samo vīra na te kaś cid bhaviṣyati
apramattaḥ sadā dakṣaḥ satyavādī jitendriyaḥ
      brahmaṇyaś cāstravic cāsi śūrāś cāsi kurūdvaha
astrāṇi samavāptāni tvayā daśa ca pañca ca
      pañcabhir vidhibhiḥ pārtha na tvayā vidyate samaḥ
prayogam upasaṃhāram āvṛttiṃ ca dhanaṃjaya
      prāyaścittaṃ ca vettha tvaṃ pratighātaṃ ca sarvaśaḥ
tava gurvarthakālo 'yam upapannaḥ paraṃtapa
      pratijānīṣva taṃ kartum ato vetsyāmy ahaṃ param
tato 'ham abruvaṃ rājan devarājam idaṃ vacaḥ
      viṣahyaṃ cen mayā kartuṃ kṛtam eva nibodha tat
tato mām abravīd rājan prahasya balavṛtrahā
      nāviṣahyaṃ tavādyāsti triṣu lokeṣu kiṃ cana
nivātakavacā nāma dānavā mama śatravaḥ
     samudrakukṣim āśritya durge prativasanty uta
tisraḥ koṭyaḥ samākhātās tulyarūpabalaprabhāḥ
     tāṃs tatra jahi kaunteya gurvarthas te bhaviṣyati
tato mātalisaṃyuktaṃ mayūrasamaromabhiḥ
     hayair upetaṃ prādān me rathaṃ divyaṃ mahāprabham
babandha caiva me mūrdhni kitīṭam idam uttamam
     svarūpasadṛśaṃ caiva prādād aṅgavibhūṣaṇam
abhedyaṃ kavacaṃ cedaṃ sparśarūpavad uttamam
     ajarāṃ jyām imāṃ cāpi gāṇḍīve samayojayat
tataḥ prāyām ahaṃ tena syandanena virājatā
     yenājayad devapatir baliṃ vairocaniṃ purā
tato devāḥ sarva eva tena ghoṣeṇa bodhitaḥ
     manvānā devarājaṃ māṃ samājagmur viśāṃ pate
     dṛṣṭvā ca mām apṛcchanta kiṃ kariṣyasi phalguna
tān abruvaṃ yathā bhūtam idaṃ kartāsmi saṃyuge
     nivātakavacānāṃ tu prasthitaṃ māṃ vadhaiṣiṇam
     nibodhata mahābhāgāḥ śivaṃ cāśāsta me 'naghāḥ
tuṣṭuvur māṃ prasannās te yathā devaṃ puraṃdaram
     rathenānena maghavā jitavāñ śambaraṃ yudhi
     namuciṃ balavṛtrau ca prahlāda narakāv api
bahūni ca sahasrāṇi prayutāny arbudāni ca
     rathenānena daityānāṃ jitavān maghavān yudhi
tvam apy etena kaunteya nivātakavacān raṇe
     vijetā yudhi vikramya pureva maghavān vaśī
ayaṃ ca śaṅkhapravaro yena jetāsi dānavān
     anena vijitā lokāḥ śakreṇāpi mahātmanā
pradīyamānaṃ devais tu devadattaṃ jalodbhavam
     pratyahṛhṇaṃ jayāyainaṃ stūyamānas tadāmaraiḥ
sa śaṅkhī kavacī bāṇī pragṛhītaśarāsanaḥ
     dānavālayam atyugraṃ prayāto 'smi yuyutsayā
