[y]
      tathā mahātmanas tasya tapasy ugre ca vartataḥ
      anāthasyeva nidhanaṃ tiṣṭhatsv asmāsu bandhuṣu
durvijñeyā hi gatayaḥ puruṣāṇāṃ matā mama
      yatra vaicitravīryo 'sau dagdha evaṃ davāgninā
yasya putraśataṃ śrīmad abhavad bāhuśālinaḥ
      nāgāyuta balo rājā sa dagdho hi davāgninā
yaṃ purā paryavījanta tālavṛntair varastriyaḥ
      taṃ gṛdhrāḥ paryavījanta dāvāgniparikālitam
sūtamāgadha saṃghaiś ca śayāno yaḥ prabodhyate
      dharaṇyāṃ sa nṛpaḥ śete pāpasya mama karmabhiḥ
na tu śocāmi gāndhārīṃ hataputrāṃ yaśasvinīm
      patilokam anuprāptāṃ tathā bhartṛvrate sthitām
pṛthām eva tu śocāmi yā putraiśvaryam ṛddhimat
      utsṛjya sumahad dīptaṃ vanavāsam arocayat
dhig rājyam idam asmākaṃ dhig balaṃ dhik parākramam
      kṣatradharmaca dhig yasmān mṛtā jīvāmahe vayam
susūkṣmā kila kālasya gatir dvija varottama
      yat samutsṛjya rājyaṃ sā vanavāsam arocayat
yudhiṣṭhirasya jananī bhīmasya vijayasya ca
     anāthavat kathaṃ dagdhā iti muhyāmi cintayan
vṛthā saṃtoṣito vahniḥ khāṇḍave savyasācinā
     upakāram ajānan sa kṛtaghna iti me matiḥ
yatrādahat sa bhagavān mātaraṃ savyasācinaḥ
     kṛtvā yo brāhmaṇac chadma bhikṣārthī samupāgataḥ
     dhig agniṃ dhik ca pārthasya viśrutāṃ satyasaṃdhatām
idaṃ kaṣṭataraṃ cānyad bhagavan pratibhāti me
     vṛthāgninā samāyogo yad abhūt pṛthivīpateḥ
tathā tapasvinas tasya rājarṣeḥ kauravasya ha
     katham evaṃvidho mṛtyuḥ praśāsya pṛthivīm imām
tiṣṭhatsu mantrapūteṣu tasyāgniṣu mahāvane
     vṛthāgninā samāyukto niṣṭhāṃ prāptaḥ pitā mama
manye pṛthā vepamānā kṛṣā dhamani saṃtatā
     hā tāta dharmarājeti samākrandan mahābhaye
bhīma paryāpnuhi bhayād iti caivābhivāśatī
     samantataḥ parikṣiptā mātā me 'bhūd davāgninā
sahadevaḥ priyas tasyāḥ putrebhyo 'dhika eva tu
     na caināṃ mokṣayām āsa vīro mādravatīsutaḥ
tac chrutvā ruruduḥ sarve samāliṅgya parasparam
     pāṇḍavāḥ pañca duḥkhārtā bhūtānīva yugakṣaye
teṣāṃ tu puruṣendrāṇāṃ rudatāṃ rudhita svanaḥ
     prāsādābhoga saṃruddho anvarautsīt sa rodasī
