[vai]
      kāmyakaṃ prāpya kaunteyā yudhiṣṭhirapurogamāḥ
      kṛtātithyā munigaṇair niṣeduḥ saha kṛṣṇayā
tatas tān pariviśvastān vasataḥ pāṇḍunandanān
      brāhmaṇā bahavas tatra samantāt paryavārayan
athābravīd dvijaḥ kaś cid arjunasya priyaḥ sakhā
      eṣyatīha mahābāhur vaśīśaurir udāradhīḥ
viditā hi harer yūyam ihāyātāḥ kurūdvahāḥ
      sadā hi darśanākāṅkṣī śreyo 'nveṣī ca vo hariḥ
bahu vatsara jīvī ca mārkaṇḍeyo mahātapaḥ
      svādhyāyatapasā yuktaḥ kṣipraṃ yuṣmān sameṣyati
tathaiva tasya bruvataḥ pratyadṛṣyata keśavaḥ
      saiṅkya sugrīva yuktena rathena rathināṃ varaḥ
maghavān iva paulomyā sahitaḥ satyabhāmayā
      upāyād devakīputro didṛkṣuḥ kurusattamān
avatīrya rathāt kṛṣṇo dharmarājaṃ yathāvidhi
      vavande mudito dhīmān bhīmaṃ ca balināṃ varam
pūjayām āsa daumyaṃ ca yamābhyām abhivāditaḥ
      pariṣvajya guḍākeśaṃ draupadīṃ paryasāntvayat
sa dṛṣṭvā phalgunaṃ vīraṃ cirasya priyam āgatam
     paryaṣvajata dāśārhaḥ punaḥ punar ariṃdamam
tathaiva satyabhāmāpi draupadīṃ pariṣasvaje
     pāṇḍavānāṃ priyaṃ bhāryāṃ kṛṣṇasya mahiṣī priyā
tatas te pāṇḍavāḥ sarve sabhāryāḥ sapurohitāḥ
     ānarcuḥ puṇḍarīkākṣaṃ parivavruś ca sarvaśaḥ
kṛṣṇas tu pārthena sametya vidvān; dhanaṃjayenāsuratarjanena
     babhau yathā bhūpa patir mahātmā; sametya sākṣād bhagavān guhena
tataḥ samastāni kirīṭamālī; vaneṣu vṛttāni gadāgrajāya
     uktvā yathāvat punar anvapṛcchat; kathaṃ subhadrā ca tathābhumanyuḥ
sa pūjayitvā madhuhā yathāvan; pārthāṃś ca kṛṣṇāṃ ca purohitaṃ ca
     uvāca rājānam abhipraśaṃsan; yudhiṣṭhiraṃ tatra sahopaviśya
dharmaḥ paraḥ pāṇḍava rājyalābhāt; tasyārtham āhus tapa eva rājan
     satyārjavābhyāṃ caratā svadharmaṃ; jitas tavāyaṃ ca paraś ca lokaḥ
aghītam agre caratā vratāni samyag; dhanurvedam avāpya kṛtsnam
     kṣātreṇa dharmaṇa vasūni labdhvā; sarve hy avāptāḥ kratavaḥ purāṇāḥ
na grāmyadharmeṣu ratis tavāsti; kāmān na kiṃ cit kuruṣe narendra
     na cārthalobhāt prajahāsi dharmaṃ; tasmāt svabhāvād asi dharmarājaḥ
dhānaṃ ca satyaṃ ca tapo ca rājañ; śraddhā ca śāntiś ca dhṛtiḥ kṣamā ca
     avāpya rāṣṭrāṇi vasūni bhogān; eṣā parā pārtha sadā ratis te
yadā janaughaḥ kurujāṅgalānāṃ; kṛṣṇāṃ sabhāyām avaśām apaśyat
     apetadharmavyavahāra vṛttaṃ; saheta tat pāṇḍava kas tvadanyaḥ
asaṃśayaṃ sarvasamṛddhakāmaḥ; kṣipraṃ prajāḥ pālayitāsi samyak
     ime vayaṃ nigrahaṇe kurūṇāṃ; yadi pratijñā bhavataḥ samāptā
dhaumyaṃ ca kṛṣṇāṃ ca yudhiṣṭhiraṃ ca; yamau ca bhīmaṃ ca daśārha siṃhaḥ
     uvāca diṣṭyā bhavatāṃ śivena; prāptaḥ kirīṭī muditaḥ kṛtāstraḥ
provāca kṛṣṇām api yājñasenīṃ; daśārha bhartā sahitaḥ suhṛdbhiḥ
     kṛṣṇe dhanurveda ratipradhānāḥ; satyavratās te śiśavaḥ suśīlāḥ
     sadbhiḥ sadaivācaritaṃ samādhiṃ; caranti putrās tava yājñaseni
rājyena rāṣṭraiś ca nimantryamāṇāḥ; pitrā ca kṛṣṇe tava sodaraiś ca
     na yajñasenasya na mātulānāṃ; gṛheṣu bālā ratim āpnuvanti
ānartam evābhimukhāḥ śivena; gatvā dhanurveda ratipradhānāḥ
     tavātmajā vṛṣṇipuraṃ praviśya; na daivatebhyaḥ spṛhayanti kṛṣṇe
yathā tvam evārhasi teṣu vṛttiṃ; prayoktum āryā ca yathaiva kuntī
     teṣv apramādena sadā karoti; tathāca bhūyo ca tathā subhadrā
yathāniruddhasya yathābhimanyor; yathā sunīthasya yathaiva bhānoḥ
     tathā vinetā ca gatiś ca kṛṣṇe; tavātmajānām api raukmiṇeyaḥ
gadāsicarma grahaṇeṣu śūrān; astreṣu śikṣāsu rathāśvayāne
     samyag vinetā vinayaty atandrīs; tāṃś cābhimanyuḥ satataṃ kumāraḥ
sa cāpi samyak praṇidhāya śikṣām; astrāṇi caiṣāṃ guruvat pradāya
     tavātmajānāṃ ca tathābhimanyoḥ; parākramais tuṣyati raukmiṇeyaḥ
yadā vihāraṃ prasamīkṣamāṇāḥ; prayānti putrās tava yājñaseni
     ekaikam eṣām anuyānti tatra; rathāś ca yānāni ca dantinaś ca
athābravīd dharmarājaṃ tu kṛṣṇo; daśārha yodhāḥ kukurāndhakāś ca
     ete nideśaṃ tava pālayanti tiṣṭhanti; yatrecchasi tatra rājan
āvartatāṃ kārmukavegavātā; halāyudha pragrahaṇā madhūnām
     senā tavārtheṣu narendra yattā; sasādi pattyaśvarathā sanāgā
prasthāpyatāṃ pāṇḍava dhārtarāṣṭraḥ; suyodhanaḥ pāpakṛtāṃ variṣṭhaḥ
     sa sānubandhaḥ sasuhṛd ganaś ca; saubhasya saubhādhipateś ca mārgam
kāmatathā tiṣṭha narendra tasmin; yathā kṛtas te samayaḥ sabhāyām
     dāśārha yodhais tu sasādi yodhaṃ; pratīkṣatāṃ nāgapuraṃ bhavantam
vyapetamanur vyapanītapāpmā; vihṛtya yatrecchasi tatra kāmam
     tataḥ samṛddhaṃ prathamaṃ viśokaḥ; prapatsyase nāgapuraṃ sarāṣṭram
tatas tad ājñāya mataṃ mahātmā; yathāvad uktaṃ puruṣottamena
     praśasya viprekṣya ca dharmarājaḥ; kṛtāñjaliḥ keśavam ity uvāca
asaṃśayaṃ keśava pāṇḍavānāṃ; bhavān gatis tvac charaṇā hi pārthāḥ
     kālodaye tac ca tataś ca bhūyo; kartā bhavān karma na saṃśayo 'sti
yathāpratijñaṃ vihṛtaś ca kālaḥ; sarvāḥ samā dvādaśa nirjaneṣu
     ajñātacaryāṃ vidhivat samāpya; bhavadgatāḥ keśava pāṇḍaveyāḥ
[vai]
     tathā vadati vārṣṇeye dharmarāje va bhārata
     atha paścāt pato vṛddho bahuvarṣasahasradhṛk
     pratyadṛṣyata dharmātmā mārkaṇḍeyo mahātapaḥ
tam āgatam ṛṣiṃ vṛddhaṃ bahuvarṣasahasriṇam
     ānarcur brāhmaṇāḥ sarve kṛṣṇaś ca saha pāṇḍavaiḥ
tam arcitaṃ suviṣvastam āsīnam ṛṣisattamam
     brāhmaṇānāṃ patenāha pāṇḍavānāṃ ca keśavaḥ
śuśrūṣavaḥ pāṇḍavās te brāhmaṇāś ca samāgatāḥ
     draupadī satyabhāmā ca tathāhaṃ paramaṃ vacaḥ
purāvṛttāḥ kathāḥ puṇyāḥ sad ācārāḥ sanātanāḥ
     rājñāṃ strīṇām ṛṣīṇāṃ ca mārkaṇḍeya vicakṣva naḥ
teṣu tatropaviṣṭeṣu devarṣir api nāradaḥ
     ājagāma viśuddhātmā pāṇḍavān avalokakaḥ
tam apy atha mahātmānaṃ sarve tu puruṣarṣabhāḥ
     pādyārghyābhyāṃ yathānyāyam upatasthur manīṣiṇam
nāradas tv atha devarṣir jñātvā tāṃs tu kṛtakṣaṇān
     mārkaṇḍeyasya vadatas tāṃ kathām anvamodata
uvāca cainaṃ kālajñaḥ smayann iva sa nāradaḥ
     brahmarṣe kathyatāṃ yat te pāṇḍaveṣu vivakṣitam
evam uktaḥ pratyuvāca mārkaṇḍeyo mahātapaḥ
     kṣaṇaṃ kurudhvaṃ vipulam ākhyātavyaṃ bhaviṣyati
evam uktāḥ kṣaṇaṃ cakruḥ pāṇḍavāḥ saha tair dvijaiḥ
     madhyaṃdine yathādityaṃ prekṣantas taṃ mahāmunim
