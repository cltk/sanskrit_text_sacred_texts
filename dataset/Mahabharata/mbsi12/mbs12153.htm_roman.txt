[y]
      anarthānām adhiṣṭhānam ukto lobhaḥ pitāmaha
      ajñānam api vai tāta śrotum icchāmi tattvataḥ
[bh]
      karoti pāpaṃ yo 'jñānān nātmano vetti ca kṣamam
      pradveṣṭi sādhuvṛttāṃś ca sa lokasyaiti vācyatām
ajñānān nirayaṃ yāti tathājñānena durgatim
      ajñānāt kleśam āpnoti tathāpatsu nimajjati
[y]
      ajñānasya pravṛttiṃ ca sthānaṃ vṛddhiṃ kṣayodayau
      mūlaṃ yogaṃ gatiṃ kālaṃ kāraṇaṃ hetum eva ca
śrotum icchāmi tattvena yathāvad iha pārthiva
      ajñānaprabhavaṃ hīdaṃ yad duḥkham upalabhyate
[bh]
      rāgo dveṣas tathā moho harṣaḥ śoko 'bhimānitā
      kāmaḥ krodhaś ca darpaś ca tandrīr ālasyam eva ca
icchā dveṣas tathā tāpaḥ paravṛddhy upatāpitā
      ajñānam etan nirdiṣṭaṃ pāpānāṃ caiva yāḥ kriyāḥ
etayā yā pravṛttiś ca vṛddhyādīn yāṃś ca pṛcchasi
      vistareṇa mahābāho śṛṇu tac ca viśāṃ pate
ubhāv etau samaphalau samadoṣau ca bhārata
      ajñānaṃ cātilobhaś cāpy ekaṃ jānīhi pārthiva
lobhaprabhavam ajñānaṃ vṛddhaṃ bhūyaḥ pravardhate
     sthāne sthānaṃ kṣaye kṣaiṇyam upaiti vividhāṃ gatim
mūlaṃ lobhasya mahataḥ kālātma gatir eva ca
     chinne 'cchinne tathā lobhe kāraṇaṃ kāla eva hi
tasyājñānāt tu lobho hi lobhād ajñānam eva ca
     sarve doṣās tathā lobhāt tasmāl lobhaṃ vivarjayet
janako yuvanāśvaś ca vṛṣādarbhiḥ prasenajit
     lobhakṣayād divaṃ prāptās tathaivānye janādhipāḥ
pratyakṣaṃ tu kuruśreṣṭha tyaja lobham ihātmanā
     tyaktvā lobhaṃ sukhaṃ loke pretya cānucariṣyasi
