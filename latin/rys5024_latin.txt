prasaktāśrumukhīty evaṃ bruvantī janakātmajā
 adhomukhamukhī bālā vilaptum upacakrame
unmatteva pramatteva bhrāntacitteva śocatī
 upāvṛttā kiśorīva viveṣṭantī mahītale
rāghavasyāpramattasya rakṣasā kāmarūpiṇā
 rāvaṇena pramathyāham ānītā krośatī balāt
rākṣasī vaśam āpannā bhartyamānā sudāruṇam
 cintayantī suduḥkhārtā nāhaṃ jīvitum utsahe
na hi me jīvitenārtho naivārthair na ca bhūṣaṇaiḥ
 vasantyā rākṣasī madhye vinā rāmaṃ mahāratham
dhiṅ mām anāryām asatīṃ yāhaṃ tena vinā kṛtā
 muhūrtam api rakṣāmi jīvitaṃ pāpajīvitā
kā ca me jīvite śraddhā sukhe vā taṃ priyaṃ vinā
 bhartāraṃ sāgarāntāyā vasudhāyāḥ priyaṃ vadam
bhidyatāṃ bhakṣyatāṃ vāpi śarīraṃ visṛjāmy aham
 na cāpy ahaṃ ciraṃ duḥkhaṃ saheyaṃ priyavarjitā
caraṇenāpi savyena na spṛśeyaṃ niśācaram
 rāvaṇaṃ kiṃ punar ahaṃ kāmayeyaṃ vigarhitam
pratyākhyātaṃ na jānāti nātmānaṃ nātmanaḥ kulam
 yo nṛśaṃsa svabhāvena māṃ prārthayitum icchati
chinnā bhinnā vibhaktā vā dīpte vāgnau pradīpitā
 rāvaṇaṃ nopatiṣṭheyaṃ kiṃ pralāpena vaś ciram
khyātaḥ prājñaḥ kṛtajñaś ca sānukrośaś ca rāghavaḥ
 sadvṛtto niranukrośaḥ śaṅke madbhāgyasaṃkṣayāt
rākṣasānāṃ janasthāne sahasrāṇi caturdaśa
 yenaikena nirastāni sa māṃ kiṃ nābhipadyate
niruddhā rāvaṇenāham alpavīryeṇa rakṣasā
 samarthaḥ khalu me bhartā rāvaṇaṃ hantum āhave
virādho daṇḍakāraṇye yena rākṣasapuṃgavaḥ
 raṇe rāmeṇa nihataḥ sa māṃ kiṃ nābhipadyate
kāmaṃ madhye samudrasya laṅkeyaṃ duṣpradharṣaṇā
 na tu rāghavabāṇānāṃ gatirodhī ha vidyate
kiṃ nu tat kāraṇaṃ yena rāmo dṛḍhaparākramaḥ
 rakṣasāpahṛtāṃ bhāryām iṣṭāṃ nābhyavapadyate
ihasthāṃ māṃ na jānīte śaṅke lakṣmaṇapūrvajaḥ
 jānann api hi tejasvī dharṣaṇāṃ marṣayiṣyati
hṛteti yo 'dhigatvā māṃ rāghavāya nivedayet
 gṛdhrarājo 'pi sa raṇe rāvaṇena nipātitaḥ
kṛtaṃ karma mahat tena māṃ tadābhyavapadyatā
 tiṣṭhatā rāvaṇadvandve vṛddhenāpi jaṭāyuṣā
yadi mām iha jānīyād vartamānāṃ sa rāghavaḥ
 adya bāṇair abhikruddhaḥ kuryāl lokam arākṣasaṃ
vidhamec ca purīṃ laṅkāṃ śoṣayec ca mahodadhim
 rāvaṇasya ca nīcasya kīrtiṃ nāma ca nāśayet
tato nihatanathānāṃ rākṣasīnāṃ gṛhe gṛhe
 yathāham evaṃ rudatī tathā bhūyo na saṃśayaḥ
 anviṣya rakṣasāṃ laṅkāṃ kuryād rāmaḥ salakṣmaṇaḥ
na hi tābhyāṃ ripur dṛṣṭo muhūtam api jīvati
 citā dhūmākulapathā gṛdhramaṇḍalasaṃkulā
 acireṇa tu laṅkeyaṃ śmaśānasadṛśī bhavet
acireṇaiva kālena prāpsyāmy eva manoratham
 duṣprasthāno 'yam ākhyāti sarveṣāṃ vo viparyayaḥ
yādṛśāni tu dṛśyante laṅkāyām aśubhāni tu
 acireṇaiva kālena bhaviṣyati hataprabhā
nūnaṃ laṅkā hate pāpe rāvaṇe rākṣasādhipe
 śoṣaṃ yāsyati durdharṣā pramadā vidhavā yathā
puṣyotsavasamṛddhā ca naṣṭabhartrī sarākṣasā
 bhaviṣyati purī laṅkā naṣṭabhartrī yathāṅganā
nūnaṃ rākṣasakanyānāṃ rudantīnāṃ gṛhe gṛhe
 śroṣyāmi nacirād eva duḥkhārtānām iha dhvanim
sāndhakārā hatadyotā hatarākṣasapuṃgavā
 bhaviṣyati purī laṅkā nirdagdhā rāmasāyakaiḥ
yadi nāma sa śūro māṃ rāmo raktāntalocanaḥ
 jānīyād vartamānāṃ hi rāvaṇasya niveśane
anena tu nṛśaṃsena rāvaṇenādhamena me
 samayo yas tu nirdiṣṭas tasya kālo 'yam āgataḥ
akāryaṃ ye na jānanti nairṛtāḥ pāpakāriṇaḥ
 adharmāt tu mahotpāto bhaviṣyati hi sāmpratam
naite dharmaṃ vijānanti rākṣasāḥ piśitāśanāḥ
 dhruvaṃ māṃ prātarāśārthe rākṣasaḥ kalpayiṣyati
sāhaṃ kathaṃ kariṣyāmi taṃ vinā priyadarśanam
 rāmaṃ raktāntanayanam apaśyantī suduḥkhitā
yadi kaś cit pradātā me viṣasyādya bhaved iha
 kṣipraṃ vaivasvataṃ devaṃ paśyeyaṃ patinā vinā
nājānāj jīvatīṃ rāmaḥ sa māṃ lakṣmaṇapūrvajaḥ
 jānantau tau na kuryātāṃ norvyāṃ hi mama mārgaṇam
nūnaṃ mamaiva śokena sa vīro lakṣmaṇāgrajaḥ
 devalokam ito yātas tyaktvā dehaṃ mahītale
dhanyā devāḥ sagandharvāḥ siddhāś ca paramarṣayaḥ
 mama paśyanti ye nāthaṃ rāmaṃ rājīvalocanam
atha vā na hi tasyārthe dharmakāmasya dhīmataḥ
 mayā rāmasya rājarṣer bhāryayā paramātmanaḥ
dṛśyamāne bhavet prītaḥ sauhṛdaṃ nāsty apaśyataḥ
 nāśayanti kṛtaghrās tu na rāmo nāśayiṣyati
kiṃ nu me na guṇāḥ ke cit kiṃ vā bhāgya kṣayo hi me
 yāhaṃ sītā varārheṇa hīnā rāmeṇa bhāminī
śreyo me jīvitān martuṃ vihīnā yā mahātmanā
 rāmād akliṣṭacāritrāc chūrāc chatrunibarhaṇāt
atha vā nyastaśastrau tau vane mūlaphalāśanau
 bhrātarau hi nara śreṣṭhau carantau vanagocarau
atha vā rākṣasendreṇa rāvaṇena durātmanā
 chadmanā ghātitau śūrau bhrātarau rāmalakṣmaṇau
sāham evaṃgate kāle martum icchāmi sarvathā
 na ca me vihito mṛtyur asmin duḥkhe 'pi vartati
dhanyāḥ khalu mahātmāno munayaḥ satyasaṃmatāḥ
 jitātmāno mahābhāgā yeṣāṃ na staḥ priyāpriye
priyān na saṃbhaved duḥkham apriyād adhikaṃ bhayam
 tābhyāṃ hi ye viyujyante namas teṣāṃ mahātmanām
sāhaṃ tyaktā priyeṇeha rāmeṇa viditātmanā
 prāṇāṃs tyakṣyāmi pāpasya rāvaṇasya gatā vaśam
