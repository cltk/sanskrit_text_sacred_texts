[vaiṣampāyana]
      tataḥ praviśya bhavanaṃ prasupto madhusūdanaḥ
      yāmamātrāvaśeṣāyāṃ yāminyāṃ pratyabudhyata
sa dhyānapatham āśritya sarvajñānāni mādhavaḥ
      avalokya tataḥ paścād dadhyau brahma sanātanam
tataḥ śrutipurāṇa jñāḥ śikṣitā raktakaṇṭhinaḥ
      astuvan viśvakarmāṇaṃ vāsudevaṃ prajāpatim
paṭhanti pāṇisvanikās tathā gāyanti gāyanāḥ
      śaṅkhānaka mṛdaṅgāṃś ca pravādyanta sahasraśaḥ
vīṇā paṇavaveṇūnāṃ svanaś cāti manoramaḥ
      prahāsa iva vistīrṇaḥ śuśruve tasya veśmanaḥ
tathā yudhiṣṭhirasyāpi rājño maṅgalasaṃhitāḥ
      uccerur madhurā vāco gītavāditrasaṃhitāḥ
tata utthāya dāśārhaḥ snātaḥ prāñjalir acyutaḥ
      japtvā guhyaṃ mahābāhur agnīn āśritya tasthivān
tataḥ sahasraviprāṇāṃ caturveda vidāṃ tathā
      gavāṃ sahasreṇaikaikaṃ vācayām āsa mādhavaḥ
maṅgalālambhanaṃ kṛtvā ātmānam avalokya ca
      ādarśe vimale kṛṣṇas tataḥ sātyakim abravīt
gaccha śaineya jānīhi gatvā rājaniveśanam
     api sajjo mahātejā bhīṣmaṃ draṣṭuṃ yuthiṣṭhiraḥ
tataḥ kṛṣṇasya vacanāt sātyakis tvarito yayau
     upagamya ca rājānaṃ yudhiṣṭhiram uvāca ha
yukto rathavaro rājan vāsudevasya dhīmataḥ
     samīpam āpageyasya prayāsyati janārdanaḥ
bhavat pratīkṣaḥ kṛṣṇo 'sau dharmarāja mahādyute
     yad atrānantaraṃ kṛtyaṃ tad bhavān kartum arhati
[yudhisṭhira]
     yujyatāṃ me rathavaraḥ phalgunāpratima dyute
     na sainikaiś ca yātavyaṃ yāsyāmo vayam eva hi
na ca pīḍayitavyo me bhīṣmo dharmabhṛtāṃ varaḥ
     ataḥ puraḥsarāś cāpi nivartantu dhanaṃjaya
adya prabhṛti gāṅgeyaḥ paraṃ guhyaṃ pravakṣyati
     tato necchāmi kaunteya pṛthagjanasamāgamam
[vaiṣampāyana]
     tad vākyam ākarṇya tathā kuntīputro dhanaṃjayaḥ
     yuktaṃ rathavaraṃ tasmā ācacakṣe nararṣabha
tato yudhiṣṭhiro rājā yamau bhīmārjunāv api
     bhūtānīva samastāni yayuḥ kṛṣṇa niveśanam
āgacchatsv atha kṛṣṇo 'pi pāṇḍaveṣu mahātmasu
     śaineya sahito dhīmān ratham evānvapadyata
rathasthāḥ saṃvidaṃ kṛtvā sukhāṃ pṛṣṭvā ca śarvarīm
     meghaghoṣai rathavaraiḥ prayayus te mahārathāḥ
meghapuṣpaṃ balāhaṃ ca sainyaṃ sugrīvam eva ca
     dārukaś codayām āsa vāsudevasya vājinaḥ
te hayā vāsudevasya dārukeṇa pracoditāḥ
     gāṃ khurāgrais tathā rājaṁl likhantaḥ prayayus tadā
te grasanta ivākāśaṃ vegavanto mahābalāḥ
     kṣetraṃ dharmasya kṛtsnasya kurukṣetram avātaran
tato yayur yatra bhīṣmaḥ śaratalpagataḥ prabhuḥ
     āste brahmarṣibhiḥ sārdhaṃ brahmā devagaṇair yathā
tato 'vatīrya govindo rathāt sa ca yudhiṣṭhiraḥ
     bhīmo gāṇḍīvadhanvā ca yamau sātyakir eva ca
     ṛṣīn abhyarcayām āsuḥ karān udyamya dakṣiṇān
sa taiḥ parivṛto rājā nakṣatrair iva candramāḥ
     abhyājagāma gāṅgeyaṃ brahmāṇam iva vāsavaḥ
śaratalpe śayānaṃ tam ādityaṃ patitaṃ yathā
     dadarśa sa mahābāhur bhayād āgatasādhvasaḥ
