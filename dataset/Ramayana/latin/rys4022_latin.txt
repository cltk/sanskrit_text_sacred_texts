vīkṣamāṇas tu mandāsuḥ sarvato mandam ucchvasan
 ādāv eva tu sugrīvaṃ dadarśa tv ātmajāgrataḥ
taṃ prāptavijayaṃ vālī sugrīvaṃ plavageśvaram
 ābhāṣya vyaktayā vācā sasneham idam abravīt
sugrīvadoṣeṇa na māṃ gantum arhasi kilbiṣāt
 kṛṣyamāṇaṃ bhaviṣyeṇa buddhimohena māṃ balāt
yugapadvihitaṃ tāta na manye sukham āvayoḥ
 sauhārdaṃ bhrātṛyuktaṃ hi tad idaṃ jātam anyathā
pratipadya tvam adyaiva rājyam eṣāṃ vanaukasām
 mām apy adyaiva gacchantaṃ viddhi vaivasvatakṣayam
jīvitaṃ ca hi rājyaṃ ca śriyaṃ ca vipulām imām
 prajahāmy eṣa vai tūrṇaṃ mahac cāgarhitaṃ yaśaḥ
asyāṃ tv aham avasthāyāṃ vīra vakṣyāmi yad vacaḥ
 yady apy asukaraṃ rājan kartum eva tad arhasi
sukhārhaṃ sukhasaṃvṛddhaṃ bālam enam abāliśam
 bāṣpapūrṇamukhaṃ paśya bhūmau patitam aṅgadam
mama prāṇaiḥ priyataraṃ putraṃ putram ivaurasaṃ
 mayā hīnam ahīnārthaṃ sarvataḥ paripālaya
tvam apy asya hi dātā ca paritrātā ca sarvataḥ
 bhayeṣv abhayadaś caiva yathāhaṃ plavageśvara
eṣa tārātmajaḥ śrīmāṃs tvayā tulyaparākramaḥ
 rakṣasāṃ tu vadhe teṣām agratas te bhaviṣyati
anurūpāṇi karmāṇi vikramya balavān raṇe
 kariṣyaty eṣa tāreyas tarasvī taruṇo 'ṅgadaḥ
suṣeṇaduhitā ceyam arthasūkṣmaviniścaye
 autpātike ca vividhe sarvataḥ pariniṣṭhitā
yad eṣā sādhv iti brūyāt kāryaṃ tan muktasaṃśayam
 na hi tārāmataṃ kiṃ cid anyathā parivartate
rāghavasya ca te kāryaṃ kartavyam aviśaṅkayā
 syād adharmo hy akaraṇe tvāṃ ca hiṃsyād vimānitaḥ
imāṃ ca mālām ādhatsva divyāṃ sugrīvakāñcanīm
 udārā śrīḥ sthitā hy asyāṃ saṃprajahyān mṛte mayi
ity evam uktaḥ sugrīvo vālinā bhrātṛsauhṛdāt
 harṣaṃ tyaktvā punar dīno grahagrasta ivoḍurāṭ
tad vālivacanāc chāntaḥ kurvan yuktam atandritaḥ
 jagrāha so 'bhyanujñāto mālāṃ tāṃ caiva kāñcanīm
tāṃ mālāṃ kāñcanīṃ dattvā vālī dṛṣṭvātmajaṃ sthitam
 saṃsiddhaḥ pretya bhāvāya snehād aṅgadam abravīt
deśakālau bhajasvādya kṣamamāṇaḥ priyāpriye
 sukhaduḥkhasahaḥ kāle sugrīvavaśago bhava
yathā hi tvaṃ mahābāho lālitaḥ satataṃ mayā
 na tathā vartamānaṃ tvāṃ sugrīvo bahu maṃsyate
māsyāmitrair gataṃ gaccher mā śatrubhir ariṃdama
 bhartur arthaparo dāntaḥ sugrīvavaśago bhava
na cātipraṇayaḥ kāryaḥ kartavyo 'praṇayaś ca te
 ubhayaṃ hi mahādoṣaṃ tasmād antaradṛg bhava
ity uktvātha vivṛttākṣaḥ śarasaṃpīḍito bhṛśam
 vivṛtair daśanair bhīmair babhūvotkrāntajīvitaḥ
hate tu vīre plavagādhipe tadā; plavaṃgamās tatra na śarma lebhire
 vanecarāḥ siṃhayute mahāvane; yathā hi gāvo nihate gavāṃ patau
tatas tu tārā vyasanārṇava plutā; mṛtasyā bhartur vadanaṃ samīkṣya sā
 jagāma bhūmiṃ parirabhya vālinaṃ; mahādrumaṃ chinnam ivāśritā latā
