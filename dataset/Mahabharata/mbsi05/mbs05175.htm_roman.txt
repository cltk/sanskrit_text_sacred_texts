hotravāhana uvāca
      rāmaṃ drakṣyasi vatse tvaṃ jāmadagnyaṃ mahāvane
      ugre tapasi vartantaṃ satyasaṃdhaṃ mahābalam
mahendre vai giriśreṣṭhe rāmaṃ nityam upāsate
      ṛṣayo vedaviduṣo gandharvāpsarasas tathā
tatra gacchasva bhadraṃ te brūyāś cainaṃ vaco mama
      abhivādya pūrvaṃ śirasā tapovṛddhaṃ dṛḍhavratam
brūyāś cainaṃ punar bhadre yat te kāryaṃ manīṣitam
      mayi saṃkīrtite rāmaḥ sarvaṃ tat te kariṣyati
mama rāmaḥ sakhā vatse prītiyuktaḥ suhṛc ca me
      jamadagnisuto vīraḥ sarvaśastrabhṛtāṃ varaḥ
evaṃ bruvati kanyāṃ tu pārthive hotravāhane
      akṛtavraṇaḥ prādurāsīd rāmasyānucaraḥ priyaḥ
tatas te munayaḥ sarve samuttasthuḥ sahasraśaḥ
      sa ca rājā vayovṛddhaḥ sṛñjayo hotravāhanaḥ
tataḥ pṛṣṭvā yathānyāyam anyonyaṃ te vanaukasaḥ
      sahitā bharataśreṣṭha niṣeduḥ parivārya tam
tatas te kathayām āsuḥ kathās tās tā manoramāḥ
      kāntā divyāś ca rājendra prītiharṣamudā yutāḥ
tataḥ kathānte rājarṣir mahātmā hotravāhanaḥ
     rāmaṃ śreṣṭhaṃ maharṣīṇām apṛcchad akṛtavraṇam
kva saṃprati mahābāho jāmadagnyaḥ pratāpavān
     akṛtavraṇa śakyo vai draṣṭuṃ vedavidāṃ varaḥ
akṛtavraṇa uvāca
     bhavantam eva satataṃ rāmaḥ kīrtayati prabho
     sṛñjayo me priyasakho rājarṣir iti pārthiva
iha rāmaḥ prabhāte śvo bhaviteti matir mama
     draṣṭāsy enam ihāyāntaṃ tava darśanakāṅkṣayā
iyaṃ ca kanyā rājarṣe kimarthaṃ vanam āgatā
     kasya ceyaṃ tava ca kā bhavatīcchāmi veditum
hotravāhana uvāca
     dauhitrīyaṃ mama vibho kāśirājasutā śubhā
     jyeṣṭhā svayaṃvare tasthau bhaginībhyāṃ sahānagha
iyam ambeti vikhyātā jyeṣṭhā kāśipateḥ sutā
     ambikāmbālike tv anye yavīyasyau tapodhana
sametaṃ pārthivaṃ kṣatraṃ kāśipuryāṃ tato 'bhavat
     kanyānimittaṃ brahmarṣe tatrāsīd utsavo mahān
tataḥ kila mahāvīryo bhīṣmaḥ śāṃtanavo nṛpān
     avākṣipya mahātejās tisraḥ kanyā jahāra tāḥ
nirjitya pṛthivīpālān atha bhīṣmo gajāhvayam
     ājagāma viśuddhātmā kanyābhiḥ saha bhārata
satyavatyai nivedyātha vivāhārtham anantaram
     bhrātur vicitravīryasya samājñāpayata prabhuḥ
tato vaivāhikaṃ dṛṣṭvā kanyeyaṃ samupārjitam
     abravīt tatra gāṅgeyaṃ mantrimadhye dvijarṣabha
mayā śālvapatir vīra manasābhivṛtaḥ patiḥ
     na mām arhasi dharmajña paracittāṃ pradāpitum
tac chrutvā vacanaṃ bhīṣmaḥ saṃmantrya saha mantribhiḥ
     niścitya visasarjemāṃ satyavatyā mate sthitaḥ
anujñātā tu bhīṣmeṇa śālvaṃ saubhapatiṃ tataḥ
     kanyeyaṃ muditā vipra kāle vacanam abravīt
visarjitāsmi bhīṣmeṇa dharmaṃ māṃ pratipādaya
     manasābhivṛtaḥ pūrvaṃ mayā tvaṃ pārthivarṣabha
pratyācakhyau ca śālvo 'pi cāritrasyābhiśaṅkitaḥ
     seyaṃ tapovanaṃ prāptā tāpasye 'bhiratā bhṛśam
mayā ca pratyabhijñātā vaṃśasya parikīrtanāt
     asya duḥkhasya cotpattiṃ bhīṣmam eveha manyate
ambovāca
     bhagavann evam evaitad yathāha pṛthivīpatiḥ
     śarīrakartā mātur me sṛñjayo hotravāhanaḥ
na hy utsahe svanagaraṃ pratiyātuṃ tapodhana
     avamānabhayāc caiva vrīḍayā ca mahāmune
yat tu māṃ bhagavān rāmo vakṣyati dvijasattama
     tan me kāryatamaṃ kāryam iti me bhagavan matiḥ
