[vai]
      yudhiṣṭhiras tam āsādya tapasā dagdhakilbiṣam
      abhyavādayata prītaḥ śirasā nāma kīrtayan
tataḥ kṛṣṇā ca bhīmaś ca yamau cāpi yaśasvinau
      śirobhiḥ prāpya rājarṣiṃ parivāryopatasthire
tathaiva dhaumyo dharmajñaḥ pāṇḍavānāṃ purohitaḥ
      yathānyāyam upākrāntas tam ṛṣiṃ saṃśitavratam
anvajānāt sa dharmajño munir divyena cakṣuṣā
      pāṇḍoḥ putrān kuruśreṣṭhān āsyatām iti cābravīt
kurūṇām ṛṣabhaṃ prājñaṃ pūjayitvā mahātapāḥ
      saha bhrātṛbhir āsīnaṃ paryapṛcchad anāmayam
nānṛte kuruṣe bhāvaṃ kac cid dharme ca vartase
      matā pitroś ca te vṛttiḥ kac cit pārtha na sīdati
kac cit te guravaḥ sarve vṛddhā vaidyāś ca pūjitāḥ
      kac cin na kuruṣe bhāvaṃ pārtha pāpeṣu karmasu
sukṛtaṃ pratikartuṃ ca kaccid dhātuṃ ca duṣkṛtam
      yathānyāyaṃ kuruśreṣṭha jānāsi na ca katthase
yathārhaṃ mānitāḥ kac cit tvayā nandanti sādhavaḥ
      vaneṣv api vasan kac cid dharmam evānuvartase
kac cid dhaumyas tvad ācārair na pārtha paritapyate
     dānadharmatapaḥ śaucair ārjavena titikṣayā
pitṛpaitāmahaṃ vṛttaṃ kac cit pārthānuvartase
     kac cid rājarṣiyātena pathā gacchasi pāṇḍava
sve sve kila kule jāte putre naptari vā punaḥ
     pitaraḥ pitṛlokasthāḥ śocanti ca hasanti ca
kiṃ nv asya duṣkṛte 'smābhiḥ saṃprāptavyaṃ bhaviṣyati
     kiṃ cāsya sukṛte 'smābhiḥ prāptavyam iti śobhanam
pitā mātā tathaivāgnir gurur ātmā ca pañcamaḥ
     yasyaite pūjitāḥ pārtha tasya lokāv ubhau jitau
abbhakṣā vāyubhakṣāś ca plavamānā vihāyasā
     juṣante parvataśreṣṭham ṛṣayaḥ parva saṃdhiṣu
kāminaḥ saha kāntābhiḥ parasparam anuvratāḥ
     dṛśyante śailaśṛṅgasthās tathā kiṃpuruṣā nṛpa
arajāṃsi ca vāsāṃsi vasānāḥ kauśikāni ca
     dṛśyante habavaḥ pārtha gandharvāpsarasāṃ gaṇāḥ
vidyādharagaṇāś caiva sragviṇaḥ priyadarśanāḥ
     mahoragagaṇāś caiva suparṇāś coragādayaḥ
asya copari śailasya śrūyate parva saṃdhiṣu
     bherī paṇavaśaṅkhānāṃ mṛdaṅgānāṃ ca nisvanaḥ
ihasthair eva tat sarvaṃ śrotavyaṃ bharatarṣabhāḥ
     na kāryā vaḥ kathaṃ cit syāt tatrābhisaraṇe matiḥ
na cāpy ataḥ paraṃ śakyaṃ gantuṃ bharatasattamāḥ
     vihāro hy atra devānām amānuṣa gatis tu sā
īṣac capala karmāṇaṃ manuṣyam iha bhārata
     dviṣanti sarvabhūtāni tāṣayanti ca rākṣasāḥ
abhyatikramya śikharaṃ śailasyāsya yudhiṣṭhira
     gatiḥ paramasiddhānāṃ devarṣīṇāṃ prakāśate
cāpalād iha gachantaṃ pārtha yānam ataḥ param
     ayaḥ śūlādibhir ghnanti rākṣasāḥ śatrusūdana
apsarobhiḥ parivṛtaḥ samṛddhyā naravāhanaḥ
     iha vaiśravaṇas tāta parva saṃdhiṣu dṛśyate
śikhare taṃ samāsīnam adhipaṃ sarvarakṣasām
     prekṣante sarvabhūtāni bhānumantam ivoditam
devadānava siddhānāṃ tathā vaiśravaṇasya ca
     gireḥ śikharam udyānam idaṃ bharatasattama
upāsīnasya dhanadaṃ tumburoḥ parva saṃdhiṣu
     gītasāma svanas tāta śrūyate gandhamādane
etad evaṃvidhaṃ citram iha tāta yudhiṣṭhira
     prekṣante sarvabhūtāni bahuśaḥ parva saṃdhiṣu
bhuñjānāḥ sarvabhojyāni rasavanti phalāni ca
     vasadhvaṃ pāṇḍavaśreṣṭhā yāvad arjuna darśanam
na tāta capalair bhāvyam iha prāptaiḥ kathaṃ cana
     uṣitveha yathākāmaṃ yathāśraddhaṃ vihṛtya ca
     tataḥ śastrabhṛtāṃ śreṣṭha pṛthivīṃ pālayiṣyasi
