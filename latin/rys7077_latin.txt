tathā vṛtravadhaṃ sarvam akhilena sa lakṣmaṇaḥ
 kathayitvā naraśreṣṭhaḥ kathāśeṣam upākramat
tato hate mahāvīrye vṛtre devabhayaṃkare
 brahmahatyāvṛtaḥ śakraḥ saṃjñāṃ lebhe na vṛtrahā
so 'ntam āśritya lokānāṃ naṣṭasaṃjño vicetanaḥ
 kālaṃ tatrāvasat kaṃ cid veṣṭamāno yathoragaḥ
atha naṣṭe sahasrākṣe udvignam abhavaj jagat
 bhūmiś ca dhvastasaṃkāśā niḥsnehā śuṣkakānanā
niḥsrotasaś cāmbuvāhā hradāś ca saritas tathā
 saṃkṣobhaś caiva sattvānām anāvṛṣṭikṛto 'bhavat
kṣīyamāṇe tu loke 'smin saṃbhrāntamanasaḥ surāḥ
 yad uktaṃ viṣṇunā pūrvaṃ taṃ yajñaṃ samupānayan
tataḥ sarve suragaṇāḥ sopādhyāyāḥ saharṣibhiḥ
 taṃ deśaṃ sahitā jagmur yatrendro bhayamohitaḥ
te tu dṛṣṭvā sahasrākṣaṃ mohitaṃ brahmahatyayā
 taṃ puraskṛtya deveśam aśvamedhaṃ pracakrire
tato 'śvamedhaḥ sumahān mahendrasya mahātmanaḥ
 vavṛdhe brahmahatyāyāḥ pāvanārthaṃ nareśvara
tato yajñasamāptau tu brahmahatyā mahātmanaḥ
 abhigamyābravīd vākyaṃ kva me sthānaṃ vidhāsyatha
te tām ūcus tato devās tuṣṭāḥ prītisamanvitāḥ
 caturdhā vibhajātmānam ātmanaiva durāsade
devānāṃ bhāṣitaṃ śrutvā brahmahatyā mahātmanām
 saṃnidhau sthānam anyatra varayām āsa durvasā
ekenāṃśena vatsyāmi pūrṇodāsu nadīṣu vai
 dvitīyena tu vṛkṣeṣu satyam etad bravīmi vaḥ
yo 'yam aṃśas tṛtīyo me strīṣu yauvanaśāliṣu
 trirātraṃ darpaparṇāsu vasiṣye darpaghātinī
hantāro brāhmaṇān ye tu prekṣāpūrvam adūṣakān
 tāṃś caturthena bhāgena saṃśrayiṣye surarṣabhāḥ
pratyūcus tāṃ tato devā yathā vadasi durvase
 tathā bhavatu tat sarvaṃ sādhayasva yathepsitam
tataḥ prītyānvitā devāḥ sahasrākṣaṃ vavandire
 vijvaraḥ pūtapāpmā ca vāsavaḥ samapadyata
praśāntaṃ ca jagat sarvaṃ sahasrākṣe pratiṣṭhate
 yajñaṃ cādbhutasaṃkāśaṃ tadā śakro 'bhyapūjayat
īdṛśo hy aśvamedhasya prabhāvo raghunandana
 yajasva sumahābhāga hayamedhena pārthiva
