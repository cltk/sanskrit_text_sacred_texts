[v]
      sa dṛṣṭvā nihatān saṃkhye putrān bhrātṝn sakhīṃs tathā
      mahāduḥkhaparītātmā babhūva janamejaya
tatas tasya mahāñ śokaḥ prādurāsīn mahātmanaḥ
      smarataḥ putrapautrāṇāṃ bhrātṝṇāṃ svajanasya ha
tam aśruparipūrṇākṣaṃ vepamānam acetasam
      suhṛdo bhṛśasaṃvignāḥ sāntvayāṃ cakrire tadā
tatas tasmin kṣaṇe kālye rathenādityavarcasā
      nakulaḥ kṛṣṇayā sārdham upāyāt paramārtayā
upaplavya gatā sā tu śrutvā sumahad apriyam
      tadā vināśaṃ putrāṇāṃ sarveṣāṃ vyathitābhavat
kampamāneva kadalī vātenābhisamīritā
      kṛṣṇā rājānam āsādya śokārtā nyapatad bhuvi
babhūva vadanaṃ tasyāḥ sahasā śokakarśitam
      phullapadmapalāśākṣyās tamo dhvasta ivāṃśumān
tatas tāṃ patitāṃ dṛṣṭvā saṃrambhī satyavikramaḥ
      bāhubhyāṃ parijagrāha samupetya vṛkodaraḥ
sā samāśvāsitā tena bhīmasenena bhāminī
      rudatī pāṇḍavaṃ kṛṣṇā saha bhrātaram abravīt
diṣṭyā rājaṃs tvam adyemām akhilāṃ bhokṣyase mahīm
     ātmajān kṣatradharmeṇa saṃpradāya yamāya vai
diṣṭyā tvaṃ pārtha kuśalī mattamātaṅgagāminam
     avāpya pṛthivīṃ kṛtsnāṃ saubhadraṃ na smariṣyasi
ātmajāṃs tena dharmeṇa śrutvā śūrān nipātitān
     upaplavye mayā sārdhaṃ diṣṭyā tvaṃ na smariṣyasi
prasuptānāṃ vadhaṃ śrutvā drauṇinā pāpakarmaṇā
     śokas tapati māṃ pārtha hutāśana ivāśayam
tasya pāpakṛto drauṇer na ced adya tvayā mṛdhe
     hriyate sānubandhasya yudhi vikramya jīvitam
ihaiva prāyam āsiṣye tan nibodhata pāṇḍavāḥ
     na cet phalam avāpnoti drauṇiḥ pāpasya karmaṇaḥ
evam uktvā tataḥ kṛṣṇā pāṇḍavaṃ pratyupāviśat
     yudhiṣṭhiraṃ yājñasenī dharmarājaṃ yaśasvinī
dṛṣṭvopaviṣṭāṃ rājarṣiḥ pāṇḍavo mahiṣīṃ priyām
     pratyuvāca sa dharmātmā draupadīṃ cārudarśanām
dharmyaṃ dharmeṇa dharmajñe prāptās te nidhanaṃ śubhe
     putrās te bhrātaraś caiva tān na śocitum arhasi
droṇaputraḥ sa kalyāṇi vanaṃ dūram ito gataḥ
     tasya tvaṃ pātanaṃ saṃkhye kathaṃ jñāsyasi śobhane
[drau]
     droṇaputrasya sahajo maṇiḥ śirasi me śrutaḥ
     nihatya saṃkhye taṃ pāpaṃ paśyeyaṃ maṇim āhṛtam
     rājañ śirasi taṃ kṛtvā jīveyam iti me matiḥ
[v]
     ity uktvā pāṇḍavaṃ kṛṣṇā rājānaṃ cārudarśanā
     bhīmasenam athābhyetya kupitā vākyam abravīt
trātum arhasi māṃ bhīmakṣatradharmam anusmaran
     jahi taṃ pāpakarmāṇaṃ śambaraṃ maghavān iva
     na hi te vikrame tulyaḥ pumān astīha kaś cana
śrutaṃ tat sarvalokeṣu paramavyasane yathā
     dvīpo 'bhūs tvaṃ hi pārthānāṃ nagare vāraṇāvate
     hiḍimbadarśane caiva tathā tvam abhavo gatiḥ
tathā virāṭanagare kīcakena bhṛśārditām
     mām apy uddhṛtavān kṛcchrāt paulomīṃ maghavān iva
yathaitāny akṛthāḥ pārtha mahākarmāṇi vai purā
     tathā drauṇim amitraghna vinihatya sukhī bhava
tasyā bahuvidhaṃ duḥkhān niśamya paridevitam
     nāmarṣayata kaunteyo bhīmaseno mahābalaḥ
sa kāñcanavicitrāṅgam āruroha mahāratham
     ādāya ruciraṃ citraṃ samārgaṇa guṇaṃ dhanuḥ
nakulaṃ sārathiṃ kṛtvā droṇaputra vadhe vṛtaḥ
     visphārya saśaraṃ cāpaṃ tūrṇam aśvān acodayat
te hayāḥ puruṣavyāghra coditā vātaraṃhasaḥ
     vegena tvaritā jagmur harayaḥ śīghragāminaḥ
śibirāt svād gṛhītvā sa rathasya padam acyutaḥ
     droṇaputra rathasyāśu yayau mārgeṇa vīryavān
