[drau]
      purastāt karaṇīyaṃ me na kṛtaṃ kāryam uttaram
      vihvalāsmi kṛtānena karṣatā balinā balāt
abhivādaṃ karomy eṣāṃ gurūṇāṃ kurusaṃsadi
      na me syād aparādho 'yaṃ yad idaṃ na kṛtaṃ mayā
[vai]
      sā tena ca samuddhūtā duḥkhena ca tapasvinī
      patitā vilalāpedaṃ sabhāyām atathocitā
[drau]
      svayaṃvare yāsmi nṛpair dṛṣṭā raṅge samāgataiḥ
      na dṛṣṭapūrvā cānyatra sāham adya sabhāṃ gatā
yāṃ na vāyur na cādityo dṛṣṭavantau purā gṛhe
      sāham adya sabhāmadhye dṛśyāmi kurusaṃsadi
yāṃ na mṛṣyanti vātena spṛśyamānāṃ purā gṛhe
      spṛśyamānāṃ sahante 'dya pāṇḍavās tāṃ durātmanā
mṛṣyante kuravaś ceme manye kālasya paryayam
      snuṣāṃ duhitaraṃ caiva kliśyamānām anarhatīm
kiṃ tv ataḥ kṛpaṇaṃ bhūyo yad ahaṃ strī satī śubhā
      sabhāmadhyaṃ vigāhe 'dya kva nu dharmo mahīkṣitām
dharmyāḥ striyaḥ sabhāṃ pūrvaṃ na nayantīti naḥ śrutam
      sa naṣṭaḥ kauraveyeṣu pūrvo dharmaḥ sanātanaḥ
kathaṃ hi bhāryā pāṇḍūnāṃ pārṣatasya svasā satī
     vāsudevasya ca sakhī pārthivānāṃ sabhām iyām
tām imāṃ dharmarājasya bhāryāṃ sadṛśavarṇajām
     brūta dāsīm adāsīṃ vā tat kariṣyāmi kauravāḥ
ayaṃ hi māṃ dṛḍhaṃ kṣudraḥ kauravāṇāṃ yaśoharaḥ
     kliśnāti nāhaṃ tat soḍhuṃ ciraṃ śakṣyāmi kauravāḥ
jitāṃ vāpy ajitāṃ vāpi manyadhvaṃ vā yathā nṛpāḥ
     tathā pratyuktam icchāmi tat kariṣyāmi kauravāḥ
[bhs]
     uktavān asmi kalyāṇi dharmasya tu parāṃ gatim
     loke na śakyate gantum api viprair mahātmabhiḥ
balavāṃs tu yathā dharmaṃ loke paśyati pūruṣaḥ
     sa dharmo dharmavelāyāṃ bhavaty abhihitaḥ paraiḥ
na vivektuṃ ca te praśnam etaṃ śaknomi niścayāt
     sūkṣmatvād gahanatvāc ca kāryasyāsya ca gauravāt
nūnam antaḥ kulasyāsya bhavitā nacirād iva
     tathā hi kuravaḥ sarve lobhamohaparāyaṇāḥ
kuleṣu jātāḥ kalyāṇi vyasanābhyāhatā bhṛśam
     dharmyān mārgān na cyavante yathā nas tvaṃ vadhūḥ sthitā
upapannaṃ ca pāñcāli tavedaṃ vṛttam īdṛśam
     yat kṛcchram api saṃprāptā dharmam evānvavekṣase
ete droṇādayaś caiva vṛddhā dharmavido janāḥ
     śūnyaiḥ śarīrais tiṣṭhanti gatāsava ivānatāḥ
yudhiṣṭhiras tu praśne 'smin pramāṇam iti me matiḥ
     ajitāṃ vā jitāṃ vāpi svayaṃ vyāhartum arhati
[v]
     tathā tu dṛṣṭvā bahu tat tad evaṃ; rorūyamāṇāṃ kurarīm ivārtām
     nocur vacaḥ sādhv atha vāpy asādhu; mahīkṣito dhārtarāṣṭrasya bhītāḥ
dṛṣṭvā tu tān pārthiva putrapautrāṃs; tūṣṇīṃbhūtān dhṛtarāṣṭrasya putraḥ
     smayann ivedaṃ vacanaṃ babhāṣe; pāñcālarājasya sutāṃ tadānīm
tiṣṭhatv ayaṃ praśna udārasattve; bhīme 'rjune sahadeve tathaiva
     patyau ca te nakule yājñaseni; vadantv ete vacanaṃ tvat prasūtam
anīśvaraṃ vibruvantv āryamadhye; yudhiṣṭhiraṃ tava pāñcāli hetoḥ
     kurvantu sarve cānṛtaṃ dharmarājaṃ; pāñcāli tvaṃ mokṣyase dāsabhāvāt
dharme sthito dharmarājo mahātmā; svayaṃ cedaṃ kathayatv indrakalpaḥ
     īśo vā te yady anīśo 'tha vaiṣa; vākyād asya kṣipram ekaṃ bhajasva
sarve hīme kauraveyāḥ sabhāyāṃ; duḥkhāntare vartamānās tavaiva
     na vibruvanty ārya sattvā yathāvat; patīṃś ca te samavekṣyālpa bhāgyān
[v]
     tataḥ sabhyāḥ kururājasya tatra; vākyaṃ sarve praśaśaṃsus tadoccaiḥ
     celāvedhāṃś cāpi cakrur nadanto; hāhety āsīd api caivātra nādaḥ
     sarve cāsan pārthivāḥ prītimantaḥ; kuruśreṣṭhaṃ dhārmikaṃ pūjayantaḥ
yudhiṣṭhiraṃ ca te sarve samudaikṣanta pārthivāḥ
     kiṃ nu vakṣyati dharmajña iti sācī kṛtānanāḥ
kiṃ nu vakṣyati bībhatsur ajito yudhi pāṇḍavaḥ
     bhīmaseno yamau ceti bhṛśaṃ kautūhalānvitāḥ
tasminn uparate śabde bhīmaseno 'bravīd idam
     pragṛhya vipulaṃ vṛttaṃ bhujaṃ candanarūṣitam
yady eṣa gurur asmākaṃ dharmarājo yudhiṣṭhiraḥ
     na prabhuḥ syāt kulasyāsya na vayaṃ marṣayemahi
īśo naḥ puṇyatapasāṃ prāṇānām api ceśvaraḥ
     manyate jitam ātmānaṃ yady eṣa vijitā vayam
na hi mucyeta jīvan me padā bhūmim upaspṛśan
     martyadharmā parāmṛśya pāñcālyā mūrdhajān imān
paśyadhvam āyatau vṛttau bhujau me parighāv iva
     naitayor antaraṃ prāpya mucyetāpi śatakratuḥ
dharmapāśasitas tv evaṃ nādhigacchāmi saṃkaṭam
     gauraveṇa niruddhaś ca nigrahād arjunasya ca
dharmarāja nisṛṣṭas tu siṃhaḥ kṣudramṛgān iva
     dhārtarāṣṭrān imān pāpān niṣpiṣeyaṃ talāsibhiḥ
tam uvāca tadā bhīṣmo droṇo vidura eva ca
     kṣamyatām evam ity evaṃ sarvaṃ saṃbhavati tvayi
