[j]
      na smareyaṃ kadā vairaṃ kṛtaṃ yuṣmābhir ity uta
      cintayaṃś ca na paśyāmi bhavatāṃ prati vaikṛtam
vaikṛte cāsati kathaṃ manyadhvaṃ mām anāgasam
      ariṃ vibrūta tad viprāḥ satāṃ samaya eṣa hi
atha dharmopaghātād dhi manaḥ samupatapyate
      yo 'nāgasi prasṛjati kṣatriyo 'pi na saṃśayaḥ
ato 'nyathācaraṁl loke dharmajñaḥ san mahāvrataḥ
      vṛjināṃ gatim āpnoti śreyaso 'py upahanti ca
trailokye kṣatradharmād dhi śreyāṃsaṃ sādhu cāriṇām
      anāgasaṃ prajānānāḥ pramādād iva jalpatha
[vāsu]
      kulakāryaṃ mahārāja kaś cid ekaḥ kulodvahaḥ
      vahate tanniyogād vai vayam abhyutthitās trayaḥ
tvayā copahṛtā rājan kṣatriyā lokavāsinaḥ
      tad āgo krūram utpādya manyase kiṃ tv anāgasam
rājā rājñaḥ kathaṃ sādhūn hiṃsyān nṛpatisattama
      tad rājñaḥ saṃnigṛhya tvaṃ rudrāyopajihīrṣasi
asmāṃs tad eno gaccheta tvayā bārhadrathe kṛtam
      vayaṃ hi śaktā dharmasya rakṣaṇe dharmacāriṇaḥ
manuṣyāṇāṃ samālambho na ca dṛṣṭaḥ kadā cana
     sa kathaṃ mānuṣair devaṃ yaṣṭum icchasi śaṃkaram
savarṇo hi savarṇānāṃ paśusaṃjñāṃ kariṣyati
     ko 'nya evaṃ yathā hi tvaṃ jarāsaṃdha vṛthā matiḥ
te tvāṃ jñātikṣayakaraṃ vayam ārtānusāriṇaḥ
     jñātivṛddhi nimittārthaṃ viniyantum ihāgatāḥ
nāsti loke pumān anyaḥ kṣatriyeṣv iti caiva yat
     manyase sa ca te rājan sumahān buddhiviplavaḥ
ko hi jānann abhijanam ātmanaḥ kṣatriyo nṛpa
     nāviśet svargam atulaṃ raṇānantaram avyayam
svargaṃ hy eva samāsthāya raṇayajñeṣu dīkṣitāḥ
     yajante kṣatriyā lokāṃs tad viddhi magadhādhipaḥ
svargayonir jayo rājan svargayonir mahad yaśaḥ
     svargayonis tapo yuddhe mārgaḥ so 'vyabhicāravān
eṣa hy aindro vaijayanto guṇo nityaṃ samāhitaḥ
     yenāsurān parājitya jagat pāti śatakratuḥ
svargam āsthāya kasya syād vigrahitvaṃ yathā tava
     māgadhair vipulaiḥ sainyair bāhulya baladarpitaiḥ
māvamansthāḥ parān rājan nāsti vīryaṃ nare nare
     samaṃ tejas tvayā caiva kevalaṃ manujeśvara
yāvad eva na saṃbuddhaṃ tāvad eva bhavet tava
     viṣahyam etad asmākam ato rājan bravīmi te
jahi tvaṃ sadṛśeṣv eva mānaṃ darpaṃ ca māgadha
     mā gamaḥ sasutāmātyaḥ sabalaś ca yamakṣayam
dambhodbhavaḥ kārtavīrya uttaraś ca bṛhadrathaḥ
     śreyaso hy avamanyeha vineśuḥ sabalā nṛpāḥ
mumukṣamāṇās tvattaś ca na vayaṃ brāhmaṇa bruvāḥ
     śaurir asmi hṛṣīkeśo nṛvīrau pāṇḍavāv imau
tvām āhvayāmahe rājan sthiro yudhyasva māgadha
     muñca vā nṛpatīn sarvān mā gamas tvaṃ yamakṣayam
[j]
     nājitān vai narapatīn aham ādadmi kāṃś cana
     jitaḥ kaḥ paryavasthātā ko 'tra yo na mayā jitaḥ
kṣatriyasyaitad evāhur dharmyaṃ kṛṣṇopajīvanam
     vikramya vaśam ānīya kāmato yat samācaret
devatārtham upākṛtya rājñaḥ kṛṣṇa kathaṃ bhayāt
     aham adya vimuñceyaṃ kṣātraṃ vratam anusmaran
sainyaṃ sainyena vyūḍhena eka ekena vā punaḥ
     dvābhyāṃ tribhir vā yotsye 'haṃ yugapat pṛthag eva vā
[v]
     evam uktvā jarāsaṃdhaḥ sahadevābhiṣecanam
     ājñāpayat tadā rājā yuyutsur bhīmakarmabhiḥ
sa tu senāpatī rājā sasmāra bharatarṣabha
     kauśikaṃ citrasenaṃ ca tasmin yuddha upasthite
yayos te nāmanī loke haṃseti ḍibhaketi ca
     pūrvaṃ saṃkathite pumbhir nṛloke lokasatkṛte
taṃ tu rājan vibhuḥ śaurī rājānaṃ balināṃ varam
     smṛtvā puruṣaśārdūla śārdūlasamavikramam
satyasaṃdho jarāsaṃdhaṃ bhuvi bhīmaparākramam
     bhāgam anyasya nirdiṣṭaṃ vadhyaṃ bhūmibhṛd acyutaḥ
nātmanātmavatāṃ mukhya iyeṣa madhusūdanaḥ
     brahmaṇa ājñāṃ puraskṛtya hantuṃ haladharānujaḥ
