[s]
      madhyāhne tu mahārāja saṃgrāmaḥ samapadyata
      lokakṣayakaro raudro bhīṣmasya saha somakaiḥ
gāṅgeyo rathināṃ śreṣṭhaḥ pāṇḍavānām anīkinīm
      vyadhaman niśitair bāṇaiḥ śataśo 'tha sahasraśaḥ
saṃmamarda ca tat sainyaṃ pitā devavratas tava
      dhānyānām iva lūnānāṃ prakaraṃ gogaṇā iva
dhṛṣṭadyumnaḥ śikhaṇḍī ca virāṭo drupadas tathā
      bhīṣmam āsādya samare śarair jaghnur mahāratham
dhṛṣṭadyumnaṃ tato viddhvā virāṭaṃ ca tribhiḥ śaraiḥ
      drupadasya ca nārācaṃ preṣayām āsa bhārata
tena viddhā maheṣvāsā bhīṣmeṇāmitrakarśinā
      cukrudhuḥ samare rājan pādaspṛṣṭā ivoragāḥ
śikhaṇḍī taṃ ca vivyādha bharatānāṃ pitāmaham
      strīmayaṃ manasā dhyātvā nāsmai prāharad acyutaḥ
dhṛṣṭadyumnas tu samare krodhād agnir iva jvalan
      pitāmahaṃ tribhir bāṇair bāhvor urasi cārpayat
drupadaḥ pañcaviṃśatyā virāṭo daśabhiḥ śaraiḥ
      śikhaṇḍī pañcaviṃśatyā bhīṣmaṃ vivyādha sāyakaiḥ
so 'tividdho mahārāja bhīṣmaḥ saṃkhye mahātmabhiḥ
     vasante puṣpaśabalo raktāśoka ivābabhau
tān pratyavidhyad gāṅgeyas tribhis tribhir ajihmagaiḥ
     drupadasya ca bhallena dhanuś ciccheda māriṣa
so 'nyat kārmukam ādāya bhīṣmaṃ vivyādha pañcabhiḥ
     sārathiṃ ca tribhir bāṇaiḥ suśitai raṇamūrdhani
tato bhīmo mahārāja draupadyāḥ pañca cātmajāḥ
     kekayā bhrātaraḥ pañca sātyakiś caiva sātvataḥ
abhyadravanta gāṅgeyaṃ yudhiṣṭhira hitepsayā
     rirakṣiṣantaḥ pāñcālyaṃ dhṛṭa dyumna mukhan raṇe
tathaiva tāvakāḥ sarve bhīṣmarakṣārtham udyatāḥ
     pratyudyayuḥ pāṇḍusenāṃ saha sainyā narādhipa
tatrāsīt sumahad yuddhaṃ tava teṣāṃ ca saṃkulam
     narāśvarathanāgānāṃ yama rāṣṭravivardhanam
rathī rathinam āsādya prāhiṇod yamasādanam
     tathetarān samāsādya naranāgāśvasādinaḥ
anayan paralokāya śaraiḥ saṃnataparvabhiḥ
     astraiś ca vividhair ghorais tatra tatra viśāṃ pate
rathāś ca rathibhir hīnā hatasārathayas tathā
     vipradrutāśvāḥ samare diśo jagmuḥ samantataḥ
mardamānā narān rājan hayāṃś ca subahūn raṇe
     vātāyamānā dṛśyante gandharvanagaropamāḥ
rathinaś ca rathair hīnā varmiṇas tejasā yutāḥ
     kuṇḍaloṣṇīṣiṇaḥ sarve niṣkāṅgadavibhūṣitāḥ
devaputrasamā rūpo śaurye śakrasamā yudhi
     ṛddhyā vaiśravaṇaṃ cāti nayena ca bṛhaspatim
sarvalokeśvarāḥ śūrās tatra tatra viśāṃ pate
     vipradrutā vyadṛśyanta prākṛtā iva mānavāḥ
dantinaś ca naraśreṣṭha vihīnā varasādibhiḥ
     mṛdnantaḥ svāny anīkāni saṃpetuḥ sarvaśabdagāḥ
varmabhiś cāmaraiś chatraiḥ patākābhiś ca māriṣa
     kakṣyābhir atha tottraiś ca ghaṇṭābhis tomarais tathā
viśīrṇair vipradhāvanto dṛśyante sma diśo daśa
     nagameghapratīkāśair jaladodaya nisvanaiḥ
tathaiva dantibhir hīnān gajārohān viśāṃ pate
     pradhāvanto 'nvapaśyāma tava teṣāṃ ca saṃkule
nānādeśasamutthāṃś ca turagān hemabhūṣitān
     vātāyamānān adrākṣaṃ śataśo 'tha sahasraśaḥ
aśvārohān hatair aśvair gṛhītāsīn samantataḥ
     dravamāṇān apaśyāma drāvyamāṇāṃś ca saṃyuge
gajo gajaṃ samāsādya dravamāṇaṃ mahāraṇe
     yayau vimṛdnaṃs tarasā padātīn vājinas tathā
tathaiva ca rathān rājan saṃmamarda raṇe gajaḥ
     rathaś caiva samāsādya padātiṃ turagaṃ tathā
vyamṛdnāt samare rājaṃs turagāṃś ca narān raṇe
     evaṃ te bahudhā rājan pramṛdnantaḥ parasparam
tasmin raudre tathā yuddhe vartamāne mahābhaye
     prāvartata nadī ghorā śoṇitāntra taraṅgiṇī
asthi saṃcayasaṃghāṭā keśaśaivalaśādvalā
     rathahradā śarāvartā hayamīnā durāsadā
śīrṣopala samākīrṇā hastigrāhasamākulā
     kavacoṣṇīṣa phenāḍhyā dhanur dvīpāsi kacchapā
patākādhvajavṛkṣāḍhyā martyakūlāpahāriṇī
     kravyādasaṃghasaṃkīrṇā yama rāṣṭravivardhinī
tāṃ nadīṃ kṣatriyāḥ śūrā hayanāgarathaplavaiḥ
     praterur bahavo rājan bhayaṃ tyaktvā mahāhave
apovāha raṇe bhīrūn kaśmalenābhisaṃvṛtān
     yathā vaitaraṇī pretān pretarājapuraṃ prati
prākrośan kṣatriyās tatra dṛṣṭvā tad vaiśasaṃ mahat
     duryodhanāparādhena kṣayaṃ gacchanti kauravāḥ
guṇavatsu kathaṃ dveṣaṃ dhārtarāṣṭro janeśvaraḥ
     kṛtavān pāṇḍuputreṣu pāpātmā lobhamohitaḥ
evaṃ bahuvidhā vācaḥ śrūyante smātra bhārata
     pāṇḍava svata saṃyuktāḥ putrāṇāṃ te sudāruṇāḥ
tā niśamya tadā vācaḥ sarvayodhair udāhṛtāḥ
     āgaskṛt sarvalokasya putro duryodhanas tava
bhīṣmaṃ droṇaṃ kṛpaṃ caiva śalyaṃ covāca bhārata
     yudhyadhvam anahaṃkārāḥ kiṃ ciraṃ kurutheti ca
tataḥ pravavṛte yuddhaṃ kurūṇāṃ pāṇḍavaiḥ saha
     akṣadyūtakṛtaṃ rājan sughoraṃ vaiśasaṃ tadā
yat purā na nigṛhṇīṣe vāryamāṇo mahātmabhiḥ
     vaicitravīrya tasyedaṃ phalaṃ paśya tathāvidham
na hi pāṇḍusutā rājan sa sainyāḥ sapadānugāḥ
     rakṣanti samare prāṇān kauravā vā viśāṃ pate
etasmāt kāraṇād ghoro vartate sma janakṣayaḥ
     daivād vā puruṣavyāghra tava cāpanayān nṛpa
