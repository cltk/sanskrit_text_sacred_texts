[vai]
      vyuṣitāyāṃ rajanyāṃ tu dhṛtarāṣṭro 'mbikā sutaḥ
      viduraṃ preṣayām āsa yudhiṣṭhira niveśanam
sa gatvā rājavacanād uvācācyutam īśvaram
      yudhiṣṭhiraṃ mahātejāḥ sarvabuddhimatāṃ varaḥ
dhṛtarāṣṭro mahārāja vanavāsāya dīkṣitaḥ
      gamiṣyati vanaṃ rājan kārtikīm āgatām imām
sa tvā kuru kulaśreṣṭha kiṃ cid artham abhīpsati
      śrāddham icchati dātuṃ sa gāṅgeyasya mahātmanaḥ
droṇasya somadattasya bāhlīkasya ca dhīmataḥ
      putrāṇāṃ caiva sarveṣāṃ ye cāsya suhṛdo hatāḥ
      yadi cābhyanujānīṣe saindhavāpasadasya ca
etac chrutvā tu vacanaṃ vidurasya yudhiṣṭhiraḥ
      hṛṣṭaḥ saṃpūjayām āsa guḍā keśaś ca pāṇḍavaḥ
na tu bhīmo dṛḍhakrodhas tad vaco jagṛhe tadā
      vidurasya mahātejā duryodhanakṛtaṃ smaran
abhiprāyaṃ viditvā tu bhīmasenasya phalgunaḥ
      kirīṭī kiṃ cid ānamya bhīmaṃ vacanam abravīt
bhīma rājā pitā vṛddho vanavāsāya dīkṣitaḥ
      dātum icchati sarveṣāṃ suhṛdām aurdhva dehikām
bhavatā nirjitaṃ vittaṃ dātum icchati kauravaḥ
     bhīṣmādīnāṃ mahābāho tadanujñātum arhasi
diṣṭyā tv adya mahābāho dhṛtarāṣṭraḥ prayācati
     yācito yaḥ purāsmābhiḥ paśya kālasya paryayam
yo 'sau pṛthivyāḥ kṛtsnāyā bhartā bhūtvā narādhipaḥ
     parair vinihatāpatyo vanaṃ gantum abhīpsati
mā te 'nyat puruṣavyāghra dānād bhavatu darśanam
     ayaśasyam ato 'nyat syād adharmyaṃ ca mahābhuja
rājānam upatiṣṭhasva jyeṣṭhaṃ bhrātaram īśvaram
     arhas tvam asi dātuṃ vai nādātuṃ bharatarṣabha
     evaṃ bruvāṇaṃ kaunteyaṃ dharmarājo 'bhyapūjayat
bhīmasenas tu sakrodhaḥ provācedaṃ vacas tadā
     vayaṃ bhīṣmasya kurmeha pretakāryāṇi phalguna
somadattasya nṛpater bhūriśravasa eva ca
     bāhlīkasya ca rājarṣer droṇasya ca mahātmanaḥ
anyeṣāṃ caiva suhṛdāṃ kuntī karṇāya dāsyati
     śrāddhāni puruṣavyāghra mādāt kauravako nṛpaḥ
iti me vartate buddhir mā vo nandantu śatravaḥ
     kaṣṭāt kaṣṭataraṃ yāntu sarve duryodhanādayaḥ
     yair iyaṃ pṛthivī sarvā ghātitā kulapāṃsanaiḥ
kutas tvam adya vismṛtya vairaṃ dvādaśa vārṣikam
     ajñātavāsa gamanaṃ draupadī śokavardhanam
     kva tadā dhṛtarāṣṭrasya sneho 'smāsv abhavat tadā
kṛṣṇājinopasaṃvvīto hṛtābharaṇa bhūṣaṇaḥ
     sārdhaṃ pāñcāla putryā tvaṃ rājānam upajagmivān
     kva tadā droṇa bhīṣmau tau somadatto 'pi vābhavat
yatra trayodaśa samā vane vanyena jīvasi
     na tadā tvā pitā jyeṣṭhaḥ pitṛtvenābhivīkṣate
kiṃ te tad vismṛtaṃ pārtha yad eṣa kulapāṃsanaḥ
     durvṛtto viduraṃ prāha dyūte kiṃ jitam ity uta
tam evaṃ vādinaṃ rājā kuntīputro yudhiṣṭhiraḥ
     uvāca bhrātaraṃ dhīmāñ joṣam āsveti bhartsayan
