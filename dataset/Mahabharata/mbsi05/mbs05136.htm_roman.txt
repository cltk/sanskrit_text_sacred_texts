[v]
      kuntyās tu vacanaṃ śrutvā bhīṣmadroṇau mahārathau
      duryodhanam idaṃ vākyam ūcatuḥ śāsanātigam
śrutaṃ te puruṣavyāghra kuntyāḥ kṛṣṇasya saṃnidhau
      vākyam arthavad avyagram uktaṃ dharmyam anuttamam
tat kariṣyanti kaunteyā vāsudevasya saṃmatam
      na hi te jātu śāmyerann ṛte rājyena kaurava
kleśitā hi tvayā pārthā dharmapāśasitās tadā
      sabhāyāṃ draupadī caiva taiś ca tan marṣitaṃ tava
kṛtāstraṃ hy arjunaṃ prāpya bhīmaṃ ca kṛtaniśramam
      gāṇḍīvaṃ ceṣudhī caiva rathaṃ ca dhvajam eva ca
      sahāyaṃ vāsudevaṃ ca na kṣaṃsyati yudhiṣṭhiraḥ
pratyakṣaṃ te mahābāho yathā pārthena dhīmatā
      virāṭanagare pūrvaṃ sarve sma yudhi nirjitāḥ
dānavān ghorakarmāṇo nivātakavacān yudhi
      raudram astraṃ samādhāya dagdhavān astravahninā
karṇaprabhṛtayaś ceme tvaṃ cāpi kavacī rathī
      mokṣitā ghoṣayātrāyāṃ paryāptaṃ tannidarśanam
praśāmya bharataśreṣṭha bhrātṛbhiḥ saha pāṇḍavaiḥ
      rakṣemāṃ pṛthivīṃ sarvāṃ mṛtyor daṃṣṭrāntaraṃ gatām
jyeṣṭho bhrātā dharmaśīlo vatsalaḥ ślakṣṇavāk śuciḥ
     taṃ gaccha puruṣavyāghraṃ vyapanīyeha kilbiṣam
dṛṣṭaś cet tvaṃ pāṇḍavena vyapanītaśarāsanaḥ
     prasannabhrukuṭiḥ śrīmān kṛtā śāntiḥ kulasya naḥ
tam abhyetya sahāmātyaḥ pariṣvajya nṛpātmajam
     abhivādaya rājānaṃ yathāpūrvam ariṃdama
abhivādayamānaṃ tvāṃ pāṇibhyāṃ bhīma pūrvajaḥ
     pratigṛhṇātu sauhārdāt kuntīputro yudhiṣṭhiraḥ
siṃhaskandhoru bāhus tvāṃ vṛttāyatamahābhujaḥ
     pariṣvajatu bāhubhyāṃ bhīmaḥ praharatāṃ varaḥ
siṃhagrīvo guḍākeśas tatas tvāṃ puṣkarekṣaṇaḥ
     abhivādayatāṃ pārthaḥ kuntīputro dhanaṃjayaḥ
āśvineyau naravyāghrau rūpeṇāpratimau bhuvi
     tau ca tvāṃ guruvat premṇā pūjayā pratyudīyatām
muñcantv ānandajāśrūṇi dāśārha pramukhā nṛpāḥ
     saṃgaccha bhrātṛbhiḥ sārdhaṃ mānaṃ saṃtyajya pārthiva
praśādhi pṛthivīṃ kṛtsnāṃ tatas taṃ bhrātṛbhiḥ saha
     samāliṅgya ca harṣeṇa nṛpā yāntu parasparam
alaṃ yuddhena rājendra suhṛdāṃ śṛṇu kāraṇam
     dhruvaṃ vināśo yuddhe hi kṣatriyāṇāṃ pradṛśyate
jyotīṃṣi pratikūlāni dāruṇā mṛgapakṣiṇaḥ
     utpātā vividhā vīra dṛśyante kṣatranāśanāḥ
viśeṣata ihāsmākaṃ nimittāni vināśane
     ulkābhir hi pradīptābhir vadhyate pṛtanā tava
vāhanāny aprahṛṣṭāni rudantīva viśāṃ pate
     gṛdhrās te paryupāsante sainyāni ca samantataḥ
nagaraṃ na yathāpūrvaṃ tathā rājaniveśanam
     śivāś cāśiva nirghoṣā dīptāṃ sevanti vai diśam
kuru vākyaṃ pitur mātur asmākaṃ ca hitaiṣiṇām
     tvayy āyatto mahābāho śamo vyāyāma eva ca
na cet kariṣyasi vacaḥ suhṛdām arikarśana
     tapsyase vāhinīṃ dṛṣṭvā pārtha bāṇaprapīḍitām
bhīmasya ca mahānādaṃ nadataḥ śuṣmiṇo raṇe
     śrutvā smartāsi me vākyaṃ gāṇḍīvasya ca nisvanam
     yady etad apasavyaṃ te bhaviṣyati vaco mama
