[s]
      salile janite tasmin kaunteyena mahātmanā
      nivārite dviṣat sainye kṛte ca śaraveśmani
vāsudevo rathāt tūrṇam avatīrya mahādyutiḥ
      mocayām āsa turagān vitunnān kaṅkapatribhiḥ
adṛṣṭapūrvaṃ tad dṛṣṭvā siṃhanādo mahān abhūt
      siddhacāraṇasaṃghānāṃ sainikānāṃ ca sarvaśaḥ
padātinaṃ tu kaunteyaṃ yudhyamānaṃ nararṣabhāḥ
      nāśaknuvan vārayituṃ tad adbhutam ivābhavat
āpatatsu rathaugheṣu prabhūtagajavājiṣu
      nāsaṃbhramat tadā pārthas tad asya puruṣān ati
vyasṛjanta śaraughāṃs te pāṇḍavaṃ prati pārthivāḥ
      na cāvyathata dharmātmā vāsaviḥ paravīrahā
sa tāni śarajālāni gadāḥ prāsāṃś ca vīryavān
      āgatān agrasat pārthaḥ saritaḥ sāgato yathā
astravegena mahatā pārtho bāhubalena ca
      sarveṣāṃ pārthivendrāṇām agrasat tāñ śarottamān
tat tu pārthasya vikrāntaṃ vāsudevasya cobhayoḥ
      apūjayan mahārāja kauravāḥ paramādbhutam
kim adbhutataraṃ loke bhavitāpy atha vāpy abhūt
     yad aśvān pārtha govindau mocayām āsatū raṇe
bhayaṃ vipulam asmāsu tāv adhattāṃ narottamau
     tejo vidadhatuś cograṃ visrabdhau raṇamūrdhani
athotsmayan hṛṣīkeśaḥ strīmadhya iva bhārata
     arjunena kṛte saṃkhye śaragarbhagṛhe tadā
upāvartayad avyagras tān aśvān puṣkarekṣaṇaḥ
     miṣatāṃ sarvasainyānāṃ tvadīyānāṃ viśāṃ pate
teṣāṃ śramaṃ ca glāniṃ ca vepathuṃ vamathuṃ vraṇān
     sarvaṃ vyapānudat kṛṣṇaḥ kuśalo hy aśvakarmaṇi
śalyān uddhṛtya pāṇibhyāṃ parimṛjya ca tān hayān
     upāvṛtya yathānyāyaṃ pāyayām āsa vāri saḥ
sa tāṁl labdhodakān snātāñ jagdhānnān vigataklamān
     yojayām āsa saṃhṛṣṭaḥ punar eva rathottame
sa taṃ rathavaraṃ śauriḥ sarvaśastrabhṛtāṃ varaḥ
     samāsthāya mahātejāḥ sārjunaḥ prayayau drutam
rathaṃ rathavarasyājau yuktaṃ labdhodakair hayaiḥ
     dṛṣṭvā kuru balaśreṣṭhāḥ punar vimanaso 'bhavan
viniḥśvasantas te rājan bhagnadaṃṣṭrā ivoragāḥ
     dhig aho dhig gataḥ pārthaḥ kṛṣṇaś cety abruvan pṛthak
sarvakṣatrasya miṣato rathenaikena daṃśitau
     bāla krīḍanakeneva kadarthī kṛtyano balam
krośatāṃ yatamānānām asaṃsaktau paraṃtapau
     darśayitvātmano vīryaṃ prayātau sarvarājasu
tau prayātau punar dṛṣṭvā tadānye sainikābruvan
     tvaradhvaṃ kuravaḥ sarve vadhe kṛṣṇa kirīṭinoḥ
rathaṃ yuktvā hi dāśārho miṣatāṃ sarvadhanvinām
     jayadrathāya yāty eṣa kadarthī kṛtyano raṇe
tatra ke cin mitho rājan samabhāṣanta bhūmipāḥ
     adṛṣṭapūrvaṃ saṃgrāme tad dṛṣṭvā mahad adbhutam
sarvasainyāni rājā ca dhṛtaraṣṭro 'tyayaṃ gataḥ
     duryodhanāparādhena kṣatraṃ kṛtsnā ca medinī
vilayaṃ samanuprāptā tac ca rājā na budhyate
     ity evaṃ kṣatriyās tatra bruvanty anye ca bhārata
sindhurājasya yatkṛtyaṃ gatasya yamasādanam
     tat karotu vṛthā dṛṣṭir dhārtarāṣṭro 'nupāyavit
tataḥ śīghrataraṃ prāyāt pāṇḍavaḥ saindhavaṃ prati
     nivartamāne tigmāṃśau hṛṣṭaiḥ pītodakair hayaiḥ
taṃ prayāntaṃ mahābāhuṃ sarvaśastrabhṛtāṃ varam
     nāśaknuvan vārayituṃ yodhāḥ kruddham ivāntakam
vidrāvya tu tataḥ sainyaṃ pāṇḍavaḥ śatrutāpanaḥ
     yathā mṛgagaṇān siṃhaḥ saindhavārthe vyaloḍayat
gāhamānas tv anīkāni tūrṇam aśvān acodayat
     balāka varṇān dāśārhaḥ pācajanyaṃ vyanādayat
kaunteyenāgrataḥ sṛṣṭā nyapatan pṛṣṭhataḥ śarāḥ
     tūrṇāt tūrṇataraṃ hy aśvās te 'vahan vātaraṃhasaḥ
vātoddhūta patākāntaṃ rathaṃ jaladanisvanam
     ghoraṃ kapidhvajaṃ dṛṣṭvā viṣaṇṇā rathino 'bhavan
divākare 'tha rajasā sarvataḥ saṃvṛte bhṛśam
     śarārtāś ca raṇe yodhā na kṛṣṇau śekur īkṣitum
tato nṛpatayaḥ kurddhāḥ parivavrur dhanaṃjayam
     kṣatriyā bahavaś cānye jayadrathavadhaiṣiṇam
apanīyatsu śalyeṣu dhiṣṭhitaṃ puruṣarṣabham
     duryodhanas tv agāt pārthaṃ tvaramāṇo mahāhave
