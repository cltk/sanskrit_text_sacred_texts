sa muhūrtād upaśrutya devarṣir amitaprabhaḥ
 svam āśramaṃ śiṣya vṛtaḥ kṣudhārtaḥ saṃnyavartata
so 'paśyad arajāṃ dīnāṃ rajasā samabhiplutām
 jyotsnām ivāruṇagrastāṃ pratyūṣe na virājatīm
tasya roṣaḥ samabhavat kṣudhārtasya viśeṣataḥ
 nirdahann iva lokāṃs trīñ śiṣyāṃś cedam uvāca ha
paśyadhvaṃ viparītasya daṇḍasyāviditātmanaḥ
 vipattiṃ ghorasaṃkāśāṃ kruddhām agniśikhām iva
kṣayo 'sya durmateḥ prāptaḥ sānugasya durātmanaḥ
 yaḥ pradīptāṃ hutāśasya śikhāṃ vai spraṣṭum icchati
yasmāt sa kṛtavān pāpam īdṛśaṃ ghoradarśanam
 tasmāt prāpsyati durmedhāḥ phalaṃ pāpasya karmaṇaḥ
saptarātreṇa rājāsau sabhṛtyabalavāhanaḥ
 pāpakarmasamācāro vadhaṃ prāpsyati durmatiḥ
samantād yojanaśataṃ viṣayaṃ cāsya durmateḥ
 dhakṣyate pāṃsuvarṣeṇa mahatā pākaśāsanaḥ
sarvasattvāni yānīha sthāvarāṇi carāṇi ca
 mahatā pāṃsuvarṣeṇa nāśaṃ yāsyanti sarvaśaḥ
daṇḍasya viṣayo yāvat tāvat sarvasamucchrayaḥ
 pāṃsubhuta ivālakṣyaḥ saptarātrād bhaviṣyati
ity uktvā krodhasaṃtapas tam āśramanivāsinam
 janaṃ janapadānteṣu sthīyatām iti cābravīt
śrutvā tūśasano vākyaṃ sa āśramāvasatho janaḥ
 niṣkrānto viṣayāt tasya sthānaṃ cakre 'tha bāhyataḥ
sa tathoktvā munijanam arajām idam abravīt
 ihaiva vasa durmedhe āśrame susamāhitā
idaṃ yojanaparyantaṃ saraḥ suruciraprabham
 araje vijvarā bhuṅkṣva kālaś cātra pratīkṣyatām
tvatsamīpe tu ye sattvā vāsam eṣyanti tāṃ niśām
 avadhyāḥ pāṃsuvarṣeṇa te bhaviṣyanti nityadā
ity uktvā bhārgavo vāsam anyatra samupākramat
 saptāhād bhasmasādbhūtaṃ yathoktaṃ brahmavādinā
tasyāsau daṇḍaviṣayo vindhyaśaivalasānuṣu
 śapto brahmarṣiṇā tena purā vaidharmake kṛte
tataḥ prabhṛti kākutstha daṇḍakāraṇyam ucyate
 tapasvinaḥ sthitā yatra janasthānam atho 'bhavat
etat te sarvam ākhyātaṃ yan māṃ pṛcchasi rāghava
 saṃdhyām upāsituṃ vīra samayo hy ativartate
ete maharṣayaḥ sarve pūrṇakumbhāḥ samantataḥ
 kṛtodako naravyāghra ādityaṃ paryupāsate
sa tair ṛṣibhir abhyastaḥ sahitair brahmasattamaiḥ
 ravir astaṃ gato rāma gacchodakam upaspṛśa
