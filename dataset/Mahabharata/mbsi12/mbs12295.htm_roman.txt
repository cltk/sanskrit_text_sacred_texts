[vasisṭha]
      sāṃkhyadarśanam etāvad uktaṃ te nṛpasattama
      vidyāvidye tv idānīṃ me tvaṃ nibodhānupūrvaśaḥ
avyadyām āhur avyaktaṃ sarga pralaya dharmi vai
      sarga pralaya nirmuktaṃ vidyāṃ vai pañcaviṃśakam
parasparam avidyāṃ vai tan nibodhānupūrvaśaḥ
      yathoktam ṛṣibhis tāta sāṃkhyasyāsya nidarśanam
karmendriyāṇāṃ sarveṣāṃ vidyā buddhīndriyaṃ smṛtam
      buddhīndriyāṇāṃ ca tathā viśeṣā iti naḥ śrutam
viśeṣāṇāṃ manas teṣāṃ vidyām āhur manīṣiṇaḥ
      manasaḥ pañca bhūtāni vidyā ity abhicakṣate
ahaṃkāras tu bhūtānāṃ pañcānāṃ nātra saṃśayaḥ
      ahaṃkārasya ca tathā buddhir vidyā nareśvara
buddheḥ prakṛtir avyaktaṃ tattvānāṃ parameśvaram
      vidyā jñeyā naraśreṣṭha vidhiś ca paramaḥ smṛtaḥ
avyaktasya paraṃ prāhur vidyāṃ vai pañcaviṃśakam
      sarvasya sarvam ity uktaṃ jñeyaṃ jñānasya pārthiva
jñānam avyaktam ity uktaṃ jñeyaṃ vai pañcaviṃśakam
      tathaiva jñānam avyaktaṃ vijñātā pañcaviṃśakaḥ
vidyāvidyārtha tattvena mayoktaṃ te viśeṣataḥ
     akṣaraṃ ca kṣaraṃ caiva yad uktaṃ tan nibodha me
ubhāv etau kṣarāv uktāv ubhāv etau ca naśvarau
     kāraṇaṃ tu pravakṣyāmi yathā khyātau tu tattvataḥ
anādi nidhanāv etāv ubhāv eveśvarau matau
     tattvasaṃjñāv ubhāv etau procyete jñānacintakaiḥ
sarga pralaya dharmitvād avyaktaṃ prāhur akṣaram
     tad etad guṇasargāya vikurvāṇaṃ punaḥ punaḥ
guṇānāṃ mahad ādīnām utpadyati parasparam
     adhiṣṭhānāt kṣetram āhur etat tat pañcaviṃśakam
yadā tu guṇajālaṃ tad avyaktātmani saṃkṣipet
     tadā saha guṇais tais tu pañcaviṃśo vilīyate
guṇā guṇeṣu līyante tadaikā prakṛtir bhavet
     kṣetrajño 'pi yadā tāta tat kṣetre saṃpralīyate
tadākṣaratvaṃ prakṛtir gacchate guṇasaṃjñitā
     nirguṇatvaṃ ca vaideha guṇeṣu prativartanāt
evam eva ca kṣetrajñaḥ kṣetrajñānaparikṣaye
     prakṛtyā nirguṇas tv eṣa ity evam anuśuśruma
kṣaro bhavaty eṣa yadā tadā guṇavatīm atha
     prakṛtiṃ tv abhijānāti nirguṇatvaṃ tathātmanaḥ
tadā viśuddho bhavati prakṛteḥ parivarjanāt
     anyo 'ham anyeyam iti yadā budhyati buddhimān
tadaiṣo 'nyatvatām eti na ca miśratvam āvrajet
     prakṛtyā caiva rājendra na miśro 'nyaś ca dṛśyate
yadā tu guṇajālaṃ tat prākṛtaṃ vijugupsate
     paśyate cāparaṃ paśyaṃ tadā paśyan na saṃjvaret
kiṃ mayā kṛtam etāvad yo 'haṃ kālam imaṃ janam
     matsyo jālaṃ hy avijñānād anuvartitavāṃs tathā
aham eva hi saṃmohād anyam anyaṃ janāñ janam
     matsyo yathodaka jñānād anuvartitavān iha
matsyo 'nyatvaṃ yathājñānād udakān nābhimanyate
     ātmānaṃ tadvad ajñānād anyatvaṃ caiva vedmy aham
mamāstu dhig abuddhasya yo 'haṃ magnam imaṃ punaḥ
     anuvartitavān mohād anyam anyaṃ janāj janam
ayam atra bhaved bandhur anena saha mokṣaṇam
     sāmyam ekatvam āyāto yādṛśas tādṛśas tv aham
tulyatām iha paśyāmi sadṛśo 'ham anena vai
     ayaṃ hi vimalo vyaktam aham īdṛśakas tathā
yo 'ham ajñānasaṃmohād ajñayā saṃpravṛttavān
     sasaṅgayāhaṃ niḥsaṅgaḥ sthitaḥ kālam imaṃ tv aham
anayāhaṃ vaśībhūtaḥ kālam etaṃ na buddhavān
     uccamadhyamanīcānāṃ tām ahaṃ katham āvase
samānayānayā ceha saha vāsam ahaṃ katham
     gacchāmy abuddha bhāvatvād eṣedānīṃ sthiro bhave
saha vāsaṃ na yāsyāmi kālam etad dhi vañcanāt
     vañcito 'smy anayā yad dhi nirvikāro vikārayā
na cāyam aparādho 'syā aparādho hy ayaṃ mama
     yo 'ham atrābhavaṃ saktaḥ parāṅmukham upasthitaḥ
tato 'smi bahurūpāsu sthito mūrtiṣv amūrtimān
     amūrtaś cāpi mūrtātmā mamatvena pradharṣitaḥ
prakṛter anayatvena tāsu tāsv iha yoniṣu
     nirmamasya mamatvena kiṃ kṛtaṃ tāsu tāsu ca
     yonīṣu vartamānena naṣṭa saṃjñena cetasā
na mamātrānayā kāryam ahaṃkārakṛtātmayā
     ātmānaṃ bahudhā kṛtvā yeyaṃ bhūyo yunakti mām
     idānīm eṣa buddho 'smi nirmamo nirahaṃkṛtaḥ
mamatvam anayā nityam ahaṃkārakṛtātmakam
     apetyāham imāṃ hitvā saṃśrayiṣye nirāmayam
anena sāmyaṃ yāsyāmi nānayāham acetasā
     kṣamaṃ mama sahānena naikatvam anayā saha
     evaṃ paramasaṃbodhāt pañcaviṃśo 'nubuddhavān
akṣaratvaṃ niyaccheta tyaktvā kṣaram anāmayam
     avyaktaṃ vyaktadharmāṇaṃ saguṇaṃ nirguṇaṃ tathā
     nirguṇaṃ prathamaṃ dṛṣṭvā tādṛg bhavati maithila
akṣarakṣarayor etad uktaṃ tava nidarśanam
     maheha jñānasaṃpannaṃ yathā śrutinidarśanāt
niḥsaṃdigdhaṃ ca sūkṣmaṃ ca vibuddhaṃ vimalaṃ tathā
     pravakṣyāmi tu te bhūyas tan nibodha yathā śrutam
sāṃkhyayogau mayā proktau śāstradvayanidarśanāt
     yad eva śāstraṃ sāṃkhyoktaṃ yogadarśanam eva tat
prabodhanakaraṃ jñānaṃ sāṃkhyānām avanī pate
     vispaṣṭaṃ procyate tatra śiṣyāṇāṃ hitakāmyayā
bṛhac caiva hi tac chāstram ity āhuḥ kuśalā janāḥ
     asmiṃś ca śāstre yogānāṃ punar dadhi punaḥ śaraḥ
pañcaviṃśat paraṃ tattvaṃ na paśyati narādhipa
     sāṃkhyānāṃ tu paraṃ tatra yathāvad anuvarṇitam
buddham apratibuddhaṃ ca budhyamānaṃ ca tattvataḥ
     budhyamānaṃ ca buddhaṃ ca prāhur yoganidarśanam
