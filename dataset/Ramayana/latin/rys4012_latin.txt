etac ca vacanaṃ śrutvā sugrīveṇa subhāṣitam
 pratyayārthaṃ mahātejā rāmo jagrāha kārmukam
sa gṛhītvā dhanur ghoraṃ śaram ekaṃ ca mānadaḥ
 sālān uddiśya cikṣepa jyāsvanaiḥ pūrayan diśaḥ
sa visṛṣṭo balavatā bāṇaḥ svarṇapariṣkṛtaḥ
 bhittvā sālān giriprasthe sapta bhūmiṃ viveśa ha
praviṣṭas tu muhūrtena rasāṃ bhittvā mahājavaḥ
 niṣpatya ca punas tūrṇaṃ svatūṇīṃ praviveśa ha
tān dṛṣṭvā sapta nirbhinnān sālān vānarapuṃgavaḥ
 rāmasya śaravegena vismayaṃ paramaṃ gataḥ
sa mūrdhnā nyapatad bhūmau pralambīkṛtabhūṣaṇaḥ
 sugrīvaḥ paramaprīto rāghavāya kṛtāñjaliḥ
idaṃ covāca dharmajñaṃ karmaṇā tena harṣitaḥ
 rāmaṃ sarvāstraviduṣāṃ śreṣṭhaṃ śūram avasthitam
sendrān api surān sarvāṃs tvaṃ bāṇaiḥ puruṣarṣabha
 samarthaḥ samare hantuṃ kiṃ punar vālinaṃ prabho
yena sapta mahāsālā girir bhūmiś ca dāritāḥ
 bāṇenaikena kākutstha sthātā te ko raṇāgrataḥ
adya me vigataḥ śokaḥ prītir adya parā mama
 suhṛdaṃ tvāṃ samāsādya mahendravaruṇopamam
tam adyaiva priyārthaṃ me vairiṇaṃ bhrātṛrūpiṇam
 vālinaṃ jahi kākutstha mayā baddho 'yam añjaliḥ
tato rāmaḥ pariṣvajya sugrīvaṃ priyadarśanam
 pratyuvāca mahāprājño lakṣmaṇānumataṃ vacaḥ
asmād gacchāma kiṣkindhāṃ kṣipraṃ gaccha tvam agrataḥ
 gatvā cāhvaya sugrīva vālinaṃ bhrātṛgandhinam
sarve te tvaritaṃ gatvā kiṣkindhāṃ vālinaḥ purīm
 vṛkṣair ātmānam āvṛtya vyatiṣṭhan gahane vane
sugrīvo vyanadad ghoraṃ vālino hvānakāraṇāt
 gāḍhaṃ parihito vegān nādair bhindann ivāmbaram
taṃ śrutvā ninadaṃ bhrātuḥ kruddho vālī mahābalaḥ
 niṣpapāta susaṃrabdho bhāskaro 'stataṭād iva
tataḥ sutumulaṃ yuddhaṃ vālisugrīvayor abhūt
 gagane grahayor ghoraṃ budhāṅgārakayor iva
talair aśanikalpaiś ca vajrakalpaiś ca muṣṭibhiḥ
 jaghnatuḥ samare 'nyonyaṃ bhrātarau krodhamūrchitau
tato rāmo dhanuṣpāṇis tāv ubhau samudīkṣya tu
 anyonyasadṛśau vīrāv ubhau devāv ivāśvinau
yan nāvagacchat sugrīvaṃ vālinaṃ vāpi rāghavaḥ
 tato na kṛtavān buddhiṃ moktum antakaraṃ śaram
etasminn antare bhagnaḥ sugrīvas tena vālinā
 apaśyan rāghavaṃ nātham ṛśyamūkaṃ pradudruve
klānto rudhirasiktāṅgaḥ prahārair jarjarīkṛtaḥ
 vālinābhidrutaḥ krodhāt praviveśa mahāvanam
taṃ praviṣṭaṃ vanaṃ dṛṣṭvā vālī śāpabhayāt tataḥ
 mukto hy asi tvam ity uktvā sa nivṛtto mahābalaḥ
rāghavo 'pi saha bhrātrā saha caiva hanūmatā
 tad eva vanam āgacchat sugrīvo yatra vānaraḥ
taṃ samīkṣyāgataṃ rāmaṃ sugrīvaḥ sahalakṣmaṇam
 hrīmān dīnam uvācedaṃ vasudhām avalokayan
āhvayasveti mām uktvā darśayitvā ca vikramam
 vairiṇā ghātayitvā ca kim idānīṃ tvayā kṛtam
tām eva velāṃ vaktavyaṃ tvayā rāghava tattvataḥ
 vālinaṃ na nihanmīti tato nāham ito vraje
tasya caivaṃ bruvāṇasya sugrīvasya mahātmanaḥ
 karuṇaṃ dīnayā vācā rāghavaḥ punar abravīt
sugrīva śrūyatāṃ tātaḥ krodhaś ca vyapanīyatām
 kāraṇaṃ yena bāṇo 'yaṃ na mayā sa visarjitaḥ
alaṃkāreṇa veṣeṇa pramāṇena gatena ca
 tvaṃ ca sugrīva vālī ca sadṛśau sthaḥ parasparam
svareṇa varcasā caiva prekṣitena ca vānara
 vikrameṇa ca vākyaiś ca vyaktiṃ vāṃ nopalakṣaye
tato 'haṃ rūpasādṛśyān mohito vānarottama
 notsṛjāmi mahāvegaṃ śaraṃ śatrunibarhaṇam
etanmuhūrte tu mayā paśya vālinam āhave
 nirastam iṣuṇaikena veṣṭamānaṃ mahītale
abhijñānaṃ kuruṣva tvam ātmano vānareśvara
 yena tvām abhijānīyāṃ dvandvayuddham upāgatam
gajapuṣpīm imāṃ phullām utpāṭya śubhalakṣaṇām
 kuru lakṣmaṇa kaṇṭhe 'sya sugrīvasya mahātmanaḥ
tato giritaṭe jātām utpāṭya kusumāyutām
 lakṣmaṇo gajapuṣpīṃ tāṃ tasya kaṇṭhe vyasarjayat
sa tathā śuśubhe śrīmāṁl latayā kaṇṭhasaktayā
 mālayeva balākānāṃ sasaṃdhya iva toyadaḥ
vibhrājamāno vapuṣā rāmavākyasamāhitaḥ
 jagāma saha rāmeṇa kiṣkindhāṃ vālipālitām
