yayā vṛttyā mahīpālo vivardhayati mānavān
      puṇyāṃś ca lokāñ jayati tan me brūhi pitā maha
dānaśīlo bhaved rājā yajñaśīlaś ca bhārata
      upavāsatapaḥ śīlaḥ prajānāṃ pālane rataḥ
sarāś caiva prajā nityaṃ rājā dharmeṇa pālayet
      utthānenāpramādena pūjayec caiva dhārmikān
rājñā hi pūjito dharmas tataḥ sarvatra pūjyate
      yad yad ācarate rājā tat prajānāṃ hi rocate
nityam udyatadaṇḍaś ca bhaven mṛtyur ivāriṣu
      nihanyāt sarvato dasyūn na kāmāt kasya cit kṣamet
yaṃ hi dharmaṃ carantīha prajā rājñā surakṣitāḥ
      caturthaṃ tasya dharmasya rājā bhārata vindati
yad adhīte yad yajate yad dadāti yad arcati
      rājā caturtha bhāk tasya prajā dharmeṇa pālayan
yad rāṣṭre 'kuśalaṃ kiṃ cid rājño 'rakṣayataḥ prajāḥ
      caturthaṃ tasya pāpasya rājā bhārata vindati
apy āhuḥ sarvam eveti bhūyo 'rdham iti niścayaḥ
      karmaṇaḥ pṛthivīpāla nṛśaṃso 'nṛtavāg api
      tādṛśāt kilbiṣād rājā śṛṇu yena pramucyate
pratyāhartum aśakyaṃ syād dhanaṃ corair hṛtaṃ yadi
     svakośāt tat pradeyaṃ syād aśaktenopajīvatā
sarvavarṇaiḥ sadā rakṣyaṃ brahma svaṃ brāhmaṇās tathā
     na stheyaṃ viṣaye teṣu yo 'pakuryād dvijātiṣu
brahma sve rakṣyamāṇe hi sarvaṃ bhavati rakṣitam
     teṣāṃ prasāde nirvṛtte kṛtakṛtyo bhaven nṛpaḥ
parjanyam iva bhūtāni mahādrumam iva dvijāḥ
     narās tam upajīvanti nṛpaṃ sarvārthasādhakam
na hi kāmātmanā rājñā satataṃ śaṭhabuddhinā
     nṛśaṃsenāti lubdhena śakyāḥ pālayituṃ prajāḥ
nāhaṃ rājyasukhānveṣī rājyam icchāmy api kṣaṇam
     dharmārthaṃ rocaye rājyaṃ dharmaś cātra na vidyate
tad alaṃ mama rājyena yatra dharmo na vidyate
     vanam eva gamiṣyāmi tasmād dharmacikīrṣayā
tatra medhyeṣv araṇyeṣu nyastadaṇḍo jitendriyaḥ
     dharmam ārādhayiṣyāmi munir mūlaphalāśanaḥ
vedāhaṃ tava yā buddhir ānṛśaṃsya guṇaiva sā
     na ca śuddhānṛśaṃsyena śakyaṃ mahad upāsitum
api tu tvā mṛduṃ dāntam aty āryam ati dhārmikam
     klībaṃ dharmaghṛṇāyuktaṃ na loko bahu manyate
rājadharmān avekṣasva pitṛpaitāmahocitān
     naitad rājñām atho vṛttaṃ yathā tvaṃ sthātum icchasi
na hi vaiklavya saṃsṛṣṭam ānṛśaṃsyam ihāsthitaḥ
     prajāpālanasaṃbhūtaṃ prāptā dharmaphalaṃ hy asi
na hy etām āśiṣaṃ pāṇḍur na ca kunty anvayācata
     na caitāṃ prajñatāṃ tāta yayā carasi medhayā
śauryaṃ balaṃ ca sattvaṃ ca pitā tava sadābravīt
     māhātmyaṃ balam audāryaṃ tava kunty anvayācata
nityaṃ svāhā svadhā nityam ubhe mānuṣadaivate
     putreṣv āśāsate nityaṃ pitaro daivatāni ca
dānam adhyayanaṃ yajñaḥ prajānāṃ paripālanam
     dharmam etam adharmaṃ vā janmanaivābhyajāyithāḥ
kāle dhuri niyuktānāṃ vahatāṃ bhāra āhite
     sīdatām api kaunteya na kīrtir avasīdati
samantato viniyato vahaty askhalito hi yaḥ
     nirdoṣakarmavacanāt siddhiḥ karmaṇa eva sā
naikānta vinipātena vicacāreha kaś cana
     dharmī gṛhī vā rājā vā brahma cāry atha vā punaḥ
alpaṃ tu sādhu bhūyiṣṭhaṃ yat karmodāram eva tat
     kṛtam evākṛtāc chreyo na pāpīyo 'sty akarmaṇaḥ
yadā kulīno dharmajñaḥ prāpnoty aiśvaryam uttamam
     yogakṣemas tadā rājan kuśalāyaiva kalpate
dānenānyaṃ balenānyam anyaṃ sūnṛtayā girā
     sarvataḥ parigṛhṇīyād rājyaṃ prāpyeha dhārmikaḥ
yaṃ hi vaidyāḥ kule jātā avṛtti bhayapīḍitāḥ
     prāpya tṛptāḥ pratiṣṭhanti dharmaḥ ko 'bhyadhikas tataḥ
kiṃ nv ataḥ paramaṃ svargyaṃ kā nv ataḥ prītir uttamā
     kiṃ nv ataḥ paramaiśvaryaṃ brūhi me yadi manyase
yasmin pratiṣṭhitāḥ samyak kṣemaṃ vindanti tatkṣaṇam
     sasvargajit tamo 'smākaṃ satyam etad bravīmi te
tvam eva prītimāṃs tasmāt kurūṇāṃ kurusattama
     bhava rājā jaya svargaṃ sato rakṣāsato jahi
anu tvā tāta jīvantu suhṛdaḥ sādhubhiḥ saha
     parjanyam iva bhūtāni svādu drumam ivāṇḍa jāḥ
dhṛṣṭaṃ śūraṃ prahartāram anṛśaṃsaṃ jitendriyam
     vatsalaṃ saṃvibhaktāram anu jīvantu tvāṃ janāḥ
