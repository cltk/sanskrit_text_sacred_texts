tathā viprekṣamāṇasya vanaṃ puṣpitapādapam
 vicinvataś ca vaidehīṃ kiṃ cic cheṣā niśābhavat
ṣaḍaṅgavedaviduṣāṃ kratupravarayājinām
 śuśrāva brahmaghoṣāṃś ca virātre brahmarakṣasām
atha maṅgalavāditraiḥ śabdaiḥ śrotramanoharaiḥ
 prābodhyata mahābāhur daśagrīvo mahābalaḥ
vibudhya tu yathākālaṃ rākṣasendraḥ pratāvapān
 srastamālyāmbaradharo vaidehīm anvacintayat
bhṛśaṃ niyuktas tasyāṃ ca madanena madotkaṭaḥ
 na sa taṃ rākṣasaḥ kāmaṃ śaśākātmani gūhitum
sa sarvābharaṇair yukto bibhrac chriyam anuttamām
 tāṃ nagair vividhair juṣṭāṃ sarvapuṣpaphalopagaiḥ
vṛtāṃ puṣkariṇībhiś ca nānāpuṣpopaśobhitām
 sadāmadaiś ca vihagair vicitrāṃ paramādbhutām
īhāmṛgaiś ca vividhaiś vṛtāṃ dṛṣṭimanoharaiḥ
 vīthīḥ saṃprekṣamāṇaś ca maṇikāñcanatoraṇāḥ
nānāmṛgagaṇākīrṇāṃ phalaiḥ prapatitair vṛtām
 aśokavanikām eva prāviśat saṃtatadrumām
aṅganāśatamātraṃ tu taṃ vrajantam anuvrajat
 mahendram iva paulastyaṃ devagandharvayoṣitaḥ
dīpikāḥ kāñcanīḥ kāś cij jagṛhus tatra yoṣitaḥ
 bālavyajanahastāś ca tālavṛntāni cāparāḥ
kāñcanair api bhṛṅgārair jahruḥ salilam agrataḥ
 maṇḍalāgrān asīṃś caiva gṛhyānyāḥ pṛṣṭhato yayuḥ
kā cid ratnamayīṃ pātrīṃ pūrṇāṃ pānasya bhāminī
 dakṣiṇā dakṣiṇenaiva tadā jagrāha pāṇinā
rājahaṃsapratīkāśaṃ chatraṃ pūrṇaśaśiprabham
 sauvarṇadaṇḍam aparā gṛhītvā pṛṣṭhato yayau
nidrāmadaparītākṣyo rāvaṇasyottamastriyaḥ
 anujagmuḥ patiṃ vīraṃ ghanaṃ vidyullatā iva
tataḥ kāñcīninādaṃ ca nūpurāṇāṃ ca niḥsvanam
 śuśrāva paramastrīṇāṃ sa kapir mārutātmajaḥ
taṃ cāpratimakarmāṇam acintyabalapauruṣam
 dvāradeśam anuprāptaṃ dadarśa hanumān kapiḥ
dīpikābhir anekābhiḥ samantād avabhāsitam
 gandhatailāvasiktābhir dhriyamāṇābhir agrataḥ
kāmadarpamadair yuktaṃ jihmatāmrāyatekṣaṇam
 samakṣam iva kandarpam apaviddha śarāsanam
mathitāmṛtaphenābham arajo vastram uttamam
 salīlam anukarṣantaṃ vimuktaṃ saktam aṅgade
taṃ patraviṭape līnaḥ patrapuṣpaghanāvṛtaḥ
 samīpam upasaṃkrāntaṃ nidhyātum upacakrame
avekṣamāṇaś ca tato dadarśa kapikuñjaraḥ
 rūpayauvanasaṃpannā rāvaṇasya varastriyaḥ
tābhiḥ parivṛto rājā surūpābhir mahāyaśāḥ
 tanmṛgadvijasaṃghuṣṭaṃ praviṣṭaḥ pramadāvanam
kṣībo vicitrābharaṇaḥ śaṅkukarṇo mahābalaḥ
 tena viśravasaḥ putraḥ sa dṛṣṭo rākṣasādhipaḥ
vṛtaḥ paramanārībhis tārābhir iva candramāḥ
 taṃ dadarśa mahātejās tejovantaṃ mahākapiḥ
rāvaṇo 'yaṃ mahābāhur iti saṃcintya vānaraḥ
 avapluto mahātejā hanūmān mārutātmajaḥ
sa tathāpy ugratejāḥ san nirdhūtas tasya tejasā
 patraguhyāntare sakto hanūmān saṃvṛto 'bhavat
sa tām asitakeśāntāṃ suśroṇīṃ saṃhatastanīm
 didṛkṣur asitāpāṅgīm upāvartata rāvaṇaḥ
