tato mūrdhnā nipatitaṃ vānaraṃ vānararṣabhaḥ
 dṛṣṭvaivodvignahṛdayo vākyam etad uvāca ha
uttiṣṭhottiṣṭha kasmāt tvaṃ pādayoḥ patito mama
 abhayaṃ te bhaved vīra satyam evābhidhīyatām
sa tu viśvāsitas tena sugrīveṇa mahātmanā
 utthāya ca mahāprājño vākyaṃ dadhimukho 'bravīt
naivarkṣarajasā rājan na tvayā nāpi vālinā
 vanaṃ nisṛṣṭapūrvaṃ hi bhakṣitaṃ tat tu vānaraiḥ
ebhiḥ pradharṣitāś caiva vāritā vanarakṣibhiḥ
 madhūny acintayitvemān bhakṣayanti pibanti ca
śiṣṭam atrāpavidhyanti bhakṣayanti tathāpare
 nivāryamāṇās te sarve bhruvau vai darśayanti hi
ime hi saṃrabdhatarās tathā taiḥ saṃpradharṣitāḥ
 vārayanto vanāt tasmāt kruddhair vānarapuṃgavaiḥ
tatas tair bahubhir vīrair vānarair vānararṣabhāḥ
 saṃraktanayanaiḥ krodhād dharayaḥ saṃpracālitāḥ
pāṇibhir nihatāḥ ke cit ke cij jānubhir āhatāḥ
 prakṛṣṭāś ca yathākāmaṃ devamārgaṃ ca darśitāḥ
evam ete hatāḥ śūrās tvayi tiṣṭhati bhartari
 kṛtsnaṃ madhuvanaṃ caiva prakāmaṃ taiḥ prabhakṣyate
evaṃ vijñāpyamānaṃ tu sugrīvaṃ vānararṣabham
 apṛcchat taṃ mahāprājño lakṣmaṇaḥ paravīrahā
kim ayaṃ vānaro rājan vanapaḥ pratyupasthitaḥ
 kaṃ cārtham abhinirdiśya duḥkhito vākyam abravīt
evam uktas tu sugrīvo lakṣmaṇena mahātmanā
 lakṣmaṇaṃ pratyuvācedaṃ vākyaṃ vākyaviśāradaḥ
ārya lakṣmaṇa saṃprāha vīro dadhimukhaḥ kapiḥ
 aṅgadapramukhair vīrair bhakṣitaṃ madhuvānaraiḥ
naiṣām akṛtakṛtyānām īdṛśaḥ syād upakramaḥ
 vanaṃ yathābhipannaṃ taiḥ sādhitaṃ karma vānaraiḥ
dṛṣṭā devī na saṃdeho na cānyena hanūmatā
 na hy anyaḥ sādhane hetuḥ karmaṇo 'sya hanūmataḥ
kāryasiddhir hanumati matiś ca haripuṃgava
 vyavasāyaś ca vīryaṃ ca śrutaṃ cāpi pratiṣṭhitam
jāmbavān yatra netā syād aṅgadasya baleśvaraḥ
 hanūmāṃś cāpy adhiṣṭhātā na tasya gatir anyathā
aṅgadapramukhair vīrair hataṃ madhuvanaṃ kila
 vicintya dakṣiṇām āśām āgatair haripuṃgavaiḥ
āgataiś ca praviṣṭaṃ tad yathā madhuvanaṃ hi taiḥ
 dharṣitaṃ ca vanaṃ kṛtsnam upayuktaṃ ca vānaraiḥ
 vāritāḥ sahitāḥ pālās tathā jānubhir āhatāḥ
etadartham ayaṃ prāpto vaktuṃ madhuravāg iha
 nāmnā dadhimukho nāma hariḥ prakhyātavikramaḥ
dṛṣṭā sītā mahābāho saumitre paśya tattvataḥ
 abhigamya yathā sarve pibanti madhu vānarāḥ
na cāpy adṛṣṭvā vaidehīṃ viśrutāḥ puruṣarṣabha
 vanaṃ dātta varaṃ divyaṃ dharṣayeyur vanaukasaḥ
tataḥ prahṛṣṭo dharmātmā lakṣmaṇaḥ saharāghavaḥ
 śrutvā karṇasukhāṃ vāṇīṃ sugrīvavadanāc cyutām
prāhṛṣyata bhṛśaṃ rāmo lakṣmaṇaś ca mahāyaśāḥ
 śrutvā dadhimukhasyedaṃ sugrīvas tu prahṛṣya ca
 vanapālaṃ punar vākyaṃ sugrīvaḥ pratyabhāṣata
prīto 'smi saumya yad bhuktaṃ vanaṃ taiḥ kṛtakarmabhiḥ
 marṣitaṃ marṣaṇīyaṃ ca ceṣṭitaṃ kṛtakarmaṇām
icchāmi śīghraṃ hanumatpradhānān; śākhāmṛgāṃs tān mṛgarājadarpān
 draṣṭuṃ kṛtārthān saha rāghavābhyāṃ; śrotuṃ ca sītādhigame prayatnam
