[j]
      ekacakrāṃ gatās te tu kuntīputrā mahārathāḥ
      ataḥ paraṃ dvijaśreṣṭha kim akurvata pāṇḍavāḥ
[vai]
      ekacakrāṃ gatās te tu kuntīputrā mahārathāḥ
      ūṣur nāticiraṃ kālaṃ brāhmaṇasya niveśane
ramaṇīyāni paśyanto vanāni vividhāni ca
      pārthivān api coddeśān saritaś ca sarāṃsi ca
cerur bhaikṣaṃ tadā te tu sarva eva viśāṃ pate
      babhūvur nāgarāṇāṃ ca svair guṇaiḥ priyadarśanāḥ
nivedayanti sma ca te bhaikṣaṃ kuntyāḥ sadā niśi
      tayā vibhaktān bhāgāṃs te bhuñjate sma pṛthak pṛthak
ardhaṃ te bhuñjate vīrāḥ saha mātrā paraṃtapāḥ
      ardhaṃ bhaikṣasya sarvasya bhīmo bhuṅkte mahābalaḥ
tathā tu teṣāṃ vasatāṃ tatra rājan mahātmanām
      aticakrāma sumahān kālo 'tha bharatarṣabha
tataḥ kadā cid bhaikṣāya gatās te bharatarṣabhāḥ
      saṃgatyā bhīmasenas tu tatrāste pṛthayā saha
athārtijaṃ mahāśabdaṃ brāhmaṇasya niveśane
      bhṛśam utpatitaṃ ghoraṃ kuntī śuśrāva bhārata
rorūyamāṇāṃs tān sarvān paridevayataś ca sā
     kāruṇyāt sādhubhāvāc ca devī rājan na cakṣame
mathyamāneva duḥkhena hṛdayena pṛthā tataḥ
     uvāca bhīmaṃ kalyāṇī kṛpānvitam idaṃ vacaḥ
vasāmaḥ susukhaṃ putra brāhmaṇasya niveśane
     ajñātā dhārtarāṣṭrāṇāṃ satkṛtā vītamanyavaḥ
sā cintaye sadā putra brāhmaṇasyāsya kiṃ nv aham
     priyaṃ kuryām iti gṛhe yat kuryur uṣitāḥ sukham
etāvān puruṣas tāta kṛtaṃ yasmin na naśyati
     yāvac ca kuryād anyo 'sya kuryād abhyadhikaṃ tataḥ
tad idaṃ brāhmaṇasyāsya duḥkham āpatitaṃ dhruvam
     tatrāsyā yadi sāhāyyaṃ kuryāma sukṛtaṃ bhavet
[bhm]
     jñāyatām asya yad duḥkhaṃ yataś caiva samutthitam
     vidite vyavasiṣyāmi yady api syāt suduṣkaram
[vai]
     tathā hi kathayantau tau bhūyaḥ śuśruvatuḥ svanam
     ārtijaṃ tasya viprasya sabhāryasya viśāṃ pate
antaḥpuraṃ tatas tasya brāhmaṇasya mahātmanaḥ
     viveśa kuntī tvaritā baddhavatseva saurabhī
tatas taṃ brāhmaṇaṃ tatra bhāryayā ca sutena ca
     duhitrā caiva sahitaṃ dadarśa vikṛtānanam
[br]
     dhig idaṃ jīvitaṃ loke 'nala sāram anarthakam
     duḥkhamūlaṃ parādhīnaṃ bhṛśam apriyabhāgi ca
jīvite paramaṃ duḥkhaṃ jīvite paramo jvaraḥ
     jīvite vartamānasya dvandvānām āgamo dhruvaḥ
ekātmāpi hi dharmārthau kāmaṃ ca na niṣevate
     etaiś ca viprayogo 'pi duḥkhaṃ paramakaṃ matam
āhuḥ ke cit paraṃ mokṣaṃ sa ca nāsti kathaṃ cana
     arthaprāptau ca narakaḥ kṛtsna evopapadyate
arthepsutā paraṃ duḥkham arthaprāptau tato 'dhikam
     jātasnehasya cārtheṣu viprayoge mahattaram
na hi yogaṃ prapaśyāmi yena mucyeyam āpadaḥ
     putradāreṇa vā sārdhaṃ prādraveyām anāmayam
yatitaṃ vai mayā pūrvaṃ yathā tvaṃ vettha brāhmaṇi
     yataḥ kṣemaṃ tato gantuṃ tvayā tu mama na śrutam
iha jātā vivṛddhāsmi pitā ceha mameti ca
     uktavaty asi durmedhe yācyamānā mayāsakṛt
svargato hi pitā vṛddhas tathā mātā ciraṃ tava
     bāndhavā bhūtapūrvāś ca tatra vāse tu kā ratiḥ
so 'yaṃ te bandhukāmāyā aśṛṇvantyā vaco mama
     bandhupraṇāśaḥ saṃprāpto bhṛśaṃ duḥkhakaro mama
atha vā mad vināśo 'yaṃ na hi śakṣyāmi kaṃ cana
     parityaktum ahaṃ bandhuṃ svayaṃ jīvan nṛśaṃsavat
sahadharmacarīṃ dāntāṃ nityaṃ mātṛsamāṃ mama
     sakhāyaṃ vihitāṃ devair nityaṃ paramikāṃ gatim
mātrā pitrā ca vihitāṃ sadā gārhasthya bhāginīm
     varayitvā yathānyāyaṃ mantravat pariṇīya ca
kulīnāṃ śīlasaṃpannām apatyajananīṃ mama
     tvām ahaṃ jīvitasyārthe sādhvīm anapakāriṇīm
     parityaktuṃ na śakṣyāmi bhāryāṃ nityam anuvratām
kuta eva parityaktuṃ sutāṃ śakṣyāmy ahaṃ svaham
     bālām aprāptavayasam ajātavyañjanākṛtim
bhartur arthāya nikṣiptāṃ nyāsaṃ dhātrā mahātmanā
     yasyāṃ dauhitrajāṁl lokān āśaṃse pitṛbhiḥ saha
     svayam utpādya tāṃ bālāṃ katham utsraṣṭum utsahe
manyante ke cid adhikaṃ snehaṃ putre pitur narāḥ
     kanyāyāṃ naiva tu punar mama tulyāv ubhau matau
yasmiṁl lokāḥ prasūtiś ca sthitā nityam atho sukham
     apāpāṃ tām ahaṃ bālāṃ katham utsraṣṭum utsahe
ātmānam api cotsṛjya tapsye pretavaśaṃ gataḥ
     tyaktā hy ete mayā vyaktaṃ neha śakṣyanti jīvitum
eṣāṃ cānyatama tyāgo nṛśaṃso garhito budhaiḥ
     ātmatyāge kṛte ceme mariṣyanti mayā vinā
sa kṛcchrām aham āpanno na śaktas tartum āpadam
     aho dhik kāṃ gatiṃ tv adya gamiṣyāmi sabāndhavaḥ
     sarvaiḥ saha mṛtaṃ śreyo na tu me jīvituṃ kṣamam
