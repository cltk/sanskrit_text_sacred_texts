[s]
      gatāparāhṇabhūyiṣṭhe tasminn ahani bhārata
      rathanāgāśvapattīnāṃ sādināṃ ca mahākṣaye
droṇaputreṇa śalyena kṛpeṇa ca mahātmanā
      samasajjata pāñcālyas tribhir etair mahārathaiḥ
sa lokaviditān aśvān nijaghāna mahābalaḥ
      drauṇeḥ pāñcāla dāyādaḥ śitair daśabhir āśugaiḥ
tataḥ śalya rathaṃ tūrṇam āsthāya hatavāhanaḥ
      drauṇiḥ pāñcāla dāyādam abhyavarṣad atheṣubhiḥ
dhṛṣṭadyumnaṃ tu saṃsaktaṃ drauṇinā dṛśya bhārata
      saubhadre 'bhyapatat tūrṇaṃ vikiran niśitāñ śarān
sa śalyaṃ pañcaviṃśatyā kṛpaṃ ca navabhiḥ śaraiḥ
      aśvatthāmānam aṣṭābhir vivyādha puruṣarṣabha
ārjuniṃ tu tatas tūrṇaṃ drauṇir vivyādha patriṇā
      śalyo dvādaśabhiś caiva kṛpaś ca niśitais tribhiḥ
lakṣmaṇas tava pautras tu tava pautram avasthitam
      abhyavartata saṃhṛṣṭas tato yuddham avartata
dauryodhanis tu saṃkruddhaḥ saubhadraṃ navabhiḥ śaraiḥ
      vivyādha samare rājaṃs tad adbhutam ivābhavat
abhimanyus tu saṃkruddho bhrātaraṃ bharatarṣabha
     śaraiḥ pañcāśatā rājan kṣiprahasto 'bhyavidhyata
lakṣmaṇo 'pi tatas tasya dhanuś ciccheda patriṇā
     muṣṭideśe mahārāja tata uccukruśur janāḥ
tad vihāya dhanuś chinnaṃ saubhadraḥ paravīrahā
     anyad ādattavāṃś citraṃ kārmukaṃ vegavattaram
tau tatra samare hṛṣṭau kṛtapratikṛtaiṣiṇau
     anyonyaṃ viśikhais tīkṣṇair jaghnatuḥ puruṣarṣabhau
tato duryodhano rājā dṛṣṭvā putraṃ mahāratham
     pīḍitaṃ tava pautreṇa prāyāt tatra janeśvaraḥ
saṃnivṛtte tava sute sarva eva janādhipāḥ
     ārjuniṃ rathavaṃśena samantāt paryavārayan
sa taiḥ parivṛtaḥ śūraiḥ śūro yudhi sudurjayaiḥ
     na sma vivyathate rājan kṛṣṇa tulyaparākramaḥ
saubhadram atha saṃsaktaṃ tatra dṛṣṭvā dhanaṃjayaḥ
     abhidudrāva saṃkruddhas trātukāmaḥ svam ātmajam
tataḥ sarathanāgāśvā bhīṣmadroṇapurogamāḥ
     abhyavartanta rājānaḥ sahitāḥ savyasācinam
uddhūtaṃ sahasā bhaumaṃ nāgāśvarathasādibhiḥ
     divākarapathaṃ prāpya rajas tīvram adṛśyata
tāni nāgasahasrāṇi bhūmipāla śatāni ca
     tasya bāṇapathaṃ prāpya nābhyavartanta sarvaśaḥ
praṇeduḥ sarvabhūtāni babhūvus timirā diśaḥ
     kurūṇām anayas tīvraḥ samadṛśyata dāruṇaḥ
nāpy antarikṣaṃ na diśo na bhūmir na ca bhāskaraḥ
     prajajñe bharataśreṣṭha śarasaṃghaiḥ kirīṭinaḥ
sādita dhvajanāgās tu hatāśvā rathino bhṛśam
     vipradruta rathāḥ ke cid dṛśyante rathayūthapāḥ
virathā rathinaś cānye dhāvamānāḥ samantataḥ
     tatra tatraiva dṛśyante sāyudhāḥ sāṅgadair bhujaiḥ
hayārohā hayāṃs tyaktvā gajārohāś ca dantinaḥ
     arjunasya bhayād rājan samantād vipradudruvuḥ
rathebhyaś ca gajebhyaś ca hayebhyaś ca narādhipāḥ
     patitāḥ pātyamānāś ca dṛśyante 'rjuna tāḍitāḥ
sagadān udyatān bāhūn sa khaḍgāṃś ca viśāṃ pate
     sa prāsāṃś ca sa tūṇīrān sa śarān sa śarāsanān
sāṅkuśān sa patākāṃś ca tatra tatrārjuno nṛṇām
     nicakarta śarair ugrai raudraṃ bibhrad vapus tadā
parighāṇāṃ pravṛddhānāṃ mudgarāṇāṃ ca māriṣa
     prāsānāṃ bhiṇḍipālānāṃ nistriṃśānāṃ ca saṃyuge
paraśvadhānāṃ tīkṣṇānāṃ tomarāṇāṃ ca bhārata
     varmaṇāṃ cāpaviddhānāṃ kavacānāṃ ca bhūtale
dhvajānāṃ carmaṇāṃ caiva vyajanānāṃ ca sarvaśaḥ
     chatrāṇāṃ hemadaṇḍānāṃ cāmarāṇāṃ ca bhārata
pratodānāṃ kaśānāṃ ca yoktrāṇāṃ caiva māriṣa
     rāśayaś cātra dṛśyante vinikīrṇā raṇakṣitau
nāsīt tatra pumān kaś cit tava sainyasya bhārata
     yo 'rjunaṃ samare śūraṃ pratyudyāyāt kathaṃ cana
yo yo hi samare pārthaṃ patyudyāti viśāṃ pate
     sa sa vai viśikhais tīkṣṇaiḥ paralokāya nīyate
teṣu vidravamāṇeṣu tava yodheṣu sarvaśaḥ
     arjuno vāsudevaś ca dadhmatur vārijottamau
tat prabhagnaṃ balaṃ dṛṣṭvā pitā devavratas tava
     abravīt samare śūraṃ bhāradvājaṃ smayann iva
eṣa pāṇḍusuto vīraḥ kṛṣṇena sahito balī
     tathā karoti sainyāni yathā kuryād dhanaṃjayaḥ
na hy eṣa samare śakyo jetum adya kathaṃ cana
     yathāsya dṛśyate rūpaṃ kālāntakayamopamam
na nivartayituṃ cāpi śakyeyaṃ mahatī camūḥ
     anyonyaprekṣayā paśya dravatīyaṃ varūthinī
eṣa cāstaṃ giriśreṣṭhaṃ bhānumān pratipadyate
     vapūṃṣi sarvalokasya saṃharann iva sarvathā
tatrāvahāraṃ saṃprāptaṃ manye 'haṃ puruṣarṣabha
     śrāntā bhītāś ca no yodhā na yotsyanti kathaṃ cana
evam uktvā tato bhīṣmo droṇam ācārya sattamam
     avahāram atho cakre tāvakānāṃ mahārathaḥ
tato 'vahāraḥ sainyānāṃ tava teṣāṃ ca bhārata
     astaṃ gacchati sūrye 'bhūt saṃdhyākāle ca vartati
