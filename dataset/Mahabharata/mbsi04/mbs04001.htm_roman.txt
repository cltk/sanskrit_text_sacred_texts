[j]
      kathaṃ virāṭanagare mama pūrvapitāmahāḥ
      ajñātavāsam uṣitā duryodhana bhayārditāḥ
tathā tu sa varāṁl labdhvā dharmādharmabhṛtāṃ varaḥ
      gatvāśramaṃ brāhmaṇebhya ācakhyau sarvam eva tat
kathayitvā tu tat sarvaṃ brāhmaṇebhyo yudhiṣṭhiraḥ
      araṇī sahitaṃ tasmai brāhmaṇāya nyavedayat
tato yudhiṣṭhiro rājā dharmaputro mahāmanāḥ
      saṃnivartyānujān sarvān iti hovāca bhārata
dvādaśemāni varṣāṇi rāṣṭrād viproṣitā vayam
      trayodaśo 'yaṃ saṃprāptaḥ kṛcchraḥ paramadurvasaḥ
sa sādhu kaunteya ito vāsam arjuna rocaya
      yatremā vasatīḥ sarvā vasemāviditāḥ paraiḥ
tasyaiva varadānena dharmasya manujādhipa
      ajñātā vicariṣyāmo narāṇā bharatarṣabha
kiṃ tu vāsāya rāṣṭrāṇi kīrtayiṣyāmi kāni cit
      ramaṇīyāni guptāni teṣāṃ kiṃ cit sma rocaya
santi ramyā janapadā bahv annāḥ paritaḥ kurūn
      pāñcālāś cedimatsyāś ca śūrasenāḥ paṭaccarāḥ
      daśārṇā nava rāṣṭraṃ ca mallāḥ śālva yugaṃdharāḥ
eteṣāṃ katamo rājan nivāsas tava rocate
     vatsyāmo yatra rājendra saṃvatsaram imaṃ vayam
evam etan mahābāho yathā sa bhagavān prabhuḥ
     abravīt sarvabhūteśas tat tathā na tad anyathā
avaśyaṃ tv eva vāsārthaṃ ramaṇīyaṃ śivaṃ sukham
     saṃmantrya sahitaiḥ sarvair draṣṭavyam akutobhayam
matsyo virāṭo balavān abhirakṣet sa pāṇḍavān
     dharmaśīlo vadānyaś ca vṛddhaś ca sumahādhanaḥ
virāṭanagare tāta saṃvatsaram imaṃ vayam
     kurvantas tasya karmāṇi vihariṣyāma bhārata
yāni yāni ca karmāṇi tasya śakṣyāmahe vayam
     kartuṃ yo yat sa tat karma bravītu kurunandanāḥ
naradeva kathaṃ karma rāṣṭre tasya kariṣyasi
     virāṭa nṛpateḥ sādho raṃsyase kena karmaṇā
mṛdur vadānyo hrīmāṃś ca dhārmikaḥ satyavikramaḥ
     rājaṃs tvam āpadā kliṣṭaḥ kiṃ kariṣyasi pāṇḍava
na duḥkham ucitaṃ kiṃ cid rājan veda yathā janaḥ
     sa imām āpadaṃ prāpya kathaṃ ghorāṃ tariṣyasi
śṛṇudhvaṃ yat kariṣyāmi karma vai kurunandanāḥ
     virāṭam anusaṃprāpya rājānaṃ puruṣarṣabham
sabhāstāro bhaviṣyāmi tasya rājño mahātmanaḥ
     kaṅko nāma dvijo bhūtvā matākṣaḥ priya devitā
vaiḍūryān kāñcanān dāntān phalair jyotī rasaiḥ saha
     kṛṣṇākṣāṁl lohitākṣāṃś ca nirvartsyāmi manoramān
āsaṃ yudhiṣṭhirasyāhaṃ purā prāṇasamaḥ sakhā
     iti vakṣyāmi rājānaṃ yadi mām anuyokṣyate
ity etad vo mayākhyātaṃ vihariṣyāmy ahaṃ yathā
     vṛkodara virāṭe tvaṃ raṃsyase kena karmaṇā
