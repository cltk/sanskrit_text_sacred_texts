ukta vākye munau tasminn ubhau rāghavalakṣmaṇau
 pratinandya kathāṃ vīrāv ūcatur munipuṃgavam
dharmayuktam idaṃ brahman kathitaṃ paramaṃ tvayā
 duhituḥ śailarājasya jyeṣṭhāya vaktum arhasi
vistaraṃ vistarajño 'si divyamānuṣasaṃbhavam
 trīn patho hetunā kena pāvayel lokapāvanī
kathaṃ gaṅgāṃ tripathagā viśrutā sariduttamā
 triṣu lokeṣu dharmajña karmabhiḥ kaiḥ samanvitā
tathā bruvati kākutsthe viśvāmitras tapodhanaḥ
 nikhilena kathāṃ sarvām ṛṣimadhye nyavedayat
purā rāma kṛtodvāhaḥ śitikaṇṭho mahātapāḥ
 dṛṣṭvā ca spṛhayā devīṃ maithunāyopacakrame
śitikaṇṭhasya devasya divyaṃ varṣaśataṃ gatam
 na cāpi tanayo rāma tasyām āsīt paraṃtapa
tato devāḥ samudvignāḥ pitāmahapurogamāḥ
 yad ihotpadyate bhūtaṃ kas tat pratisahiṣyate
abhigamya surāḥ sarve praṇipatyedam abruvan
 devadeva mahādeva lokasyāsya hite rata
 surāṇāṃ praṇipātena prasādaṃ kartum arhasi
na lokā dhārayiṣyanti tava tejaḥ surottama
 brāhmeṇa tapasā yukto devyā saha tapaś cara
trailokyahitakāmārthaṃ tejas tejasi dhāraya
 rakṣa sarvān imāṁl lokān nālokaṃ kartum arhasi
devatānāṃ vacaḥ śrutvā sarvalokamaheśvaraḥ
 bāḍham ity abravīt sarvān punaś cedam uvāca ha
dhārayiṣyāmy ahaṃ tejas tejasy eva sahomayā
 tridaśāḥ pṛthivī caiva nirvāṇam adhigacchatu
yad idaṃ kṣubhitaṃ sthānān mama tejo hy anuttamam
 dhārayiṣyati kas tan me bruvantu surasattamāḥ
evam uktās tato devāḥ pratyūcur vṛṣabhadhvajam
 yat tejaḥ kṣubhitaṃ hy etat tad dharā dhārayiṣyati
evam uktaḥ surapatiḥ pramumoca mahītale
 tejasā pṛthivī yena vyāptā sagirikānanā
tato devāḥ punar idam ūcuś cātha hutāśanam
 praviśa tvaṃ mahātejo raudraṃ vāyusamanvitaḥ
tad agninā punar vyāptaṃ saṃjātaḥ śvetaparvataḥ
 divyaṃ śaravaṇaṃ caiva pāvakādityasaṃnibham
 yatra jāto mahātejāḥ kārtikeyo 'gnisaṃbhavaḥ
athomāṃ ca śivaṃ caiva devāḥ sarṣi gaṇās tadā
 pūjayām āsur atyarthaṃ suprītamanasas tataḥ
atha śaila sutā rāma tridaśān idam abravīt
 samanyur aśapat sarvān krodhasaṃraktalocanā
yasmān nivāritā caiva saṃgatā putrakāmyayā
 apatyaṃ sveṣu dāreṣu notpādayitum arhatha
 adya prabhṛti yuṣmākam aprajāḥ santu patnayaḥ
evam uktvā surān sarvāñ śaśāpa pṛthivīm api
 avane naikarūpā tvaṃ bahubhāryā bhaviṣyasi
na ca putrakṛtāṃ prītiṃ matkrodhakaluṣī kṛtā
 prāpsyasi tvaṃ sudurmedhe mama putram anicchatī
tān sarvān vrīḍitān dṛṣṭvā surān surapatis tadā
 gamanāyopacakrāma diśaṃ varuṇapālitām
sa gatvā tapa ātiṣṭhat pārśve tasyottare gireḥ
 himavatprabhave śṛṅge saha devyā maheśvaraḥ
eṣa te vistaro rāma śailaputryā niveditaḥ
 gaṅgāyāḥ prabhavaṃ caiva śṛṇu me sahalakṣmaṇaḥ
