[y]
      evam etat kariṣyāmi yathāttha pṛthivīpate
      bhūyaś caivānuśāsyo 'haṃ bhavatā pārthivarṣabha
bhīṣme svargam anuprāpte gate ca madhusūdane
      vidure saṃjaye caiva ko 'nyo māṃ vaktum arhati
yat tu mām anuśāstīha bhavān adya hite sthitaḥ
      kartāsmy etan mahīpāla nirvṛto bhava bhārata
[vai]
      evam uktaḥ sa rājarṣir dharmarājena dhīmatā
      kaunteyaṃ samanujñātum iyeṣa bharatarṣabha
putra viśramyatāṃ tāvan mamāpi balavāñ śramaḥ
      ity uktvā prāviśad rājā gāndhāryā bhavanaṃ tadā
tam āsanagataṃ devī gāndhārī dharmacāriṇī
      uvāca kāle kālajñā prajāpatisamaṃ patim
anujñātaḥ svayaṃ tena vyāsenāpi maharṣiṇā
      yudhiṣṭhirasyānumate kadāraṇyaṃ gamiṣyasi
[dhṛ]
      gāndhāry aham anujñātaḥ svayaṃ pitrā mahātmanā
      yudhiṣṭhirasyānumate gantāsmi nacirād vanam
ahaṃ hi nāma sarveṣāṃ teṣāṃ durdyūta devinām
      putrāṇāṃ dātum icchāmi pretya bhāvānugaṃ vasum
      sarvaprakṛtisāṃnidhyaṃ kārayitvā svaveśmani
[vai]
     ity uktvā dharmarājāya preṣayām āsa pārthivaḥ
     sa ca tad vacanāt sarvaṃ samāninye mahīpatiḥ
tato niṣkramya nṛpatis tasmād antaḥpurāt tadā
     sarvaṃ suhṛjjanaṃ caiva sarvaś ca prakṛtīs tathā
     samavetāṃś ca tān sarvān paurajāna padān atha
brāhmaṇāṃś ca mahīpālān nānādeśasamāgatān
     tataḥ prāha mahātejā dhṛtarāṣṭro mahīpatiḥ
śṛṇvanty ekāgramanaso brāhmaṇāḥ kurujāṅgalāḥ
     kṣatriyāś caiva vaiśyāś ca śūdrāś caiva samāgatāḥ
bhavantaḥ kuravaś caiva bahu kālaṃ sahoṣitāḥ
     parasparasya suhṛdaḥ parasparahite ratāḥ
yad idānīm ahaṃ brūyām asmin kāla upasthite
     tathā bhavadbhiḥ kartavyam avicārya vaco mama
araṇyagamane buddhir gāndhārī sahitasya me
     vyāsasyānumate rājñas tathā kuntīsutasya ca
     bhavanto 'py anujānantu mā vo 'nyā bhūd vicāraṇā
asmākaṃ bhavatāṃ caiva yeyaṃ prītir hi śāśvatī
     na cānyeṣv asti deśeṣu rājñām iti matir mama
śrānto 'smi vayasānena tathā putra vinākṛtaḥ
     upavāsakṛśaś cāsmi gāndhārī sahito 'naghāḥ
yudhiṣṭhira gate rājye prāptaś cāsmi sukhaṃ mahat
     manye duryodhanaiśvaryād viśiṣṭam iti sattamāḥ
mama tv andhasya vṛddhasya hataputrasya kāgatiḥ
     ṛte vanaṃ mahābhāgās tan mānujñātum arhatha
tasya tad vacanaṃ śrutvā sarve te kurujāṅgalāḥ
     bāṣpasaṃdigdhayā vācā rurudur bharatarṣabha
tān avibruvataḥ kiṃ cid duḥkhaśokaparāyaṇān
     punar eva mahātejā dhṛtarāṣṭro 'bravīd idam
