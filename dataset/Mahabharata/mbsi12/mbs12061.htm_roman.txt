[bhīsma]
      āśramāṇāṃ mahābāho śṛṇu satyaparākrama
      caturṇām iha varṇānāṃ karmāṇi ca yudhiṣṭhira
vānaprasthaṃ bhaikṣa caryāṃ gārhasthyaṃ ca mahāśramam
      brahmacaryāśramaṃ prāhuś caturthaṃ brāhmaṇair vṛtam
jaṭā karaṇa saṃskāraṃ dvijātitvam avāpya ca
      ādhānādīni karmāṇi prāpya vedam adhītya ca
sadāro vāpy adāro vā ātmavān saṃyatendriyaḥ
      vānaprasthāśramaṃ gacchet kṛtakṛtyo gṛhāśramāt
tatrāraṇyaka śāstrāṇi samadhītya sa dharmavit
      ūrdhvaretāḥ prajāyitvā gacchaty akṣarasātmatām
etāny eva nimittāni munīnām ūrdhvaretasām
      kartavyānīha vipreṇa rājann ādau vipaścitā
caritabrahma caryasya brāhmaṇasya viśāṃ pate
      bhaikṣa caryāsv adhīkāraḥ praśasta iha mokṣiṇaḥ
yatrāstamita śāyī syān niragnir aniketanaḥ
      yathopalabdha jīvī syān munir dānto jitendriyaḥ
nirāśīḥ syāt sarvasamo nirbhogo nirvikāra vān
      vipraḥ kṣemāśramaprāpto gacchaty akṣarasātmatām
adhītya vedān kṛtasarvakṛtyaḥ; saṃtānam utpādya sukhāni bhuktvā
     samāhitaḥ pracared duścaraṃ taṃ; gārhasthya dharmaṃ munidharmadṛṣṭam
svadāratuṣṭa ṛtukālagāmī; niyoga sevī na śaṭho na jihmaḥ
     mitāśano deva paraḥ kṛtajñaḥ; satyo mṛduś cānṛśaṃsaḥ kṣamā vān
dānto vidheyo havyakavye 'pramatto; annasya dātā satataṃ dvijebhyaḥ
     amatsarī sarvaliṅgi pradātā; vaitāna nityaś ca gṛhāśramī syāt
athātra nārāyaṇa gītam āhur; maharṣayas tāta mahānubhāvāḥ
     mahārtham aty arthatapaḥ prayuktaṃ; tad ucyamānaṃ hi mayā nibodha
satyārjavaṃ cātithi pūjanaṃ ca; dharmas tathārthaś caratiś ca dāre
     niṣevitavyāni sukhāni loke; hy asmin pare caiva mataṃ mamaitat
bharaṇaṃ putradārāṇāṃ vedānāṃ pāraṇaṃ tathā
     satāṃ tam āśramaśreṣṭhaṃ vadanti paramarṣayaḥ
evaṃ hi yo brāhmaṇo yajñaśīlo; gārhasthyam adhyāvasate yathā vat
     gṛhastha vṛttiṃ praviśodhya samyak; svarge viṣuddhaṃ phalam āpnute saḥ
tasya dehaparityāgād iṣṭāḥ kāmākṣayā matāḥ
     ānantyāyopatiṣṭhanti sarvato 'kṣiśiromukhāḥ
khādann eko japann ekaḥ sarpann eko yudhiṣṭhira
     ekasminn eva ācārye śuśrūṣur malapaṅkavān
brahma cārī vratī nityaṃ nityaṃ dīkṣā paro vaśī
     avicārya tathā vedaṃ kṛtyaṃ kurvan vaset sadā
śuśrūṣāṃ satataṃ kurvan guroḥ saṃpraṇameta ca
     ṣaṭ karmasv anivṛttaś ca na pravṛttaś ca sarvaśaḥ
na caraty adhikāreṇa sevitaṃ dviṣato na ca
     eṣo ''śramapadas tāta brahmacāriṇa iṣyate
