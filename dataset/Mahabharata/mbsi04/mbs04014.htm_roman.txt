[vai]
      pratyākhyāto rājaputryā sudeṣṇāṃ kīcako 'bravīt
      amaryādena kāmena ghoreṇābhipariplutaḥ
yathā kaikeyi sairandhryā sameyāṃ tad vidhīyatām
      tāṃ sudeṣṇe parīpsasva māhaṃ prāṇān prahāsiśam
tasya tāṃ bahuśaḥ śrutvā vācaṃ vilapatas tadā
      virāṭa mahiṣī devī kṛpāṃ cakre manasvinī
svam artham abhisaṃdhāya tasyārtham anucintya ca
      udvegaṃ caiva kṛṣṇāyāḥ sudeṣṇā sūtam abravīt
parviṇīṃ tvaṃ samuddiṣya surām annaṃ ca kāraya
      tatraināṃ preṣayiṣyāmi surā hārīṃ tavāntikam
tatra saṃpreṣitām enāṃ vijane niravagrahām
      sāntvayethā yathākāmaṃ sāntvyamānā ramed yadi
kīcakas tu gṛhaṃ gatvā bhaginyā vacanāt tadā
      surām āhārayām āsa rājārhāṃ suparisrutām
ājaurabhraṃ ca subhṛśaṃ bahūṃś coccāvacān mṛgān
      kārayām āsa kuśalair annapānaṃ suśobhanam
tasmin kṛte tadā devī kīcakenopamantritā
      sudeṣṇā preṣayām āsa sairandhrīṃ kīcakālayam
[sudesṇā]
     uttiṣṭha gaccha sairandhir kīcakasya niveśanam
     pānam ānaya kalyāṇi pipāsā māṃ prabādhate
[drau]
     na gaccheyam ahaṃ tasya rājaputri niveśanam
     tvam eva rājñi jānāsi yathā sa nirapatrapaḥ
na cāham anavadyāṅgi tava veśmani bhāmini
     kāmavṛttā bhaviṣyāmi patīnāṃ vyabhicāriṇī
tvaṃ caiva devi jānāsi yathā sa samayaḥ kṛtaḥ
     praviśantyā mayā pūrvaṃ tava veśmani bhāmini
kīcakaś ca sukeśānte mūḍho madanadarpitaḥ
     so 'vamaṃsyati māṃ dṛṣṭvā na yāsye tatra śobhane
santi bahvyas tava preṣyā rājaputri vaśānugāḥ
     anyāṃ preṣaya bhadraṃ te sa hi mām avamaṃsyate
[sudesṇā]
     naiva tvāṃ jātu hiṃsyāt sa itaḥ saṃpreṣitāṃ mayā
[vai]
     ity asyāḥ pradadau kāṃsyaṃ sa pidhānaṃ hiraṇmayam
     sā śaṅkamānā rudatī daivaṃ śaraṇam īyuṣī
     prātiṣṭhata surā hārī kīcakasya niveśanam
[drau]
     yathāham anyaṃ pāṇḍubhyo nābhijānāmi kaṃ cana
     tena satyena māṃ prāptāṃ kīcako mā vaśe kṛthāḥ
[vai]
     upātiṣṭhata sā sūryaṃ muhūrtam abalā tataḥ
     sa tasyās tanumadhyāyāḥ sarvaṃ sūryo 'vabuddhavān
antarhitaṃ tatas tasyā rakṣo rakṣārtham ādiśat
     tac caināṃ nājahāt tatra sarvāvasthāsv aninditām
tāṃ mṛgīm iva vitrastāṃ dṛṣṭvā kṛṣṇāṃ samīpagām
     udatiṣṭhan mudā sūto nāvaṃ labdhveva pāragaḥ
