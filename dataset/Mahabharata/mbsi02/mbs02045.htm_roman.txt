[v]
      anubhūya tu rājñas taṃ rājasūyaṃ mahākratum
      yudhiṣṭhirasya nṛpater gāndhārī putra saṃyutaḥ
priyakṛn matam ājñāya pūrvaṃ duryodhanasya tat
      prajñā cakṣuṣam āsīnaṃ śakuniḥ saubalas tadā
duryodhana vaco śrutvā dhṛtarāṣṭraṃ janādhipam
      upagamya mahāprājñaṃ śakunir vākyam abravīt
duryodhano mahārāja vivarṇo hariṇaḥ kṛśaḥ
      dīnaś cintāparaś caiva tad viddhi bharatarṣabha
na vai parīkṣase samyag asahyaṃ śatrusaṃbhavam
      jyeṣṭhaputrasya śokaṃ tvaṃ kimarthaṃ nāvabudhyase
[dh]
      duryodhana kuto mūlaṃ bhṛśam ārto 'si putraka
      śrotavyaś cen mayā so 'rtho brūhi me kurunandana
ayaṃ tvāṃ śakuniḥ prāha vivarṇaṃ hariṇaṃ kṛśam
      cintayaṃś ca na paśyāmi śokasya tava saṃbhavam
aiśvaryaṃ hi mahat putra tvayi sarvaṃ samarpitam
      bhrātaraḥ suhṛdaś caiva nācaranti tavāpriyam
ācchādayasi prāvārān aśnāsi piśitaudanam
      ājāneyā vahanti tvāṃ kenāsi hariṇaḥ kṛśaḥ
śayanāni mahārhāṇi yoṣitaś ca manoramāḥ
     guṇavanti ca veśmāni vihārāś ca yathāsukham
devānām iva te sarvaṃ vāci baddhaṃ na saṃśayaḥ
     sadīna iva durdharṣaḥ kasmāc chocasi putraka
[d]
     aśnāmy ācchādaye cāhaṃ yathā kupuruṣas tathā
     amarṣaṃ dhāraye cograṃ titikṣan kālaparyayam
amarṣaṇaḥ svāḥ prakṛtīr abhibhūya pare sthitāḥ
     kleśān mumukṣuḥ parajān sa vai puruṣa ucyate
saṃtoṣo vai śriyaṃ hanti abhimānaś ca bhārata
     anukrośa bhaye cobhe yair vṛto nāśnute mahat
na mām avati tad bhuktaṃ śriyaṃ dṛṣṭvā yudhiṣṭhire
     jvalantīm iva kaunteye vivarṇakaraṇīṃ mama
sapatnān ṛdhyata ātmānaṃ hīyamānaṃ niśāmya ca
     adṛśyām api kaunteye sthitāṃ paśyann ivodyatām
     tasmād ahaṃ vivarṇaś ca dīnaś ca hariṇaḥ kṛśaḥ
aṣṭāśīti sahasrāṇi snātakā gṛhamedhinaḥ
     triṃśad dāsīka ekaiko yān bibharti yudhiṣṭhiraḥ
daśānyāni sahasrāṇi nityaṃ tatrānnam uttamam
     bhuñjate rukmapātrībhir yudhiṣṭhira niveśane
kadalī mṛgamokāni kṛṣṇa śyāmāruṇāni ca
     kāmbojaḥ prāhiṇot tasmai parārdhyān api kambalān
rathayoṣid gavāśvasya śataśo 'tha sahasraśaḥ
     triṃśataṃ coṣṭra vāmīnāṃ śatāni vicaranty uta
pṛthagvidhāni ratnāni pārthivāḥ pṛthivīpate
     āharan kratumukhye 'smin kuntīputrāya bhūriśaḥ
na kvacid dhi mayā dṛṣṭas tādṛśo naiva ca śrutaḥ
     yādṛg dhanāgamo yajñe pāṇḍuputrasya dhīmataḥ
aparyantaṃ dhanaughaṃ taṃ dṛṣṭvā śatror ahaṃ nṛpa
     śarma naivādhigacchāmi cintayāno 'niśaṃ vibho
brāhmaṇā vāṭadhānāś ca gomantaḥ śatasaṃghaśaḥ
     traikharvaṃ balim ādāya dvāri tiṣṭhanti vāritāḥ
kamaṇḍalūn upādāya jātarūpamayāñ śubhān
     evaṃ baliṃ samādāya praveśaṃ lebhire tataḥ
yan naiva madhu śakrāya dhārayanty amara striyaḥ
     tad asmai kāṃsyam āhārṣīd vāruṇaṃ kalaśodadhiḥ
śaikyaṃ rukmasahasrasya bahuratnavibhūṣitam
     dṛṣṭvā ca mama tat sarvaṃ jvara rūpam ivābhavat
gṛhītvā tat tu gacchanti samudrau pūrvadakṣiṇau
     tathaiva paścimaṃ yānti gṛhītvā bharatarṣabha
uttaraṃ tu na gacchanti vinā tāta patatribhiḥ
     idaṃ cādbhutam atrāsīt tan me nigadataḥ śṛṇu
pūrṇe śatasahasre tu viprāṇāṃ pariviṣyatām
     sthāpitā tatra saṃjñābhūc chaṅkho dhmāyati nityaśaḥ
muhur muhuḥ pranadatas tasya śaṅkhasya bhārata
     uttamaṃ śabdam aśrauṣaṃ tato romāṇi me 'hṛṣan
pārthivair bahubhiḥ kīrṇam upasthānaṃ didṛkṣubhiḥ
     sarvaratnāny upādāya pārthivā vai janeśvara
yajñe tasya mahārāja pāṇḍuputrasya dhīmataḥ
     vaiśyā iva mahīpālā dvijātipariveṣakāḥ
na sā śrīr devarājasya yamasya varuṇasya vā
     guhyakādhipater vāpi yā śrīrājan yudhiṣṭhire
tāṃ dṛṣṭvā pāṇḍuputrasya śriyaṃ paramikām aham
     śāntiṃ na parigacchāmi dahyamānena cetasā
[ṣ]
     yām etām uttamāṃ lakṣmīṃ dṛṣṭavān asi pāṇḍave
     tasyāḥ prāptāv upāyaṃ me śṛṇu satyaparākrama
aham akṣeṣv abhijñātaḥ pṛthivyām api bhārata
     hṛdayajñaḥ paṇajñaś ca viśeṣajñaś ca devane
dyūtapriyaś ca kaunteyo na ca jānāti devitum
     āhūtaś caiṣyati vyaktaṃ dīvyāvety āhvayasva tam
[v]
     evam uktaḥ śakuninā rājā duryodhanas tadā
     dhṛtarāṣṭram idaṃ vākyam apadāntaram abravīt
ayam utsahate rājañ śriyam āhartum akṣavit
     dyūtena pāṇḍuputrasya tadanujñātum arhasi
[dh]
     kṣattā mantrī mahāprājñaḥ sthito yasyāsmi śāsane
     tena saṃgamya vetsyāmi kāryasyāsya viniścayam
sa hi dharmaṃ puraskṛtya dīrghadarśī paraṃ hitam
     ubhayoḥ pakṣayor yuktaṃ vakṣyaty arthaviniścayam
[d]
     nivartayiṣyati tvāsau yadi kṣattā sameṣyati
     nivṛtte tvayi rājendra mariṣye 'ham asaṃśayam
sa mayi tvaṃ mṛte rājan vidureṇa sukhī bhava
     bhokṣyase pṛthivīṃ kṛtsnāṃ kiṃ mayā tvaṃ kariṣyasi
[v]
     ārtavākyaṃ tu tat tasya praṇayoktaṃ niśamya saḥ
     dhṛtarāṣṭro 'bravīt preṣyān duryodhana mate sthitaḥ
sthūṇā sahasrair bṛhatīṃ śatadvārāṃ sabhāṃ mama
     manoramāṃ darśanīyām āśu kurvantu śilpinaḥ
tataḥ saṃstīrya ratnais tām akṣān āvāpya sarvaśaḥ
     sukṛtāṃ supraveśāṃ ca nivedayata me śanaiḥ
duryodhanasya śānty artham iti niścitya bhūmipaḥ
     dhṛtarāṣṭro mahārāja prāhiṇod vidurāya vai
apṛṣṭvā viduraṃ hy asya nāsīt kaś cid viniścayaḥ
     dyūtadoṣāṃś ca jānan saputrasnehād akṛṣyata
tac chrutvā viduro dhīmān kalidvāram upasthitam
     vināśamukham utpannaṃ dhṛtarāṣṭram upādravat
so 'bhigamya mahātmānaṃ bhrātā bhrātaram agrajam
     mūrdhnā praṇamya caraṇāv idaṃ vacanam abravīt
nābhinandāmi te rājan vyavasāyam imaṃ prabho
     putrair bhedo yathā na syād dyūtahetos tathā kuru
[dhṛ]
     kṣattaḥ putreṣu putrair me kalaho na bhaviṣyati
     divi devāḥ prasādaṃ naḥ kariṣyanti na saṃśayaḥ
aśubhaṃ vā śubhaṃ vāpihitaṃ vā yadi vāhitam
     pravartatāṃ suhṛd dyūtaṃ diṣṭam etan na saṃśayaḥ
mayi saṃnihite caiva bhīṣme ca bharatarṣabhe
     anayo daivavihito na kathaṃ cid bhaviṣyati
gaccha tvaṃ ratham āsthāya hayair vātasamair jave
     khāṇḍava prastham adyaiva samānaya yudhiṣṭhiram
na vāryo vyavasāyo me viduraitad bravīmi te
     daivam eva paraṃ manye yenaitad upapadyate
ity ukto viduro dhīmān naitad astīti cintayan
     āpageyaṃ mahāprājñam abhyagacchat suduḥkhitaḥ
