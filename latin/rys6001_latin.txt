śrutvā hanumato vākyaṃ yathāvad abhibhāṣitam
 rāmaḥ prītisamāyukto vākyam uttaram abravīt
kṛtaṃ hanumatā kāryaṃ sumahad bhuvi duṣkaram
 manasāpi yad anyena na śakyaṃ dharaṇītale
na hi taṃ paripaśyāmi yas tareta mahārṇavam
 anyatra garuṇād vāyor anyatra ca hanūmataḥ
devadānavayakṣāṇāṃ gandharvoragarakṣasām
 apradhṛṣyāṃ purīṃ laṅkāṃ rāvaṇena surakṣitām
praviṣṭaḥ sattvam āśritya jīvan ko nāma niṣkramet
 ko viśet sudurādharṣāṃ rākṣasaiś ca surakṣitām
 yo vīryabalasaṃpanno na samaḥ syād dhanūmataḥ
bhṛtyakāryaṃ hanumatā sugrīvasya kṛtaṃ mahat
 evaṃ vidhāya svabalaṃ sadṛśaṃ vikramasya ca
yo hi bhṛtyo niyuktaḥ san bhartrā karmaṇi duṣkare
 kuryāt tadanurāgeṇa tam āhuḥ puruṣottamam
niyukto nṛpateḥ kāryaṃ na kuryād yaḥ samāhitaḥ
 bhṛtyo yuktaḥ samarthaś ca tam āhuḥ puruṣādhamam
tanniyoge niyuktena kṛtaṃ kṛtyaṃ hanūmatā
 na cātmā laghutāṃ nītaḥ sugrīvaś cāpi toṣitaḥ
ahaṃ ca raghuvaṃśaś ca lakṣmaṇaś ca mahābalaḥ
 vaidehyā darśanenādya dharmataḥ parirakṣitāḥ
idaṃ tu mama dīnasyā mano bhūyaḥ prakarṣati
 yad ihāsya priyākhyātur na kurmi sadṛśaṃ priyam
eṣa sarvasvabhūtas tu pariṣvaṅgo hanūmataḥ
 mayā kālam imaṃ prāpya dattas tasya mahātmanaḥ
sarvathā sukṛtaṃ tāvat sītāyāḥ parimārgaṇam
 sāgaraṃ tu samāsādya punar naṣṭaṃ mano mama
kathaṃ nāma samudrasya duṣpārasya mahāmbhasaḥ
 harayo dakṣiṇaṃ pāraṃ gamiṣyanti samāhitāḥ
yady apy eṣa tu vṛttānto vaidehyā gadito mama
 samudrapāragamane harīṇāṃ kim ivottaram
ity uktvā śokasaṃbhrānto rāmaḥ śatrunibarhaṇaḥ
 hanūmantaṃ mahābāhus tato dhyānam upāgamat
