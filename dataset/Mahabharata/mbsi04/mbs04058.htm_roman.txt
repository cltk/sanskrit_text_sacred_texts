[vai]
      atha duryodhanaḥ karṇo duḥśāsanaviviṃśatī
      droṇaś ca saha putreṇa kṛpaś cātiratho raṇe
punar īyuḥ susaṃrabdhā dhanaṃjaya jighāṃsayā
      visphārayantaś cāpānibalavanti dṛḍhāni ca
tān prakīrṇapatākena rathenādityavarcasā
      pratyudyayau mahārājan samastān vānaradhvajaḥ
tataḥ kṛpaś ca karṇaś ca droṇaś ca rathināṃ varaḥ
      taṃ mahāstrair mahāvīryaṃ parivārya dhanaṃjayam
śaraughān samyag asyanto jīmūtā iva vārṣikāḥ
      vavarṣuḥ śaravarṣāṇi prapatantaṃ kirīṭinam
iṣubhir bahubhis tūrṇaṃ samare lomavāhibhiḥ
      adūrāt paryavasthāya pūrayām āsur ādṛtāḥ
tathāvakīrṇasya hi tair divyair astraiḥ samantataḥ
      na tasya dvyaṅgulam api vivṛtaṃ samadṛśyata
tataḥ prahasya bībhatsur divyam aindraṃ mahārathaḥ
      astram ādityasaṃkāśaṃ gāṇḍīve samayojayat
sa raśmibhir ivādityaḥ pratapan samare balī
      kirīṭamālī kaunteyaḥ sarvān prācchādayat kurūn
yathābalāhake vidyūt pāvako vā śiloccaye
     tathā gāṇḍīvam abhavad indrāyudham ivātatam
yathā varṣati parjanye vidyud vibhrājate divi
     tathā daśa diśaḥ sarvāḥ patad gāṇḍīvam āvṛṇot
trastāś ca rathinaḥ sarve babhūvus tatra sarvaśaḥ
     sarve śānti parā bhūtvā svacittāni na lebhire
     saṃgrāmavimukhāḥ sarve yodhās te hatacetasaḥ
evaṃ sarvāṇi sainyāni bhagnāni bharatarṣabha
     prādravanta diśaḥ sarvā nirāśāni svajīvite
