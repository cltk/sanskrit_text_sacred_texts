[vai]
      vasamāneṣu pārtheṣu matsyasya nagare tadā
      mahāratheṣu channeṣu māsā daśasamatyayuḥ
yājñasenī sudeṣṇāṃ tu śuśrūṣantī viśāṃ pate
      avasat paricārārhā suduḥkhaṃ janamejaya
tathā carantīṃ pāñcālīṃ sudeṣṇāyā niveśane
      senāpatir virāṭasya dadarśa jalajānanām
tāṃ dṛṣṭvā devagarbhābhāṃ carantīṃ devatām iva
      kīcakaḥ kāmayām āsa kāmabāṇaprapīḍitaḥ
sa tu kāmāgnisaṃtaptaḥ sudeṣṇām abhigamya vai
      prahasann iva senā nīr idaṃ vacanam abravīt
neyaṃ purā jātu mayeha dṛṣṭā; rājño virāṭasya niveśane śubhā
      rūpeṇa conmādayatīva māṃ bhṛśaṃ; gandhena jātā madireva bhāminī
kā devarūpā hṛdayaṃgamā śubhe; ācakṣva me kā ca kutaś ca śobhanā
      cittaṃ hi nirmathya karoti māṃ vaśe; na cānyad atrauṣadham adya me matam
aho taveyaṃ paricārikā śubhā; pratyagra rūpā pratibhāti mām iyam
      ayuktarūpaṃ hi karoti karma te; praśāstu māṃ yac ca mamāsti kiṃ cana
prabhūtanāgāśvarathaṃ mahādhanaṃ; samṛddhi yuktaṃ bahu pānabhojanam
      manoharaṃ kāñcanacitrabhūṣaṇaṃ; gṛhaṃ mahac chobhayatām iyaṃ mama
tataḥ sudeṣṇām anumantrya kīcakas; tataḥ samabhetya narādhipātma jām
     uvāca kṛṣṇām abhisāntvayaṃs tadā; mṛgendra kanyām iva jambuko vane
idaṃ ca rūpaṃ prathamaṃ ca te vayo; nirarthakaṃ kevalam adya bhāmini
     adhāryamāṇā srag ivottamā yathā; na śobhase sundari śobhanā satī
tyajāmi dārān mama ye purātanā; bhavantu dāsyas tava cāruhāsini
     ahaṃ ca te sundari dāsavat sthitaḥ; sadā bhaviṣye vaśagovarānane
[drau]
     aprārthanīyām iha māṃ sūtaputrābhimanyase
     vihīnavarṇāṃ sairandhrīṃ bībhatsāṃ keśakārikām
paradārāsmi bhadraṃ te na yuktaṃ tvayi sāṃpratam
     dayitāḥ prāṇināṃ dārā dharmaṃ samanucintaya
parapāre na te buddhir jātu kāryā kathaṃ cana
     vivarjanaṃ hy akāryāṇām etat satpuruṣavratam
mithyābhigṛdhno hi naraḥ pāpātmā moham āsthitaḥ
     ayaśaḥ prāpnuyād ghoraṃ sumahat prāpnuyād bhayam
mā sūtaputra hṛṣyasva mādya tyakṣyasi jīvitam
     durlabhām abhimanvāno māṃ vīrair abhirakṣitām
na cāpy ahaṃ tvayā śakyā gandharvāḥ patayo mama
     te tvāṃ nihanyuḥ kupitāḥ sādhvalaṃ mā vyanīnaśaḥ
aśakyarūpaiḥ puruṣair adhvānaṃ gantum icchasi
     yathā niścetano bālaḥ kūlasthaḥ kūlam uttaram
     tartum icchati mandātmā tathā tvaṃ kartum icchasi
antar mahīṃ vā yadi vordhvam utpateḥ; samudrapāraṃ yadi vā pradhāvasi
     tathāpi teṣāṃ na vimokṣam arhasi; pramāthino deva sutā hi me varāḥ
tvaṃ kālarātrīm iva kaś cid āturaḥ; kiṃ māṃ dṛḍhaṃ rārthayase 'dya kīcaka
     kiṃ mātur aṅke śayito yathā śiśuś; candraṃ jighṛkṣur iva manyase hi mām
