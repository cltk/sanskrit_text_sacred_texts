[mārk]
      tataḥ śrutvā hataṃ saṃkhye kumbhakarṇaṃ sahānugam
      prahastaṃ ca maheṣvāsaṃ dhūmrākṣaṃ cātitejasam
putram indrajitaṃ śūraṃ rāvaṇaḥ pratyabhāṣata
      jahi rāmam amitraghna sugrīvaṃ ca salakṣmaṇam
tvayā hi mama sat putra yaśo dīptam upārjitam
      jitvā vajradharaṃ saṃkhye sahasrākṣaṃ śacīpatim
antarhitaḥ prakāśo vā divyair dattavaraiḥ śaraiḥ
      jahi śatrūn amitraghna mama śastrabhṛtāṃ vara
rāmalakṣmaṇa sugrīvāḥ śarasparśaṃ na te 'nagha
      samarthāḥ pratisaṃsoḍhuṃ kutas tad anuyāyinaḥ
akṛtā yā prahastena kumbhakarṇena cānagha
      kharasyāpacitiḥ saṃkhye tāṃ gacchasva mahābhuja
tvam adya niśitair bāṇair hatvā śatrūn sasainikān
      pratinandaya māṃ putrapurā baddhvaiva vāsavam
ity uktaḥ sa tathety uktvā ratham āsthāya daṃśitaḥ
      prayayāv indrajid rājaṃs tūrṇam āyodhanaṃ prati
tatra viśrāvya vispaṣṭaṃ nāma rākṣasapuṃgavaḥ
      āhvayām āsa samare lakṣmaṇaṃ śubhalakṣaṇam
taṃ lakṣmaṇo 'py abhyadhāvat pragṛhya saśaraṃ dhanuḥ
     trāsayaṃs talaghoṣeṇa siṃhaḥ kṣudramṛgaṃ yathā
tayoḥ samabhavad yuddhaṃ sumahaj jaya gṛddhinoḥ
     divyāstraviduṣos tīvram anyonyaspardhinos tadā
rāvaṇis tu yadā nainaṃ viśeṣayati sāyakaiḥ
     tato gurutaraṃ yatnam ātiṣṭhad balināṃ varaḥ
tata enaṃ mahāvegair ardayām āsa tomaraiḥ
     tān āgatān sa ciccheda saumitrir niśitaiḥ śaraiḥ
     te nikṛttāḥ śarais tīkṣṇair nyapatan vasudhātale
tam aṅgado vālisutaḥ śrīmān udyamya pādapam
     abhidrutya mahāvegas tāḍayām āsa mūrdhani
tasyendrajid asaṃbhrāntaḥ prāsenorasi vīryavān
     prahartum aicchat taṃ cāsya prāsaṃ ciccheda lakṣmaṇaḥ
tam abhyāśagataṃ vīram aṅgadaṃ rāvaṇātmajaḥ
     gadayātāḍayat savye pārśve vānarapuṃgavam
tam acintyaprahāraṃ sabalavān vālinaḥ sutaḥ
     sasarjendrajitaḥ krodhāc chāla skandham amitrajit
so 'ṅgadena ruṣotsṛṣṭo vadhāyendrajitas taruḥ
     jaghānendrajitaḥ pārtharathaṃ sāśvaṃ sasārathim
tato hatāśvāt praskandya rathāt sa hatasārathiḥ
     tatraivāntardadhe rājan māyayā rāvaṇātmajaḥ
antarhitaṃ viditvā taṃ bahu māyaṃ ca rākṣasam
     rāmas taṃ deśam āgamya tat sainyaṃ paryarakṣata
sa rāmam uddiśya śarais tato dattavarais tadā
     vivyādha sarvagātreṣu lakṣmaṇaṃ ca mahāratham
tam adṛśyaṃ śaraiḥ śūrau māyayāntarhitaṃ tadā
     yodhayām āsatur ubhau rāvaṇiṃ rāmalakṣmaṇau
sa ruṣā sarvagātreṣu tayoḥ puruṣasiṃhayoḥ
     vyasṛjat sāyakān bhūyo śataśo 'tha sahasraśaḥ
tam adṛśyaṃ vicinvantaḥ sṛjantam aniśaṃ śarān
     harayo viviśur vyoma prahṛhya mahatīḥ śilāḥ
tāṃś ca tau cāpy adṛśyaḥ sa śarair vivyādha rākṣasaḥ
     sa bhṛśaṃ tāḍayan vīro rāvaṇir māyayā vṛtaḥ
tau śarair ācitau vīrau bhrātarau rāmalakṣmaṇau
     petatur gaganād bhūmiṃ sūryā candramasāv iva
