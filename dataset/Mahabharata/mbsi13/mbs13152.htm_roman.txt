[v]
      tūṣṇīṃbhūte tadā bhīṣme paṭe citram ivārpitam
      muhūrtam iva ca dhyātvā vyāsaḥ satyavatī sutaḥ
      nṛpaṃ śayānaṃ gāṅgeyam idam āha vacas tadā
rājan prakṛtim āpannaḥ kururājo yudhiṣṭhiraḥ
      sahito bhrātṛbhiḥ sarvaiḥ pārthivaiś cānuyāyibhiḥ
upāste tvāṃ naravyāghra saha kṛṣṇena dhīmatā
      tam imaṃ purayānāya tvam anujñātum arhasi
evam ukto bhagavatā vyāsena pṛthivīpatiḥ
      yudhiṣṭhiraṃ sahāmātyam anujajñe nadī sutaḥ
uvāca cainaṃ madhuraṃ tataḥ śāṃtanavo nṛpaḥ
      praviśasva puraṃ rājan vyetu te mānaso jvaraḥ
yajasva vividhair yajñair bahv annaiḥ svāptadakṣiṇaiḥ
      yayātir iva rājendra śraddā damapuraḥsaraḥ
kṣatradharmarataḥ pārtha pitṝn devāṃś ca tarpaya
      śreyasā yokṣyase caiva vyetu te mānaso jvaraḥ
rañjayasva prajāḥ sarvāḥ prakṛtīḥ parisāntvaya
      suhṛdaḥ phalasatkārair abhyarcaya yathārhataḥ
anu tvāṃ tāta jīvantu mitrāṇi suhṛdas tathā
      caityasthāne sthitaṃ vṛkṣaṃ phalavantam iva dvijāḥ
āgantavyaṃ ca bhavatā samaye mama pārthiva
     vinivṛtte dinakare pravṛtte cottarāyaṇe
tathety uktvā tu kaunteyaḥ so 'bhivādya pitāmaham
     prayayau saparīvāro nagaraṃ nāgasāhvayam
dhṛtarāṣṭraṃ puraskṛtya gāndhārīṃ ca pativratām
     saha tair ṛṣibhiḥ sarvair bhrātṛbhiḥ keśavena ca
paurajānapadaiś caiva mantrivṛddhaiś ca pārthivaḥ
     praviveśa kuruśreṣṭha puraṃ vāraṇasāhvayam
