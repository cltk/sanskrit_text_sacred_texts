bhīṣma uvāca
      sā niṣkramantī nagarāc cintayām āsa bhārata
      pṛthivyāṃ nāsti yuvatir viṣamasthatarā mayā
      bāndhavair viprahīnāsmi śālvena ca nirākṛtā
na ca śakyaṃ punar gantuṃ mayā vāraṇasāhvayam
      anujñātāsmi bhīṣmeṇa śālvam uddiśya kāraṇam
kiṃ nu garhāmy athātmānam atha bhīṣmaṃ durāsadam
      āhosvit pitaraṃ mūḍhaṃ yo me 'kārṣīt svayaṃvaram
mamāyaṃ svakṛto doṣo yāhaṃ bhīṣmarathāt tadā
      pravṛtte vaiśase yuddhe śālvārthaṃ nāpataṃ purā
      tasyeyaṃ phalanirvṛttir yad āpannāsmi mūḍhavat
dhig bhīṣmaṃ dhik ca me mandaṃ pitaraṃ mūḍhacetasam
      yenāhaṃ vīryaśulkena paṇyastrīvat praveritā
dhiṅ māṃ dhik śālvarājānaṃ dhig dhātāram athāpi ca
      yeṣāṃ durnītabhāvena prāptāsmy āpadam uttamām
sarvathā bhāgadheyāni svāni prāpnoti mānavaḥ
      anayasyāsya tu mukhaṃ bhīṣmaḥ śāṃtanavo mama
sā bhīṣme pratikartavyam ahaṃ paśyāmi sāṃpratam
      tapasā vā yudhā vāpi duḥkhahetuḥ sa me mataḥ
      ko nu bhīṣmaṃ yudhā jetum utsaheta mahīpatiḥ
evaṃ sā pariniścitya jagāma nagarād bahiḥ
      āśramaṃ puṇyaśīlānāṃ tāpasānāṃ mahātmanām
      tatas tām avasad rātriṃ tāpasaiḥ parivāritā
ācakhyau ca yathāvṛttaṃ sarvam ātmani bhārata
     vistareṇa mahābāho nikhilena śucismitā
     haraṇaṃ ca visargaṃ ca śālvena ca visarjanam
tatas tatra mahān āsīd brāhmaṇaḥ saṃśitavrataḥ
     śaikhāvatyas tapovṛddhaḥ śāstre cāraṇyake guruḥ
ārtāṃ tām āha sa muniḥ śaikhāvatyo mahātapāḥ
     niḥśvasantīṃ satīṃ bālāṃ duḥkhaśokaparāyaṇām
evaṃgate kiṃ nu bhadre śakyaṃ kartuṃ tapasvibhiḥ
     āśramasthair mahābhāgais taponityair mahātmabhiḥ
sā tv enam abravīd rājan kriyatāṃ madanugrahaḥ
     pravrājitum ihecchāmi tapas tapsyāmi duścaram
mayaivaitāni karmāṇi pūrvadeheṣu mūḍhayā
     kṛtāni nūnaṃ pāpāni teṣām etat phalaṃ dhruvam
notsaheyaṃ punar gantuṃ svajanaṃ prati tāpasāḥ
     pratyākhyātā nirānandā śālvena ca nirākṛtā
upadiṣṭam ihecchāmi tāpasyaṃ vītakalmaṣāḥ
     yuṣmābhir devasaṃkāśāḥ kṛpā bhavatu vo mayi
sa tām āśvāsayat kanyāṃ dṛṣṭāntāgamahetubhiḥ
     sāntvayām āsa kāryaṃ ca pratijajñe dvijaiḥ saha
