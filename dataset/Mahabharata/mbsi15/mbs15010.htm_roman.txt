[dhṛ]
      vyavahārāś ca te tāta nityam āptair adhiṣṭhitāḥ
      yojyās tuṣṭair hitai rājan nityaṃ cārair anuṣṭhitāḥ
parimāṇaṃ viditvā ca daṇḍaṃ daṇḍyeṣu bhārata
      praṇayeyur yathānyāyaṃ puruṣās te yudhiṣṭhira
ādāna rucayaś caiva paradārābhimarśanaḥ
      ugradaṇḍapradhānāś ca mithyā vyāhāriṇas tathā
ākroṣṭāraś ca lubdhāś ca hantāraḥ sāhasa priyāḥ
      sabhā vihārabhettāro varṇānāṃ ca pradūṣakāḥ
      hiraṇyadaṇḍyā vadhyāś ca kartavyā deśakālataḥ
prātar eva hi paśyethā ye kuryur vyayakarma te
      alaṃkāram atho bhojyam ata ūrdhvaṃ samācareḥ
paśyethāś ca tato yodhān sadā tvaṃ pariharṣayan
      dūtānāṃ ca carāṇāṃ ca pradoṣas te sadā bhavet
sadā cāpararātraṃ te bhavet kāryārthanirṇaye
      madhyarātre vihāras te madhyāhne ca sadā bhavet
sarve tv ātyayikāḥ kālāḥ kāryāṇāṃ bharatarṣabha
      tathaivālaṃkṛtaḥ kāle tiṣṭhethā bhūri rakṣiṇaḥ
      cakravat karmaṇāṃ tātha paryāyo hy eṣa nityaśaḥ
kośasya saṃccaye yatnaṃ kurvīthā nyāyataḥ sadā
      dvividhasya mahārāja viparītaṃ vivarjayeḥ
cārair viditvā śatrūṃś ca ye te rājyāntarāyiṇaḥ
     tān āptaiḥ puruṣair dūrād ghātayethāḥ parasparam
karma dṛṣṭyātha bhṛtyāṃs tvaṃ varayethāḥ kurūdvaha
     kārayethāś ca karmāṇi yuktāyuktair adhiṣṭhitaiḥ
senā praṇetā ca bhavet tava tāta dṛḍhavrataḥ
     śūraḥ kleśasahaś caiva priyaś ca tava mānavaḥ
sarve jānapadāś caiva tava karmāṇi pāṇḍava
     paurogavāś ca sabhyāś ca kuryur ye vyavahāriṇaḥ
svarandhraṃ pararandhraṃ ca sveṣu caiva pareṣu ca
     upalakṣayitavyaṃ te nityam eva yudhiṣṭhira
deśāntarasthāś ca narā vikrāntāḥ sarvakarmasu
     mātrābhir anurūpābhir anugrāhyā hitās tvayā
guṇārthināṃ guṇaḥ kāryo viduṣāṃ te janādhipa
     avicālyāś ca te te syur yathā merur mahāgiriḥ
