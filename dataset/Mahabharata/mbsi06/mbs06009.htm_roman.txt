[dhṛ]
      varṇāṇāṃ caiva nāmāni parvatānāṃ ca saṃjaya
      ācakṣva me yathātattvaṃ ye ca parvatavāsinaḥ
[s]
      dakṣiṇena tu śvetasya nīlasyaivottareṇa tu
      varṣaṃ ramaṇakaṃ nāma jāyante tatra mānavāḥ
śuklābhijana saṃpannāḥ sarve supriyadarśanāḥ
      ratipradhānāś ca tathā jāyante tatra mānavāḥ
daśavarṣasahasrāṇi śatāni daśa pañca ca
      jīvanti te mahārāja nityaṃ muditamānasāḥ
dakṣiṇe śṛṅgiṇaś caiva śvetasyāthottareṇa ca
      varṣaṃ hairaṇvataṃ nāma yatra hairaṇvatī nadī
yakṣānugā mahārāja dhaninaḥ praiya darśanāḥ
      mahābalās tatra sadā rājan muditamānasāḥ
ekādaśa sahasrāṇi varṣāṇāṃ te janādhipa
      āyuṣ pramāṇaṃ jīvanti śatāni daśa pañca ca
śṛṅgāṇi vai śṛṅgavatas trīṇy eva manujādhipa
      ekaṃ maṇimayaṃ tatra tathaikaṃ raukmam adbhutam
sarvaratnamayaṃ caikaṃ bhavanair upaśobhitam
      tatra svayaṃprabhā devī nityaṃ vasati śāṇḍilī
uttareṇa tu śṛṅgasya samudrānte janādhipa
     varṣam airāvataṃ nāma tasmāc chṛṅgavataḥ param
na tatra sūryas tapati na te jīryanti mānavāḥ
     candramāś ca sa nakṣatro jyotir bhūta ivāvṛtaḥ
padmaprabhāḥ padmavarṇāḥ padmapatra nibhekṣaṇāḥ
     padmapatra sugandhāś ca jāyante tatra mānavāḥ
aniṣpandāḥ sugandhāś ca nirāhārā jitendriyāḥ
     devalokacyutāḥ sarve tathā virajaso nṛpa
trayodaśa sahasrāṇi varṣāṇāṃ te janādhipa
     āyuṣ pramāṇaṃ jīvanti narā bharatasattama
kṣīrodasya samudrasya tathaivottarataḥ prabhuḥ
     harir vasati vaikuṇṭhaḥ śakaṭe kanakātmake
aṣṭacakraṃ hi tad yānaṃ bhūtayuktaṃ manojavam
     agnivarṇaṃ mahāvegaṃ jāmbūnadapariṣkṛtam
sa prabhuḥ sarvabhūtānāṃ vibhuś ca bharatarṣabha
     saṃkṣepo vistaraś caiva kartā kārayitā ca saḥ
pṛthivy āpas tathākāśaṃ vāyus tejaś ca pārthiva
     sa yajñaḥ sarvabhūtānām āsyaṃ tasya hutāśanaḥ
[v]
     evam uktaḥ saṃjayena dhṛtarāṣṭro mahāmanāḥ
     dhyānam anvagamad rājā putrān prati janādhipa
sa vicintya mahārāja punar evābravīd vacaḥ
     asaṃśayaṃ sūtaputra kālaḥ saṃkṣipate jagat
     sṛjate ca punaḥ sarvaṃ na ha vidyati śāśvatam
naro nārāyaṇaś caiva sarvajñaḥ sarvabhūtabhṛt
     devā vaikuṇṭha ity āhur vedā viṣṇur iti prabhum
