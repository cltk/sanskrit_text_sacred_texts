[janamejaya]
      bahavaḥ puruṣā brahmann utāho eka eva tu
      ko hy atra puruṣaḥ śreṣṭhaḥ ko vā yonir ihocyate
[vaiṣampāyana]
      bahavaḥ puruṣā loke sāṃkhyayogavicāriṇām
      naitad icchanti puruṣam ekaṃ kurukulodvaha
bahūnāṃ puruṣāṇāṃ ca yathaikā yonir ucyate
      tathā taṃ puruṣaṃ viśvaṃ vyākhyāsyāmi guṇādhikam
namaskṛtvā tu gurave vyāsāyāmita tejase
      tapo yuktāya dāntāya vandyāya paramarṣaye
idaṃ puruṣasūktaṃ hi sarvavedeṣu pārthiva
      ṛtaṃ satyaṃ ca vikhyātam ṛṣisiṃhena cintitam
utsargeṇāpavādena ṛṣibhiḥ kapilādibhiḥ
      adhyātmacintām āśritya śāstrāṇy uktāni bhārata
samāsatas tu yad vyāsaḥ puruṣaikatvam uktavān
      tat te 'haṃ saṃpravakṣyāmi prasādād amitaujasaḥ
atrāpy udāharantīmam itihāsaṃ purātanam
      brahmaṇā saha saṃvādaṃ tryambakasya viśāṃ pate
kṣīrodasya samudrasya madhye hātaka saprabhaḥ
      vaijayanta iti khyātaḥ parvata pravaro nṛpa
tatrādhyātma gatiṃ deva ekākī pravicintayan
     vairāja sadane nityaṃ vaijayantaṃ niṣevate
atha tatrāsatas tasya caturvaktrasya dhīmataḥ
     lalāta prabhavaḥ putraḥ śiva āgād yadṛcchayā
     ākāśenaiva yogīśaḥ purā trinayanaḥ prabhuḥ
tataḥ khān nipapātāśu dharaṇīdharamūrdhani
     agrataś cābhavat prīto vavande cāpi pādayoḥ
taṃ pādayor nipatitaṃ dṛṣṭvā savyena pāninā
     utthāpayām āsa tadā prabhur ekaḥ prajāpatiḥ
uvāca cainaṃ bhagavāṃś cirasyāgatam ātmajam
     svāgataṃ te mahābāho diṣṭyā prāpto 'si me 'ntikam
kac cit te kuśalaṃ putra svādhyāyatapasoḥ sadā
     nityam ugratapās tvaṃ hi tataḥ pṛcchāmi te punaḥ
[rudra]
     tvatprasādena bhagavan svādhyāyatapasor mama
     kuśalaṃ cāvyayaṃ caiva sarvasya jagatas tathā
ciradṛṣṭo hi bhagavān vairāja sadane mayā
     tato 'haṃ parvataṃ prāptas tv imaṃ tvat pādasevitam
kautūhalaṃ cāpi hi me ekāntagamanena te
     naitat kāraṇam alpaṃ hi bhaviṣyati pitāmaha
kiṃ nu tat sadanaṃ śreṣṭhaṃ kṣutpipāsā vivarjitam
     surāsurair adhyuṣitam ṛṣibhiś cāmitaprabhaiḥ
gandharvair apsarobhiś ca satataṃ saṃniṣevitam
     utsṛjyemaṃ girivaram ekākī prāptavān asi
[brahma]
     vaijayanto girivaraḥ satataṃ sevyate mayā
     atraikāgreṇa manasā puruṣaś cintyate virāt
[rudra]
     bahavaḥ puruṣā brahmaṃs tvayā sṛṣṭāḥ svayambhuvā
     sṛjyante cāpare brahman sa caikaḥ puruṣo virāt
ko hy asau cintyate brahmaṃs tvayā vai puruṣottamaḥ
     etan me saṃśayaṃ brūhi mahat kautūhalaṃ hi me
[brahmā]
     bahavaḥ puruṣāḥ putra ye tvayā samudāhṛtāḥ
     evam etad atikrāntaṃ draṣṭavyaṃ naitam ity api
     ādhāraṃ tu pravakṣyāmi ekasya puruṣasya te
bahūnāṃ puruṣāṇāṃ sa yathaikā yonir ucyate
     tathā taṃ puruṣaṃ viśvaṃ paramaṃ sumahattamam
     nirguṇaṃ nirguṇā bhūtvā praviśanti sanātanam
