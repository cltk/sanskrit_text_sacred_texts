[vai]
      kīcakasya tu ghātena sānujasya viśāṃ pate
      atyāhitaṃ cintayitvā vyasmayanta pṛthagjanāḥ
tasmin pure janapade saṃjalpo 'bhūc ca sarvaśaḥ
      śauryād dhi vallabho rājño mahāsattvaś ca kīcakaḥ
āsīt prahartā ca nṛṇāṃ dārāmarśī ca durmatiḥ
      sa hataḥ khalu pāpātmā gandharvair duṣṭapūruṣaḥ
ity ajalpan mahārājan parānīka viśātanam
      deśe deśe manuṣyāś ca kīcakaṃ duṣpradharṣaṇam
atha vai dhārtarāṣṭreṇa prayuktā ya bahiścarāḥ
      mṛgayitvā bahūn grāmān rāṣṭrāṇi nagarāṇi ca
saṃvidhāya yathādiṣṭaṃ yathā deśapradarśanam
      kṛtacintā nyavartanta te ca māga puraṃ prati
tatra dṛṣṭvā tu rājānaṃ kauravyaṃ dhṛtarāṣṭra jam
      dorṇa karṇa kṛpaiḥ sārdhaṃ bhīṣmeṇa ca mahātmanā
saṃgataṃ bhrātṛbhiś cāpi trigartaiś ca mahārathaiḥ
      duryodhanaṃ sabhāmadhye āsīnam idam abruvan
kṛto 'smābhiḥ paro yatnas teṣām anveṣaṇe sadā
      pāṇḍavānāṃ manuṣyendra tasmin mahati kānane
nirjane mṛgasaṃkīrṇe nānādrumalatāvṛte
     latāpratāna bahule nānāgulmasamāvṛte
na ca vidmo gatā yena pārthāḥ syur dṛḍhavikramāḥ
     mārgamāṇāḥ padanyāsaṃ teṣu teṣu tathā tathā
girikūṭeṣu tuṅgeṣu nānājanapadeṣu ca
     janākīrṇeṣu deśeṣu kharvaṭeṣu pareṣu ca
narendra bahuśo 'nviṣṭā naiva vidmaś ca pāṇḍavān
     atyantabhāvaṃ naṣṭās te bhadraṃ tubhyaṃ nararṣabha
vartmāny anviṣyamāṇās tu rathānāṃ rathasattama
     kaṃ cit kālaṃ manuṣyendra sūtānām anugā vayam
mṛgayitvā yathānyāyaṃ viditārthāḥ sma tattvataḥ
     prāptā dvāravatīṃ sūtā ṛte pārthaiḥ paraṃtapa
na tatra pāṇḍavā rājan nāpi kṛṣṇā pativratā
     sarvathā vipranaṣṭās te namas te bharatarṣabha
na hi vidmo gatiṃ teṣāṃ vāsaṃ vāpi mahātmanām
     pāṇḍavānāṃ pravṛttiṃ vā vidmaḥ karmāpi vā kṛtam
     sa naḥ śādhi manuṣyendra ata ūrdhvaṃ viśāṃ pate
anveṣaṇe pāṇḍavānāṃ bhūyaḥ kiṃ karavāmahe
     imāṃ ca naḥ priyām īkṣa vācaṃ bhadravatīṃ śubhām
yena trigarttā nikṛtā balena mahatā nṛpa
     sūtena rājño matsyasya kīcakena mahātmanā
sa hataḥ patitaḥ śete gandharvair niśi bhārata
     adṛśyamānair duṣṭātmā saha bhrātṛbhir acyuta
priyam etad upaśrutya śatrūṇāṃ tu parābhavam
     kṛtakṛtyaś ca kauravya vidhatsva yad anantaram
