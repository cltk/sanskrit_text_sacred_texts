[drupada]
      evam etan mahāprājña yathāttha vidurādya mām
      mamāpi paramo harṣaḥ saṃbandhe 'smin kṛte vibho
gamanaṃ cāpi yuktaṃ syād gṛham eṣāṃ mahātmanām
      na tu tāvan mayā yuktam etad vaktuṃ svayaṃ girā
yadā tu manyate vīraḥ kuntīputro yudhiṣṭhiraḥ
      bhīmasenārjunau caiva yamau ca puruṣarṣabhau
rāma kṛṣṇau ca dharmajñau tadā gacchantu pāṇḍavāḥ
      etau hi puruṣavyāghāv eṣāṃ priyahite ratau
[y]
      paravanto vayaṃ rājaṃs tvayi sarve sahānugāḥ
      yathā vakṣyasi naḥ prītyā kariṣyāmas tathā vayam
[vai]
      tato 'bravīd vāsudevo gamanaṃ mama rocate
      yathā vā manyate rājā drupadaḥ sarvadharmavit
[drupada]
      yathaiva manyate vīro dāśārhaḥ puruṣottamaḥ
      prāptakālaṃ mahābāhuḥ sā buddhir niścitā mama
yathaiva hi mahābhāgāḥ kaunteyā mama sāṃpratam
      tathaiva vāsudevasya pāṇḍuputrā na saṃśayaḥ
na tad dhyāyati kaunteyo dharmaputro yudhiṣṭhiraḥ
      yad eṣāṃ puruṣavyāghraḥ śreyo dhyāyati keśavaḥ
[vai]
     tatas te samanujñātā drupadena mahātmanā
     pāṇḍavāś caiva kṛṣṇaś ca viduraś ca mahāmatiḥ
ādāya draupadīṃ kṛṣṇāṃ kuntīṃ caiva yaśasvinīm
     savihāraṃ sukhaṃ jagmur nagaraṃ nāgasāhvayam
śrutvā copasthitān vīrān dhṛtarāṣṭro 'pi kauravaḥ
     pratigrahāya pāṇḍūnāṃ preṣayām āsa kauravān
vikarṇaṃ ca maheṣvāsaṃ citrasenaṃ ca bhārata
     droṇaṃ ca parameṣvāsaṃ gautamaṃ kṛpam eva ca
tais te parivṛtā vīrāḥ śobhamānā mahārathāḥ
     nagaraṃ hāstinapuraṃ śanaiḥ praviviśus tadā
kautūhalena nagaraṃ dīryamāṇam ivābhavat
     yatra te puruṣavyāghrāḥ śokaduḥkhavināśanāḥ
tata uccāvacā vācaḥ priyāḥ priyacikīrṣubhiḥ
     udīritā aśṛṇvaṃs te pāṇḍavā hṛdayaṃgamāḥ
ayaṃ sa puruṣavyāghraḥ punar āyāti dharmavit
     yo naḥ svān iva dāyādān dharmeṇa parirakṣati
adya pāṇḍur mahārājo vanād iva vanapriyaḥ
     āgataḥ priyam asmākaṃ cikīrṣur nātra saṃśayaḥ
kiṃ nu nādya kṛtaṃ tāvat sarveṣāṃ naḥ paraṃ priyam
     yan naḥ kuntīsutā vīrā bhartāraḥ punarāgatāḥ
yadi dattaṃ yadi hutaṃ vidyate yadi nas tapaḥ
     tena tiṣṭhantu nagare pāṇḍavāḥ śaradāṃ śatam
tatas te dhṛtarāṣṭrasya bhīṣmasya ca mahātmanaḥ
     anyeṣāṃ ca tad arhāṇāṃ cakruḥ pādābhivandanam
kṛtvā tu kuśalapraśnaṃ sarveṇa nagareṇa te
     samāviśanta veśmāni dhṛtarāṣṭrasya śāsanāt
viśrāntās te mahātmānaḥ kaṃ cit kālaṃ mahābalāḥ
     āhūtā dhṛtarāṣṭreṇa rājñā śāṃtanavena ca
[dhṛ]
     bhrātṛbhiḥ saha kaunteya nibodhedaṃ vaco mama
     punar vo vigraho mā bhūt khāṇḍava prastham āviśa
na ca vo vasatas tatra kaś cic chaktaḥ prabādhitum
     saṃrakṣyamāṇān pārthena tridaśān iva vajriṇā
     ardhaṃ rājyasya saṃprāpya khāṇḍava prastham āviśa
[vai]
     pratigṛhya tu tad vākyaṃ nṛpaṃ sarve praṇamya ca
     pratasthire tato ghoraṃ vanaṃ tan manujarṣabhāḥ
     ardhaṃ rājyasya saṃprāpya khāṇḍava prastham āviśan
tatas te pāṇḍavās tatra gatvā kṛṣṇa purogamāḥ
     maṇḍayāṃ cakrire tad vai puraṃ svargavad acyutāḥ
tataḥ puṇye śive deśe śāntiṃ kṛtvā mahārathāḥ
     nagaraṃ māpayām āsur dvaipāyana purogamāḥ
sāgarapratirūpābhiḥ parikhābhir alaṃkṛtam
     prākareṇa ca saṃpannaṃ divam āvṛtya tiṣṭhatā
pāṇḍurābhraprakāśena himarāśi nibhena ca
     śuśubhe tat puraśreṣṭhaṃ nāgair bhogavatī yathā
dvipakṣagaruḍa prakhyair dvārair ghorapradarśanaiḥ
     guptam abhracaya prakhyair gopurair mandaropamaiḥ
vividhair atinirviddhaiḥ śastropetaiḥ susaṃvṛtaiḥ
     śaktibhiś cāvṛtaṃ tad dhi dvijihvair iva pannagaiḥ
     talpaiś cābhyāsikair yuktaṃ śuśubhe yodharakṣitam
tīkṣṇāṅkuśa śataghnībhir yantrajālaiś ca śobhitam
     āyasaiś ca mahācakraiḥ śuśubhe tat purottamam
suvibhaktamahārathyaṃ devatā bādha varjitam
     virocamānaṃ vividhaiḥ pāṇḍurair bhavanottamaiḥ
tantriviṣṭapa saṃkāśam indraprasthaṃ vyarocata
     meghavindam ivākāśe vṛddhaṃ vidyut samāvṛtam
tatra ramye śubhe deśe kauravasya niveśanam
     śuśubhe dhanasaṃpūrṇaṃ dhanādhyakṣakṣayopamam
tatrāgacchan dvijā rājan sarvavedavidāṃ varāḥ
     nivāsaṃ rocayanti sma sarvabhāṣāvidas tathā
vaṇijaś cābhyayus tatra deśe digbhyo dhanārthinaḥ
     sarvaśilpavidaś caiva vāsāyābhyāgamaṃs tadā
udyānāni ca ramyāṇi nagarasya samantataḥ
     āmrair āmrātakair nīpair aśokaiś campakais tathā
puṃnāgair nāgapuṣpaiś ca lakucaiḥ panasais tathā
     śālatālakadambaiś ca bakulaiś ca saketakaiḥ
manoharaiḥ puṣpitaiś ca phalabhārāvanāmitaiḥ
     prācīnāmalakair lodhrair aṅkolaiś ca supuṣpitaiḥ
jambūbhiḥ pāṭalābhiś ca kubjakair atimuktakaiḥ
     karavīraiḥ pārijātair anyaiś ca vividhair drumaiḥ
nityapuṣpaphalopetair nānādvija gaṇāyutam
     mattabarhiṇa saṃghuṣṭaṃ kokilaiś ca sadā madaiḥ
gṛhair ādarśavimalair vividhaiś ca latāgṛhaiḥ
     manoharaiś citragṛhais tathā jagati parvataiḥ
     vāpībhir vividhābhiś ca pūrṇābhiḥ paramāmbhasā
sarobhir atiramyaiś ca padmotpalasugandhibhiḥ
     haṃsakāraṇḍava yutaiś cakravākopaśobhitaiḥ
ramyāś ca vividhās tatra puṣkariṇyo vanāvṛtāḥ
     taḍāgāni ca ramyāṇi bṛhanti ca mahānti ca
teṣāṃ puṇyajanopetaṃ rāṣṭram āvasatāṃ mahat
     pāṇḍavānāṃ mahārāja śaśvat prītir avardhata
tatra bhīṣmeṇa rājñā ca dharmapraṇayane kṛte
     pāṇḍavāḥ samapadyanta khāṇḍava prasthavāsinaḥ
pañcabhis tair maheṣvāsair indrakalpaiḥ samanvitam
     śuśubhe tat puraśreṣṭhaṃ nāgair bhogavatī yathā
tān niveśya tato vīro rāmeṇa saha keśavaḥ
     yayau dvāravatīṃ rājan pāṇḍavānumate tadā
