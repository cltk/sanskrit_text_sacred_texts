[vai]
      sa tāṃ dṛṣṭvā viśālākṣīṃ rājaputrīṃ sakhīṃ sakhā
      prahasann abravīd rājan kutrāgamanam ity uta
tam abravīd rājaputrī samupetya nararṣabham
      praṇayaṃ bhāvayantī sma sakhīmadhya idaṃ vacaḥ
gāvo rāṣṭrasya kurubhiḥ kālyante no bṛhannaḍe
      tān vijetuṃ mama bhrātā prayāsyati dhanurdharaḥ
naciraṃ ca hatas tasya saṃgrāme rathasārathiḥ
      tena nāsti samaḥ sūto yo 'sya sārathyam ācaret
tasmai prayatamānāya sārathyarthaṃ bṛhannaḍe
      ācacakṣe hayajñāne sairandhrī kauśalaṃ tava
sā sārathyaṃ mama bhrātuḥ kuru sādhu bṛhannaḍe
      purā dūrataraṃ gāvo hriyante kurubhir hi naḥ
athaitad vacanaṃ me 'dya niyuktā na kariṣyasi
      praṇayād ucyamānā tvaṃ parityakṣyāmi jīvitam
evam uktas tu suśroṇyā tayā sakhyā paraṃtapaḥ
      jagāma rājaputrasya sakāśam amitaujasaḥ
taṃ sā vrajantaṃ tvaritaṃ prabhinnam iva kuñjaram
      anvagacchad viśālākṣī śiśur gajavadhūr iva
dūrād eva tu taṃ prekṣya rājaputrābhyabhāṣata
     tvayā sārathinā pārthaḥ khāṇḍave 'gnim atarpayat
pṛthivīm ajayat kṛtsnāṃ kuntīputro dhanaṃjayaḥ
     sairandhrī tvāṃ samācaṣṭa sā hi jānāti pāṇḍavān
saṃyaccha māmakān aśvāṃs tathaiva tvaṃ bṛhannaḍā
     kurubhir yotsyamānasya godhanāni parīpsataḥ
arjunasya kilāsīs tvaṃ sārathir dayitaḥ purā
     tvayājayat sahāyena pṛthivīṃ pāṇḍavarṣabhaḥ
evam uktā pratyuvāca rājaputraṃ bṛhannaḍā
     kā śaktir mama sārathyaṃ kartuṃ saṃgrāmamūrdhani
gītaṃ vā yadi vā nṛttaṃ vāditraṃ vā pṛthagvidham
     tat kariṣyāmi bhadraṃ te sārathyaṃ tu kuto mayi
[uttara]
     bṛhannaḍe gāyano vā nartano vā punar bhava
     kṣipraṃ me ratham āsthāya nigṛhṇīṣva hayottamān
[vai]
     sa tatra narma saṃyuktam akarot pāṇḍavo bahu
     uttarāyāḥ pramukhataḥ sarvaṃ jānann ariṃdama
ūrdhvam utkṣipya kavacaṃ śarīre pratyamuñcata
     kumāryas tatra taṃ dṛṣṭvā prāhasan pṛthulocanāḥ
sa tu dṛṣṭvā vimuhyantaṃ svayam evottaras tataḥ
     kavacena mahārheṇa samanahyad bṛhannaḍām
sa bibhrat kavacaṃ cāgryaṃ svayam apy aṃśumat prabham
     dhvajaṃ ca siṃham ucchritya sārathye samakalpayat
dhanūṃṣi ca mahārhāṇi bāṇāṃś ca rucirān bahūn
     ādāya prayayau vīraḥ sa bṛhannaḍa sārathiḥ
athottarā ca kanyāś ca sakhyas tām abruvaṃs tadā
     bṛhannaḍe ānayethā vāsāṃsi rucirāṇi naḥ
pāñcāli kāryaṃ sūkṣmāṇi citrāṇi vividhāni ca
     vijitya saṃgrāmagatān bhīṣmadroṇamukhān kurūn
atha tā bruvatīḥ kanyāḥ sahitāḥ pāṇḍunandanaḥ
     pratyuvāca hasan pārtho meghadundubhi niḥsvanaḥ
yady uttaro 'yaṃ saṃgrāme vijeṣyati mahārathān
     athāhariṣye vāsāṃsi divyāni rucirāṇi ca
evam uktvā tu bībhatsus tataḥ prācodayad dhayān
     kurūn abhimukhāñ śūro nānā dhvajapatākinaḥ
