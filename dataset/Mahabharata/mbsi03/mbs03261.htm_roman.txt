[y]
      uktaṃ bhagavatā janma rāmādīnāṃ pṛthak pṛthak
      prasthāna kāraṇaṃ brahmañ śrotum icchāmi kathyatām
kathaṃ dāśarathīṃ vīrau bhrātarau rāmalakṣmaṇau
      prasthāpitau vanaṃ brahma maithilī ca yaśasvinī
[mārk]
      jātaputro daśarathaḥ prītimān abhavan nṛpaḥ
      kriyā ratir dharmaparaḥ satataṃ vṛddhasevitā
krameṇa cāsya te putrā vyavardhanta mahaujasaḥ
      vedeṣu saharasyeṣu dhanurvede ca pāragāḥ
caritabrahmacaryās te kṛtadārāś ca pārthiva
      yadā tadā daśarathaḥ prītimān abhavat sukhī
jyeṣṭho rāmo 'bhavat teṣāṃ ramayām āsa hi prajāḥ
      manoharatayā dhīmān pitur hṛdayatoṣaṇaḥ
tataḥ sa rājā matimān matvātmānaṃ vayo 'dhikam
      mantrayām āsa savicair dharmajñaiś ca purohitaiḥ
abhiṣekāya rāmasya yauvarājyena bhārata
      prāptakālaṃ ca te sarve menire mantrasattamāḥ
lohitākṣaṃ mahābāhuṃ mattamātaṅgagāminam
      dīrghabāhuṃ mahoraskaṃ nīlakuñcita mūrdhajam
dīpyamānaṃ śriyā vīraṃ śakrād anavamaṃ bale
     pāragaṃ sarvadharmāṇāṃ bṛhaspatisamaṃ matau
sarvānurakta prakṛtiṃ sarvavidyā viśāradam
     jitendriyam amitrāṇām api dṛṣṭimanoharam
niyantāram asādhūnāṃ goptāraṃ dharmacāriṇām
     dhṛtimantam anādhṛṣyaṃ jetāram aparājitam
putraṃ rājā daśarathaḥ kausalyānandavardhanam
     saṃdṛśya paramāṃ prītim agacchat kurunandana
cintayaṃś ca mahātejā guṇān rāmasya vīryavān
     abhyabhāṣata bhadraṃ te prīyamāṇaḥ purohitam
adya puṣyo niśi brahman puṇyaṃ yogam upaiṣyati
     saṃbhārāḥ saṃbhriyantāṃ me rāmaś copanimantryatām
iti tad rājavacanaṃ pratiśrutyātha mantharā
     kaikeyīm abhigamyedaṃ kāle vacanam abravīt
adya kaikeyi daurbhāgyaṃ rājñā te khyāpitaṃ mahat
     āśīviṣas tvāṃ saṃkruddhaś caṇḍo daśati durbhage
subhagā khalu kausalyā yasyāḥ putro 'bhiṣekṣyate
     kuto hi tava saubhāgyaṃ yasyāḥ putro na rājyabhāk
sā tad vacanam ājñāya sarvābharaṇabhūṣitā
     vedī vilagnamadhyeva bibhratī rūpam uttamam
vivikte patim āsādya hasantīva śucismitā
     praṇayaṃ vyañjayantīva madhuraṃ vākyam abravīt
satyapratijña yan me tvaṃ kāmam ekaṃ nisṛṣṭavān
     upākuruṣva tad rājaṃs tasmān mucyasva saṃkaṭāt
[rājā]
     varaṃ dadāni te hanta tadgṛhāṇa yad icchasi
     avadhyo vadhyatāṃ ko 'dya vadhyaḥ ko 'dya vimucyatām
dhanaṃ dadāni kasyādya hriyatāṃ kasya vā punaḥ
     brāhmaṇa svād ihānyatra yat kiṃ cid vittam asti me
[mārk]
     sā tad vacanam ājñāya parigṛhya narādhipam
     ātmano balam ājñāya tata enam uvāca ha
ābhiṣecanikaṃ yat te rāmārtham upakalpitam
     bharatas tad avāpnotu vanaṃ gacchatu rāghavaḥ
sa tad rājā vaco śrutvā vipriyaṃ dāruṇodayam
     duḥkhārto bharataśreṣṭha na kiṃ cid vyājahāra ha
tatas tathoktaṃ pitaraṃ rāmo vijñāya vīryavān
     vanaṃ pratasthe dharmātmā rājā satyo bhavatv iti
tam anvagacchal lakṣmīvān dhanuṣmāṁl lakṣmaṇas tadā
     sītā ca bhāryā bhadraṃ te vaidehī janakātmajā
tato vagaṃ gate rāme rājā daśarathas tadā
     samayujyata dehasya kālaparyāya dharmaṇā
rāmas tu gatam ājñāya rājānaṃ ca tathāgatam
     ānāyya bharataṃ devī kaikeyī vākyam abravīt
gato daśarathaḥ svargaṃ vanasthau rāmalakṣmaṇau
     gṛhāṇa rājyaṃ vipulaṃ kṣemaṃ nihatakaṇṭakam
tām uvāca sa dharmātmā nṛśaṃsaṃ bata te kṛtam
     patiṃ hitvā kulaṃ cedam utsādya dhanalubdhayā
ayaśo pātayitvā me mūrdhni tvaṃ kulapāṃsane
     sakāmā bhava me mātar ity uktvā praruroda ha
sa cāritvaṃ viśodhyātha sarvaprakṛtisaṃnidhau
     anvayād bhrātaraṃ rāmaṃ vinivartana lālasaḥ
kausalyāṃ ca sumitrāṃ ca kaikeyīṃ ca suduḥkhitaḥ
     agre prasthāpya yānaiḥ sa śatrughnasahito yayau
vasiṣṭha vāmadevābhyāṃ vipraiś cānyaiḥ sahasraśaḥ
     paurajānapadaiḥ sārdhaṃ rāmā nayanakāṅkṣayā
dadarśa citrakūṭasthaṃ sa rāmaṃ saha lakṣmaṇam
     tāpasānām alaṃkāraṃ dhārayantaṃ dhanurdharam
visarjitaḥ sa rāmeṇa pitur vacanakāriṇā
     nandigrāme 'karod rājyaṃ puraskṛtyāsya pāduke
rāmas tu punar āśaṅkya paurajānapadāgamam
     praviveśa mahāraṇyaṃ śarabhaṅgāśramaṃ prati
satkṛtya śarabhaṅgaṃ sa daṇḍakāraṇyam āśritaḥ
     nadīṃ godāvarīṃ ramyām āśritya nyavasat tadā
vasatas tasya rāmasya tataḥ śūrpaṇakhākṛtam
     khareṇāsīn mahad vairaṃ janasthānanivāsinā
rakṣārthaṃ tāpasānāṃ ca rāghavo dharmavatsalaḥ
     caturdaśasahasrāṇi jaghāna bhuvi rakṣasām
dūṣaṇaṃ ca kharaṃ caiva nihatya sumahābalau
     cakre kṣemaṃ punar dhīmān dharmāraṇyaṃ sarāghavaḥ
hateṣu teṣu rakṣaḥ sutataḥ śūrpaṇakhā punaḥ
     yayau nikṛttanāsauṣṭhī laṅkāṃ bhrātur niveśanam
tato rāvaṇam abhyetya rākṣasī duḥkhamūrchitā
     papāta pādayor bhrātuḥ saṃśuṣka rudhirānanā
tāṃ tathā vikṛtāṃ dṛṣṭvā rāvaṇaḥ krodhamūrchitaḥ
     utpapātāsanāt kruddho dantair dantān upaspṛśan
svān amātyān visṛjyātha vivikte tām uvāca saḥ
     kehāsy evaṃ kṛtā bhadre mām acintyāvamanya ca
kaḥ śūlaṃ tīkṣṇam āsādya sarvagātrair niṣevite
     kaḥ śirasy agnim ādāya viśvastaḥ svapate sukham
āśīviṣaṃ ghorataraṃ pādena smṛśatīha kaḥ
     siṃhaṃ kesariṇaṃ kaś ca daṃṣṭrāsu spṛśya tiṣṭhati
ity evaṃ bruvatas tasya srotobhyas tejaso 'rciṣaḥ
     niścerur dahyato rātrau vṛkṣasyeva svarandhrataḥ
tasya tat sarvam ācakhyau bhaginī rāmavikramam
     svaradūṣaṇa saṃyuktaṃ rākṣasānāṃ parābhavam
sa niścitya tataḥ kṛtyaṃ svasāram upasāntvya ca
     ūrdhvam ācakrame rājā vidhāya nagare vidhim
trikūṭaṃ samatikramya kālaparvatam eva ca
     dadarśa makarāvāsaṃ gambhīrodaṃ mahodadhim
tam atītyātha gokarṇam abhyagacchad daśānanaḥ
     dayitaṃ sthānam avyagraṃ śūlapāṇer mahātmanaḥ
tatrābhyagacchan mārīcaṃ pūrvāmātyaṃ daśānanaḥ
     purā rāma bhayād eva tāpasyaṃ samupāśritam
