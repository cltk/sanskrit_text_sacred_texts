[v]
      evaṃ saṃbhāṣamāṇe tu dhaumye kauravanandana
      lomaśaḥ sumahātejā ṛṣis tatrājagāma ha
taṃ pāṇḍavāgrajo rājā sagaṇo brāhmaṇāś ca te
      udatiṣṭhan mahābhāgaṃ divi śakram ivāmarāḥ
tam abhyarcya yathānyāyaṃ dharmarājo yudhiṣṭhiraḥ
      papracchāgamane hetum aṭane ca prayojanam
sa pṛṣṭaḥ pāṇḍuputreṇa prīyamāṇo mahāmanāḥ
      uvāca ślakṣṇayā vācā harṣayann iva pāṇḍavān
saṃcarann asmi kaunteya sarvalokān yadṛcchayā
      gataḥ śakrasya sadanaṃ tatrāpaśyaṃ sureśvaram
tava ca bhrātaraṃ vīram apaśyaṃ savyasācinam
      śakrasyārdhāsana gataṃ tatra me vismayo mahān
      āsīt puruṣaśārdūla dṛṣṭvā pārthaṃ tathāgatam
āha māṃ tatra deveśo gaccha pāṇḍusutān iti
      so 'ham abhyāgataḥ kṣipraṃ didṛkṣus tvāṃ sahānujam
vacanāt puruhūtasya pārthasya ca mahātmanaḥ
      ākhyāsye te priyaṃ tāta mahat pāṇḍavanandana
bhrātṛbhiḥ sahito rājan kṛṣṇayā caiva tac chṛṇu
      yat tvayokto mahābāhur astrārthaṃ pāṇḍavarṣabha
tad astram āptaṃ pārthena rudrād apratimaṃ mahat
     yat tad brahmaśiro nāma tapasā rudram āgatam
amṛtād utthitaṃ raudraṃ tal labdhaṃ savyasācinā
     tat sa mantraṃ sa saṃhāraṃ sa prāyaścittamaṅgalam
vajraṃ cānyāni cāstrāṇi daṇḍādīni yudhiṣṭhira
     yamāt kuberād varuṇād indrāc ca kurunandana
     astrāṇy adhītavān pārtho divyāny amitavikramaḥ
viśvāvasor ca tanayād gītaṃ nṛttaṃ ca sāma ca
     vāditraṃ ca yathānyāyaṃ pratyavindad yathāvidhi
evaṃ kṛtāstraḥ kaunteyo gāndharvaṃ vedam āptavān
     sukhaṃ vasati bībhatsur anujasyānujas tava
yadarthaṃ māṃ suraśreṣṭha idaṃ vacanam abravīt
     tac ca te kathayiṣyāmi yudhiṣṭhira nibodha me
bhavān manuṣyalokāya gamiṣyati na saṃśayaḥ
     brūyād yudhiṣṭhiraṃ tatra vacanān me dvijottama
āgamiṣyati te bhrātā kṛtāstraḥ kṣipram arjunaḥ
     surakāryaṃ mahat kṛtvā yad āśakyaṃ divaukasaiḥ
tapasā tu tvam ātmānaṃ bhrātṛbhiḥ saha yojaya
     tapaso hi paraṃ nāsti tapasā vindate mahat
ahaṃ ca karṇaṃ jānāmi yathāvad bharatarṣabha
     na sa pārthasya saṃgrāme kalām arhati ṣoḍaśīm
yac cāpi te bhayaṃ tasmān manasi stham ariṃdama
     tac cāpy apahariṣyāmi savyasācāv ihāgate
yac ca te mānasaṃ vīra tīrthayātrām imāṃ prati
     tac ca te lomaśaḥ sarvaṃ kathayiṣyaty asaṃśayam
yac ca kiṃ cit tapo yuktaṃ phalaṃ tīrtheṣu bhārata
     maharṣir eṣa yad brūyāt tac chraddheyam ananyathā
