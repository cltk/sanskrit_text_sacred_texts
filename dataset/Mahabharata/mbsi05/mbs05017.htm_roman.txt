[ṣ]
      atha saṃcintayānasya devarājasya dhīmataḥ
      nahuṣasya vadhopāyaṃ lokapālaiḥ sahaiva taiḥ
      tapasvī tatra bhagavān agastyaḥ pratyadṛśyata
so 'bravīd arcya devendraṃ diṣṭyā vai vardhate bhavān
      viśvarūpavināśena vṛtrāsuravadhena ca
diṣṭyā ca nahuṣo bhraṣṭo devarājyāt puraṃdara
      diṣṭyā hatāriṃ paśyāmi bhavantaṃ balasūdana
svāgataṃ te maharṣe 'stu prīto 'haṃ darśanāt tava
      pādyam ācamanīyaṃ ca gām arghyaṃ ca pratīccha me
pūjitaṃ copaviṣṭaṃ tam āsane munisattamam
      paryapṛcchata deveśaḥ prahṛṣṭo brāhmaṇarṣabham
etad icchāmi bhagavan kathyamānaṃ dvijottama
      paribhraṣṭaḥ kathaṃ svargān nahuṣaḥ pāpaniścayaḥ
śṛṇu śakra priyaṃ vākyaṃ yathā rājā durātmavān
      svargād bhraṣṭo durācāro nahuṣo baladarpitaḥ
śramārtās tu vahantas taṃ nahuṣaṃ pāpakāriṇam
      devarṣayo mahābhāgās tathā brahmarṣayo 'malāḥ
      papracchuḥ saṃśayaṃ deva nahuṣaṃ jayatāṃ vara
ya ime brahmaṇā proktā mantrā vai prokṣaṇe gavām
      ete pramāṇaṃ bhavata utāho neti vāsava
      nahuṣo neti tān āha tamasā mūḍha cetanaḥ
adharme saṃpravṛttas tvaṃ dharmaṃ na pratipadyase
     pramāṇam etad asmākaṃ pūrvaṃ proktaṃ maharṣibhiḥ
tato vivadamānaḥ sa munibhiḥ saha vāsava
     atha mām aspṛśan mūrdhni pādenādharmapīḍitaḥ
tenābhūd dhuta tejāḥ sa niḥśrīkaś ca śacīpate
     tatas tam aham āvignam avocaṃ bhayapīḍitam
yasmāt pūrvaiḥ kṛtaṃ brahma brahmarṣibhir anuṣṭhitam
     aduṣṭaṃ dūṣayasi vai yac ca mūrdhny aspṛśaḥ padā
yac cāpi tvam ṛṣīn mūḍha brahmakalpān durāsadān
     vāhān kṛtvā vāhayasi tena svargād dhataprabhaḥ
dhvaṃsa pāpaparibhraṣṭaḥ kṣīṇapuṇyo mahītalam
     daśavarṣasahasrāṇi sarparūpadharo mahān
     vicariṣyasi pūrṇeṣu punaḥ svargam avāpsyasi
evaṃ bhraṣṭo durātmā sa devarājyād ariṃdama
     diṣṭyā vardhāmahe śakra hato bāhmaṇa kaṇṭakaḥ
triviṣṭapaṃ prapadyasva pāhi lokāñ śacīpate
     jitendriyo jitāmitraḥ stūyamāno maharṣibhiḥ
tato devā bhṛṣaṃ tuṣṭā maharṣigaṇasaṃvṛtāḥ
     pitaraś caiva yakṣāś ca bhujagā rākṣasās tathā
gandharvā devakanyāś ca sarve cāpsarasāṃ gaṇāḥ
     sarāṃsi saritaḥ śailāḥ sāgarāś ca viśāṃ pate
upagamyābruvan sarve diṣṭyā vardhasi śatruhan
     hataś ca nahuṣaḥ pāpo diṣṭyāgastyena dhīmatā
     diṣṭyā pāpasamācāraḥ kṛtaḥ sarpo mahītale
