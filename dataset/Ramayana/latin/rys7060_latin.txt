kathāṃ kathayatāṃ teṣāṃ jayaṃ cākāṅkṣatāṃ śubham
 vyatītā rajanī śīghraṃ śatrughnasya mahātmanaḥ
tataḥ prabhāte vimale tasmin kāle sa rākṣasaḥ
 nirgatas tu purād vīro bhakṣāhārapracoditaḥ
etasminn antare śūraḥ śatrughno yamunāṃ nadīm
 tīrtvā madhupuradvāri dhanuṣpāṇir atiṣṭhata
tato 'rdhadivase prāpte krūrakarmā sa rākṣasaḥ
 āgacchad bahusahasraṃ prāṇinām udvahan bharam
tato dadarśa śatrughnaṃ sthitaṃ dvāri dhṛtāyudham
 tam uvāca tato rakṣaḥ kim anena kariṣyasi
īdṛśānāṃ sahasrāṇi sāyudhānāṃ narādhama
 bhakṣitāni mayā roṣāt kālam ākāṅkṣase nu kim
āhāraś cāpy asaṃpūrṇo mamāyaṃ puruṣādhama
 svayaṃ praviṣṭo nu mukhaṃ katham āsādya durmate
tasyaivaṃ bhāṣamāṇasya hasataś ca muhur muhuḥ
 śatrughno vīryasaṃpanno roṣād aśrūṇy avartayat
tasya roṣābhibhūtasya śatrughnasya mahātmanaḥ
 tejomayā marīcyas tu sarvagātrair viniṣpatan
uvāca ca susaṃkruddhaḥ śatrughnas taṃ niśācaram
 yoddhum icchāmi durbuddhe dvandvayuddhaṃ tvayā saha
putro daśarathasyāhaṃ bhrātā rāmasya dhīmataḥ
 śatrughno nāma śatrughno vadhākāṅkṣī tavāgataḥ
tasya me yuddhakāmasya dvandvayuddhaṃ pradīyatām
 śatrus tvaṃ sarvajīvānāṃ na me jīvan gamiṣyasi
tasmiṃs tathā bruvāṇe tu rākṣasaḥ prahasann iva
 pratyuvāca naraśreṣṭhaṃ diṣṭyā prāpto 'si durmate
mama mātṛṣvasur bhrātā rāvaṇo nāma rākṣasaḥ
 hato rāmeṇa durbuddhe strīhetoḥ puruṣādhama
tac ca sarvaṃ mayā kṣāntaṃ rāvaṇasyā kulakṣayam
 avajñāṃ purataḥ kṛtvā mayā yūyaṃ viśeṣataḥ
na hatāś ca hi me sarve paribhūtās tṛṇaṃ yathā
 bhūtaś caiva bhaviṣyāś ca yūyaṃ ca puruṣādhamāḥ
tasya te yuddhakāmasyā yuddhaṃ dāsyāmi durmate
 īpsitaṃ yādṛśaṃ tubhyaṃ sajjaye yāvad āyudham
tam uvācātha śatrughna kva me jīvan gamiṣyasi
 durbalo 'py āgataḥ śatrur na moktavyaḥ kṛtātmanā
yo hi viklavayā buddhyā prasaraṃ śatrave dadau
 sa hato mandabuddhitvād yathā kāpuruṣas tathā
