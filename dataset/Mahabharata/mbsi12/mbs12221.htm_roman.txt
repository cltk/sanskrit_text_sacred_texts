[y]
      pūrvarūpāṇi me rājan puruṣasya bhaviṣyataḥ
      parābhaviṣyataś caiva tvaṃ me brūhi pitāmaha
[bhī]
      mana eva manuṣyasya pūrvarūpāṇi śaṃsati
      bhaviṣyataś ca bhadraṃ te tathaiva na bhaviṣyataḥ
atrāpy udāharantīmam itihāsaṃ purātanam
      śriyā śakrasya saṃvādaṃ tan nibodha yudhiṣṭhira
mahatas tapaso vyuṣṭyā paśyaṁl lokau parāvarau
      sāmānyam ṛṣibhir gatvā brahmalokanivāsibhiḥ
brahmaivāmita dīptaujāḥ śāntapāpmā mahātapāḥ
      vicacāra yathākāmaṃ triṣu lokeṣu nāradaḥ
kadā cit prātar utthāya pispṛkṣuḥ salilaṃ śuci
      dhruvadvāra bhavāṃ gaṅgāṃ jagāmāvatatāra ca
sahasranayanaś cāpi vajrī śambara pākahā
      tasyā devarṣijuṣṭāyās tīram abhyājagāma ha
tāv āplutya yatātmānau kṛtajapyau samāsatuḥ
      nadyāḥ pulinam āsādya sūkṣmakāñcanavālikam
puṇyakarmabhir ākhyātā devarṣikathitāḥ kathāḥ
      cakratus tau kathāśīlau śuci saṃhṛṣṭamānasau
      pūrvavṛttavyapetāni kathayantau samāhitau
atha bhāskaram udyantaṃ raśmijālapuraskṛtam
     pūrṇamandalam ālokya tāv utthāyopatasthatuḥ
abhitas tūdayantaṃ tam arkam arkam ivāparam
     ākāśe dadṛśe jyotir udyatārciḥ samaprabham
tayoḥ samīpaṃ saṃprāptaṃ pratyadṛśyata bhārata
     tat suparṇārka caritam āsthitaṃ vaiṣnavaṃ padam
     bhābhir apratimaṃ bhāti trailokyam avabhāsayat
divyābhirūpa śobhābhir apsarobhiḥ puraskṛtām
     bṛhatīm aṃśumat prakhyāṃ bṛhad bhānor ivārciṣam
nakṣatrakalpābharaṇāṃ tārā bhaktisamasrajam
     śriyaṃ dadṛśatuḥ padmāṃ sākṣāt padmatalasthitām
sāvaruhya vimānāgrād aṅganānām anuttamā
     abhyagacchat trilokeśaṃ śakraṃ carṣiṃ ca nāradam
nāradānugataḥ sākṣān maghavāṃs tām upāgamat
     kṛtāñjaliputo devīṃ nivedyātmānam ātmanā
cakre cānupamāṃ pūjāṃ tasyāś cāpi sa sarvavit
     devarājaḥ śriyaṃ rājan vākyaṃ cedam uvāca ha
kā tvaṃ kena ca kāryeṇa saṃprāptā cāruhāsini
     kutaś cāgamyate subhru gantavyaṃ kva ca te śubhe
[ṣrī]
     puṇyeṣu triṣu lokeṣu sarve sthāvarajaṅgamaḥ
     mamātmabhāvam icchanto yatante paramātmanā
sāhaṃ vai paṅkaje jātā sūryaraśmi vibodhite
     bhūtyarthaṃ sarvabhūtānāṃ padmā śrīḥ padmamālinī
ahaṃ lakṣmīr ahaṃ bhūtiḥ śrīś cāhaṃ balasūdana
     ahaṃ śraddhā ca medhā ca sannatir vijitiḥ sthitiḥ
ahaṃ dhṛtir ahaṃ siddhir ahaṃ tviḍ bhūtir eva ca
     ahaṃ svāhā svadhā caiva saṃstutir niyatiḥ kṛtiḥ
rājñāṃ vijayamānānāṃ senāgreṣu dhvajeṣu ca
     nivāse dharmaśīlānāṃ viṣayeṣu pureṣu ca
jitakāśini śūre ca saṃgrāmeṣv anivartini
     nivasāmi manuṣyendre sadaiva balasūdalan
dharmanitye mahābuddhau brahmaṇye satyavādini
     praśrite dānaśīle ca sadaiva nivasāmy aham
asureṣv avasaṃs pūrvaṃ satyadharmanibandhanā
     vipārītāṃs tu tān buddhvā tvayi vāsam arocayam
[ṣakra]
     kathaṃ vṛtteṣu daityeṣu tvam avātsīr varānane
     dṛṣṭvā ca kim ihāgās tvaṃ hitvā daiteya dānavān
[ṣrī]
     svadharmam anutiṣṭhatsu dhairyād acaliteṣu ca
     svargamārgābhirāmeṣu sattveṣu niratā hy aham
dānādhyayanayajñejyā guru daivatapūjanam
     viprāṇām atithīnāṃ ca teṣāṃ nityam avartata
susaṃmṛṣṭa gṛhāś cāsañ jitastrīkā hutāgnayaḥ
     guru śuśrūsavo dāntā brahmaṇyāḥ satyavādinaḥ
śraddadhānā jitakrodhā dānaśīlānasūyakāḥ
     bhṛtaputrā bhṛtāmātyā bhṛtadārā hy anīrṣavaḥ
amarṣaṇā na cānyonyaṃ spṛhayanti kadā cana
     na ca jātūpatapyante dhīrāḥ parasamṛddhibhiḥ
dātāraḥ saṃgṛhītāra āryāḥ karuṇavedinaḥ
     mahāprasādā ṛjavo dṛdha bhaktā jitendriyāḥ
saṃtuṣṭabhṛtyasacivāḥ kṛtajñāḥ priyavādinaḥ
     yathārthamānārtha karā hrīniṣedhā yatavratāḥ
nityaṃ parvasu susnātāḥ svanuliptāḥ svalaṃkṛtāḥ
     upavāsatapaḥ śīlāḥ pratītā brahmavādinaḥ
nainān abhyudiyāt sūryo na cāpy āsan prageniśāḥ
     rātrau dadhi ca saktūṃś ca nityam eva vyavarjayan
kālyaṃ ghṛtaṃ cānvavekṣan prayatā brahmacāriṇaḥ
     maṅgalān api cāpaśyan brāhmaṇāṃś cāpy apūjayan
sadā hi dadatāṃ dharmaḥ sadā cāpratigṛhṇatām
     ardhaṃ ca rātryāḥ svapatāṃ divā cāsvapatāṃ tathā
kṛpaṇānātha vṛddhānāṃ durbalātura yoṣitām
     dāyaṃ ca saṃvibhāgaṃ ca nityam evānumodatām
viṣaṇṇaṃ trastam udvignaṃ bhayārtaṃ vyādhipīḍitam
     hṛtasvaṃ vyasanārtaṃ ca nityam āśvāsayanti te
dharmam evānvavartanta na hiṃsanti parasparam
     anukūlāṃś ca kāryeṣu guru vṛddhopasevinaḥ
pitṛdevātithīṃś caiva yathāvat te 'bhyapūjayan
     avaśeṣāṇi cāśnanti nityaṃ satyatapo ratāḥ
naike 'śnanti susaṃpannaṃ na gacchanti parastriyam
     sarvabhūteṣv avartanta yathātmani dayāṃ prati
naivākāśe na paśuṣu nāyonau na ca parvasu
     indriyasya visargaṃ te 'rocayanta kadā cana
nityaṃ dānaṃ tathā dākṣyam ārjavaṃ caiva nityadā
     utsāhaś cānahaṃkāraḥ paramaṃ sauhṛdaṃ kṣamā
satyaṃ dānaṃ tapaḥ śaucaṃ kāruṇyaṃ vāg aniṣṭhurā
     mitreṣu cānabhidrohaḥ sarvaṃ teṣv abhavat prabho
nidrā tandrī rasaṃ prītir asūyā cānavekṣitā
     aratiś ca viṣādaś ca na spṛhā cāviśanta tā
sāham evaṃguṇeṣv eva dānaveṣv avasaṃ purā
     prajā sargam upādāya naikaṃ yugaviparyamam
tataḥ kālaviparyāse teṣāṃ guṇaviparyayāt
     apaśyaṃ vigataṃ dharmaṃ kāmakrodhavaśātmanām
sabhā sadāṃ te vṛddhānāṃ satyāḥ kathayatāṃ kathāḥ
     prāhasann abhyasūyaṃś ca sarvavṛddhān guṇāvarāḥ
yūnaḥ saha samāsīnān vṛddhān abhigatān sataḥ
     nābhyutthānābhivādābhyāṃ yathāpūrvam apūjayan
vartayanty eva pitari putrāḥ prabhavatātmanaḥ
     amitrabhṛtyatāṃ prāpya khyāpayanto 'napatrapāḥ
tathā dharmād apetena karmaṇā garhitena ye
     mahataḥ prāpnuvanty arthāṃs teṣv eṣām abhavat spṛhā
ucchaiś cāpy avadan rātrau nīcais tatrāgnir ajvalat
     putrāḥ pitṝn abhyavadan bhāryāś cābhyavadan patīn
mātaraṃ pitaraṃ vṛddham ācāryam atithiṃ gurum
     guruvan nābhyanandanta kumārān nānvapālayan
bhikṣāṃ balim adattvā ca svayam annāni bhuñjate
     aniṣṭvā saṃvibhajyātha pitṛdevātithīn gurūn
na śaucam anurudhyanta teṣāṃ sūdajanās tathā
     manasā karmaṇā vācā bhakam āsīd anāvṛtam
viprakīrṇāni dhānyāni kākamūṣaka bhojanam
     apāvṛtaṃ payo 'tiṣṭhad ucchiṣṭāś cāspṛśan ghṛtam
kuddāla pātī patakaṃ prakīrṇaṃ kāṃsyabhājanam
     dravyopakaraṇaṃ sarvaṃ nānvavaikṣat kutumbinī
prākārāgāra vidhvaṃsān na sma te pratikurvate
     nādriyante paśūn baddhvā yavasenodakena ca
bālānāṃ prekṣamāṇānāṃ svayaṃ bhakṣān abhakṣayan
     tathā bhṛtyajanaṃ sarvaṃ paryaśnanti ca dānavāḥ
pāyasaṃ kṛsaraṃ māṃsam apūpān atha śaskulīḥ
     apācayann ātmano 'rthe vṛthā māṃsāny abhakṣayan
utsūrya śāyinaś cāsan sarve cāsan prageniśāḥ
     avartan kalahāś cātra divārātraṃ gṛhe gṛhe
anāryāś cāryam āsīnaṃ paryupāsan na tatra ha
     āśramasthān vikarmasthāḥ pradviṣanti parasparam
     saṃkarāś cāpy avartanta na ca śaucam avartata
ye ca veda vido viprā vispaṣṭam anṛcaś ca ye
     nirantaraviśeṣās te bahumānāvamānayoḥ
hāvam ābharaṇaṃ veṣaṃ gatiṃ sthitim avekṣitum
     asevanta bhujiṣyā vai durjanācaritaṃ vidhim
striyaḥ puruṣaveṣeṇa puṃsaḥ strī veṣadhāriṇaḥ
     krīdā rativihāreṣu parāṃ mudam avāpnuvan
prabhavadbhiḥ purā dāyān arhebhyaḥ pratipāditān
     nābhyavartanta nāstikyād vartantaḥ saṃbhaveṣv api
mitreṇābhyarthitaṃ mitram arthe saṃśayite kva cit
     bāla koty agramātreṇa svārthenāghnata tad vasu
parasvādāna rucayo vipanya vyavahāriṇaḥ
     adṛśyantārya varṇeṣu śūdrāś cāpi tapodhanāḥ
adhīyante 'vratāḥ ke cid vṛthā vratam athāpare
     aśuśrūsur guroḥ śiṣyaḥ kaś cic chiṣya sakho guruḥ
pitā caiva janitrī ca śrāntau vṛttotsavāv iva
     aprabhutve sthitau vṛtthāv annaṃ prārthayataḥ sutān
tatra veda vidaḥ prājñā gāmbhīrye sagaropamāḥ
     kṛṣyādiṣv abhavan saktā mūrkhāḥ śrāddhāny abhuñjata
prātaḥ prātar ca supraśnaṃ kalpanaṃ preṣaṇa kriyāḥ
     śiṣyānuprahitās tasminn akurvan guravaś ca ha
śvaśrū śvaśurayor agre vadhūḥ preṣyān aśāsata
     anvaśāsac ca bhartāraṃ samāhūyābhijalpatī
prayatnenāpi cārakṣac cittaṃ putrasya vai pitā
     vyabhajaṃś cāpi saṃrambhād duḥkhavāsaṃ tathāvasan
agnidāhena corair vā rājabhir vā hṛtaṃ dhanam
     dṛṣṭvā dveṣāt prāhasanta suhṛt saṃbhāvitā hy api
kṛtaghnā nāstikāḥ pāpā guru dārābhimarśinaḥ
     abhakṣya bhakṣaṇa ratā nirmaryādā hatatviṣaḥ
teṣv evamādīn ācārān ācaratsu viparyaye
     nāhaṃ devendra vatsyāmi dānaveṣv iti me matiḥ
tāṃ māṃ svayam anuprāptām abhinanda śacīpate
     tvayārcitāṃ māṃ deveśa purodhāsyanti devatāḥ
yatrāhaṃ tatra mat kāntā madviśiṣṭā madarpaṇāḥ
     sapta devyo mayāstamyo vasaṃ ceṣyanti me 'stadhā
āśā śraddhā dhṛtiḥ kāntir vijitiḥ sannatiḥ kṣamā
     astamī vṛttir etāsāṃ purogā pākaśāsana
tāś cāhaṃ cāsurāṃs tyaktvā yuṣmad viṣayam āgatā
     tridaśeṣu nivatsyāmo dharmaniṣṭhāntar ātmasu
[bhī]
     ity uktavacanāṃ devīm atyarthaṃ tau nanandatuḥ
     nāradaś ca trilokarṣir vṛtra hantā ca vāsavaḥ
tato 'nala sakho vāyuḥ pravavau deva veśmasu
     iṣṭagandhaḥ sukhasparśaḥ sarvendriyasukhāvahaḥ
śucau cābhyarcite deśe tridaśāḥ prāyaśaḥ sthitāḥ
     lakṣmyā sahitam āsīnaṃ maghavantaṃ didṛkṣavaḥ
tato divaṃ prāpya sahasralocanaḥ; śriyopapannaḥ suhṛdā surarṣiṇā
     rathena haryaśvayujā surarṣabhaḥ; sadaḥ surāṇām abhisatkṛto yayau
atheṅgitaṃ vajradharasya nāradaḥ; śriyāś ca devyā manasā vicārayan
     śriyai śaśaṃsāmara dṛṣṭapauruṣaḥ; śivena tatrāgamanaṃ maharddhimat
tato 'mṛtaṃ dyauḥ pravavarṣa bhāsvatī; pitāmahasyāyatane svayambhuvaḥ
     anāhata dundubhayaś ca nedire; tathā prasannāś ca diśaś cakāśire
yathartu sasyeṣu vavarṣa vāsavo; na dharmamārgād vicacāla kaś cana
     anekaratrākara bhūsanā ca bhūḥ; sughoṣaghoṣā bhuvanaukasāṃ jaye
kriyābhirāmā manujā yaśasvino; babhuḥ śubhe puṇyakṛtāṃ pathi sthitāḥ
     narāmarāḥ kiṃnarayakṣarākṣasāḥ; samṛddhimantaḥ sukhino yaśasvinaḥ
na jātv akāle kusumaṃ kutaḥ phalaṃ; papāta vṛkṣāt pavaneritād api
     rasapradāḥ kāmadughāś ca dhenavo; na dāruṇā vāg vicacāra kasya cit
imāṃ saparyāṃ saha sarvakāmadaiḥ; śriyāṃ ca śakra pramukhaiś ca daivataiḥ
     pathanti ye viprasadaḥ samāgame; samṛddhakāmāḥ śriyam āpnuvanti te
tvayā kurūṇāṃ varayat pracoditaṃ; bhavābhavasyeha paraṃ nidarśanam
     tad adya sarvaṃ parikīrtitaṃ mayā; parīkṣya tattvaṃ parigantum arhasi
