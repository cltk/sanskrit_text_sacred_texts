[y]
      valgu citrapadaṃ ślakṣṇaṃ yājñaseni tvayā vacaḥ
      uktaṃ tac chrutam asmābhir nāstikyaṃ tu prabhāṣase
nāhaṃ dharmaphalānveṣī rājaputri carāmy uta
      dadāmi deyam ity eva yaje yaṣṭavyam ity uta
astu vātra phalaṃ mā vā kartavyaṃ puruṣeṇa yat
      gṛhān āvasatā kṛṣṇe yathāśakti karomi tat
dharmaṃ carāmi suśroṇi na dharmaphalakāraṇāt
      āgamān anatikramya satāṃ vṛttam avekṣya ca
      dharma eva manaḥ kṛṣṇe svabhāvāc caiva me dhṛtam
na dharmaphalam āpnoti yo dharmaṃ dogdhum icchati
      yaś cainaṃ śaṅkate kṛtvā nāstikyāt pāpacetanaḥ
ativādān madāc caiva mā dharmam atiśaṅkithāḥ
      dharmātiśaṅkī puruṣas tiryaggatiparāyaṇaḥ
dharmo yasyātiśaṅkyaḥ syād ārṣaṃ vā durbalātmanaḥ
      vedāc chūdra ivāpeyāt sa lokād ajarāmarāt
vedādhyāyī dharmaparaḥ kule jāto yaśasvini
      sthavireṣu sa yoktavyo rājabhir dharmacāribhiḥ
pāpīyān hi sa śūdrebhyas taskarebbhyo viśeṣataḥ
      śāstrātigo mandabuddhir yo dharmam atiśaṅkate
pratyakṣaṃ hi tvayā dṛṣṭa ṛṣir gacchan mahātapāḥ
     mārkaṇḍeyo 'prameyātmā dharmeṇa cirajīvitām
vyāso vasiṣṭho maitreyo nārado lomaśaḥ śukaḥ
     anye ca ṛṣayaḥ siddhā dharmeṇaiva sucetasaḥ
pratyakṣaṃ paśyasi hy etān divyayogasamanvitān
     śāpānugrahaṇe śaktān devair api garīyasaḥ
ete hi dharmam evādau varṇayanti sadā mama
     kartavyam amaraprakhyāḥ pratyakṣāgama buddhayaḥ
ato nārhasi kalyāṇi dhātāraṃ dharmam eva ca
     rajo mūḍhena manasā kṣeptuṃ śaṅkitum eva ca
dharmātiśaṅkī nānyasmin pramāṇam adhigachati
     ātmapramāṇa unnaddhaḥ śreyaso hy avamanyakaḥ
indriyaprītisaṃbaddhaṃ yad idaṃ lokasākṣikam
     etāvān manyate bālo moham anyatra gacchati
prāyaś citāṃ na tasyāsti yo dharmam atiśaṅkate
     dhyāyan sa kṛpaṇaḥ pāpo na lokān pratipadyate
pramāṇāny ativṛtto hi veda śāstrārthanindakaḥ
     kāmalobhānugo mūḍho narakaṃ pratipadyate
yas tu nityaṃ kṛtamatir dharmam evābhipadyate
     aśaṅkamānaḥ kalyāṇi so 'mutrānantyam aśnute
ārṣaṃ pramāṇam utkramya dharmān aparipālayan
     sarvaśāstrātigo mūḍho śaṃ janmasu na vindati
śiṣṭair ācaritaṃ dharmaṃ kṛṣṇe mā smātiśaṅkithāḥ
     purāṇam ṛṣibhiḥ proktaṃ sarvajñaiḥ sarvadarśibhiḥ
dharma evva plavo nānyaḥ svargaṃ draupadi gacchatām
     saiva nauḥ sāgarasyeva vaṇijaḥ pāram ṛcchataḥ
aphālo yadi dharmaḥ syāc carito dharmacāribhiḥ
     apratiṣṭhe tamasy etañ jagan majjed anindite
nirvāṇaṃ nādhigaccheyur jīveyuḥ paśujīvikām
     vighātenaiva yujyeyur na cārthaṃ kiṃ cid āpnuyuḥ
tapaś ca brahmacaryaṃ ca yajñaḥ svādhyāya eva ca
     dānam ārjavam etāni yadi syur aphalāni vai
nācariṣyan pare dharmaṃ pare paratare caye
     vipralambho 'yam atyantaṃ yadi syur aphalāḥ kriyāḥ
ṛṣayaś caiva devāś ca gandharvāsurarākṣasāḥ
     īśvarāḥ kasya hetos te careyur dharam ādṛtāḥ
phaladaṃ tv iha vijñāya dhātāraṃ śreyasi dhruve
     dharmaṃ te hy ācaran kṛṣṇe taddhi dharmasanātanam
sa cāyaṃ saphalo dharmo na dharmo 'phala ucyate
     dṛśyante 'pi hi vidyānāṃ phalāni tapasāṃ tathā
tvayy etad vai vijānīhi janma kṛṣṇe yathā śrutam
     vettha cāpi yathā jāto dhṛṣṭadyumnaḥ pratāpavān
etāvad eva paryāptam upamānaṃ śucismite
     karmaṇāṃ phalam astīti dhīro 'lpenāpi tuṣyati
bahunāpi hy avidvāṃso naiva tuṣyanty abuddhayaḥ
     teṣāṃ na dharmajaṃ kiṃ cit pretya śarmāsti karma vā
karmaṇām uta puṇyānāṃ pāpānāṃ ca phalodayaḥ
     prabhavaś cāpyayaś caiva deva guhyāni bhāmini
naitāni veda yaḥ kaś cin muhyanty atra prajā imāḥ
     rakṣyāṇy etāni devānāṃ gūḍhamāyā hi devatāḥ
kṛśāṅgāḥ suvratāś caiva tapasā dagdhakilbiṣāḥ
     prasannair mānasair yuktāḥ paśyanty etāni vai dvijāḥ
na phalādarśanād dharmaḥ śaṅkitavyo na devatāḥ
     yaṣṭavyaṃ cāpramattena dātavyaṃ cānasūyatā
karmaṇā phalam astīti tathaitad dharmaśāśvatam
     brahmā provāca putrāṇāṃ yad ṛṣir veda kaśyapaḥ
tasmāt te saṃśayaḥ kṛṣṇe nīhāra iva naśyatu
     vyavastya sarvam astīti nāstikyaṃ bhāvam utsṛja
īśvaraṃ cāpi bhūtānāṃ dhātāraṃ mā vicikṣipaḥ
     śikṣasvainaṃ namasvainaṃ mā te bhūd buddhir īdṛśī
yasya prasādāt tad bhakto martyo gacchaty amartyatām
     uttamaṃ daivataṃ kṛṣṇe mātivocaḥ kathaṃ cana
