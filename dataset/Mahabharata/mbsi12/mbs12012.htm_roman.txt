[vaiṣampāyana]
      arjunasya vaco śrutvā nakulo vākyam abravīt
      rājānam abhisaṃprekṣya sarvadharmabhṛtāṃ varam
anurudhya mahāprājño bhrātuś cittam ariṃdamaḥ
      vyūḍhoraḥ ko mahābāhus tāmrāsyo mita bhāṣitā
viśākha yūpe devānāṃ sarveṣām agnayaś citāḥ
      tasmād viddhi mahārāja devān karma pathi sthitān
anāstikān āstikānāṃ prāṇadāḥ pitaraś ca ye
      te 'pi karmaiva kurvanti vidhiṃ paśyasva pārthiva
      vedavādāpaviddhāṃs tu tān viddhi bhṛśanāstikān
na hi vedoktam utsṛjya vipraḥ sarveṣu karmasu
      deva yānena nākasya pṛṣṭham āpnoti bhārata
aty āśramān ayaṃ sarvān ity āhur veda niścayāḥ
      brāhmaṇāḥ śrutisaṃpannās tān nibodha janādhipa
vittāni dharmalabdhāni kratumukhyeṣv avāsṛjan
      kṛtātmasu mahārāja sa vai tyāgī smṛto naraḥ
anavekṣya sukhādānaṃ tathevordhvaṃ pratiṣṭhitaḥ
      ātmatyāgī mahārāja sa tyāgī tāmasaḥ prabho
aniketaḥ paripatan vṛkṣamūlāśrayo muniḥ
      apācakaḥ sadā yogī sa tyāgī pārtha bhikṣukaḥ
krodhaharṣāv anādṛtya paiśunyaṃ ca viśāṃ pate
     vipro vedān adhīte yaḥ sa tyāgī guru pūjakaḥ
āśramāṃs tulayā sarvān dhṛtān āhur manīṣiṇaḥ
     ekatas te trayo rājan gṛhasthāśrama ekataḥ
samīkṣate tu yo 'rthaṃ vai kāmasvargaṃ ca bhārata
     ayaṃ panthā maharṣīṇām iyaṃ lokavidāṃ gatiḥ
iti yaḥ kurute bhāvaṃ sa tyāgī bharatarṣabha
     na yaḥ parityajya gṛhān vanam eti vimūḍhavat
yadā kāmān samīkṣeta dharmavaitaṃsiko 'nṛjuḥ
     athainaṃ mṛtyupāśena kaṇṭhe badhnāti mṛtyurāj
abhimāna kṛtaṃ karma naitat phalavad ucyate
     tyāgayuktaṃ mahārāja sarvam eva mahāphalam
śamo damas tapo dānaṃ satyaṃ śaucam athārjavam
     yajño dhṛtiś ca dharmaś ca nityam ārṣo vidhiḥ smṛtaḥ
pitṛdevātithi kṛte samārambho 'tra śasyate
     atraiva hi mahārāja trivargaḥ kevalaṃ phalam
etasmin vartamānasya vidhau vipraniṣevite
     tyāginaḥ prakṛtasyeha nocchittir vidyate kva cit
asṛjad dhi prajā rājan prajāpatir akalmaṣaḥ
     māṃ yakṣyantīti śāntātmā yajñair vividhadakṣiṇaiḥ
vīrudhaś caiva vṛkṣāṃś ca yajñārthaṃ ca tathauṣadhīḥ
     paśūṃś caiva tathā medhyān yajñārthāni havīṃṣi ca
gṛhasthāśramiṇas tac ca yajñakarma virodhakam
     tasmād gārhasthyam eveha duṣkaraṃ durlabhaṃ tathā
tat saṃprāpya gṛhasthā ye paśudhānya samanvitāḥ
     na yajante mahārāja śāśvataṃ teṣu kilbiṣam
svādhyāyayajñā ṛṣayo jñānayajñās tathāpare
     athāpare mahāyajñān manasaiva vitanvate
evaṃ dānasamādhānaṃ mārgam ātiṣṭhato nṛpa
     dvijāter brahmabhūtasya spṛhayanti divaukasaḥ
sa ratnāni vicitrāṇi saṃbhṛtāni tatas tataḥ
     makheṣv anabhisaṃtyajya nāstikyam abhijalpasi
     kuṭumbam āsthite tyāgaṃ na paśyāmi narādhipa
rājasūyāśvamedheṣu sarvamedheṣu vā punaḥ
     ya cānye kratavas tāta brāhmaṇair abhipūjitāḥ
     tair yajasva mahārāja śakro devapatir yathā
rājñaḥ pramādadoṣeṇa dasyubhiḥ parimuṣyatām
     aśaraṇyaḥ prajānāṃ yaḥ sa rājā kalir ucyate
aśvān gāś caiva dāsīś ca kareṇūś ca svalaṃ kṛtāḥ
     grāmāñ janapadāṃś caiva kṣetrāṇi ca gṛhāṇi ca
apradāya dvijātibhyo mātsaryāviṣṭa cetasaḥ
     vayaṃ te rājakalayo bhaviṣyāmo viśāṃ pate
adātāro 'śaraṇyāś ca rājakilbiṣa bhāginaḥ
     duḥkhānām eva bhoktāro na sukhānāṃ kadā cana
aniṣṭvā ca mahāyajñair akṛtvāca pitṛsvadhām
     tīrtheṣv anabhisaṃtyajya pravrajiṣyasi ced atha
chinnābhram iva gantāsi vilayaṃ māruteritam
     lokayor ubhayor bhraṣṭo hy antarāle vyavasthitaḥ
antar bahiś ca yat kiṃ cin mano vyāsaṅga kārakam
     parityajya bhavet tyāgī na yo hitvā pratiṣṭhate
etasmin vartamānasya vidhau vipraniṣevite
     brāhmaṇasya mahārāja nocchittir vidyate kva cit
nihatya śatrūṃs tarasā samṛddhān; śakro yathā daitya balāni saṃkhye
     kaḥ pārtha śocen nirataḥ svadharme; pūrvaiḥ smṛte pārthiva śiṣṭajuṣṭe
kṣātreṇa dharmeṇa parākrameṇa; jitvā mahīṃ mantravidbhyaḥ pradāya
     nākasya pṛṣṭhe 'si narendra gantā; na śocitavyaṃ bhavatādya pārtha
