[y]
      kīdṛśe puruṣe tāta strīṣu vā bharatarṣabha
      śrīḥ padmā vasate nityaṃ tan me brūhi pitāmaha
[bh]
      atra te vartayiṣyāmi yathādṛṣṭaṃ yathā śrutam
      rukmiṇī devakīputra saṃnidhau paryapṛcchata
nārāyaṇasyāṅka gatāṃ jvalantīṃ; dṛṣṭvā śriyaṃ padmasamāna vaktrām
      kautūhalād vismitacārunetrā; papraccha mātā makaradhvajasya
kānīha bhūtāny upasevase tvaṃ; saṃtiṣṭhatī kāni na sevase tvam
      tāni trilokeśvara bhūtakānte; tattvena me brūhi maharṣikanye
evaṃ tadā śrīr abhibhāṣyamāṇā; devyā samakṣaṃ garuḍa dhvajasya
      uvāca vākyaṃ madhurābhidhānaṃ; manoharaṃ candra mukhī prasannā
vasāmi satye subhage pragalbhe; dakṣe nare karmaṇi vartamāne
      nākarma śīle puruṣe vasāmi; na nāstike sāṃkarike kṛtaghne
      na bhinnavṛtte na nṛśaṃsavṛtte; na cāpi caure na guruṣv asūye
ye cālpatejobalasattvasārā; hṛṣyanti kupyanti ca yatra tatra
      na devi tiṣṭhāmi tathāvidheṣu; nareṣu saṃsupta manoratheṣu
yaś cātmani prārthayate na kiṃ cid; yaś ca svabhāvopahatāntar ātmā
      teṣv alpasaṃtoṣa rateṣu nityaṃ; nareṣu nāhaṃ nivasāmi devi
vasāmi dharmaśīleṣu dharmajñeṣu mahātmasu
      vṛddhaseviṣu dānteṣu sattvajñeṣu mahātmasu
strīṣu kṣāntāsu dāntāsu devadvija parāsu ca
     vasāmi satyaśīlāsu svabhāvaniratāsu ca
prakīrṇabhāṇḍām anavekṣya kāriṇīṃ; sadā ca bhartuḥ pratikūlavādinīm
     parasya veśmābhiratām alajjām; evaṃvidhāṃ strīṃ parivarjayāmi
lokām acokṣām avalehinīṃ ca; vyapetadhairyāṃ kalahapriyāṃ ca
     nidrābhibhūtāṃ satataṃ śayānām; evaṃvidhāṃ strīṃ parivarjayāmi
satyāsu nityaṃ priyadarśanāsu; saubhāgyayuktāsu guṇānvitāsu
     vasāmi nārīṣu pativratāsu; kalyāṇa śīlāsu vibhūṣitāsu
yāneṣu kanyāsu vibhūṣaṇeṣu; yajñeṣu megheṣu ca vṛṣṭimatsu
     vasāmi phullāsu ca padminīṣu; nakṣatravīthīṣu ca śāradīṣu
śaileṣu goṣṭheṣu tathā vaneṣu; saraḥsu phullotpalapaṅkajeṣu
     nadīṣu haṃsasvananāditāsu; krauñcāvaghuṣṭa svaraśobhitāsu
vistīrṇakūlahrada śobhitāsu; tapasvisiddhadvija sevitāsu
     vasāmi nityaṃ subahūdakāsu; siṃhair gajaiś cākulitodakāsu
     matte gaje govṛṣabhe narendre; siṃhāsane satpuruṣe ca nityam
yasmin gṛhe hūyate havyavāho; gobrāhmaṇaś cārcyate devatāś ca
     kāle ca puṣpair balayaḥ kriyante; tasmin gṛhe nityam upaimi vāsam
svādhyāyanityeṣu dvijeṣu nityaṃ; kṣatre ca dharmābhirate sadaiva
     vaiśye ca kṛṣābhirate vasāmi; śūdre ca śuśrūṣaṇanityayukte
nārāyaṇe tv ekamanā vasāni; sarveṇa bhāvena śarīrabhūtā
     tasmin hi dharmaḥ sumahān niviṣṭo; brahmaṇyatā cātra tathā priyatvam
nāhaṃ śarīreṇa vasāmi devi; naivaṃ mayā śakyam ihābhidhātum
     yasmiṃs tu bhāvena vasāmi puṃsi; sa vardhate dharmayaśo 'rthakāmaiḥ
