[s]
      yuyutsuṃ tava putraṃ tu prādravantaṃ mahad balam
      ulūko 'bhyapatat tūrṇaṃ tiṣṭha tiṣṭheti cābravīt
yuyutsus tu tato rājañ śitadhāreṇa patriṇā
      ulūkaṃ tāḍayām āsa vajreṇendra ivācalam
ulūkas tu tataḥ kruddhas tava putrasya saṃyuge
      kṣurapreṇa dhanuś chittvā tāḍayām āsa karṇinā
tad apāsya dhanuś chinnaṃ yuyutsur vegavattaram
      anyad ādatta sumahac cāpaṃ saṃraktalocanaḥ
śākuniṃ ca tataḥ ṣaṣṭyā vivyādha bharatarṣabha
      sārathiṃ tribhir ānarchat taṃ ca bhūyo vyavidhyata
ulūkas taṃ tu viṃśatyā viddhvā hemavibhūṣitaiḥ
      athāsya samare kruddho dhvajaṃ ciccheda kāñcanam
sacchinnayaṣṭiḥ sumahāñ śīryamāṇo mahādhvajaḥ
      papāta pramukhe rājan yuyutsoḥ kāñcanojjvalaḥ
dhvajam unmathitaṃ dṛṣṭvā yuyutsuḥ krodhamūrchitaḥ
      ulūkaṃ pañcabhir bāṇair ājaghāna stanāntare
ulūkas tasya bhallena tailadhautena māriṣa
      śiraś ciccheda sahasā yantur bharatasattama
jaghāna caturo 'śvāṃś ca taṃ ca vivyādha pañcabhiḥ
     so 'tividdho balavatā pratyapāyād rathāntaram
taṃ nirjitya raṇe rājann ulūkas tvarito yayau
     pāñcālān sṛñjayāṃś caiva vinighnan niśitaiḥ śaraiḥ
śatānīkaṃ mahārāja śrutakarmā sutas tava
     vyaśva sūta rathaṃ cakre nimeṣārdhād asaṃbhramam
hatāśve tu rathe tiṣṭhañ śatānīko mahābalaḥ
     gadāṃ cikṣepa saṃkruddhas tava putrasya māriṣa
sā kṛtvā syandanaṃ bhasma hayāṃś caiva sasārathīn
     papāta dharaṇīṃ tūrṇaṃ dārayantīva bhārata
tāv ubhau viratho vīrau kurūṇāṃ kīrtivardhanau
     apākrametāṃ yuddhārtau prekṣamāṇau parasparam
putras tu tava saṃbhrānto vivitso ratham āviśat
     śatānīko 'pi tvaritaḥ prativindhya rathaṃ gataḥ
suta somas tu śakuniṃ vivyādha niśitaiḥ śaraiḥ
     nākampayata saṃrabdho vāryogha iva parvatam
suta somas tu taṃ dṛṣṭvā pitur atyantavairiṇam
     śarair anekasāhasraiś chādayām āsa bhārata
tāñ śarāñ śakunis tūrṇaṃ cicchedānyaiḥ patatribhiḥ
     ladhv astraś citrayodhī ca jitakāśī ca saṃyuge
nivārya samare cāpi śarāṃs tān niśitaiḥ śaraiḥ
     ājaghāna susaṃkruddhaḥ suta somaṃ tribhiḥ śaraiḥ
tasyāśvān ketanaṃ sūtaṃ tilaśo vyadhamac charaiḥ
     syālas tava mahāvīryas tatas te cukruśur janāḥ
hatāśvo virathaś caiva chinnadhanvā ca māriṣa
     dhanvī dhanurvaraṃ gṛhya rathād bhūmāv atiṣṭhata
     vyasṛjat sāyakāṃś caiva svarṇapuṅkhāñ śilāśitān
chādayām āsur atha te tava syālasya taṃ ratham
     pataṃgānām iva vrātāḥ śaravrātā mahāratham
rathopasthān samīkṣyāpi vivyathe naiva saubalaḥ
     pramṛdnaṃś ca śarāṃs tāṃs tāñ śaravrātair mahāyaśāḥ
tatrātuṣyanta yodhāś ca siddhāś cāpi divi sthitāḥ
     suta somasya tat karma dṛṣṭvāśraddheyam adbhutam
     rathasthaṃ nṛpatiṃ taṃ tu padātiḥ sann ayodhayat
tasya tīkṣṇair mahāvegair bhallaiḥ saṃnataparvabhiḥ
     vyahanat kārmukaṃ rājā tūṇīraṃ caiva sarvaśaḥ
sacchinnadhanvā samare khaḍgam udyamya nānadan
     vaiḍūryotpala varṇābhaṃ hastidanta maya tsarum
bhrāmyamāṇaṃ tatas taṃ tu vimalāmbbara varcasam
     kālopama tato mene suta somasya dhīmataḥ
so 'carat sahasā khaḍgī maṇḍalāni sahasraśaḥ
     caturviṃśan mahārāja śikṣā balasamanvitaḥ
saubalas tu tatas tasya śarāṃś cikṣepa vīryavān
     tān āpatata evāśu ciccheda paramāsinā
tataḥ kruddho mahārāja saubalaḥ paravīrahā
     prāhiṇot suta somasya śarān āśīviṣopamān
ciccheda tāṃś ca khaḍgena śikṣayā ca balena ca
     darśayaṁl lāghavaṃ yuddhe tārkṣya vīryasamadyutiḥ
tasya saṃcarato rājan maṇḍalāvartane tadā
     kṣurapreṇa sutīkṣṇena khaḍgaṃ ciccheda suprabham
sacchinnaḥ sahasā bhūmau nipapāta mahān asiḥ
     avaśasya sthitaṃ haste taṃ khaḍgaṃ satsaruṃ tadā
chinnam ājñāya nistriṃśam avaplutya padāni ṣaṭ
     prāvidhyata tataḥ śeṣaṃ suta somo mahārathaḥ
sac chittvā saguṇaṃ cāpaṃ raṇe tasya mahātmanaḥ
     papāta dharaṇīṃ tūrṇaṃ svarṇavajravibhūṣitaḥ
     suta somas tato 'gacchac chruta kīrter mahāratham
saubalo 'pi dhanur gṛhya ghoram anyat suduḥsaham
     abhyayāt pāṇḍavānīkaṃ nighnañ śatrugaṇān bahūn
tatra nādo mahān āsīt pāṇḍavānāṃ viśāṃ pate
     saubalaṃ samare dṛṣṭvā vicarantam abhītavat
tāny anīkāni dṛptāni śastravanti mahānti ca
     drāvyamāṇāny adṛśyanta saubalena mahātmanā
yathā daitya camūṃ rājan devarājo mamarda ha
     tathaiva pāṇḍavīṃ senāṃ saubaleyo vyanāśayat
dhṛṣṭadyumnaṃ kṛpo rājan vārayām āsa saṃyuge
     yathā dṛptaṃ vane nāgaṃ śarabho vārayed yudhi
niruddhaḥ pārṣatas tena gautamena balīyasā
     padāt padaṃ vicalituṃ nāśaknot tatra bhārata
gautamasya vapur dṛṣṭvā dhṛṣṭadyumna rathaṃ prati
     vitresuḥ sarvabhūtāni kṣayaṃ prāptaṃ ca menire
tatrāvocan vimanaso rathinaḥ sādinas tathā
     droṇasya nidhane nūnaṃ saṃkruddho dvipadāṃ varaḥ
śāradvato mahātejā divyāstravid udāradhīḥ
     api svasti bhaved adya dhṛṣṭadyumnasya gautamāt
apīyaṃ vāhinī kṛtsnā mucyeta mahato bhayāt
     apy ayaṃ brāhmaṇaḥ sarvān na no hanyāt samāgatān
yādṛśaṃ dṛśyate rūpam antakapratimaṃ bhṛśam
     gamiṣyaty adya padavīṃ bhāradvājasya saṃyuge
ācāryaḥ kṣiprahastaś ca vijayī ca sadā yudhi
     astravān vīryasaṃpannaḥ krodhena ca samanvitaḥ
pārṣataś ca bhṛśaṃ yuddhe vimukho 'dyāpi lakṣyate
     ity evaṃ vividhā vācas tāvakānāṃ paraiḥ saha
viniḥśvasya tataḥ kruddhaḥ kṛpaḥ śāradvato nṛpa
     pārṣataṃ chādayām āsa niśceṣṭaṃ sarvamarmasu
sa vadhyamānaḥ samare gautamena mahātmanā
     kartavyaṃ na prajānāti mohitaḥ paramāhave
tam abravīt tato yantā kac cit kṣemaṃ nu pārṣata
     īdṛśaṃ vyasanaṃ yuddhe na te dṛṣṭaṃ kadā cana
daivayogāt tu te bāṇā nātaran marmabhedinaḥ
     preṣitā dvijamukhyena marmāṇy uddiśya sarvaśaḥ
vyāvartaye tatra rathaṃ nadīvegam ivārṇavāt
     avadhyaṃ brāhmaṇaṃ manye yena te vikramo hataḥ
dhṛṣṭadyumnas tato rājañ śanakair abravīd vacaḥ
     muhyate me manas tāta gātre svedaś ca jāyate
vepathuṃ ca śarīre me romaharṣaṃ ca paśya vai
     varjayan brāhmaṇaṃ yuddhe śanair yāhi yato 'cyutaḥ
arjunaṃ bhīmasenaṃ vā samare prāpya sārathe
     kṣemam adya bhaved yantar iti me naiṣṭhikī matiḥ
tataḥ prāyān mahārāja sārathis tvarayan hayān
     yato bhīmo maheṣvāso yuyudhe tava sainikaiḥ
pradrutaṃ tu rathaṃ dṛṣṭvā dhṛṣṭadyumnasya māriṣa
     kirañ śaraśatāny eva gautamo 'nuyayau tadā
śaṅkhaṃ ca pūrayām āsa muhur muhur ariṃdamaḥ
     pārṣataṃ prādravad yantaṃ mahendra iva śambaram
śikhaṇḍinaṃ tu samare bhīṣmamṛtyuṃ durāsadam
     hārdikyo vārayām āsa smayann iva muhur muhuḥ
śikhaṇḍī ca samāsādya hṛdikānāṃ mahāratham
     pañcabhir niśitair bhallair jatru deśe samārdayat
kṛtavarmā tu saṃkruddho bhittvā ṣaṣṭibhir āśugaiḥ
     dhanur ekena ciccheda hasan rājan mahārathaḥ
athānyad dhanur ādāya drupadasyātmajo balī
     tiṣṭha tiṣṭheti saṃkruddho hārdikyaṃ pratyabhāṣata
tato 'sya navatiṃ bāṇān rukmapuṅkhān sutejanān
     preṣayām āsa rājendra te 'syābhraśyanta varmaṇaḥ
vitathāṃs tān samālakṣya patitāṃś ca mahītale
     kṣurapreṇa sutīkṣṇena kārmukaṃ cicchide balī
athainaṃ chinnadhanvānaṃ bhagnaśṛṅgam ivarṣabham
     aśītyā mārgaṇaiḥ kruddho bāhvor urasi cārdayat
kṛtavarmā tu saṃkruddho mārgaṇaiḥ kṛtavikṣataḥ
     dhanur anyat samādāya samārgaṇa gaṇaṃ prabho
     śikhaṇḍinaṃ bāṇavaraiḥ skandhadeśe 'bhyatāḍayat
skandhadeśe sthitair bāṇaiḥ śikhaṇḍī ca rarāja ha
     śākhā pratānair vimalaiḥ sumahān sa yathā drumaḥ
tāv anyonyaṃ bhṛśaṃ viddhvā rudhireṇa samukṣitau
     anyonyaśṛṅgābhihatau rejatur vṛṣabhāv iva
anyonyasya vadhe yatnaṃ kurvāṇau tau mahārathau
     rathābhyāṃ ceratus tatra maṇḍalāni sahasraśaḥ
kṛtavarmā mahārāja pārṣataṃ niśitaiḥ śaraiḥ
     raṇe vivyādha saptatyā svarṇapuṅkhaiḥ śilāśitaiḥ
tato 'sya samare bāṇaṃ bhojaḥ praharatāṃ varaḥ
     jīvitāntakaraṃ ghoraṃ vyasṛjat tvarayānvitaḥ
sa tenābhihato rājan mūrchām āśu samāviśat
     dhvajayaṣṭiṃ ca sahasā śiśriye kaśmalāvṛtaḥ
apovāha raṇāt taṃ tu sārathī rathināṃ varam
     hārdikya śarasaṃtaptaṃ niḥśvasantaṃ punaḥ punaḥ
parājite tataḥ śūre drupadasya sute prabho
     prādravat pāṇḍavī senā vadhyamānā samantataḥ
