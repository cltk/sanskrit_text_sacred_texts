evam uktas tu sugrīvo rāmeṇārtena vānaraḥ
 abravīt prāñjalir vākyaṃ sabāṣpaṃ bāṣpagadgadaḥ
na jāne nilayaṃ tasya sarvathā pāparakṣasaḥ
 sāmarthyaṃ vikramaṃ vāpi dauṣkuleyasya vā kulam
satyaṃ tu pratijānāmi tyaja śokam ariṃdama
 kariṣyāmi tathā yatnaṃ yathā prāpsyasi maithilīm
rāvaṇaṃ sagaṇaṃ hatvā paritoṣyātmapauruṣam
 tathāsmi kartā nacirād yathā prīto bhaviṣyasi
alaṃ vaiklavyam ālambya dhairyam ātmagataṃ smara
 tvadvidhānāṃ na sadṛśam īdṛśaṃ buddhilāghavam
mayāpi vyasanaṃ prāptaṃ bhāryā haraṇajaṃ mahat
 na cāham evaṃ śocāmi na ca dhairyaṃ parityaje
nāhaṃ tām anuśocāmi prākṛto vānaro 'pi san
 mahātmā ca vinītaś cā kiṃ punar dhṛtimān bhavān
bāṣpam āpatitaṃ dhairyān nigrahītuṃ tvam arhasi
 maryādāṃ sattvayuktānāṃ dhṛtiṃ notsraṣṭum arhasi
vyasane vārtha kṛcchre vā bhaye vā jīvitāntage
 vimṛśan vai svayā buddhyā dhṛtimān nāvasīdati
bāliśas tu naro nityaṃ vaiklavyaṃ yo 'nuvartate
 sa majjaty avaśaḥ śoke bhārākrānteva naur jale
eṣo 'ñjalir mayā baddhaḥ praṇayāt tvāṃ prasādaye
 pauruṣaṃ śraya śokasya nāntaraṃ dātum arhasi
ye śokam anuvartante na teṣāṃ vidyate sukham
 tejaś ca kṣīyate teṣāṃ na tvaṃ śocitum arhasi
hitaṃ vayasya bhāvena brūhi nopadiśāmi te
 vayasyatāṃ pūjayan me na tvaṃ śocitum arhasi
madhuraṃ sāntvitas tena sugrīveṇa sa rāghavaḥ
 mukham aśrupariklinnaṃ vastrāntena pramārjayat
prakṛtiṣṭhas tu kākutsthaḥ sugrīvavacanāt prabhuḥ
 saṃpariṣvajya sugrīvam idaṃ vacanam abravīt
kartavyaṃ yad vayasyena snigdhena ca hitena ca
 anurūpaṃ ca yuktaṃ ca kṛtaṃ sugrīva tat tvayā
eṣa ca prakṛtiṣṭho 'ham anunītas tvayā sakhe
 durlabho hīdṛśo bandhur asmin kāle viśeṣataḥ
kiṃ tu yatnas tvayā kāryo maithilyāḥ parimārgaṇe
 rākṣasasya ca raudrasya rāvaṇasya durātmanaḥ
mayā ca yad anuṣṭheyaṃ visrabdhena tad ucyatām
 varṣāsv iva ca sukṣetre sarvaṃ saṃpadyate tava
mayā ca yad idaṃ vākyam abhimānāt samīritam
 tat tvayā hariśārdūla tattvam ity upadhāryatām
anṛtaṃ noktapūrvaṃ me na ca vakṣye kadā cana
 etat te pratijānāmi satyenaiva śapāmi te
tataḥ prahṛṣṭaḥ sugrīvo vānaraiḥ sacivaiḥ saha
 rāghavasya vacaḥ śrutvā pratijñātaṃ viśeṣataḥ
mahānubhāvasya vaco niśamya; harir narāṇām ṛṣabhasya tasya
 kṛtaṃ sa mene harivīra mukhyas; tadā svakāryaṃ hṛdayena vidvān
