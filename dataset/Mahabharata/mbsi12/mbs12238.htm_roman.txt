[vyāsa]
      prakṛtes tu vikārā ye kṣetrajñas taiḥ pariśritaḥ
      te cainaṃ na prajānanti sa tu jānāti tān api
taiś caiṣa kurute kāryaṃ manaḥ sasthair ihendriyaiḥ
      sudāntair iva saṃyantā dṛdhaiḥ paramavājibhiḥ
indriyebhyo parā hy arthā arthebhyaḥ paramaṃ manaḥ
      manasas tu parā buddhir buddher ātmā mahān paraḥ
mahataḥ param avyaktam avyaktāt parato 'mṛtam
      amṛtān na paraṃ kiṃ cit sā kāṣṭhā sā parā gatiḥ
evaṃ sarveṣu bhūteṣu gūḍho ''tmā na prakāśate
      dṛśyate tvāgryayā buddhyā sūkṣmayā tattvadarśibhiḥ
antarātmani saṃlīyamanaḥ sasthāni medhayā
      indriyāṇīndriyārthāṃś ca bahu cintyamacintayan
dhyānoparamaṇaṃ kṛtvā vidyā saṃpāditaṃ manaḥ
      anīśvaraḥ praśāntātma tato 'rchaty amṛtaṃ padam
indriyāṇāṃ tu sarveṣāṃ vaśyātmā calitasmṛtiḥ
      ātmanaḥ saṃpradānena martyo mṛtyum upāśnute
hitvā tu sarvasaṃkalpān sattve cittaṃ niveśayet
      sattve cittaṃ samāveśya tataḥ kālaṃjaro bhavet
cittaprasādena yatir jahāti hi śubhāśubham
     prasannātmātmani sthitvā sukham ānantyam aśnute
lakṣaṇaṃ tu prasādasya yathā tṛptaḥ sukhaṃ svapet
     nivāte vā yathā dīpo dīpyamāno na kampate
evaṃ pūrvāpare rātre yuñjann ātmānam ātmanā
     sattvāhāra viśuddhātmā paśyaty ātmānam ātmani
rahasyaṃ sarvavedānām anaitihyam anāgamam
     ātmapratyayikaṃ śāstram idaṃ putrānuśāsanam
dharmākhyāneṣu sarveṣu satyākhyāneṣu yad vasu
     daśedam ṛk sahasrāṇi nirmathyāmṛtam uddhṛtam
nava nītaṃ yathā dadhnaḥ kāṣṭhād agnir yathaiva ca
     tathaiva viduṣāṃ jñānaṃ putra hetoḥ samuddhṛtam
     snātakānām idaṃ śāstraṃ vācyaṃ putrānuśāsanam
tad idaṃ nāpraśāntāya nādāntāyātapasvine
     nāveda viduṣe vācyaṃ tathā nānugatāya ca
nāsūyakāyānṛjave na cānirdiṣṭa kāriṇe
     na tarka śāstradagdhāya tathaiva piśunāya ca
ślāghate ślāghanīyāya praśāntāya tapasvine
     idaṃ priyāya putrāya śiṣyāyānugatāya ca
     rahasyadharmaṃ vaktavyaṃ nānyasmai tu kathaṃcanan
yady apy asya mahīṃ dadyād ratnapūrṇām imāṃ naraḥ
     idam eva tataḥ śreya iti manyeta tattvavit
ato guhyatarārthaṃ tad adhyātmam atimānuṣam
     yat tan maharṣibhir dṛṣṭaṃ vedānteṣu ca gīyate
     tat te 'haṃ saṃpravakṣyāmi yan māṃ tvaṃ paripṛcchasi
