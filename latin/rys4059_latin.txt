tataḥ kṛtodakaṃ snātaṃ taṃ gṛdhraṃ hariyūthapāḥ
 upaviṣṭā girau durge parivārya samantataḥ
tam aṅgadam upāsīnaṃ taiḥ sarvair haribhir vṛtam
 janitapratyayo harṣāt saṃpātiḥ punar abravīt
kṛtvā niḥśabdam ekāgrāḥ śṛṇvantu harayo mama
 tattvaṃ saṃkīrtayiṣyāmi yathā jānāmi maithilīm
asya vindhyasya śikhare patito 'smi purā vane
 sūryātapaparītāṅgo nirdagdhaḥ sūryaraśmibhiḥ
labdhasaṃjñas tu ṣaḍrātrād vivaśo vihvalann iva
 vīkṣamāṇo diśaḥ sarvā nābhijānāmi kiṃ cana
tatas tu sāgarāñ śailān nadīḥ sarvāḥ sarāṃsi ca
 vanāny aṭavideśāṃś ca samīkṣya matir āgamat
hṛṣṭapakṣigaṇākīrṇaḥ kandarāntarakūṭavān
 dakṣiṇasyodadhes tīre vindhyo 'yam iti niścitaḥ
āsīc cātrāśramaṃ puṇyaṃ surair api supūjitam
 ṛṣir niśākaro nāma yasminn ugratapābhavat
aṣṭau varṣasahasrāṇi tenāsminn ṛṣiṇā vinā
 vasato mama dharmajñāḥ svargate tu niśākare
avatīrya ca vindhyāgrāt kṛcchreṇa viṣamāc chanaiḥ
 tīkṣṇadarbhāṃ vasumatīṃ duḥkhena punar āgataḥ
tam ṛṣiṃ draṣṭu kāmo 'smi duḥkhenābhyāgato bhṛśam
 jaṭāyuṣā mayā caiva bahuśo 'bhigato hi saḥ
tasyāśramapadābhyāśe vavur vātāḥ sugandhinaḥ
 vṛkṣo nāpuṣpitaḥ kaś cid aphalo vā na dṛśyate
upetya cāśramaṃ puṇyaṃ vṛkṣamūlam upāśritaḥ
 draṣṭukāmaḥ pratīkṣe ca bhagavantaṃ niśākaram
athāpaśyam adūrastham ṛṣiṃ jvalitatejasaṃ
 kṛtābhiṣekaṃ durdharṣam upāvṛttam udaṅmukham
tam ṛkṣāḥ sṛmarā vyāghrāḥ siṃhā nāgāḥ sarīsṛpāḥ
 parivāryopagacchanti dātāraṃ prāṇino yathā
tataḥ prāptam ṛṣiṃ jñātvā tāni sattvāni vai yayuḥ
 praviṣṭe rājani yathā sarvaṃ sāmātyakaṃ balam
ṛṣis tu dṛṣṭvā māṃ tuṣṭaḥ praviṣṭaś cāśramaṃ punaḥ
 muhūrtamātrān niṣkramya tataḥ kāryam apṛcchata
saumya vaikalyatāṃ dṛṣṭvā roṃṇāṃ te nāvagamyate
 agnidagdhāv imau pakṣau tvak caiva vraṇitā tava
dvau gṛdhrau dṛṣṭapūrvau me mātariśvasamau jave
 gṛdhrāṇāṃ caiva rājānau bhrātarau kāmarūpiṇau
jyeṣṭhas tvaṃ tu ca saṃpātir jaṭāyur anujas tava
 mānuṣaṃ rūpam āsthāya gṛhṇītāṃ caraṇau mama
kiṃ te vyādhisamutthānaṃ pakṣayoḥ patanaṃ katham
 daṇḍo vāyaṃ dhṛtaḥ kena sarvam ākhyāhi pṛcchataḥ
