[vyāsa]
      bhūtagrāme niyuktaṃ yat tad etat kīrtitaṃ mayā
      brāhmaṇasya tu yatkṛtyaṃ tat te vakṣyāmi pṛcchate
jātakarmaprabhṛty asya karmaṇāṃ dakṣiṇāvatām
      kriyā syād ā samāvṛtter ācārye vedapārage
adhītya vedān akhilān guru śuśrūsane rataḥ
      gurūṇām anṛṇo bhūtvā samāvarteta yajñavit
ācāryeṇābhyanujñātaś caturṇām ekam āśramam
      ā vimokṣāc charīrasya so 'nutiṣṭhed yathāvidhi
prajā sargeṇa dāraiś ca brahmacaryeṇa vā punaḥ
      vane guru sakāśe vā yati dharmeṇa vā punaḥ
gṛhasthas tv eva sarveṣāṃ caturṇāṃ mūlam ucyate
      tatra pakvakasāyo hi dantaḥ sarvatra sidhyati
prajāvāñ śrotriyo yajvā mukto divyais tribhir ṛṇaiḥ
      athānyān āśramān paścāt pūto gacchati karmabhiḥ
yat pṛthivyāṃ puṇyatamaṃ vidyā sthānaṃ tadāvaset
      yateta tasmin prāmānyaṃ gantuṃ yaśasi cottame
tapasā vā sumahatā vidyānāṃ pāraṇena vā
      ijyayā vā pradānair vā viprāṇāṃ vardhate yaśaḥ
yāvad asya bhavaty asmiṁl loke kīrtir yaśaskarī
     tāvat puṇyakṛtāṁl lokān anantān puruṣāśnute
adhyāpayed adhīyīta yājayeta yajeta ca
     na vṛthā pratigṛhṇīyān na ca dadyāt kathaṃcanan
yājyataḥ śiṣyato vāpi kanyayā vā dhanaṃ mahat
     yady āgacched yajed dadyān naiko 'śnīyāt kathaṃ cana
gṛham āvasato hy asya nānyat tīrthaṃ pratigrahāt
     devarṣipitṛgurv arthaṃ vṛddhātula bubhukṣatām
antarhitābhiptaptānāṃ yathāśakti bubhūsatām
     dravyāṇām atiśaktyāpi deyam eṣāṃ kṛtād api
arhatām anurūpāṇāṃ nādeyaṃ hy asti kiṃ cana
     uccaiḥśravasam apy aśvaṃ prāpanīyaṃ satāṃ viduḥ
anunīya tathā kāvyaḥ satyasaṃdho mahāvrataḥ
     svaiḥ prāṇair brāhmaṇa prānān paritrāya divaṃ gataḥ
ranti devaś ca sāṃkṛtyo vasiṣṭhāya mahātmane
     apaḥ pradāya śītoṣṇā nākapṛṣṭhe mahīyate
ātreyaś candra damayor arhator vividhaṃ dhanam
     dattvā lokān yayau dhīmān anantān sa mahīpatiḥ
śibirauśīnaro 'ṅgāni sutaṃ ca priyam aurasam
     brāhmaṇārtham upākṛtya nākapṛṣṭham ito gataḥ
pratardanaḥ kāśipatiḥ pradāya nayane svake
     brāhmaṇāyātulāṃ kīrtim iha cāmutra cāśnute
divyaṃ mṛṣṭaśalākaṃ tu sauvarṇaṃ paramarddhimat
     chatraṃ devāvṛdho dattvā sarāstro 'bhyapatad divam
sāṃkṛtiś ca tathātreyaḥ śiṣyebhyo brahma nirguṇam
     upadiśya mahātejā gato lokān anuttamān
ambarīso gavāṃ dattvā brāhmaṇebhyaḥ pratāpavān
     arbudāni daśaikaṃ ca sarāstro 'bhyapatad divam
sāvitrī kundale divye śarīraṃ janamejayaḥ
     brāhmaṇārthe parityajya jagmatur lokam uttamam
sarvaratnaṃ vṛṣādarbho yuvanāśvaḥ priyāḥ striyaḥ
     ramyam āvasathaṃ caiva dattvāmuṃ lokam āsthitaḥ
nimī rāsthaṃ ca vaideho jāmadagnyo vasuṃdharām
     brāhmaṇebhyo dadau cāpi gayaś corvīṃ sapattanām
avarṣati ca parjanye sarvabhūtāni cāsakṛt
     vasiṣṭho jīvayām āsa prajāpatir iva prajāḥ
karaṃdhamasya putras tu marutto nṛpatis tathā
     kanyām aṅgirase dattvā divam āśu jagāma ha
brahmadattaś ca pāñcālyo rājā buddhimatāṃ varaḥ
     nidhiṃ śaṅkhaṃ dvijāgryebhyo dattvā lokān avāptavān
rājā mitrasahaś cāpi vasiṣṭhāya mahātmane
     madayantīṃ priyāṃ dattvā tayā saha divaṃ gataḥ
sahasrajic ca rājarṣiḥ prānān iṣṭān mahāyaśaḥ
     brāhmaṇārthe parityajya gato lokān anuttamān
sarvakāmaiś ca saṃpūrṇaṃ dattvā veśma hiran mayam
     mudgalāya gataḥ svargaṃ śatadyumno mahīpatiḥ
nāmnā ca dyutimān nāma śālvarājaḥ pratāpavān
     dattvā rājyam ṛcīkāya gato lokān anuttamān
madirāśvaś ca rājarṣir dattvā kanyāṃ sumadhyamām
     hiraṇyahastāya gato lokān devair abhiṣṭutān
lomapādaś ca rājarṣiḥ śāntāṃ dattvā sutāṃ prabhuḥ
     ṛśyaśṛṅgāya vipulaiḥ sarvakāmair ayujyata
dattvā śatasahasraṃ tu gavāṃ rājā prasenajit
     savatsānāṃ mahātejā gato lokān anuttamān
ete cānye ca bahavo dānena tapasā ca ha
     mahātmāno gatāḥ svargaṃ śiṣṭātmāno jitendriyāḥ
teṣāṃ pratiṣṭhitā kīrtir yāvat sthāsyati medinī
     dānayajñaprajā sargair ete hi divam āpnuvan
