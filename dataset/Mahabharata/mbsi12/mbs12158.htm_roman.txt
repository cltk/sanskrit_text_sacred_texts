[y]
      ānṛśaṃsyaṃ vijānāmi darśanena satāṃ sadā
      nṛśaṃsān na vijānāmi teṣāṃ karma ca bhārata
kaṇṭakān kūpam agniṃ ca varjayanti yathā narāḥ
      tathā nṛśaṃsakarmāṇaṃ varjayanti narā naram
nṛśaṃso hy adhamo nityaṃ pretya ceha ca bhārata
      tasmād bravīhi kauravya tasya dharmaviniścayam
[bh]
      spṛhāsyāntarhitā caiva viditārthā ca karmaṇā
      ākroṣṭā kruśyate caiva bandhitā badhyate ca yaḥ
dattānukīrti viṣamaḥ kṣudro naikṛtikaḥ śaṭhaḥ
      asaṃbhogī ca mānī ca tathā saṅgī vikatthanaḥ
sarvātiśaṅkī paruṣo bāliśaḥ kṛpaṇas tathā
      varga praśaṃsī satatam āśramadveṣasaṃkarī
hiṃsāvihārī satatam aviśeṣa guṇāguṇaḥ
      bahv alīko manasvī ca lubdho 'tyarthaṃ nṛśaṃsakṛt
dharmaśīlaṃ guṇopetaṃ pāpa ity avagacchati
      ātmaśīlānumānena na viśvasiti kasya cit
pareṣāṃ yatra doṣaḥ syāt tad guhyaṃ saṃprakāśayet
      samāneṣv eva doṣeṣu vṛttyartham upaghātayet
tathopakāriṇaṃ caiva manyate vañcitaṃ param
     dattvāpi ca dhanaṃ kāle saṃtapaty upakāriṇe
bhakṣyaṃ bhojyam atho lehyaṃ yac cānyat sādhu bhojanam
     prekṣamāṇeṣu yo 'śnīyān nṛśaṃsa iti taṃ viduḥ
brāhmaṇebhyaḥ pradāyāgraṃ yaḥ suhṛdbhiḥ sahāśnute
     sa pretya labhate svargam iha cānantyam aśnute
eṣa te bharataśreṣṭha nṛśaṃsaḥ parikīrtitaḥ
     sadā vivarjanīyo vai puruṣeṇa bubhūṣatā
