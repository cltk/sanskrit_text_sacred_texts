tatropaviṣṭaṃ rājānam upāsante vicakṣaṇāḥ
 kathānāṃ bahurūpāṇāṃ hāsya kārāḥ samantataḥ
vijayo madhumattaś ca kāśyapaḥ piṅgalaḥ kuśaḥ
 surājiḥ kāliyo bhadro dantavakraḥ samāgadhaḥ
ete kathā bahuvidhā parihāsasamanvitāḥ
 kathayanti sma saṃhṛṣṭā rāghavasya mahātmanaḥ
tataḥ kathāyāṃ kasyāṃ cid rāghavaḥ samabhāṣata
 kāḥ kathā nagare bhadra vartante viṣayeṣu ca
mām āśritāni kāny āhuḥ paurajānapadā janāḥ
 kiṃ ca sītāṃ samāśritya bharataṃ kiṃ nu lakṣmaṇam
kiṃ nu śatrughnam āśritya kaikeyīṃ mātaraṃ ca me
 vaktavyatāṃ ca rājāno nave rājye vrajanti hi
evam ukte tu rāmeṇa bhadraḥ prāñjalir abravīt
 sthitāḥ kathāḥ śubhā rājan vartante puravāsinām
ayaṃ tu vijayaḥ saumya daśagrīvavadhāśritaḥ
 bhūyiṣṭhaṃ svapure pauraiḥ kathyate puruṣarṣabha
evam uktas tu bhadreṇa rāghavo vākyam abravīt
 kathayasva yathā tathyaṃ sarvaṃ niravaśeṣataḥ
śubhāśubhāni vākyāni yāny āhuḥ puravāsinaḥ
 śrutvedānīṃ śubhaṃ kuryāṃ na kuryām aśubhāni ca
kathayasva ca visrabdho nirbhayo vigatajvaraḥ
 kathayante yathā paurā janā janapadeṣu ca
rāghaveṇaivam uktas tu bhadraḥ suruciraṃ vacaḥ
 pratyuvāca mahābāhuṃ prāñjaliḥ susamāhitaḥ
śṛṇu rājan yathā paurāḥ kathayanti śubhāśubham
 catvarāpaṇarathyāsu vaneṣūpavaneṣu ca
duṣkaraṃ kṛtavān rāmaḥ samudre setubandhanam
 akṛtaṃ pūrvakaiḥ kaiś cid devair api sadānavaiḥ
rāvaṇaś ca durādharṣo hataḥ sabalavāhanaḥ
 vānarāś ca vaśaṃ nītā ṛṣkāś ca saha rākṣasaiḥ
hatvā ca rāvaṇaṃ yuddhe sītām āhṛtya rāghavaḥ
 amarṣaṃ pṛṣṭhataḥ kṛtvā svaveśma punar ānayat
kīdṛśaṃ hṛdaye tasya sītāsaṃbhogajaṃ sukham
 aṅkam āropya hi purā rāvaṇena balād dhṛtām
laṅkām api punar nītām aśokavanikāṃ gatām
 rakṣasāṃ vaśam āpannāṃ kathaṃ rāmo na kutsate
asmākam api dāreṣu sahanīyaṃ bhaviṣyati
 yathā hi kurute rājā prajā tam anuvartate
evaṃ bahuvidhā vāco vadanti puravāsinaḥ
 nagareṣu ca sarveṣu rājañ janapadeṣu ca
tasyaitad bhāṣitaṃ śrutvā rāghavaḥ paramārtavat
 uvāca sarvān suhṛdaḥ katham etan nivedyatām
sarve tu śirasā bhūmāv abhivādya praṇamya ca
 pratyūcū rāghavaṃ dīnam evam etan na saṃśayaḥ
śrutvā tu vākyaṃ kākutsthaḥ sarveṣāṃ samudīritam
 visarjayām āsa tadā sarvāṃs tāñ śatrutāpanaḥ
