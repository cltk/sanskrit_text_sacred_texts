tataḥ śokābhisaṃtaptaṃ sugrīvaṃ klinnavāsanam
 śākhāmṛgamahāmātrāḥ parivāryopatasthire
abhigamya mahābāhuṃ rāmam akliṣṭakāriṇam
 sthitāḥ prāñjalayaḥ sarve pitāmaham ivarṣayaḥ
tataḥ kāñcanaśailābhas taruṇārkanibhānanaḥ
 abravīt prāñjalir vākyaṃ hanumān mārutātmajaḥ
bhavatprasādāt sugrīvaḥ pitṛpaitāmahaṃ mahat
 vānarāṇāṃ suduṣprāpaṃ prāpto rājyam idaṃ prabho
bhavatā samanujñātaḥ praviśya nagaraṃ śubham
 saṃvidhāsyati kāryāṇi sarvāṇi sasuhṛjjanaḥ
snāto 'yaṃ vividhair gandhair auṣadhaiś ca yathāvidhi
 arcayiṣyati ratnaiś ca mālyaiś ca tvāṃ viśeṣataḥ
imāṃ giriguhāṃ ramyām abhigantum ito 'rhasi
 kuruṣva svāmi saṃbandhaṃ vānarān saṃpraharṣayan
evam ukto hanumatā rāghavaḥ paravīrahā
 pratyuvāca hanūmantaṃ buddhimān vākyakovidaḥ
caturdaśasamāḥ saumya grāmaṃ vā yadi vā puram
 na pravekṣyāmi hanuman pitur nirdeśapālakaḥ
susamṛddhāṃ guhāṃ divyāṃ sugrīvo vānararṣabhaḥ
 praviṣṭo vidhivad vīraḥ kṣipraṃ rājye 'bhiṣicyatām
evam uktvā hanūmantaṃ rāmaḥ sugrīvam abravīt
 imam apy aṅgadaṃ vīra yauvarājye 'bhiṣecaya
pūrvo 'yaṃ vārṣiko māsaḥ śrāvaṇaḥ salilāgamaḥ
 pravṛttāḥ saumya catvāro māsā vārṣikasaṃjñitāḥ
nāyam udyogasamayaḥ praviśa tvaṃ purīṃ śubhām
 asmin vatsyāmy ahaṃ saumya parvate sahalakṣmaṇaḥ
iyaṃ giriguhā ramyā viśālā yuktamārutā
 prabhūtasalilā saumya prabhūtakamalotpalā
kārtike samanuprāpte tvaṃ rāvaṇavadhe yata
 eṣa naḥ samayaḥ saumya praviśa tvaṃ svam ālayam
 abhiṣiñcasva rājye ca suhṛdaḥ saṃpraharṣaya
iti rāmābhyanujñātaḥ sugrīvo vānararṣabhaḥ
 praviveśa purīṃ ramyāṃ kiṣkindhāṃ vālipālitām
taṃ vānarasahasrāṇi praviṣṭaṃ vānareśvaram
 abhivādya prahṛṣṭāni sarvataḥ paryavārayan
tataḥ prakṛtayaḥ sarvā dṛṣṭvā harigaṇeśvaram
 praṇamya mūrdhnā patitā vasudhāyāṃ samāhitāḥ
sugrīvaḥ prakṛtīḥ sarvāḥ saṃbhāṣyotthāpya vīryavān
 bhrātur antaḥpuraṃ saumyaṃ praviveśa mahābalaḥ
praviśya tv abhiniṣkrāntaṃ sugrīvaṃ vānararṣabham
 abhyaṣiñcanta suhṛdaḥ sahasrākṣam ivāmarāḥ
tasya pāṇḍuram ājahruś chatraṃ hemapariṣkṛtam
 śukle ca bālavyajane hemadaṇḍe yaśaskare
tathā sarvāṇi ratnāni sarvabījauṣadhāni ca
 sakṣīrāṇāṃ ca vṛkṣāṇāṃ prarohān kusumāni ca
śuklāni caiva vastrāṇi śvetaṃ caivānulepanam
 sugandhīni ca mālyāni sthalajāny ambujāni ca
candanāni ca divyāni gandhāṃś ca vividhān bahūn
 akṣataṃ jātarūpaṃ ca priyaṅgumadhusarpiṣī
dadhicarma ca vaiyāghraṃ vārāhī cāpy upānahau
 samālambhanam ādāya rocanāṃ samanaḥśilām
 ājagmus tatra muditā varāḥ kanyās tu ṣoḍaśa
tatas te vānaraśreṣṭhaṃ yathākālaṃ yathāvidhi
 ratnair vastraiś ca bhakṣyaiś ca toṣayitvā dvijarṣabhān
tataḥ kuśaparistīrṇaṃ samiddhaṃ jātavedasaṃ
 mantrapūtena haviṣā hutvā mantravido janāḥ
tato hemapratiṣṭhāne varāstaraṇasaṃvṛte
 prāsādaśikhare ramye citramālyopaśobhite
prāṅmukhaṃ vividhiar mantraiḥ sthāpayitvā varāsane
 nadīnadebhyaḥ saṃhṛtya tīrthebhyaś ca samantataḥ
āhṛtya ca samudrebhyaḥ sarvebhyo vānararṣabhāḥ
 apaḥ kanakakumbheṣu nidhāya vimalāḥ śubhāḥ
śubhair vṛṣabhaśṛṅgaiś ca kalaśaiś cāpi kāñcanaiḥ
 śāstradṛṣṭena vidhinā maharṣivihitena ca
gajo gavākṣo gavayaḥ śarabho gandhamādanaḥ
 maindaś ca dvividaś caiva hanūmāñ jāmbavān nalaḥ
abhyaṣiñcanta sugrīvaṃ prasannena sugandhinā
 salilena sahasrākṣaṃ vasavo vāsavaṃ yathā
abhiṣikte tu sugrīve sarve vānarapuṃgavāḥ
 pracukruśur mahātmāno hṛṣṭās tatra sahasraśaḥ
rāmasya tu vacaḥ kurvan sugrīvo haripuṃgavaḥ
 aṅgadaṃ saṃpariṣvajya yauvarājye 'bhiṣecayat
aṅgade cābhiṣikte tu sānukrośāḥ plavaṃgamāḥ
 sādhu sādhv iti sugrīvaṃ mahātmāno 'bhyapūjayan
hṛṣṭapuṣṭajanākīrṇā patākādhvajaśobhitā
 babhūva nagarī ramyā kṣikindhā girigahvare
nivedya rāmāya tadā mahātmane; mahābhiṣekaṃ kapivāhinīpatiḥ
 rumāṃ ca bhāryāṃ pratilabhya vīryavān; avāpa rājyaṃ tridaśādhipo yathā
