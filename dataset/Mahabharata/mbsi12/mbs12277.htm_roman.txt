[y]
      kathaṃ nu muktaḥ pṛthivīṃ cared asmadvidho nṛpaḥ
      nityaṃ kaiś ca guṇair yuktaḥ saṅgapāśād vimucyate
[bhī]
      atra te vartayiṣyāmi itihāsaṃ purātanam
      ariṣṭaneminā proktaṃ sagarāyānupṛcchate
[sagara]
      kiṃ śreyaḥ paramaṃ brahman kṛtveha sukham aśnute
      kathaṃ na śocen na kṣubhyed etad icchāmi veditum
[bhī]
      evam uktas tadā tārkṣyaḥ sarvaśāstraviśāradaḥ
      vibudhya saṃpadaṃ cāgryāṃ sad vākyam idam abravīt
sukhaṃ mokṣasukhaṃ loke na ca loko 'vagacchati
      prasaktaḥ putrapaśuṣu dhanadhānya samākulaḥ
saktabuddhir aśāntātmā na sa śakyaś cikitsitum
      snehapāśasito mūḍho na sa mokṣāya kalpate
snehajān iha te pāśān vakṣyāmi śṛṇu tān mama
      sakarṇakena śirasā śakyāś chettuṃ vijānatā
saṃbhāvya putrān kālena yauvanasthān niveśya ca
      samarthāñ jīvane jñātvā muktaś cara yathāsukham
bhāryāṃ putravatīṃ vṛddhāṃ lālitāṃ putravatsalām
      jñātvā prajahi kāle tvaṃ parārtham anudṛśya ca
sāpatyo nirapatyo vā muktaś cara yathāsukham
     indriyair indriyārthāṃs tvam anubhūya yathāvidhi
kṛtakautūhalas teṣu muktaś cara yathāsukham
     upapattyopalabdheṣu lābheṣu ca samo bhava
eṣa tāvat samāsena tava saṃkīrtito mayā
     mokṣārtho vistareṇāpi bhūyo vakṣyāmi tac chṛṇu
muktā vītabhayā loke caranti sukhino narāḥ
     saktabhāvā vinaśyanti narās tatra na saṃśayaḥ
āhārasaṃcayāś caiva tathā kīta pipīlikāḥ
     asaktāḥ sukhino loke saktāś caiva vināśinaḥ
svajane na ca te cintā kartavyā mokṣabuddhinā
     ime mayā vinā bhūtā bhaviṣyanti kathaṃ tv iti
svayam utpadyate jantuḥ svayam eva vivardhate
     sukhaduḥkhe tathā mṛtyuṃ svayam evādhigacchati
bhojanāc chādane caiva mātrā pitrā ca saṃgraham
     svakṛtenādhigacchanti loke nāsty akṛtaṃ purā
dhātrā vihita bhakṣyāṇi sarvabhūtāni medinīm
     loke viparidhāvanti rakṣitāni svakarmabhiḥ
svayaṃ mṛt piṇḍa bhūtasya paratantrasya sarvadā
     ko hetuḥ svajanaṃ poṣṭuṃ rakṣituṃ vādṛdhātmanaḥ
svajanaṃ hi yadā mṛtyur hanty eva tava paśyataḥ
     kṛte 'pi yatne mahati tatra boddhavyam ātmanā
jīvantam api caivainaṃ bharaṇe rakṣaṇe tathā
     asamāpte parityajya paścād api mariṣyasi
yadā mṛtaś ca svajanaṃ na jñāsyasi kathaṃ cana
     sukhitaṃ duḥkhitaṃ vāpi nanu boddhavyam ātmanā
mṛte vā tvayi jīve vā yadi bhokṣyati vai janaḥ
     svakṛtaṃ nanu buddhvaivaṃ kartavyaṃ hitam ātmanaḥ
evaṃ vijānaṁl loke 'smin kaḥ kasyety abhiniścitaḥ
     mokṣe niveśaya mano bhūyaś cāpy upadhāraya
kṣutpipāsādayo bhāvā jitā yasyeha dehinaḥ
     krodho lobhas tathā mohaḥ sattvavān mukta eva saḥ
dyūte pāne tathā strīṣu mṛgayāyāṃ ca yo naraḥ
     na pramādyati saṃmohāt satataṃ mukta eva saḥ
divase divase nāma rātrau rātrau sadā sadā
     bhoktavyam iti yaḥ khinno doṣabuddhiḥ sa ucyate
ātmabhāvaṃ tathā strīṣu muktam eva punaḥ punaḥ
     yaḥ paśyati sadā yukto yathāvan mukta eva saḥ
saṃbhavaṃ ca vināśaṃ ca bhūtānāṃ ceṣṭitaṃ tathā
     yas tattvato vijānāti loke 'smin mukta eva saḥ
prasthaṃ vāhasahasreṣu yātrārthaṃ caiva kotiṣu
     prāsāde mañcaka sthānaṃ yaḥ paśyati sa mucyate
mṛtyunābhyāhataṃ lokaṃ vyādhibhiś copapīditam
     avṛtti karśitaṃ caiva yaḥ paśyati sa mucyate
yaḥ paśyati sukhītuṣṭo napaśyaṃś ca vihanyate
     yaś cāpy alpena saṃtuṣṭo loke 'smin mukta eva saḥ
agnīsomāv idaṃ sarvam itiyaś cānupaśyati
     na ca saṃspṛśyate bhāvair adbhutair mukta eva saḥ
paryaṅka śayyā bhūmiś ca samāne yasya dehinaḥ
     śālayaś ca kadannaṃ ca yasya syān mukta eva saḥ
kṣaumaṃ ca kuśacīraṃ ca kauśeyaṃ valkalāni ca
     āvikaṃ carma ca samaṃ yasya syān mukta eva saḥ
pañca bhūtasamudbhūtaṃ lokaṃ yaś cānupaśyati
     tathā ca vartate dṛṣṭvā loke 'smin mukta eva saḥ
sukhaduḥkhe same yasya lābhālābhau yajājayau
     icchā dveṣau bhayodvegau sarvathā mukta eva saḥ
raktamūtra purīsānāṃ doṣāṇāṃ saṃcayaṃ tathā
     śarīraṃ doṣabahulaṃ dṛṣṭvā cedaṃ vimucyate
valī palita saṃyogaṃ kārśyaṃ vaivarṇyam eva ca
     kubja bhāvaṃ ca jarayā yaḥ paśyati sa mucyate
puṃstvopaghātaṃ kālena darśanoparamaṃ tathā
     bādhiryaṃ prāṇa mantatvaṃ yaḥ paśyati sa mucyate
gatān ṛṣīṃs tathā devān asurāṃś ca tathāgatān
     lokād asmāt paraṃ lokaṃ yaḥ paśyati sa mucyate
prabhāvair anvitās tais taiḥ pārthivendrāḥ sahasraśaḥ
     ye gatāḥ pṛthivīṃ tyaktvā iti jñātvā vimucyate
arthāṃś ca durlabhāṁl loke kleśāṃś ca sulabhāṃs tathā
     duḥkhaṃ caiva kutumbārthe yaḥ paśyati sa mucyate
apatyānāṃ ca vaiguṇyaṃ janaṃ viguṇam eva ca
     paśyan bhūyiṣṭhaśo loke ko mokṣaṃ nābhipūjayet
śāstrāl lokāc ca yo buddhaḥ sarvaṃ paśyati mānavaḥ
     asāram iva mānuṣyaṃ sarvathā mukta eva saḥ
etac chrutvā mama vaco bhavāṃś caratu muktavat
     gārhasthye yadi te mokṣe kṛtā buddhir aviklavā
tat tasya vacanaṃ śrutvā samyak sa pṛthivīpatiḥ
     mokṣajaiś ca guṇair yuktaḥ pālayām āsa ca prajāḥ
