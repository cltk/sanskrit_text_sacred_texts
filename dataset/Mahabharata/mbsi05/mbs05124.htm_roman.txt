[v]
      dhṛtarāṣṭravacaḥ śrutvā bhīṣmadroṇau samarthya tau
      duryodhanam idaṃ vākyam ūcatuḥ śāsanātigam
yāvat kṛṣṇāv asaṃnaddhau yāvat tiṣṭhati gāṇḍivam
      yāvad dhaumyo na senāgnau juhyotīha dviṣad balam
yāvan na prekṣate kruddhaḥ senāṃ tava yudhiṣṭhiraḥ
      hrīniṣedho maheṣvāsas tāvac chāmyatu vaiśasam
yāvan na dṛṣyate pārthaḥ sveṣv anīkeṣv avasthitaḥ
      bhīmaseno mahaiṣvāsas tāvac chāmyatu vaiśasam
yāvan na carate mārgān pṛtanām abhiharṣayan
      yāvan na śātayaty ājau śirāṃsi gatayodninām
gadayā vīra ghātinyā phalānīva vanaspateḥ
      kālena paripakvāni tāvac chāmyatu vaiśasam
nakulaḥ sahadevaś ca dhṛṣṭadyumnaś ca pārṣataḥ
      virāṭaś ca śikhaṇḍī ca śaiśupāliś ca daṃśitāḥ
yāvan na praviśanty ete nakrā iva mahārṇavam
      kṛtāstrāḥ kṣipram asyantas tāvac chāmyatu vaiśasam
yāvan na sukumāreṣu śarīreṣu mahīkṣitām
      gārdhrapatrāḥ patanty ugrās tāvac chāmyatu vaiśasam
candanāgarudigdheṣu hāraniṣkadhareṣu ca
     noraḥsu yāvad yodhānāṃ maheṣvāsair maheṣavaḥ
kṛtāstraiḥ kṣipram asyadbhir dūrapātibhir āyasāḥ
     abhilakṣyair nipātyante tāvac chāmyatu vaiśasam
abhivādayamānaṃ tvāṃ śirasā rājakuñjaraḥ
     pāṇibhyāṃ pratigṛhṇātu dharmarājo yudhiṣṭhiraḥ
dhvajāṅkuśa patākāṅkaṃ dakṣiṇaṃ te sudakṣiṇaḥ
     skandhe nikṣipatāṃ bāhuṃ śāntaye bharatarṣabha
ratnauṣadhi sametena ratnāṅguli talena ca
     upaviṣṭasya pṛṣṭhaṃ te pāṇinā parimārjatu
śālaskandho mahābāhus tvāṃ svajāno vṛkodaraḥ
     sāmnābhivadatāṃ cāpi śāntaye bharatarṣabha
arjunena yamābhyāṃ ca tribhis tair abhivāditaḥ
     mūrdhni tān samupāghrāya premṇābhivada pārthiva
dṛṣṭvā tvāṃ pāṇḍavair vīrair bhrātṛbhiḥ saha saṃgatam
     yāvad ānandajāśrūṇi pramuñcantu narādhipāḥ
ghuṣyatāṃ rājadhānīṣu sarvasaṃpan mahīkṣitām
     pṛthivī bhrātṛbhāvena bhujyatāṃ vijvaro bhava
