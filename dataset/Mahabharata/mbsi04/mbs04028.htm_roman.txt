[vai]
      tataḥ śāradvato vākyam ity uvāca kṛpas tadā
      yuktaṃ prāptaṃ ca vṛddhena pāṇḍavān prati bhāṣitam
dharmārthasahitaṃ ślakṣṇaṃ tattvataś ca sa hetumat
      tatrānurūpaṃ bhīṣmeṇa mamāpy atra giraṃ śṛṇu
teṣāṃ caiva gatis tīrthair vāsaś caiṣāṃ pracintyatām
      nītir vidhīyatāṃ cāpi sāṃprataṃ yā hitā bhavet
nāvajñeyo ripus tāta prākṛto 'pi bubhūṣatā
      kiṃ punaḥ pāṇḍavās tāta sarvāstrakuśalā raṇe
tasmāt satraṃ praviṣṭeṣu pāṇḍaveṣu mahātmasu
      gūḍhabhāveṣu channeṣu kāle codayam āgate
svarāṣṭra pararāṣṭreṣu jñātavyaṃ balam ātmanaḥ
      udaye pāṇḍavānāṃ ca prāpte kāle na saṃśayaḥ
nivṛttasamayāḥ pārthā mahātmāno mahābalāḥ
      mahotsāhā bhaviṣyanti pāṇḍavā hy ati tejasaḥ
tasmād balaṃ ca kośaṃ ca nītiś cāpi vidhīyatām
      yathākālodaye prāpte samyak taiḥ saṃdadhāmahe
tāta manyāmi tat sarvaṃ budhyasva balam ātmanaḥ
      niyataṃ sarvamitreṣu balavatsv abaleṣu ca
uccāvacaṃ balaṃ jñātvā madhyasthaṃ cāpi bhārata
     prahṛṣṭam aprahṛṣṭaṃ ca saṃdadhāma tathā paraiḥ
sāmnā bhedena dānena daṇḍena balikarmaṇā
     nyāyenānamya ca parān balāc cānamya durbalān
sāntvayitvā ca mitrāṇi balaṃ cābhāṣyatāṃ sukham
     sakośa balasaṃvṛddhaḥ samyak siddhim avāpsyasi
yotsyase cāpi balibhir aribhiḥ pratyupasthitaiḥ
     anyais tvaṃ pāṇḍavair vāpi hīnasvabalavāhanaiḥ
evaṃ sarvaṃ viniścitya vyavasāyaṃ svadharmataḥ
     yathākālaṃ manuṣyendra ciraṃ sukham avāpsyasi
