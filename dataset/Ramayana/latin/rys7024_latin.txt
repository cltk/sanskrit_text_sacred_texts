nivartamānaḥ saṃhṛṣṭo rāvaṇaḥ sa durātmavān
 jahre pathi narendrarṣidevagandharvakanyakāḥ
darśanīyāṃ hi yāṃ rakṣaḥ kanyāṃ strīṃ vātha paśyati
 hatvā bandhujanaṃ tasyā vimāne saṃnyaveśayat
tatra pannagayakṣāṇāṃ mānuṣāṇāṃ ca rakṣasām
 daityānāṃ dānavānāṃ ca kanyā jagrāha rāvaṇaḥ
dīrghakeśyaḥ sucārvaṅgyaḥ pūrṇacandranibhānanāḥ
 śokāyattās taruṇyaś ca samastā stananamritāḥ
tulyam agnyarciṣāṃ tatra śokāgnibhayasaṃbhavam
 pravepamānā duḥkhārtā mumucur bāṣpajaṃ jalam
tāsāṃ niśvasamānānāṃ niśvasaiḥ saṃpradīpitam
 agnihotram ivābhāti saṃniruddhāgnipuṣpakam
kā cid dadhyau suduḥkhārtā hanyād api hi mām ayam
 smṛtvā mātṝh pitṝn bhrātṝn putrān vai śvaśurān api
 duḥkhaśokasamāviṣṭo vilepuḥ sahitāḥ striyaḥ
kathaṃ nu khalu me putraḥ kariṣyati mayā vinā
 kathaṃ mātā kathaṃ bhrātā nimagnāḥ śokasāgare
hā kathaṃ nu kariṣyāmi bhartāraṃ daivataṃ vinā
 mṛtyo prasīda yāce tvāṃ naya māṃ yamasādanam
kiṃ nu me duṣkṛtaṃ karma kṛtaṃ dehāntare purā
 tato 'smi dharṣitānena patitā śokasāgare
na khalv idānīṃ paśyāmi duḥkhasyāntam ihātmanaḥ
 aho dhin mānuṣāṁl lokān nāsti khalv adhamaḥ paraḥ
yad durbalā balavatā bāndhavā rāvaṇena me
 uditenaiva sūryeṇa tārakā iva nāśitāḥ
aho subalavad rakṣo vadhopāyeṣu rajyate
 aho durvṛttam ātmānaṃ svayam eva na budhyate
sarvathā sadṛśas tāvad vikramo 'sya durātmanaḥ
 idaṃ tv asadṛśaṃ karma paradārābhimarśanam
yasmād eṣa parakhyāsu strīṣu rajyati durmatiḥ
 tasmād dhi strīkṛtenaiva vadhaṃ prāpsyati vāraṇaḥ
śaptaḥ strībhiḥ sa tu tadā hatatejāḥ suniṣprabha
 pativratābhiḥ sādhvībhiḥ sthitābhiḥ sādhu vartmani
evaṃ vilapamānāsu rāvaṇo rākṣasādhipaḥ
 praviveśa purīṃ laṅkāṃ pūjyamāno niśācaraiḥ
tato rākṣasarājasya svasā paramaduḥkhitā
 pādayoḥ patitā tasya vaktum evopacakrame
tataḥ svasāram utthāpya rāvaṇaḥ parisāntvayan
 abravīt kim idaṃ bhadre vaktum arhasi me drutam
sā bāṣpapariruddhākṣī rākṣasī vākyam abravīt
 hatāsmi vidhavā rājaṃs tvayā balavatā kṛtā
ete viryāt tvayā rājan daityā vinihatā raṇe
 kālakeyā iti khyātā mahābalaparākramāḥ
tatra me nihato bhartā garīyāñ jīvitād api
 sa tvayā dayitas tatra bhrātrā śatrusamena vai
yā tvayāsmi hatā rājan svayam eveha bandhunā
 duḥkhaṃ vaidhavyaśabdaṃ ca dattaṃ bhokṣyāmy ahaṃ tvayā
nanu nāma tvayā rakṣyo jāmātā samareṣv api
 taṃ nihatya raṇe rājan svayam eva na lajjase
evam uktas tayā rakṣo bhaginyā krośamānayā
 abravīt sāntvayitvā tāṃ sāmapūrvam idaṃ vacaḥ
alaṃ vatse viṣādena na bhetavyaṃ ca sarvaśaḥ
 mānadānaviśeṣais tvāṃ toṣayiṣyāmi nityaśaḥ
yuddhe pramatto vyākṣipto jayakāṅkṣī kṣipañ śarān
 nāvagacchāmi yuddheṣu svān parān vāpy ahaṃ śubhe
 tenāsau nihataḥ saṃkhye mayā bhartā tava svasaḥ
asmin kāle tu yat prāptaṃ tat kariṣyāmi te hitam
 bhrātur aiśvaryasaṃsthasya kharasya bhava pārśvataḥ
caturdaśānāṃ bhrātā te sahasrāṇāṃ bhaviṣyati
 prabhuḥ prayāṇe dāne ca rākṣasānāṃ mahaujasām
tatra mātṛṣvasuḥ putro bhrātā tava kharaḥ prabhuḥ
 bhaviṣyati sadā kurvan yad vakṣyasi vacaḥ svayam
śīghraṃ gacchatv ayaṃ śūro daṇḍakān parirakṣitum
 dūṣaṇo 'sya balādhyakṣo bhaviṣyati mahābalaḥ
sa hi śapto vanoddeśe kruddhenośanasā purā
 rākṣasānām ayaṃ vāso bhaviṣyati na saṃśayaḥ
evam uktvā daśagrīvaḥ sainyaṃ tasyādideśa ha
 caturdaśa sahasrāṇi rakṣasāṃ kāmarūpiṇām
sa taiḥ sarvaiḥ parivṛto rākṣasair ghoradarśanaiḥ
 kharaḥ saṃprayayau śīghraṃ daṇḍakān akutobhayaḥ
sa tatra kārayām āsa rājyaṃ nihatakaṇṭakam
 sā ca śūrpaṇakhā prītā nyavasad daṇḍakāvane
