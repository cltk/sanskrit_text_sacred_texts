[vai]
      tatas te yakṣavacanād udatiṣṭhanta pāṇḍavāḥ
      kṣutpipāse ca sarveṣāṃ kṣaṇe tasmin vyagacchatām
[y]
      rasasy ekena pādena tiṣṭhantam aparājitam
      pṛcchāmi ko bhavān devo na me yakṣo mato bhavān
vasūnāṃ vā bhavān eko rudrāṇām atha vā bhavān
      atha vā marutāṃ śreṣṭho varjī vā tridaśeśvaraḥ
mama hi bhrātara ime sahasraśatayodhinaḥ
      na taṃ yogaṃ prapaśyāmi yena syur vinipātitāḥ
sukhaṃ prativibuddhānām indriyāṇy upalakṣaye
      sa bhavān suhṛd asmākam atha vā naḥ pitā bhavān
[yaksa]
      ahaṃ te janakas tāta dharmo mṛdu parākrama
      tvāṃ didṛkṣur anuprāpto viddhi māṃ bharatarṣabha
yaśo satyaṃ damaḥ śaucam ārjavaṃ hrīr acāpalam
      dānaṃ tapo brahmacaryam ity etās tanavo mama
ahiṃsā samatā śāntis tapo śaucam amatsaraḥ
      dvārāṇy etāni me viddhi priyo hy asi sadā mama
diṣṭyā pañcasu rakto 'si diṣṭyā te ṣaṭpadī jitā
      dve pūrve madhyame dve ca dve cānte sāmparāyike
dharmo 'ham asmi bhadraṃ te jijñāsus tvam ihāgataḥ
     ānṛśaṃsyena tuṣṭo 'smi varaṃ dāsyāmi te 'nagha
varaṃ vṛṇīṣva rājendra dātā hy asmi tavānagha
     ye hi me puruṣā bhaktā na teṣām asti durgatiḥ
[y]
     araṇī sahitaṃ yasya mṛga ādāya gacchati
     tasyāgnayo na lupyeran prathamo 'stu varo mama
[dharma]
     araṇī sahitaṃ tasya brāhmaṇasya hṛtaṃ mayā
     mṛgaveṣeṇa kaunteya jijñāsārthaṃ tava prabho
[vai]
     dadānīty eva bhavagān uttaraṃ pratyapadyata
     anyaṃ varaya bhadraṃ te varaṃ tvam amaropama
[y]
     varṣāṇi dvādaśāraṇye trayodaśam upasthitam
     tatra no nābhijānīyur vasato manujāḥ kva cit
[vai]
     dadānīty eva bhagavān uttaraṃ pratyapadyata
     bhūyo cāśvāsayām āsa kaunteyaṃ satyavikramam
yady api svena rūpeṇa cariṣyatha mahīm imām
     na vo vijñāsyate kaś cit triṣu lokeṣu bhārata
varṣaṃ trayodaśaṃ cedaṃ matprasādāt kurūrvahāḥ
     virāṭanagare gūḍhā avijñātāś cariṣyatha
yad vaḥ saṃkalpitaṃ rūpaṃ manasā yasya yādṛśam
     tādṛśaṃ tādṛśaṃ sarve chandato dhārayiṣyatha
ariṇī sahitaṃ cedaṃ brāhmaṇāya prayacchata
     jijñāsārthaṃ mayā hy etad āhṛtaṃ mṛgarūpiṇā
tṛtīyaṃ gṛhyatāṃ putra varam apratimaṃ mahat
     tvaṃ hi mat prabhavo rājan viduraś ca mamāṃśa bhāk
[y]
     devadevo mayā dṛṣṭo bhavān sākṣāt sanātanaḥ
     yaṃ dadāsi varaṃ tuṣṭas taṃ grahīṣyāmy ahaṃ pitaḥ
jayeyaṃ lobhamohau ca krodhaṃ cāhaṃ sadā vibho
     dāne tapasi satye ca mano me satataṃ bhavet
[dharma]
     upapanno guṇaiḥ sarvaiḥ svabhāvenāsi pāṇḍava
     bhavān dharmaḥ punaś caiva yathoktaṃ te bhaviṣyati
[vai]
     ity uktvāntar dadhe dharmo bhagavāṁl lokabhāvanaḥ
     sametāḥ pāṇḍavāś caiva sukhasuptā manasvinaḥ
abhyetya cāśramaṃ vīrāḥ sarva eva gataklamāḥ
     āraṇeyaṃ dadus tasmai brāhmaṇāya tapasvine
idaṃ samutthāna samāgamaṃ mahat; pituś ca putrasya ca kīrtivardhanam
     paṭhan naraḥ syād vijītendriyo vaśī; saputrapautraḥ śatavarṣa bhāg bhavet
na cāpy adharme na suhṛd vibhedane; parasvahāre paradāramarśane
     kadarya bhāve na ramen mano sadā; nṛṇāṃ sadākhyānam idaṃ vijānatām
