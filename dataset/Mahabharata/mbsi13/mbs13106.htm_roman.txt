[y]
      dānaṃ bahuvidhākāraṃ śāntiḥ satyam ahiṃsatā
      svadāratuṣṭiś coktā te phalaṃ dānasya caiva yat
pitāmahasya viditaṃ kim anyatra tapobalāt
      tapaso yat paraṃ te 'dya tan me vyākhyātum arhasi
[bh]
      tapaḥ pracakṣate yāvat tāval lokā yudhiṣṭhira
      mataṃ mama tu kaunteya tapo nānaśanāt param
atrāpy udāharantīmam itihāsaṃ purātanam
      bhagīrathasya saṃvādaṃ brahmaṇaś ca mahātmanaḥ
atītya suralokaṃ ca gavāṃ lokaṃ ca bhārata
      ṛṣilokaṃ ca so 'gacchad bhagīratha iti śrutiḥ
taṃ dṛṣṭvā sa vacaḥ prāha brahmā rājan bhagīratham
      kathaṃ bhagīrathāgās tvam imaṃ deśaṃ durāsadam
na hi devā na gandharvā na manuṣyā bhagīratha
      āyānty atapta tapasaḥ kathaṃ vai tvam ihāgataḥ
[bhagī]
      niḥśaṅkam annam adadaṃ brāhmaṇebhyaḥ; śataṃ sahasrāṇi sadaiva dānam
      brāhmaṃ vrataṃ nityam āsthāya viddhi; na tv evāhaṃ tasya phalād ihāgām
daśaika rātrān daśa pañcarātrān; ekādaśaikādaśakān kratūṃś ca
      jyotiṣṭomānāṃ ca śataṃ yad iṣṭaṃ; phalena tenāpi ca nāgato 'ham
yac cāvasaṃ jāhnavītīra nityaḥ; śataṃ samās tapyamānas tapo 'ham
     adāṃ ca tatrāśvatarī sahasraṃ; nārī puraṃ na ca tenāham āgām
daśāyutāni cāvānām ayutāni ca viṃśatim
     puṣkareṣu dvijātibhyaḥ prādāṃ gāś ca sahasraśaḥ
suvarṇacandroḍupa dhāriṇīnāṃ; kanyottamānām adadaṃ sragviṇīnām
     ṣaṣṭiṃ sahasrāṇi vibhūṣitānāṃ; jāmbūnadair ābharaṇair na tena
daśārbudāny adadaṃ gosavejyāsv; ekaikaśo daśa gā lokanātha
     samānavatsāḥ payasā samanvitāḥ; suvarṇakāṃsyopaduhā na tena
aptoryāmeṣu niyatam ekaikasmin daśādadam
     gṛṣṭīnāṃ kṣīradātrīṇāṃ rohiṇīnāṃ ca tena ca
dogdhrīṇāṃ vai gavāṃ caiva prayutāni daśaiva hi
     prādāṃ daśaguṇaṃ brahman na ca tenāham āgataḥ
vājināṃ bāhlijātānām ayutāny adadaṃ daśa
     karkāṇāṃ hemamālānāṃ na ca tenāham āgataḥ
koṭīś ca kāñcanasyāṣṭau prādāṃ brahman daśa tv aham
     ekaikasmin kratau tena phalenāhaṃ na cāgataḥ
vājināṃ śyāma karṇānāṃ haritānāṃ pitāmaha
     prādāṃ hemasrajāṃ brahman koṭīr daśa ca sapta ca
īṣā dantān mahākāyān kāñcanasragvi bhūṣitān
     patnīmataḥ sahasrāṇi prāyacchaṃ daśa sapta ca
alaṃkṛtānāṃ deveśa divyaiḥ kanakabhūṣaṇaiḥ
     rathānāṃ kāñcanāṅgānāṃ sahasrāṇy adadaṃ daśa
     sapta cānyāni yuktāni vājibhiḥ samalaṃkṛtaiḥ
dakṣiṇāvayavāḥ ke cid vedair ye saṃprakīrtitāḥ
     vājapeyeṣu daśasu prādāṃ tenāpi nāpy aham
śakratulyaprabhāvānām ijyayā vikrameṇa ca
     sahasraṃ niṣkakaṇṭhānām adadaṃ dakṣiṇām aham
vijitya nṛpatīn sarvān makhair iṣṭvā pitāmaha
     aṣṭabhyo rājasūyebhyo na ca tenāham āgataḥ
srotaś ca yāvad gaṅgāyāś channam āsīj jagatpate
     dakṣiṇābhiḥ pravṛttābhir mama nāgāṃ ca tat kṛte
vājināṃ ca sahasre dve suvarṇaśatabhūṣite
     varaṃ grāmaśataṃ cāham ekaikasya tridhādadam
     tapasvī niyatāhāraḥ śamam āsthāya vāgyataḥ
dīrghakālaṃ himavati gaṅgāyāś ca durutsahām
     mūrdhnā dhārāṃ mahādevaḥ śirasā yām adhārayat
     na tenāpy aham āgacchaṃ phaleneha pitāmaha
śamy ākṣepair ayajaṃ yac ca devān; sadyaskānām ayutaiś cāpi yat tat
     trayo daśa dvādaśāhāṃś ca deva; sa pauṇḍarīkān na ca teṣāṃ phalena
aṣṭau sahasrāṇi kakudminām ahaṃ; śuklarṣabhāṇām adadaṃ brāhmaṇebhyaḥ
     ekaikaṃ vai kāñcanaṃ śṛṅgam ebhyaḥ; patnīś caiṣām adadaṃ niṣkakaṇṭhīḥ
hiraṇyaratnanicitān adadaṃ ratnaparvatān
     dhanadhānya samṛddhāṃś ca grāmāñ śatasahasraśaḥ
śataṃ śatānāṃ gṛṣṭīnām adadaṃ cāpy atandritaḥ
     iṣṭvānekair mahāyajñair brāhmaṇebhyo na tena ca
ekādaśāhair ayajaṃ sa dakṣiṇair; dvir dvādaśāhair aśvamedhaiś ca deva
     ārkāyaṇaiḥ ṣoḍaśabhiś ca brahmaṃs; teṣāṃ phaleneha na cāgato 'smi
niṣkaika kaṇṭham adadaṃ yojanāyataṃ; tad vistīrṇaṃ kāñcanapādapānām
     vanaṃ cūtānāṃ ratnavibhūṣitānāṃ; na caiva teṣām āgato 'haṃ phalena
turāyaṇaṃ hi vratam apradhṛṣyam; akrodhano 'karavaṃ triṃśato 'bdān
     śataṃ gavām aṣṭa śatāni caiva; dine dine hy adadaṃ brāhmaṇebhyaḥ
payasvinīnām atha rohiṇīnāṃ; tathaiva cāpy anaḍuhāṃ lokanātha
     prādāṃ nityaṃ brāhmaṇebhyaḥ sureśa; nehāgatas tena phalena cāham
triṃśad agnim ahaṃ brahmann ayajaṃ yac ca nityadā
     aṣṭābhiḥ sarvamedhaiś ca naramedhaiś ca saptabhiḥ
daśabhir viśvajidbhiś ca śatair aṣṭādaśottaraiḥ
     na caiva teṣāṃ deveśa phalenāham ihāgataḥ
sarayvāṃ bāhudāyāṃ ca gaṅgāyām atha naimiṣe
     gavāṃ śatānām ayutam adadaṃ na ca tena vai
indreṇa guhyaṃ nihitaṃ vai guhāyāṃ; yad bhārgavas tapasehābhyavindat
     jājvalyamānam uśanas tejaseha; tat sādhayām āsam ahaṃ vareṇyam
tato me brāhmaṇās tuṣṭās tasmin karmaṇi sādhite
     sahasram ṛṣayaś cāsan ye vai tatra samāgatāḥ
     uktas tair asmi gaccha tvaṃ brahmalokam iti prabho
prītenoktaḥ sahasreṇa brāhmaṇānām ahaṃ prabho
     imaṃ lokam anuprāpto mā bhūt te 'tra vicāraṇā
kāmaṃ yathāvad vihitaṃ vidhātrā; pṛṣṭena vācyaṃ tu mayā yathāvat
     tapo hi nānyac cānaśanān mataṃ me; namo 'stu te devavara prasīda
[bh]
     ity uktavantaṃ taṃ brahmā rājānaṃ sma bhagīratham
     pūjayām āsa pūjārhaṃ vidhidṛṣṭtena karmaṇā
