[s]
      so 'bhigarjan dhanuṣpāṇir jyāṃ vikarṣan punaḥ punaḥ
      tayor mahātmanos tūrṇaṃ rathāntaram avāpatat
so 'vidhyad daśabhir bāṇair abhimanyuṃ durāsadam
      sac chattra dhvajayantāraṃ sāśvam āśu smayann iva
pitṛpaitāmahaṃ karma kurvāṇam atimānuṣam
      dṛṣṭvārditaṃ śaraiḥ kārṣṇiṃ tvadīyā hṛṣitābhavan
tasyābhimanyur āyamya smayann ekena patriṇā
      śiraḥ pracyāvayām āsa sa rathāt prapatad bhuvi
karṇikāram ivoddhūtaṃ vātena mathitaṃ nagāt
      bhrātaraṃ nihataṃ dṛṣṭvā rājan karṇo vyathāṃ yayau
vimukhīkṛtya karṇaṃ tu saubhadraḥ kaṅkapatribhiḥ
      anyān api maheṣvāsāṃs tūrṇam evābhidudruve
tatas tad vitataṃ jālaṃ hastyaśvarathapattimat
      jhaṣaḥ kruddha ivābhindad abhimanyur mahāyaśāḥ
karṇas tu bahubhir bāṇair ardyamāno 'bhimanyunā
      apāyāj javanair aśvais tato 'nīkam abhidyata
śalabhair iva cākāśe dhārābhir iva cāvṛte
      abhimanyoḥ śarai rājan na prājñāyata kiṃ cana
tāvakānāṃ tu yodhānāṃ vadhyatāṃ niśitaiḥ śaraiḥ
     anyatra saindhavād rājan na sma kaś cid atiṣṭhata
saubhadras tu tataḥ śaṅkhaṃ pradhmāpya puruṣarṣabhaḥ
     śīghram abhyapatat senāṃ bhāratīṃ bharatarṣabha
sa kakṣe 'gnir ivotsṛṣṭo nirdahaṃs tarasā ripūn
     madhye bhārata sainyānām ārjuniḥ paryavartata
rathanāgāśvamanujān ardayan niśitaiḥ śaraiḥ
     sa praviśyākarod bhūmiṃ kabandha gaṇasaṃkulām
saubhadra cāpaprabhavair nikṛttāḥ parameṣubhiḥ
     svān evābnimukhān ghantaḥ pradravaj jīvitārthinaḥ
te ghorā raudrakarmāṇo vipāṭhāḥ pṛthavaḥ śitāḥ
     nighnanto ragha nāgāśvāñ jagmur āśu vasuṃdharām
sāyudhāḥ sāṅguli trāṇāḥ sa khaḍgāḥ sāṅgadā raṇe
     dṛśyante bāhavaś chinnā hemābharaṇa bhūṣitāḥ
śarāś cāpāni khaḍgāś ca śarīrāṇi śirāṃsi ca
     sakuṇḍalāni sragvīṇi bhūmāv āsan sahasraśaḥ
apaskarair adhiṣṭhānair īṣā daṇḍakabandhuraiḥ
     akṣair vimathitaiś cakrair bhagnaiś ca bahudhā rathaiḥ
     śakticāpāyudhaiś cāpi patipaiś ca mahādhvajaiḥ
nihataiḥ kṣatriyair aśvair vāraṇaiś ca viśāṃ pate
     agamyakalpā pṛthivī kṣaṇenāsīt sudāruṇā
vadhyatāṃ rājaputrāṇāṃ krandatām itaretaram
     prādurāsīn mahāśabdo bhīrūṇāṃ bhayavardhanaḥ
     sa śabdo bharataśreṣṭha diśaḥ sarvā vyanādayat
saubhadraś cādravat senāṃ nighnann aśvarathadvipān
     vyacarat sa diśaḥ sarvāḥ pradiśaś cāhitān rujan
taṃ tadā nānupaśyāma sainyena rajasāvṛtam
     ādadānaṃ gajāśvānāṃ nṛṇāṃ cāyūṃṣi bhārata
kṣaṇena bhūyo 'paśyāma sūryaṃ madhyaṃ dine yathā
     abhimanyuṃ mahārāja pratapantaṃ dviṣad gaṇān
sa vāsava samaḥ saṃkhye vāsavasyātmajātmajaḥ
     abhimanyur mahārāja sainyamadhye vyarocata
