[aṣvatth]
      na ca tāvaj jitā gāvo na ca sīmāntaraṃ gatāḥ
      na hāstinapuraṃ prāptās tvaṃ ca karṇa vikatthase
saṃgrāmān subahūñ jitvā labdhvā ca vipulaṃ dhanam
      vijitya ca parāṃ bhūmiṃ nāhuḥ kiṃ cana pauruṣam
pacaty agnir avākyas tu tūṣṇīṃ bhāti divākaraḥ
      tūṣṇīṃ dhārayate lokān vasudhā sa carācarān
cāturvarṇyasya karmāṇi vihitāni manīṣibhiḥ
      dhanaṃ yair adhigantavyaṃ yac ca kurvan na duṣyati
adhītya brāhmaṇo vedān yājayeta yajeta ca
      kṣatriyo dhanur āśritya jayetaiva na yājayet
      vaiśyo 'dhigamya dravyāṇi brahmakarmāṇi kārayet
vartamānā yathāśāstraṃ prāpya cāpi mahīm imām
      sat kurvanti mahābhāgā rugūn suvigunān api
prāpya dyūtena ko rājyaṃ kṣatriyas toṣṭum arhati
      tathā nṛśaṃsarūpeṇa yathānyaḥ prākṛto janaḥ
tathāvāpteṣu vitteṣuko vikatthed vicakṣaṇaḥ
      nikṛtyā vañcanā yogaiś caran vaitaṃsiko yathā
katamad dvairathaṃ yuddhaṃ yatrājaiṣīr dhanaṃjayam
      nakulaṃ sahadevaṃ ca dhanaṃ yeṣāṃ tvayā hṛtam
yudhiṣṭhiro jitaḥ kasmin bhīmaś ca balināṃ varaḥ
     indraprasthaṃ tvayā kasmin saṃgrāme nirjitaṃ purā
kathaiva katamaṃ yuddhaṃ yasmin kṛṣṇā jitā tvayā
     ekavastrā sabhāṃ nītā duṣṭakarman rajasvalā
mūlam eṣāṃ mahat kṛttaṃ sārārthī candanaṃ yathā
     karma kārayithāḥ śūra tatva kiṃ viduro 'bravīt
yathāśakti manuṣyāṇāṃ śamam ālakṣayāmahe
     anyeṣāṃ caiva sattvānām api kīṭa pipīlike
draupadyās taṃ parikleśaṃ na kṣantuṃ pāṇḍavo 'rhati
     duḥkhāya dhārtarāṣṭrāṇāṃ prādurbhūto dhanaṃjayaḥ
tvaṃ punaḥ paṇḍito bhūtvā vācaṃ vaktum ihecchasi
     vairānta karaṇo jiṣṇur na naḥ śeṣaṃ kariṣyati
naiṣa devān na gandharvān nāsurān na ca rākṣasān
     bhayād iha na yudhyeta kuntīputro dhanaṃjayaḥ
yaṃ yam eṣo 'bhisaṃkruddhaḥ saṃgrāme 'bhipatiṣyati
     vṛkṣaṃ guruḍa vegena vinihatya tam eṣyati
tvatto viśiṣṭaṃ vīryeṇa dhanuṣy amara rāṭ samam
     vāsudeva samaṃ yuddhe taṃ pārthaṃ ko na pūjayet
daivaṃ daivena yudhyeta mānuṣeṇa ca mānuṣam
     astreṇāstraṃ samāhanyāt ko 'rjunena samaḥ pumān
putrād anantaraḥ śiṣya iti dharmavido viduḥ
     etenāpi nimittena priyo droṇasya pāṇḍavaḥ
yathā tvam akaror dyūtam indraprasthaṃ yathāharaḥ
     yathānaiṣīḥ sabhāṃ kṛṣṇāṃ tathā yudhyasva pāṇḍavam
ayaṃ te mātulaḥ prājñaḥ kṣatradharmasya kovidaḥ
     durdyūta devī gāndhāraḥ śakunir yudhyatām iha
nākṣān kṣipati gāṇḍīvaṃ na kṛtaṃ dvāparaṃ na ca
     jvalato niśitān bāṇāṃs tīkṣṇān kṣipati gāṇḍivam
na hi gāṇḍīvanirmuktā gārdhrapatrāḥ sutejanāḥ
     antareṣv avatiṣṭhanti girīṇām api dāraṇāḥ
antakaḥ śamano mṛtyus tathāgnir vaḍavāmukhaḥ
     kuryur ete kva cic cheṣaṃ na tu kruddho dhanaṃjayaḥ
yudhyatāṃ kāmam ācāryo nāhaṃ yotsye dhanaṃjayam
     matsyo hy asmābhir āyodhyo yady āgacched gavāṃ padam
