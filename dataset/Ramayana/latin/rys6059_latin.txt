svabalaṃ vyathitaṃ dṛṣṭvā tumulaṃ lomaharṣaṇam
 bhrātṝṃś ca nihatān dṛṣṭvā śakratulyaparākramān
pitṛvyau cāpi saṃdṛśya samare saṃniṣūditau
 mahodaramahāpārśvau bhrātarau rākṣasarṣabhau
cukopa ca mahātejā brahmadattavaro yudhi
 atikāyo 'drisaṃkāśo devadānavadarpahā
sa bhāskarasahasrasya saṃghātam iva bhāsvaram
 ratham āsthāya śakrārir abhidudrāva vānarān
sa visphārya mahac cāpaṃ kirīṭī mṛṣṭakuṇḍalaḥ
 nāma viśrāvayām āsa nanāda ca mahāsvanam
tena siṃhapraṇādena nāmaviśrāvaṇena ca
 jyāśabdena ca bhīmena trāsayām āsa vānarān
te tasya rūpam ālokya yathā viṣṇos trivikrame
 bhayārtā vānarāḥ sarve vidravanti diśo daśa
te 'tikāyaṃ samāsādya vānarā mūḍhacetasaḥ
 śaraṇyaṃ śaraṇaṃ jagmur lakṣmaṇāgrajam āhave
tato 'tikāyaṃ kākutstho rathasthaṃ parvatopamam
 dadarśa dhanvinaṃ dūrād garjantaṃ kālameghavat
sa taṃ dṛṣṭvā mahātmānaṃ rāghavas tu suvismitaḥ
 vānarān sāntvayitvā tu vibhīṣaṇam uvāca ha
ko 'sau parvatasaṃkāśo dhanuṣmān harilocanaḥ
 yukte hayasahasreṇa viśāle syandane sthitaḥ
ya eṣa niśitaiḥ śūlaiḥ sutīkṣṇaiḥ prāsatomaraiḥ
 arciṣmadbhir vṛto bhāti bhūtair iva maheśvaraḥ
kālajihvāprakāśābhir ya eṣo 'bhivirājate
 āvṛto rathaśaktībhir vidyudbhir iva toyadaḥ
dhanūṃsi cāsya sajyāni hemapṛṣṭhāni sarvaśaḥ
 śobhayanti rathaśreṣṭhaṃ śakrapātam ivāmbaram
ka eṣa rakṣaḥ śārdūlo raṇabhūmiṃ virājayan
 abhyeti rathināṃ śreṣṭho rathenādityatejasā
dhvajaśṛṅgapratiṣṭhena rāhuṇābhivirājate
 sūryaraśmiprabhair bāṇair diśo daśa virājayan
triṇataṃ meghanirhrādaṃ hemapṛṣṭham alaṃkṛtam
 śatakratudhanuḥprakhyaṃ dhanuś cāsya virājate
sadhvajaḥ sapatākaś ca sānukarṣo mahārathaḥ
 catuḥsādisamāyukto meghastanitanisvanaḥ
viṃśatir daśa cāṣṭau ca tūṇīraratham āsthitāḥ
 kārmukāṇi ca bhīmāni jyāś ca kāñcanapiṅgalāḥ
dvau ca khaḍgau rathagatau pārśvasthau pārśvaśobhinau
 caturhastatsarucitau vyaktahastadaśāyatau
raktakaṇṭhaguṇo dhīro mahāparvatasaṃnibhaḥ
 kālaḥ kālamahāvaktro meghastha iva bhāskaraḥ
kāñcanāṅgadanaddhābhyāṃ bhujābhyām eṣa śobhate
 śṛṅgābhyām iva tuṅgābhyāṃ himavān parvatottamaḥ
kuṇḍalābhyāṃ tu yasyaitad bhāti vaktraṃ śubhekṣaṇam
 punarvasvantaragataṃ pūrṇabimbam ivaindavam
ācakṣva me mahābāho tvam enaṃ rākṣasottamam
 yaṃ dṛṣṭvā vānarāḥ sarve bhayārtā vidrutā diśaḥ
sa pṛṣṭho rājaputreṇa rāmeṇāmitatejasā
 ācacakṣe mahātejā rāghavāya vibhīṣaṇaḥ
daśagrīvo mahātejā rājā vaiśravaṇānujaḥ
 bhīmakarmā mahotsāho rāvaṇo rākṣasādhipaḥ
tasyāsīd vīryavān putro rāvaṇapratimo raṇe
 vṛddhasevī śrutadharaḥ sarvāstraviduṣāṃ varaḥ
aśvapṛṣṭhe rathe nāge khaḍge dhanuṣi karṣaṇe
 bhede sāntve ca dāne ca naye mantre ca saṃmataḥ
yasya bāhuṃ samāśritya laṅkā bhavati nirbhayā
 tanayaṃ dhānyamālinyā atikāyam imaṃ viduḥ
etenārādhito brahmā tapasā bhāvitātmanā
 astrāṇi cāpy avāptāni ripavaś ca parājitāḥ
surāsurair avadhyatvaṃ dattam asmai svayambhuvā
 etac ca kavacaṃ divyaṃ rathaś caiṣo 'rkabhāskaraḥ
etena śataśo devā dānavāś ca parājitāḥ
 rakṣitāni ca rakṣāmi yakṣāś cāpi niṣūditāḥ
vajraṃ viṣṭambhitaṃ yena bāṇair indrasya dhīmataḥ
 pāśaḥ salilarājasya yuddhe pratihatas tathā
eṣo 'tikāyo balavān rākṣasānām atharṣabhaḥ
 rāvaṇasya suto dhīmān devadanava darpahā
tad asmin kriyatāṃ yatnaḥ kṣipraṃ puruṣapuṃgava
 purā vānarasainyāni kṣayaṃ nayati sāyakaiḥ
tato 'tikāyo balavān praviśya harivāhinīm
 visphārayām āsa dhanur nanāda ca punaḥ punaḥ
taṃ bhīmavapuṣaṃ dṛṣṭvā rathasthaṃ rathināṃ varam
 abhipetur mahātmāno ye pradhānāḥ plavaṃgamāḥ
kumudo dvivido maindo nīlaḥ śarabha eva ca
 pādapair giriśṛṅgaiś ca yugapat samabhidravan
teṣāṃ vṛkṣāṃś ca śailāṃś ca śaraiḥ kāñcanabhūṣaṇaiḥ
 atikāyo mahātejāś cicchedāstravidāṃ varaḥ
tāṃś caiva sarān sa harīñ śaraiḥ sarvāyasair balī
 vivyādhābhimukhaḥ saṃkhye bhīmakāyo niśācaraḥ
te 'rditā bāṇabarṣeṇa bhinnagātrāḥ plavaṃgamāḥ
 na śekur atikāyasya pratikartuṃ mahāraṇe
tat sainyaṃ harivīrāṇāṃ trāsayām āsa rākṣasaḥ
 mṛgayūtham iva kruddho harir yauvanam āsthitaḥ
sa rāṣasendro harisainyamadhye; nāyudhyamānaṃ nijaghāna kaṃ cit
 upetya rāmaṃ sadhanuḥ kalāpī; sagarvitaṃ vākyam idaṃ babhāṣe
rathe sthito 'haṃ śaracāpapāṇir; na prākṛtaṃ kaṃ cana yodhayāmi
 yasyāsti śaktir vyavasāya yuktā; dadātuṃ me kṣipram ihādya yuddham
tat tasya vākyaṃ bruvato niśamya; cukopa saumitrir amitrahantā
 amṛṣyamāṇaś ca samutpapāta; jagrāha cāpaṃ ca tataḥ smayitvā
kruddhaḥ saumitrir utpatya tūṇād ākṣipya sāyakam
 purastād atikāyasya vicakarṣa mahad dhanuḥ
pūrayan sa mahīṃ śailān ākāśaṃ sāgaraṃ diśaḥ
 jyāśabdo lakṣmaṇasyogras trāsayan rajanīcarān
saumitreś cāpanirghoṣaṃ śrutvā pratibhayaṃ tadā
 visiṣmiye mahātejā rākṣasendrātmajo balī
athātikāyaḥ kupito dṛṣṭvā lakṣmaṇam utthitam
 ādāya niśitaṃ bāṇam idaṃ vacanam abravīt
bālas tvam asi saumitre vikrameṣv avicakṣaṇaḥ
 gaccha kiṃ kālasadṛśaṃ māṃ yodhayitum icchasi
na hi madbāhusṛṣṭānām astrāṇāṃ himavān api
 soḍhum utsahate vegam antarikṣam atho mahī
sukhaprasuptaṃ kālāgniṃ prabodhayitum icchasi
 nyasya cāpaṃ nivartasva mā prāṇāñ jahi madgataḥ
atha vā tvaṃ pratiṣṭabdho na nivartitum icchasi
 tiṣṭha prāṇān parityajya gamiṣyasi yamakṣayam
paśya me niśitān bāṇān aridarpaniṣūdanān
 īśvarāyudhasaṃkāśāṃs taptakāñcanabhūṣaṇān
eṣa te sarpasaṃkāśo bāṇaḥ pāsyati śoṇitam
 mṛgarāja iva kruddho nāgarājasya śoṇitam
śrutvātikāyasya vacaḥ saroṣaṃ; sagarvitaṃ saṃyati rājaputraḥ
 sa saṃcukopātibalo bṛhacchrīr; uvāca vākyaṃ ca tato mahārtham
na vākyamātreṇa bhavān pradhāno; na katthanāt satpuruṣā bhavanti
 mayi sthite dhanvini bāṇapāṇau; vidarśayasvātmabalaṃ durātman
karmaṇā sūcayātmānaṃ na vikatthitum arhasi
 pauruṣeṇa tu yo yuktaḥ sa tu śūra iti smṛtaḥ
sarvāyudhasamāyukto dhanvī tvaṃ ratham āsthitaḥ
 śarair vā yadi vāpy astrair darśayasva parākramam
tataḥ śiras te niśitaiḥ pātayiṣyāmy ahaṃ śaraiḥ
 mārutaḥ kālasaṃpakvaṃ vṛntāt tālaphalaṃ yathā
adya te māmakā bāṇās taptakāñcanabhūṣaṇāḥ
 pāsyanti rudhiraṃ gātrād bāṇaśalyāntarotthitam
bālo 'yam iti vijñāya na māvajñātum arhasi
 bālo vā yadi vā vṛddho mṛtyuṃ jānīhi saṃyuge
lakṣmaṇasya vacaḥ śrutvā hetumat paramārthavat
 atikāyaḥ pracukrodha bāṇaṃ cottamam ādade
tato vidyādharā bhūtā devā daityā maharṣayaḥ
 guhyakāś ca mahātmānas tad yuddhaṃ dadṛśus tadā
tato 'tikāyaḥ kupitaś cāpam āropya sāyakam
 lakṣmaṇasya pracikṣepa saṃkṣipann iva cāmbaram
tam āpatantaṃ niśitaṃ śaram āśīviṣopamam
 ardhacandreṇa ciccheda lakṣmaṇaḥ paravīrahā
taṃ nikṛttaṃ śaraṃ dṛṣṭvā kṛttabhogam ivoragam
 atikāyo bhṛśaṃ kruddhaḥ pañcabāṇān samādade
tāñ śarān saṃpracikṣepa lakṣmaṇāya niśācaraḥ
 tān aprāptāñ śarais tīkṣṇaiś ciccheda bharatānujaḥ
sa tāṃś chittvā śarais tīkṣṇair lakṣmaṇaḥ paravīrahā
 ādade niśitaṃ bāṇaṃ jvalantam iva tejasā
tam ādāya dhanuḥ śreṣṭhe yojayām āsa lakṣmaṇaḥ
 vicakarṣa ca vegena visasarja ca sāyakam
pūrṇāyatavisṛṣṭena śareṇānata parvaṇā
 lalāṭe rākṣasaśreṣṭham ājaghāna sa vīryavān
sa lalāṭe śaro magnas tasya bhīmasya rakṣasaḥ
 dadṛśe śoṇitenāktaḥ pannagendra ivāhave
rākṣasaḥ pracakampe ca lakṣmaṇeṣu prakampitaḥ
 rudrabāṇahataṃ bhīmaṃ yathā tripuragopuram
cintayām āsa cāśvasya vimṛśya ca mahābalaḥ
 sādhu bāṇanipātena śvāghanīyo 'si me ripuḥ
vicāryaivaṃ vinamyāsyaṃ vinamya ca bhujāv ubhau
 sa rathopastham āsthāya rathena pracacāra ha
ekaṃ trīn pañca sapteti sāyakān rākṣasarṣabhaḥ
 ādade saṃdadhe cāpi vicakarṣotsasarja ca
te bāṇāḥ kālasaṃkāśā rākṣasendradhanuś cyutāḥ
 hemapuṅkhā raviprakhyāś cakrur dīptam ivāmbaram
tatas tān rākṣasotsṛṣṭāñ śaraughān rāvaṇānujaḥ
 asaṃbhrāntaḥ praciccheda niśitair bahubhiḥ śaraiḥ
tāñ śarān yudhi saṃprekṣya nikṛttān rāvaṇātmajaḥ
 cukopa tridaśendrārir jagrāha niśitaṃ śaram
sa saṃdhāya mahātejās taṃ bāṇaṃ sahasotsṛjat
 tataḥ saumitrim āyāntam ājaghāna stanāntare
atikāyena saumitris tāḍito yudhi vakṣasi
 susrāva rudhiraṃ tīvraṃ madaṃ matta iva dvipaḥ
sa cakāra tadātmānaṃ viśalyaṃ sahasā vibhuḥ
 jagrāha ca śaraṃ tīṣṇam astreṇāpi samādadhe
āgneyena tadāstreṇa yojayām āsa sāyakam
 sa jajvāla tadā bāṇo dhanuś cāsya mahātmanaḥ
atikāyo 'titejasvī sauram astraṃ samādade
 tena bāṇaṃ bhujaṃgābhaṃ hemapuṅkham ayojayat
tatas taṃ jvalitaṃ ghoraṃ lakṣmaṇaḥ śaram āhitam
 atikāyāya cikṣepa kāladaṇḍam ivāntakaḥ
āgneyenābhisaṃyuktaṃ dṛṣṭvā bāṇaṃ niśācaraḥ
 utsasarja tadā bāṇaṃ dīptaṃ sūryāstrayojitam
tāv ubhāv ambare bāṇāv anyonyam abhijaghnatuḥ
 tejasā saṃpradīptāgrau kruddhāv iva bhujaṃ gamau
tāv anyonyaṃ vinirdahya petatur dharaṇītale
 nirarciṣau bhasmakṛtau na bhrājete śarottamau
tato 'tikāyaḥ saṃkruddhas tv astram aiṣīkam utsṛjat
 tat praciccheda saumitrir astram aindreṇa vīryavān
aiṣīkaṃ nihataṃ dṛṣṭvā kumāro rāvaṇātmajaḥ
 yāmyenāstreṇa saṃkruddho yojayām āsa sāyakam
tatas tad astraṃ cikṣepa lakṣmaṇāya niśācaraḥ
 vāyavyena tad astraṃ tu nijaghāna sa lakṣmaṇaḥ
athainaṃ śaradhārābhir dhārābhir iva toyadaḥ
 abhyavarṣata saṃkruddho lakṣmaṇo rāvaṇātmajam
te 'tikāyaṃ samāsādya kavace vajrabhūṣite
 bhagnāgraśalyāḥ sahasā petur bāṇā mahītale
tān moghān abhisaṃprekṣya lakṣmaṇaḥ paravīrahā
 abhyavarṣata bāṇānāṃ sahasreṇa mahāyaśāḥ
sa varṣyamāṇo bāṇaughair atikāyo mahābalaḥ
 avadhyakavacaḥ saṃkhye rākṣaso naiva vivyathe
na śaśāka rujaṃ kartuṃ yudhi tasya narottamaḥ
 athainam abhyupāgamya vāyur vākyam uvāca ha
brahmadattavaro hy eṣa avadhya kavacāvṛtaḥ
 brāhmeṇāstreṇa bhindhy enam eṣa vadhyo hi nānyathā
tataḥ sa vāyor vacanaṃ niśamya; saumitrir indrapratimānavīryaḥ
 samādade bāṇam amoghavegaṃ; tad brāhmam astraṃ sahasā niyojya
tasmin varāstre tu niyujyamāne; saumitriṇā bāṇavare śitāgre
 diśaḥ sacandrārkamahāgrahāś ca; nabhaś ca tatrāsa rarāsa corvī
taṃ brahmaṇo 'streṇa niyujya cāpe; śaraṃ supuṅkhaṃ yamadūtakalpam
 saumitrir indrārisutasya tasya; sasarja bāṇaṃ yudhi vajrakalpam
taṃ lakṣmaṇotsṛṣṭam amoghavegaṃ; samāpatantaṃ jvalanaprakāśam
 suvarṇavajrottamacitrapuṅkhaṃ; tadātikāyaḥ samare dadarśa
taṃ prekṣamāṇaḥ sahasātikāyo; jaghāna bāṇair niśitair anekaiḥ
 sa sāyakas tasya suparṇavegas; tadātivegena jagāma pārśvam
tam āgataṃ prekṣya tadātikāyo; bāṇaṃ pradīptāntakakālakalpam
 jaghāna śaktyṛṣṭigadākuṭhāraiḥ; śūlair halaiś cāpy avipannaceṣṭaḥ
tāny āyudhāny adbhutavigrahāṇi; moghāni kṛtvā sa śaro 'gnidīptaḥ
 prasahya tasyaiva kirīṭajuṣṭaṃ; tadātikāyasya śiro jahāra
tac chiraḥ saśiras trāṇaṃ lakṣmaṇeṣuprapīḍitam
 papāta sahasā bhūmau śṛṅgaṃ himavato yathā
praharṣayuktā bahavas tu vānarā; prabuddhapadmapratimānanās tadā
 apūjayaṁl lakṣmaṇam iṣṭabhāginaṃ; hate ripau bhīmabale durāsade
