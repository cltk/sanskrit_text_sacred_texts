[dhṛ]
      adharmeṇa hataṃ śrutvā dhṛṣṭadyumnena saṃjaya
      brāhmaṇaṃ pitaraṃ vṛddham aśvatthāmā kim abravīt
mānuṣaṃ vāruṇāgneyaṃ brāhmam astraṃ ca vīryavān
      aindraṃ nārāyaṇaṃ caiva yasmin nityaṃ pratiṣṭhitam
tam adharmeṇa dharmiṣṭhaṃ dhṛṣṭadyumnena saṃjaya
      śrutvā nihatam ācāryam aśvatthāmā kim abravīt
yena rāmād avāpyeha dhanurvedaṃ mahātmanā
      proktāny astrāṇi divyāni putrāya guru kāṅkṣiṇe
ekam eva hi loke 'sminn ātmano guṇavattaram
      icchanti putraṃ puruṣā loke nānyaṃ kathaṃ cana
ācāryāṇāṃ bhavanty eva rahasyāni mahātmanām
      tāni putrāya vā dadyuḥ śiṣyāyānugatāya vā
sa śilpaṃ prāpya tat sarvaṃ sa viśeṣaṃ ca saṃjaya
      śūraḥ śāradvatī putraḥ saṃkhye droṇād anantaraḥ
rāmasyānumataḥ śāstre puraṃdarasamo yudhi
      kārtavīrya samo vīrye bṛhaspatisamo matau
mahīdhara samo dhṛtyā tejasāgnisamo yuvā
      samudra iva gāmbhīrye krodhe sarvaviṣopamaḥ
sa rathī prathamo loke dṛḍhadhanvā jitaklamaḥ
     śīghro 'nila ivākrande caran kruddha ivāntakaḥ
asyatā yena saṃgrāme dharaṇyabhinipīḍitā
     yo na vyathati saṃgrāme vīraḥ satyaparākramaḥ
veda snāto vratasnāto dhanurvede ca pāragaḥ
     mahodadhir ivākṣobhyo rāmo dāśarathir yathā
tam adharmeṇa dharmiṣṭhaṃ dhṛṣṭadyumnena saṃyuge
     śrutvā nihatam ācāryam aśvatthāmā kim abravīt
dhṛṣṭadyumnasya yo mṛtyuḥ sṛṣṭas tena mahātmanā
     yathā droṇasya pāñcālyo yajñasena suto 'bhavat
taṃ nṛśaṃsena pāpena krūreṇātyalpa darśinā
     śrutvā nihatam ācāryam aśvatthāmā kim abravīt
[s]
     chadmanā nihataṃ śrutvā pitaraṃ papa karmaṇā
     bāṣpeṇāpūryata drauṇī roṣeṇa ca nararṣabha
tasya kruddhasya rājendra vapur divyam adṛśyata
     antakasyeva bhūtāni jihīrṣoḥ kālaparyaye
aśrupūrṇe tato netre apamṛjya punaḥ punaḥ
     uvāca kopān niḥśvasya duryodhanam idaṃ vacaḥ
pitā mama yathā kṣudraur nyastaśastro nipātitaḥ
     dharmadhvajavatā pāpaṃ kṛtaṃ tad viditaṃ mama
     anāryaṃ sunṛśaṃsasya dharmaputrasya me śrutam
yuddheṣv api pravṛttānāṃ dhruvau jayaparājayau
     dvayam etad bhaved rājan vadhas tatra praśasyate
nyāyavṛtto vadho yas tu saṃgrāme yudhyato bhavet
     na sa duḥkhāya bhavati tathā dṛṣṭo hi sa dvijaḥ
gataḥ sa vīralokāya pitā mama na saṃśayaḥ
     na śocyaḥ puruṣavyāghras tathā sa nidhanaṃ gataḥ
yat tu dharmapravṛttaḥ san keśagrahaṇam āptavān
     paśyatāṃ sarvasainyānāṃ tan me marmāṇi kṛntati
kāmāt krodhād avajñānād darpād bālyena vā punaḥ
     vaidharmikāni kurvanti tathā paribhavena ca
tad idaṃ pārṣateneha mahad ādharmikam kṛtam
     avajñāya ca māṃ nūnaṃ nṛśaṃsena durātmanā
tasyānubandhaṃ sa draṣṭā dhṛṣṭadyumnaḥ sudāruṇam
     anāryaṃ paramaṃ kṛtvā mithyāvādī ca pāṇḍavaḥ
yo hy asau chadmanācāryaṃ śastraṃ sanyāsayat tadā
     tasyādya dharmarājasya bhūmiḥ pāsyati śoṇitam
sarvopāyair yatiṣyāmi pāñcālānām ahaṃ vadhe
     dhṛṣṭadyumne ca samare hantāhaṃ pāpakāriṇam
karmaṇā yena teneha mṛdunā dāruṇena vā
     pāñcālānāṃ vadhaṃ kṛtvā śāntiṃ labdhāsmi kaurava
yadarthaṃ puruṣavyāghra putram icchanti mānavāḥ
     pretya ceha ca saṃprāptaṃ trāṇāya mahato bhayāt
pitrā tu mama sāvasthā prāptā nirbandhunā yathā
     mayi śailapratīkāśe putra śiṣye ca jīvati
dhin mamāstrāṇi divyāni dhig bāhū dhik parākramam
     yan māṃ droṇaḥ sutaṃ prāpya keśagrahaṇam āptavān
sa tathāhaṃ kariṣyāmi yathā bharatasattama
     paralokagatasyāpi gamiṣyāmy anṛṇaḥ pituḥ
āryeṇa tu na vaktavyā kadā cit stutir ātmanaḥ
     pitur vadham amṛṣyaṃs tu vakṣyāmy adyeha pauruṣam
adya paśyantu me vīryaṃ pāṇḍavāḥ sajanārdanāḥ
     mṛdnataḥ sarvasainyāni yugāntam iva kurvataḥ
na hi devā na gandharvā nāsurā na ca rākṣasāḥ
     adya śaktā raṇe jetuṃ rathasthaṃ māṃ nararṣabha
mad anyo nāsti loke 'sminn arjunād vāstravittamaḥ
     ahaṃ hi jvalatāṃ madhye mayūdhānām ivāṃśumān
     prayoktā deva sṛṣṭānām astrāṇāṃ pṛtanā gataḥ
kṛśāśvatanayā hy adya mat prayuktā mahāmṛdhe
     darśayanto ''tmano vīryaṃ pramathiṣyanti pāṇḍavān
adya sarvā diśo rājan dhārābhir iva saṃkulāḥ
     āvṛtāḥ patribhis tīkṣṇair draṣṭāro māmakair iha
kiran hi śarajālāni sarvato bhairava svaram
     śatrūn nipātayiṣyāmi mahāvāta iva drumān
na ca jānāti bībhatsus tad astraṃ na janārdanaḥ
     na bhīmaseno na yamau na ca rājā yudhiṣṭhiraḥ
na pārṣato durtāmāsau na śikhaṇḍī na sātyakiḥ
     yad idaṃ mayi kauravya sa kalyaṃ sa nivartanam
nārāyaṇāya me pitrā praṇamya vidhipūrvakam
     upahāraḥ purā datto brahmarūpa upasthite
taṃ svayaṃ pratigṛhyātha bhagavān sa varaṃ dadau
     vavre pitā me paramam astraṃ nārāyaṇaṃ tataḥ
athainam abravīd rājan bhagavān deva sattamaḥ
     bhavitā tvatsamo nānyaḥ kaś cid yudhi naraḥ kva cit
na tv idaṃ sahasā brahman prayoktavyaṃ kathaṃ cana
     na hy etad astram anyatra vadhāc chatror nivartate
na caitac chakyate jñātuṃ ko na vadhyed iti prabho
     avadhyam api hanyād dhi tasmān naitat prayojayet
vadhaḥ saṃkhye dravaś caiva śastrāṇāṃ ca visarjanam
     prayācanaṃ ca śatrūṇāṃ gamanaṃ śaraṇasya ca
ete praśamane yogā mahāstrasya paraṃtapa
     sarvathā pīḍito hi syād avadhyān pīḍayan raṇe
taj jagrāha pitā mahyam abravīc caiva sa prabhuḥ
     tvaṃ varṣiṣyasi divyāni śastravarṣāṇy anekaśaḥ
     anenāstreṇa saṃgrāme tejasā ca jvaliṣyasi
evam uktvā sa bhagavān divam ācakrame prabhuḥ
     etan nārāyaṇād astraṃ tat prāptaṃ mama bandhunā
tenāhaṃ pāṇḍavāṃś caiva pāñcālān matsyakekayān
     vidrāvayiṣyāmi raṇe śacīpatir ivāsurān
yathā yathāham iccheyaṃ tathā bhūtvā śarā mama
     nipateyuḥ sapatneṣu vikramatsv api bhārata
yatheṣṭam aśvavarṣeṇa pravarṣiṣye raṇe sthitaḥ
     ayomukhaiś ca vihagair drāvayiṣye mahārathān
     paraśvadhāṃś ca vividhān prasakṣye 'ham asaṃśayam
so'haṃ nārāyaṇāstreṇa mahatā śatrutāpana
     śatrūn vidhvaṃsayiṣyāmi kadarthī kṛtyapāṇḍavān
mitra brahma guru dveṣī jālmakaḥ suvigarhitaḥ
     pāñcālāpasadaś cādya na me jīvan vimokṣyate
tac chrutvā droṇaputrasya paryavartata vāhinī
     tataḥ sarve mahāśaṅkhān dadhmuḥ puruṣasattamāḥ
bherīś cābhyahanan hṛṣṭā diṇḍimāṃś ca sahasraśaḥ
     tathā nanāda vasudhā khuranemiprapīḍitā
     sa śabdas tumulaḥ khaṃ dyāṃ pṛthivīṃ ca vyanādayat
taṃ śabdaṃ pāṇḍavāḥ śrutvā parjanyaninadopamam
     sametya rathināṃ śreṣṭhāḥ sahitāḥ saṃnyamantrayan
tathoktvā droṇaputro 'pi tathopaspṛśya bhārata
     prāduścakāra tad divyam astraṃ nārāyaṇaṃ tadā
