[j]
      bhīṣmadroṇau mahātmānau dhṛtarāṣṭraś ca pārthivaḥ
      virāṭadrupadau cobhau śaṅkhaś caivottaras tathā
dhṛṣṭaketur jayatseno rājā caiva sa satyajit
      duryodhana sutāś caiva śakuniś caiva saubalaḥ
karṇa putrāś ca vikrāntā rājā caiva jayadrathaḥ
      ghaṭotcakādayaś caiva ye cānye nānukīrtitāḥ
ye cānye kīrtitās tatra rājāno dīptamūrtayaḥ
      svarge kālaṃ kiyantaṃ te tasthus tad api śaṃsa me
āhosvic chāśvataṃ sthānaṃ teṣāṃ tatra dvijottama
      anye vā karmaṇaḥ kāṃ te gatiṃ prāptā nararṣabhāḥ
      etad icchāmy ahaṃ śrotuṃ procyamānaṃ tvayā dvija
[sūta]
      ity uktaḥ sa tu viprarṣir anujñāto mahātmanā 
      vyāsena tasya nṛpater ākhyātum upacakrame
[vai]
      gantavyaṃ karmaṇām ante sarveṇa manujādhipa
      śṛṇu guhyam idaṃ rājan devānāṃ bharatarṣabha
      yad uvāca mahātejā divyacakṣuḥ pratāpavān
muniḥ purāṇaḥ kauravya pārāśaryo mahāvrataḥ
      agādha buddhiḥ sarvajño gatijñaḥ sarvakarmaṇām
vasūn eva mahātejā bhīṣmaḥ prāpa mahādyutiḥ
      aṣṭāv eva hi dṛśyante vasavo bharatarṣabha
bṛhaspatiṃ viveśātha droṇo hy aṅgirasāṃ varam
     kṛtavarmā tu hārdikyaḥ praviveśa marudgaṇam
sanat kumāraṃ pradyumnaḥ praviveśa yathāgatam
     dhṛtarāṣṭro dhaneśasya lokān prāpa durāsadān
dhṛtarāṣṭreṇa sahitā gāndhārī ca yaśasvinī
     patnībhyāṃ sahitaḥ pāṇḍur mahendra sadanaṃ yayau
virāṭadrupadau cobhau dhṛṣṭaketuś ca pārthiva
     niśaṭhākrūra sāmbāś ca bhānuḥ kampo viḍūrathaḥ
bhūriśravāḥ śalaś caiva bhūriś ca pṛthivīpatiḥ
     ugrasenas tathā kaṃso vasudevaś ca vīryavān
uttaraś ca saha bhrātrā śaṅkhena narapuṃgavaḥ
     viśveṣāṃ devatānāṃ te viviśur narasattamāḥ
varcā nāma mahātejāḥ somaputraḥ pratāpavān
     so 'bhimanyur nṛsiṃhasya phalgunasya suto 'bhavat
sa yuddhvā kṣatradharmeṇa yathā nānyaḥ pumān kva cit
     viveśa somaṃ dharmātmā karmaṇo 'nte mahārathaḥ
āviveśa raviṃ karṇaḥ pitaraṃ puruṣarṣabha
     dvāparaṃ śakuniḥ prāpa dhṛṣṭadyumnas tu pāvakam
dhṛtarāṣṭrātmajāḥ sarve yātudhānā balotkaṭāḥ
     ṛddhimanto mahātmānaḥ śastrapūtā divaṃ gatāḥ
     dharmam evāviśat kṣattā rājā caiva yudhiṣṭhiraḥ
ananto bhagavān devaḥ praviveśa rasātalam
     pitāmaha niyogād dhi yo yogād gām adhārayat
ṣoḍaśa strīsahasrāṇi vāsudeva parigrahaḥ
     nyamajjanta sarasvatyāṃ kālena janamejaya
     tāś cāpy apsaraso bhūtvā vāsudevam upāgaman
hatās tasmin mahāyuddhe ye vīrās tu mahārathāḥ
     ghaṭotkacādayaḥ sarve devān yakṣāṃś ca bhejire
duryodhana sahāyāś ca rākṣasāḥ parikīrtitāḥ
     prāptās te kramaśo rājan sarvalokān anuttamān
bhavanaṃ ca mahendrasya kuberasya ca dhīmataḥ
     varuṇasya tathā lokān viviśuḥ puruṣarṣabhāḥ
etat te sarvam ākhyātaṃ vistareṇa mahādyute
     kurūṇāṃ caritaṃ kṛtsnaṃ pāṇḍavānāṃ ca bhārata
[sūta]
     etac chrutvā dvijaśreṣṭhāt sa rājā janamejayaḥ
     vismito 'bhavad atyarthaṃ yajñakarmāntareṣv atha
tataḥ samāpayām āsuḥ karma tat tasya yājakāḥ
     āstīkaś cābhavat prītaḥ parimokṣya bhujaṃgamān
tato dvijātīn sarvāṃs tān dakṣiṇābhir atoṣayat
     pūjitāś cāpi te rājñā tato jagmur yathāgatam
visarjayitvā viprāṃs tān rājāpi janamejayaḥ
     tatas takṣaśilāyāḥ sa punar āyād gajāhvayam
etat te sarvam ākhyātaṃ vaiśampāyana kīrtitam
     vyāsājñayā samākhyātaṃ sarpasattre nṛpasya ha
puṇyo 'yam itihāsākhyaḥ pavitraṃ cedam uttamam
     kṛṣṇena muninā vipra niyataṃ satyavādinā
sarvajñena vidhijñena dharmajñānavatā satā
     atīndriyeṇa śucinā tapasā bhāvitātmanā
aiśvarye vartatā caiva sāṃkhyayogavidā tathā
     naikatantra vibuddhena dṛṣṭvā divyena cakṣuṣā
kīrtiṃ prathayatā loke pāṇḍavānāṃ mahātmanām
     anyeṣāṃ kṣatriyāṇāṃ ca bhūri draviṇa tejasām
ya idaṃ śrāvayed vidvān sadā parvaṇi parvaṇi
     dhūtapāpmā jitasvargo brahmabhūyāya gacchati
yaś cedaṃ śrāvayec chrāddhe brāhmaṇān pādam antataḥ
     akṣayyam annapānaṃ vai pitṝṃs tasyopatiṣṭhate
ahnā yad enaḥ kurute indriyair manasāpi vā
     mahābhāratam ākhyāya paścāt saṃdhyāṃ pramucyate
dharme cārthe ca kāme ca mokṣe ca bharatarṣabha
     yad ihāsti tad anyatra yan nehāsti na tat kva cit
yajo nāmetihāso 'yaṃ śrotavyo bhūtim icchatā
     rajñā rājasutaiś cāpi garbhiṇyā caiva yoṣitā
svargakāmo labhet svargaṃ jaya kāmo labhej jayam
     garbhiṇī labhate putraṃ kanyāṃ vā bahu bhāginīm
anāgataṃ tribhir varṣaiḥ kṛṣṇadvaipāyanaḥ prabhuḥ
     saṃdarbhaṃ bhāratasyāsya kṛtavān dharmakāmyayā
nārado 'śrāvayad devān asito devalaḥ pitṝn
     rakṣoyakṣāñ śuko martyān vaiśampāyana eva tu
itihāsam imaṃ puṇyaṃ mahārthaṃ veda saṃmitam
     śrāvayed yas tu varṇāṃs trīn kṛtvā brāhmaṇam agrataḥ
sa naraḥ pāpanirmuktaḥ kīritṃ prāpyeha śaunaka
     gacchet paramikāṃ siddhim atra me nāsti saṃśayaḥ
bhāratādhyayanāt puṇyād api pādam adhīyataḥ
     śraddadhānasya pūyante sarvapāpāny aśeṣataḥ
maharṣir bhagavān vyāsaḥ kṛtvemāṃ saṃhitāṃ purā
     ślokaiś caturbhir bhagavān putram adhyāpayac chukam
mātā pitṛsahasrāṇi putradāraśatāni ca
     saṃsāreṣv anubhūtāni yānti yāsyanti cāpare
harṣasthāna sahasrāṇi bhayasthāna śatāni ca
     divase divase mūḍham āviśanti na paṇḍitam
ūrdhvabāhur viraumy eṣa na ca kaś cic chṛṇoti me
     dharmād arthaś ca kāmaś ca sa kimarthaṃ na sevyate
na jātu kāmān na bhayān na lobhād; dharmaṃ tyajej jīvitasyāpi hetoḥ
     nityo dharmaḥ sukhaduḥkhe tv anitye; jīvo nityo hetur asya tv anityaḥ
imāṃ bhārata sāvitrīṃ prātar utthāya yaḥ paṭhet
     sa bhārata phalaṃ prāpya paraṃ brahmādhigacchati
yathā samudro bhagavān yathā ca himavān giriḥ
     khyātāv ubhau ratnanidhī tathā bhāratam ucyate
mahābhāratam ākhyānaṃ yaḥ paṭhet susamāhitaḥ
     sa gacchet paramāṃ siddhim iti me nāsti saṃśayaḥ
dvaipāyanoṣṭhapuṭaniḥsṛtam aprameyaṃ; puṇyaṃ pavitram atha pāpaharaṃ śivaṃ ca
     yo bhārataṃ samadhigacchati vācyamānaṃ; kiṃ tasya puṣkarajalair abhiṣecanena
