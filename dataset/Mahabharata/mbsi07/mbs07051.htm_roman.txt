[y]
      tvayi yāte mahābāho saṃśaptakabalaṃ prati
      prayatnam akarot tīvram ācāryo grahaṇe mama
vyāḍhānīkaṃ vayaṃ droṇaṃ varayāmaḥ sma sarvaśaḥ
      prativyūhya rathānīkaṃ yatamānaṃ tathā raṇe
sa vāryamāṇo rathibhī rakṣitena mayā tathā
      asmān api jaghānāśu pīḍayan niśitaiḥ śaraiḥ
te pīḍyamānā droṇena droṇānīkaṃ na śaknumaḥ
      prativīkṣitum apy ājau bhettuṃ tat kuta eva tu
vayaṃ tv apratimaṃ vīrye sarve saubhadram ātmajam
      uktavantaḥ sma te tāta bhindhy anīkam iti prabho
sa tathā codito 'smābhiḥ sadaśva iva vīryavān
      asahyam api taṃ bhāraṃ voḍhum evopacakrame
sa tavāstropadeśena vīryeṇa ca samanvitaḥ
      prāviśat tad balaṃ bālaḥ suparṇa iva sāgaram
te 'nuyātā vayaṃ vīraṃ sātvatī putram āhave
      praveṣṭu kāmās tenaiva yena sa prāviśac camūm
tataḥ saindhavako rājā kṣudras tāta jayadrathaḥ
      varadānena rudrasya sarvān naḥ samavārayat
tato droṇaḥ kṛpaḥ karṇo drauṇiś ca sa bṛhadbalaḥ
     kṛtavarmā ca saubhadraṃ ṣaḍ rathāḥ paryavārayan
parivārya tu taiḥ sarvair yudhi bālo mahārathaiḥ
     yatamānaḥ paraṃ śaktyā bahubhir virathī kṛtaḥ
tato dauḥśāsaniḥ kṣipraṃ tathā tair virathī kṛtam
     saṃśayaṃ paramaṃ prāpya diṣṭāntenābhyayojayat
sa tu hatvā sahasrāṇi dvipāśvarathasādinām
     rājaputra śataṃ cāgryaṃ vīrāṃś cālakṣitān bahūn
bṛhadbalaṃ ca rājānaṃ svargeṇājau prayojya ha
     tataḥ paramadharmātmā diṣṭāntam upajagmivān
etāvad eva nirvṛttam asmākaṃ śokavardhanam
     sa caivaṃ puruṣavyāghraḥ svargalokam avāptavān
[s]
     tato 'rjuno vacaḥ śrutvā dharmarājena bhāṣitam
     hā putra iti niḥśvasya vyathito nyapatad bhuvi
viṣaṇṇavadanāḥ sarve parigṛhya dhanaṃjayam
     netrair animiṣair dīnāḥ pratyavekṣan parasparam
pratilabhya tataḥ saṃjñāṃ vāsaviḥ krodhamūrchitaḥ
     kampamāno jvareṇeva niḥśvasaṃś ca muhur muhuḥ
pāṇiṃ pāṇau viniṣpiṣya śvasamāno 'śrunetravān
     unmatta iva viprekṣann idaṃ vacanam abravīt
satyaṃ vaḥ pratijānāmi śvāsti hantā jayadratham
     na ced vadhabhayād bhīto dhartarāṣṭrān prahāsyati
na cāsmāñ śaraṇaṃ gacchet kṛṣṇaṃ vā puruṣottamam
     bhavantaṃ vā mahārāja śvo 'smi hantā jayadratham
dhārtarāṣṭra priyakaraṃ mayi vismṛta sauhṛdam
     pāpaṃ bālavadhe hetuṃ śvo 'smi hantā jayadratham
rakṣamāṇāś ca taṃ saṃkhye ye māṃ yotsyanti ke cana
     api droṇa kṛpau vīrau chādayiṣyāmi tāñ śaraiḥ
yady etad evaṃ saṃgrāme na kuryāṃ puruṣarṣabhāḥ
     mā sma puṇyakṛtāṃ lokān prāpnuyāṃ śūra saṃmatān
ye lokā mātṛhantṝṇāṃ ye cāpi pitṛghātinām
     guru dāragāmināṃ ye ca piśunānāṃ ca ye tathā
sādhūn asūyatāṃ ye ca ye cāpi parivādinām
     ye ca nikṣepa hartṝṇāṃ ye ca viśvāsaghātinām
bhuktapūrvāṃ striyaṃ ye ca nindatām agha śaṃsinām
     brahmaghnānāṃ ca ye lokā ye ca goghātinām api
pāyasaṃ vā yavānnaṃ vā śākaṃ kṛsaram eva vā
     saṃyāvāpūpa māṃsāni ye ca lokā vṛthāśnatām
     tān ahnaivādhigaccheyaṃ na ced dhanyāṃ jayadratham
vedādhyāyinam atyarthaṃ saṃśitaṃ vā dvijottamam
     avamanyamāno yān yāti vṛddhān sādhūṃs tathā gurūn
spṛśatāṃ brāhmaṇaṃ gāṃ ca pādenāgniṃ ca yāṃ labhet
     yāpsu śreṣma purīṣaṃ vā mūtraṃ vā muñcatāṃ gatiḥ
     tāṃ gaccheyaṃ gatiṃ ghorāṃ na ced dhanyāṃ jayadratham
nagnasya snāyamānasya yā ca vandhyātither gatiḥ
     utkocināṃ mṛṣoktīnāṃ vañcakānāṃ ca yā gatiḥ
     ātmāpahāriṇāṃ yā ca yā ca mithyābhiśaṃsinām
bhṛtyaiḥ saṃdṛśyamānānāṃ putradārāśritais tathā
     asaṃvibhajya kṣudrāṇāṃ yā gatir mṛṣṭam aśnatām
     tāṃ gaccheyaṃ gatiṃ ghorāṃ na ced dhanyāṃ jayadratham
saṃśritaṃ vāpi yas tyaktvā sādhuṃ tad vacane ratam
     na bibharti nṛśaṃsātmā nindate copakāriṇam
arhate prātiveśyāya śrāddhaṃ yo na dadāti ca
     anarhate ca yo dadyād vṛṣalī patyur eva ca
madyapo bhinnamaryādaḥ kṛtaghno bhrātṛnindakaḥ
     teṣāṃ gatim iyāṃ kṣipraṃ na ced dhanyāṃ jaradratham
dharmād apetā ye cānye mayā nātrānukīrtitāḥ
     ye cānukīrtitāḥ kṣipraṃ teṣāṃ gatim avāpnuyām
     yadi vyuṣṭām imāṃ rātriṃ śvo na hanyāṃ jayadratham
imāṃ cāpy aparāṃ bhūyaḥ pratijñāṃ me nibodhata
     yady asminn ahate pāpe sūryo 'stam upayāsyati
     ihaiva saṃpraveṣṭāhaṃ jvalitaṃ jātavedasam
asurasuramanuṣyāḥ pakṣiṇo voragā vā; pitṛraja nicarā vā brahma devarṣayo vā
     caram acaram apīdaṃ yat paraṃ cāpi tasmāt; tad api mama ripuṃ rakṣituṃ naiva śaktāḥ
yadi viśati rasātalaṃ tadagryaṃ; viyad api devapuraṃ diteḥ puraṃ vā
     tad api śaraśatair ahaṃ prabhāte; bhṛśam abhipatya ripoḥ śiro 'bhihartā
evam uktvā vicikṣepa gāṇḍīvaṃ savyadakṣiṇam
     tasya śabdam atikramya dhanuḥ śabdo 'spṛśad divam
arjunena pratijñāte prāñcajanyaṃ janārjanaḥ
     pradadhmau tatra saṃkruddho devadattaṃ dhanaṃjayaḥ
sa pāñcajanyo 'cyutavaktravāyunā; bhṛśaṃ suparṇodara niḥsṛta dhvaniḥ
     jagat sa pātālaviyad dig īśvaraṃ; prakampayām āsa yugātyaye yathā
tato vāditraghoṣāś ca prādurāsan samantataḥ
     siṃhanādāś ca pāṇḍūnāṃ pratijñāte mahātmanā
