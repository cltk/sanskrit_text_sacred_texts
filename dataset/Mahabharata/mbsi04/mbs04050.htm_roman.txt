[vai]
      apayāte tu rādheye duryodhana purogamāḥ
      anīkena yathā svena śarair ārcchanta pāṇḍavam
bahudhā tasya sainyasya vyūḍhasyāpatataḥ śaraiḥ
      abhiyānīyam ājñāya vairāṭir idam abravīt
āsthāya ruciraṃ jiṣṇo rathaṃ sārathinā mayā
      katamad yāsyase 'nīka mukto yāsyāmy ahaṃ tvayā
[arj]
      lohitākṣam ariṣṭaṃ yaṃ vaiyāghram anupaśyasi
      nīlāṃ patākām āśritya rathe tiṣṭhantam uttara
kṛpasyaitad rathānīkaṃ prāpayasvaitad eva mām
      etasya darśayiṣyāmi śīghrāstraṃ dṛḍhadhanvinaḥ
kamaṇḍalur dhvaje yasya śātakumbhamayaḥ śubhaḥ
      ācārya eṣa vai droṇaḥ sarvaśastrabhṛtāṃ varaḥ
suprasannamanā vīra kuruṣvainaṃ pradakṣiṇam
      atraiva cāvirodhena eṣa dharmaḥ sanātanaḥ
yadi me prathamaṃ droṇaḥ śarīre prahariṣyati
      tato 'sya prahariṣyāmi nāsya kopo bhaviṣyati
asyāvidūre tu dhanur dhvajāgre yasya dṛśyate
      ācāryasyaiṣa putro vai aśvatthāmā mahārathaḥ
sadā mamaiṣa mānyaś ca sarvaśastrabhṛtām api
     etasya tvaṃ rathaṃ prāpya nivartethāḥ punaḥ punaḥ
ya eṣa tu rathānīke suvarṇakavacāvṛtaḥ
     senāgryeṇa tṛtīyena vyavahāryeṇa tiṣṭhati
yasya nāgo dhvajāgre vai hemaketana saṃśritaḥ
     dhṛtarāṣṭrātmajaḥ śrīmān eṣa rājā suyodhanaḥ
etasyābhimukhaṃ vīra rathaṃ pararathārujaḥ
     prāpayasvaiṣa tejo 'bhipramāthī yuddhadurmadaḥ
eṣa droṇasya śiṣyāṇāṃ śīghrāstraḥ prathamo mataḥ
     etasya darśayiṣyāmi śīghrāstraṃ vipulaṃ śaraiḥ
nāgakakṣyā tu rucirā dhvajāgre yasya tiṣṭhati
     eṣa vaikartanaḥ karṇo viditaḥ pūrvam eva te
etasya ratham āsthāya rādheyasya durātmanaḥ
     yatto bhavethāḥ saṃgrāme spardhaty eṣa mayā sadā
yas tu nīlānusāreṇa pañca tāreṇa ketunā
     hastāvāpī bṛhad dhanvā rathe tiṣṭhati vīryavān
yasya tārārka citro 'sau rathe dhvajavaraḥ sthitaḥ
     yasyaitat pāṇḍuraṃ chatraṃ vimalaṃ mūrdhni tiṣṭhati
mahato rathavaṃśasya nānā dhvajapatākinaḥ
     balāhakāgre sūryo vā ya eṣa pramukhe sthitha
haimaṃ candrārkasaṃkāśaṃ kavacaṃ yasya dṛśyate
     jātarūpaśiras trāṇas trāsayann iva me manaḥ
eṣa śāṃtanavo bhīṣmaḥ sarveṣāṃ naḥ pitāmahaḥ
     rājaśriyāvabaddhas tu duryodhana vaśānugaḥ
paścād eṣa prayātavyo na me vighnakaro bhavet
     etena yudhyamānasya yattaḥ saṃyaccha me hayān
tato 'bhyavahad avyagro vairāṭiḥ savyasācinam
     yatrātiṣṭhat kṛpo rājan yotsyamāno dhanaṃjayam
