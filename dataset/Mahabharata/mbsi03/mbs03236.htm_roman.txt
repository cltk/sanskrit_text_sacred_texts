[janam]
      śatrubhir jitabaddhasya pāṇḍavaiś ca mahātmabhiḥ
      mokṣitasya yudhā paścān mānasthasya durātmanaḥ
katthanasyāvaliptasya garvitasya ca nityaśaḥ
      sadā ca pauruṣād āryaiḥ pāṇḍavān avamanyataḥ
duryodhanasya pāpasya nityāhaṃkāra vādinaḥ
      praveśo hāstinapure duṣkaraḥ pratibhāti me
tasya lajjānvitasyaiva śokavyākula cetasaḥ
      praveśaṃ vistareṇa tvaṃ vaiśampāyana kīrtaya
[vai]
      dharmarāja nisṛṣṭas tu dhārtarāṣṭraḥ suyodhanaḥ
      lajjayādhomukhaḥ sīdann upāsarpat suduḥkhitaḥ
svapuraṃ prayayau rājā caturaṅga balānugaḥ
      śokopahatayā buddhyā cintayānaḥ parābhavam
vicumya pathi yānāni deśe suyavasodake
      saṃniviṣṭaḥ śubhe ramye bhūmibhāge yathepsitam
      hastyaśvarathapātātaṃ yathāsthānaṃ nyaveśayat
athopaviṣṭaṃ rājānaṃ paryaṅke jvalanaprabhe
      upaplutaṃ yathā somaṃ rāhuṇā rātrisaṃkṣaye
      upagamyābravīt karṇo duryodhanam idaṃ tadā
diṣṭyā jīvasi gāndhāre diṣṭyā naḥ saṃgamaḥ punaḥ
      diṣṭyā tvayā jitāś caiva gandharvāḥ kāmarūpiṇaḥ
diṣṭyā samagrān paśyāmi bhrātṝṃs te kurunandana
     vijigīṣūn raṇān muktān nirjitārīn mahārathān
ahaṃ tv abhidrutaḥ sarvair gandharvaiḥ paśyatas tava
     nāśaknuvaṃ sthāpayituṃ dīryamāṇāṃ svavāhinīm
śarakṣatāṅgaś ca bhṛśaṃ vyapayāto 'bhipīḍitaḥ
     idaṃ tv atyadbhutaṃ manye yad yuṣmān iha bhārata
ariṣṭān akṣatāṃś cāpi sadāra dhanavāhanān
     vimuktān saṃprapaśyāmi tasmād yuddhād amānuṣāt
naitasya kartā loke 'smin pumān vidyeta bhārata
     yatkṛtaṃ te mahārāja saha bhrātṛbhir āhave
evam uktas tu karṇena rājā duryodhanas tadā
     uvācāvāk śirā rājan bāṣpagadgadayā girā
