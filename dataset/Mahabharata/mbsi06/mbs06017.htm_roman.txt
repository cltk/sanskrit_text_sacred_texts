[s]
      yathā sa bhagavān vyāsaḥ kṛṣṇadvaipāyano 'bravīt
      tathaiva sahitāḥ sarve samājagmur mahīkṣitaḥ
maghā viṣayagaḥ somas tad dinaṃ pratyapadyata
      dīpyamānāś ca saṃpetur divi sapta mahāgrahāḥ
dvidhā bhūta ivāditya udaye pratyadṛśyata
      jvalantyā śikhayā bhūyo bhānumān udito divi
vavāśire ca dīptāyāṃ diśi gomāyuvāyasāḥ
      lipsamānāḥ śarīrāṇi māṃsaśoṇitabhojanāḥ
ahany ahani pārthānāṃ vṛddhaḥ kurupitāmahaḥ
      bharadvājātmajaś caiva prātar utthāya saṃyatau
jayo 'stu pāṇḍuputrāṇām ity ūcatur ariṃdamau
      yuyudhāte tavārthāya yathā sa samayaḥ kṛtaḥ
sarvadharmaviśeṣajñaḥ pitā devavratas tava
      samānīya mahīpālān idaṃ vacanam abravīt
idaṃ vaḥ kṣatriyā dvāraṃ svargāyāpāvṛtaṃ mahat
      gacchadhvaṃ tena śakrasya brahmaṇaś ca sa lokatām
eṣa vaḥ śāśvataḥ panthāḥ pūrvaiḥ pūrvatarair gataḥ
      saṃbhāvayata cātmānam avyagramanaso yudhi
nābhāgo hi yayātiś ca māndhātā nahuṣo nṛgaḥ
     saṃsiddhāḥ paramaṃ sthānaṃ gatāḥ karmabhir īdṛśaiḥ
adharmaḥ kṣatriyasyaiṣa yad vyādhimaraṇaṃ gṛhe
     yad ājau nidhanaṃ yāti so 'sya dharmaḥ sanātanaḥ
evam uktā mahīpālā bhīṣmeṇa bharatarṣabha
     niryayuḥ svāny anīkāni śobhayanto rathottamaiḥ
sa tu vaikartanaḥ karṇaḥ sāmātyaḥ saha bandhubhiḥ
     nyāsitaḥ samare śastraṃ bhīṣmeṇa bharatarṣabha
apetakarṇāḥ putrās te rājānaś caiva tāvakāḥ
     niryayuḥ siṃhanādena nādayanto diśo daśa
śvetaiś chatraiḥ patākābhir dhvajavāraṇavājibhiḥ
     tāny anīkāny aśobhanta rathair atha padātibhiḥ
bherī paṇavaśabdaiś ca paṭahānāṃ ca nisvanaiḥ
     rathanemi ninādaiś ca babhūvākulitā mahī
kāñcanāṅgadakeyūraiḥ kārmukaiś ca mahārathāḥ
     bhrājamānā vyadṛśyanta jaṅgamāḥ parvatā iva
tālena mahatā bhīṣmaḥ pañca tāreṇa ketunā
     vimalāditya saṃkāśas tasthau kurucamūpatiḥ
ye tvadīyā maheṣvāsā rājāno bharatarṣabhaḥ
     avartanta yathādeśaṃ rājañ śāṃtanavasya te
sa tu govāsanaḥ śaibyaḥ sahitaḥ sarvarājabhiḥ
     yayau mātaṅgarājena rājārheṇa patākinā
     padmavarṇas tv anīkānāṃ sarveṣām agrataḥ sthitaḥ
aśvatthāmā yayau yattaḥ siṃhalāṅgala ketanaḥ
     śrutāyuś citrasenaś ca purumitro viviṃśatiḥ
śalyo bhuri śravāś caiva vikarṇaś ca mahārathaḥ
     ete sapta maheṣvāsā droṇaputra purogamāḥ
     syandanair varavarṇābhair bhīṣmasyāsan puraḥsarā
teṣām api mahotsedhāḥ śobhayanto rathottamān
     bhrājamānā vyadṛśyanta jāmbūnadamayā dhvajāḥ
jāmbūnadamayī vediḥ kamaṇḍaluvibhūṣitā
     ketur ācārya mukhyasya droṇasya dhanuṣā saha
anekaśatasāhasram anīkam anukarṣataḥ
     mahān duryodhanasyāsīn nāgo maṇimayo dhvajaḥ
tasya paurava kāliṅgau kāmbojaś ca sudakṣiṇaḥ
     kṣemadhanvā sumitraś ca tasthuḥ pramukhato rathāḥ
syandanena mahārheṇa ketunā vṛṣabheṇa ca
     prakarṣann iva senāgraṃ māgadhaś ca nṛpo yayau
tad aṅgapatinā guptaṃ kṛpeṇa ca mahātmanā
     śāradābhracaya prakhyaṃ prācyānām abhavad balam
anīka pramukhe tiṣṭhan varāheṇa mahāyaśāḥ
     śuśubhe ketumukhyena rājatena jayadrathaḥ
śataṃ rathasahasrāṇāṃ tasyāsan vaśavartinaḥ
     aṣṭau nāgasahasrāṇi sādinām ayutāni ṣaṭ
tat sindhupatinā rājan pālitaṃ dhvajinīmukham
     ananta rathanāgāśvam aśobhata mahad balam
ṣaṣṭyā rathasahasrais tu nāgānām ayutena ca
     patiḥ sarvaka liṅgānāṃ yayau ketumatā saha
tasya parvatasaṃkāśā vyarocanta mahāgajāḥ
     yantratomara tūṇīraiḥ patākābhiś ca śobhitāḥ
śuśubhe ketumukhyena pādapena kaliṅgapaḥ
     śvetac chatreṇa niṣkeṇa cāmaravyajanena ca
ketumān api mātaṅgaṃ vicitraparamāṅkuśam
     āsthitaḥ samare rājan meghastha iva bhānumān
tejasā dīpyamānas tu vāraṇottamam āsthitaḥ
     bhagadatto yayau rājā yathā vajradharas tathā
jaga skandhagatāv āstāṃ bhagadattena saṃmitau
     vindānuvindāv āvantyau ketumantam anuvratau
sa rathānīkavān vyūho hastyaṅgottama śīrṣavān
     vājipakṣaḥ patann ugraḥ prāharat sarvato mukhaḥ
droṇena vihito rājan rājñā śāṃtanavena ca
     tathaivācārya putreṇa bāhlīkena kṛpeṇa ca
