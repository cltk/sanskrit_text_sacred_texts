[vai]
      evaṃ saṃpūjito rājā pāṇḍavair ambikā sutaḥ
      vijahāra yathāpūrvam ṛṣibhiḥ paryupāsitaḥ
brahma deyāgra hārāṃś ca pradadau sa kurūdvahaḥ
      tac ca kuntīsuto rājā sarvam evānvamodata
ānṛśaṃsya paro rājā prīyamāṇo yudhiṣṭhiraḥ
      uvāca sa tadā bhrātṝn amātyāṃś ca mahīpatiḥ
mayā caiva bhavadbhiś ca mānya eṣa narādhipaḥ
      nideśe dhṛtarāṣṭrasya yaḥ sthāsyati sa me suhṛt
      viparītaś ca me śatrur nirasyaś ca bhaven naraḥ
paridṛṣṭeṣu cāhaḥsu putrāṇāṃ śrāddhakarmaṇi
      dadātu rājā sarveṣāṃ yāvad asya cikīrṣitam
tataḥ sa rājā kauravyo dhṛtarāṣṭro mahāmanāḥ
      brāhmaṇebhyo mahārhebhyo dadau vittāny anekaśaḥ
dharmarājaś ca bhīmaś ca savyasācī yamāv api
      tat sarvam anvavartanta dhṛtarāṣṭra vyapekṣayā
kathaṃ nu rājā vṛddhaḥ san putraśokasamāhataḥ
      śokam asmat kṛtaṃ prāpya na mriyeteti cintyate
yāvad dhi kurumukhyasya jīvat putrasya vai sukham
      babhūva tad avāpnotu bhogāṃś ceti vyavasthitāḥ
tatas te sahitāḥ sarve bhrātaraḥ pañca pāṇḍavāḥ
     tathā śīlāḥ samātasthur dhṛtarāṣṭrasya śāsane
dhṛtarāṣṭraś ca tān vīrān vinītān vinaye sthitān
     śiṣyavṛttau sthitān nityaṃ guruvat paryapaśyata
gāndhārī caiva putrāṇāṃ vividhaiḥ śrāddhakarmabhiḥ
     ānṛṣyam agamat kāmān viprebhyaḥ pratipādya vai
evaṃ dharmabhṛtāṃ śreṣṭho dharmarājo yudhiṣṭhiraḥ
     bhrātṛbhiḥ sahito dhīmān pūjayām āsa taṃ nṛpam
