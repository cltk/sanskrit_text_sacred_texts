[vyāsa]
      pṛthivyāṃ yāni bhūtāni jaṅgamāni dhruvāṇi ca
      tāny evāgre pralīyante bhūmitvam upayānti ca
tataḥ pralīne sarvasmin sthāvare jaṅgame tathā
      akāṣṭhā nistṛṇā bhūmir dṛśyate kūrmapṛṣṭhavat
bhūmer api guṇaṃ gandham āpa ādadate yadā
      āttagandhā tadā bhūmiḥ pralayatvāya kalpate
āpas tataḥ pratiṣṭhanti ūrmimatyo mahāsvanāḥ
      sarvam evedam āpūrya tiṣṭhanti ca caranti ca
apām api guṇāṃs tāta jyotir ādadate yadā
      āpas tadā āttaguṇā jyotiṣy uparamanti ca
yadādityaṃ sthitaṃ madhye gūhanti śikhino 'rciṣaḥ
      sarvam evedam arcirbhiḥ pūrṇaṃ jājvalyate nabhaḥ
jyotiṣo 'pi guṇaṃ rūpaṃ vāyur ādadate yadā
      praśāmyati tadā jyotir vāyur dodhūyate mahān
tatas tu mūlam āsādya vāyuḥ saṃbhavam ātmanaḥ
      adhaś cordhvaṃ ca tiryak ca dodhavīti diśo daśa
vāyyor api guṇaṃ sparśam ākāśaṃ grasate yadā
      praśāmyati tadā vāyuḥ khaṃ tu tiṣṭhati nānadat
ākāśasya guṇaṃ śabdam abhivyaktātmakaṃ manaḥ
     manaso vyaktam avyaktaṃ brāhmaḥ sa pratisaṃcaraḥ
tad ātmaguṇam āviśya mano grasati candramaḥ
     manasy uparate 'dhyātmā candramasy avatiṣṭhate
taṃ tu kālena mahatā saṃkalpaḥ kurute vaśe
     cittaṃ grasati saṃkalpas tac ca jñānam anuttamam
kālo girati vijñānaṃ kālo balam iti śrutiḥ
     balaṃ kālo grasati tu taṃ vidvān kurute vaśe
ākāśasya tadā ghoṣaṃ taṃ vidvān kuruta ātmani
     tad avyaktaṃ paraṃ brahma tac chāśvatam anuttamam
     evaṃ sarvāṇi bhūtāni brahmaiva pratisaṃcaraḥ
yathāvat kīrtitaṃ samyag evam etad asaṃśayam
     bodhyaṃ vidyāmayaṃ dṛṣṭvā yogibhiḥ paramātmabhiḥ
evaṃ vistāra saṃkṣepau brahmāvyakte punaḥ punaḥ
     yugasāhasrayor ādāv ahno rātryās tathaiva ca
