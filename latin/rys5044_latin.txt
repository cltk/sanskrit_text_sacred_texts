hatān mantrisutān buddhvā vānareṇa mahātmanā
 rāvaṇaḥ saṃvṛtākāraś cakāra matim uttamām
sa virūpākṣayūpākṣau durdharaṃ caiva rākṣasaṃ
 praghasaṃ bhāsakarṇaṃ ca pañcasenāgranāyakān
saṃdideśa daśagrīvo vīrān nayaviśāradān
 hanūmadgrahaṇe vyagrān vāyuvegasamān yudhi
yāta senāgragāḥ sarve mahābalaparigrahāḥ
 savājirathamātaṅgāḥ sa kapiḥ śāsyatām iti
yat taiś ca khalu bhāvyaṃ syāt tam āsādya vanālayam
 karma cāpi samādheyaṃ deśakālavirodhitam
na hy ahaṃ taṃ kapiṃ manye karmaṇā pratitarkayan
 sarvathā tan mahad bhūtaṃ mahābalaparigraham
 bhaved indreṇa vā sṛṣṭam asmadarthaṃ tapobalāt
sanāgayakṣagandharvā devāsuramaharṣayaḥ
 yuṣmābhiḥ sahitaiḥ sarvair mayā saha vinirjitāḥ
tair avaśyaṃ vidhātavyaṃ vyalīkaṃ kiṃ cid eva naḥ
 tad eva nātra saṃdehaḥ prasahya parigṛhyatām
nāvamanyo bhavadbhiś ca hariḥ krūraparākramaḥ
 dṛṣṭā hi harayaḥ śīghrā mayā vipulavikramāḥ
vālī ca saha sugrīvo jāmbavāṃś ca mahābalaḥ
 nīlaḥ senāpatiś caiva ye cānye dvividādayaḥ
naiva teṣāṃ gatir bhīmā na tejo na parākramaḥ
 na matir na balotsāho na rūpaparikalpanam
mahat sattvam idaṃ jñeyaṃ kapirūpaṃ vyavasthitam
 prayatnaṃ mahad āsthāya kriyatām asya nigrahaḥ
kāmaṃ lokās trayaḥ sendrāḥ sasurāsuramānavāḥ
 bhavatām agrataḥ sthātuṃ na paryāptā raṇājire
tathāpi tu nayajñena jayam ākāṅkṣatā raṇe
 ātmā rakṣyaḥ prayatnena yuddhasiddhir hi cañcalā
te svāmivacanaṃ sarve pratigṛhya mahaujasaḥ
 samutpetur mahāvegā hutāśasamatejasaḥ
rathaiś ca mattair nāgaiś ca vājibhiś ca mahājavaiḥ
 śastraiś ca vividhais tīkṣṇaiḥ sarvaiś copacitā balaiḥ
tatas taṃ dadṛśur vīrā dīpyamānaṃ mahākapim
 raśmimantam ivodyantaṃ svatejoraśmimālinam
toraṇasthaṃ mahāvegaṃ mahāsattvaṃ mahābalam
 mahāmatiṃ mahotsāhaṃ mahākāyaṃ mahābalam
taṃ samīkṣyaiva te sarve dikṣu sarvāsv avasthitāḥ
 tais taiḥ praharaṇair bhīmair abhipetus tatas tataḥ
tasya pañcāyasās tīkṣṇāḥ sitāḥ pītamukhāḥ śarāḥ
 śirasty utpalapatrābhā durdhareṇa nipātitāḥ
sa taiḥ pañcabhir āviddhaḥ śaraiḥ śirasi vānaraḥ
 utpapāta nadan vyomni diśo daśa vinādayan
tatas tu durdharo vīraḥ sarathaḥ sajjakārmukaḥ
 kirañ śaraśatair naikair abhipede mahābalaḥ
sa kapir vārayām āsa taṃ vyomni śaravarṣiṇam
 vṛṣṭimantaṃ payodānte payodam iva mārutaḥ
ardyamānas tatas tena durdhareṇānilātmajaḥ
 cakāra ninadaṃ bhūyo vyavardhata ca vegavān
sa dūraṃ sahasotpatya durdharasya rathe hariḥ
 nipapāta mahāvego vidyudrāśir girāv iva
tatas taṃ mathitāṣṭāśvaṃ rathaṃ bhagnākṣakūvaram
 vihāya nyapatad bhūmau durdharas tyaktajīvitaḥ
taṃ virūpākṣayūpākṣau dṛṣṭvā nipatitaṃ bhuvi
 saṃjātaroṣau durdharṣāv utpetatur ariṃdamau
sa tābhyāṃ sahasotpatya viṣṭhito vimale 'mbare
 mudgarābhyāṃ mahābāhur vakṣasy abhihataḥ kapiḥ
tayor vegavator vegaṃ vinihatya mahābalaḥ
 nipapāta punar bhūmau suparṇasamavikramaḥ
sa sālavṛkṣam āsādya samutpāṭya ca vānaraḥ
 tāv ubhau rākṣasau vīrau jaghāna pavanātmajaḥ
tatas tāṃs trīn hatāñ jñātvā vānareṇa tarasvinā
 abhipede mahāvegaḥ prasahya praghaso harim
bhāsakarṇaś ca saṃkruddhaḥ śūlam ādāya vīryavān
 ekataḥ kapiśārdūlaṃ yaśasvinam avasthitau
paṭṭiśena śitāgreṇa praghasaḥ pratyapothayat
 bhāsakarṇaś ca śūlena rākṣasaḥ kapisattamam
sa tābhyāṃ vikṣatair gātrair asṛgdigdhatanūruhaḥ
 abhavad vānaraḥ kruddho bālasūryasamaprabhaḥ
samutpāṭya gireḥ śṛṅgaṃ samṛgavyālapādapam
 jaghāna hanumān vīro rākṣasau kapikuñjaraḥ
tatas teṣv avasanneṣu senāpatiṣu pañcasu
 balaṃ tad avaśeṣaṃ tu nāśayām āsa vānaraḥ
aśvair aśvān gajair nāgān yodhair yodhān rathai rathān
 sa kapir nāśayām āsa sahasrākṣa ivāsurān
hatair nāgaiś ca turagair bhagnākṣaiś ca mahārathaiḥ
 hataiś ca rākṣasair bhūmī ruddhamārgā samantataḥ
tataḥ kapis tān dhvajinīpatīn raṇe; nihatya vīrān sabalān savāhanān
 tad eva vīraḥ parigṛhya toraṇaṃ; kṛtakṣaṇaḥ kāla iva prajākṣaye
