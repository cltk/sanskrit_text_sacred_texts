[bhī]
      etasminn antare śūnye nāradaḥ samupāgamat
      śukaṃ svādhyāyanirataṃ vedārthān vaktum īpsitān
devarṣiṃ tu śuko dṛṣṭvā nāradaṃ samupasthitam
      arghya pūrveṇa vidhinā vedoktenābhyapūjayat
nārado 'thābravīt prīto brūhi brahmavidāṃ varan
      kena tvāṃ śreyasā tāta yojayāmīti hṛṣṭavat
nāradasya vacaḥ śrutvā śukaḥ provāca bhārata
      asmiṁl loke hitaṃ yat syāt tena māṃ yoktum arhasi
[nārada]
      tattvaṃ jijñāsatāṃ pūrvam ṛṣīṇāṃ bhāvitātmanām
      sanatkumāro bhagavān idaṃ vacanam abravīt
nāsti vidyā samaṃ cakṣur nāsti vidyā samaṃ tapaḥ
      nāsti rāgasamaṃ duḥkhaṃ nāsti tyāgasamaṃ sukham
nivṛttiḥ karmaṇaḥ pāpāt satataṃ puṇyaśīlatā
      sadvṛttiḥ samudācāraḥ śreya etad anuttamam
mānuṣyam asukhaṃ prāpya yaḥ sajjati sa muhyati
      nālaṃ sa duḥkhamokṣāya saṅgo vai duḥkhalakṣaṇam
saktasya buddhiś calati mohajālavivardhinī
      mohajālāvṛto duḥkham iha cāmutra cāśnute
sarvopāyena kāmasya krodhasya ca vinigrahaḥ
     kāryaḥ śreyo 'rtinā tau hi śreyo ghātārtham udyatau
nityaṃ krodhāt tapo rakṣec chriyaṃ rakṣeta matsarāt
     vidyāṃ mānāvamānābhyām ātmānaṃ tu pramādataḥ
ānṛśaṃsyaṃ paro dharmaḥ kṣamā ca paramaṃ balam
     ātmajñānaṃ paraṃ jñānaṃ na satyād vidyate param
satyasya vacanaṃ śreyaḥ satyād api hitaṃ bhavet
     yad bhūtahitam atyantam etat satyaṃ mataṃ mama
sarvārambhaphalatyāgī nirāśīr niṣparigrahaḥ
     yena sarvaṃ parityaktaṃ sa vidvān sa ca paṇḍitaḥ
indriyair indriyārthebhyaś caraty ātmavaśair iha
     asajjamānaḥ śāntātmā nirvikāraḥ samāhitaḥ
ātmabhūtair atadbhūtaḥ saha caiva vinaiva ca
     sa vimuktaḥ paraṃ śreyo nacireṇādhigacchati
adarśanam asaṃsparśas tathāsaṃbhāsanaṃ sadā
     yasya bhūtaiḥ saha mune sa śreyo vindate param
na hiṃsyāt sarvabhūtāni maitrāyaṇa gataś caret
     nedaṃ janma samāsādya vairaṃ kurvīta kena cit
ākiṃcanyaṃ susaṃtoṣo nirāśīstvam acāpalam
     etad āhuḥ paraṃ śreya ātmajñasya jitātmanaḥ
parigrahaṃ parityajya bhava tāta jitendriyaḥ
     aśokaṃ sthānam ātiṣṭha iha cāmutra cābhayam
nirāmiṣā na śocanti tyajehāmiṣam ātmanaḥ
     parityajyāmiṣaṃ saumya duḥkhatāpād vimokṣyase
taponityena dāntena muninā saṃyatātmanā
     ajitaṃ jetukāmena bhāvyaṃ saṅgeṣv asaṅginā
guṇasaṅgeṣv anāsakta ekacaryā rataḥ sadā
     brāhmaṇe nacirād eva sukham āyāty anuttamam
dvandvārāmeṣu bhūteṣu ya eko ramate muniḥ
     viddhi prajñāna tṛptaṃ taṃ jñānatṛpto na śocati
śubhair labhatidevatvaṃ vyāmiśrair janma mānuṣam
     aśubhaiś cāpy adho janma karmabhir labhate 'vaśaḥ
tatra mṛtyujarāduḥkhaiḥ satataṃ samabhidrutaḥ
     saṃsāre pacyate jantus tat kathaṃ nāvabudhyase
ahite hitasaṃjñas tvam adhruve dhruvasaṃjñakaḥ
     anarthe cārthasaṃjñas tvaṃ kimarthaṃ nāvabudhyase
saṃveṣṭyamānaṃ bahubhir mohatantubhir ātmajaiḥ
     kośakāravad ātmānaṃ veṣṭayan nāvabudhyase
alaṃ parigraheneha doṣavān hi parigrahaḥ
     kṛmir hi kośakāras tu badhyate svaparigrahāt
putradārakuṭumbeṣu saktāḥ sīdanti jantavaḥ
     saraḥ paṅkārṇave magnā jīrṇā vanagajā iva
mahājālasamākṛṣṭān sthale matsyān ivoddhṛtān
     snehajālasamākṛṣṭān paśya jantūn suduḥkhitān
kutumbaṃ putradāraṃ ca śarīraṃ dravyasaṃcayāḥ
     pārakhyam adhruvaṃ sarvaṃ kiṃ svaṃ sukṛtaduṣkṛtam
yadā sarvaṃ parityajya gantavyam avaśena te
     anarthe kiṃ prasaktas tvaṃ svam arthaṃ nānutiṣṭhasi
aviśrāntam anālambam apātheyam adaiśikam
     tamaḥ kāntāram adhvānaṃ katham eko gamiṣyasi
na hi tvā prasthitaṃ kaś cit pṛṣṭhato 'nugamiṣyati
     sukṛtaṃ duṣkṛtaṃ ca tvā yāsyantam anuyāsyati
vidyā karma ca śauryaṃ ca jñānaṃ ca bahuvistaram
     arthārtham anusāryante siddhārthas tu vimucyate
nibandhanī rajjur eṣā yā grāme vasato ratiḥ
     chittvaināṃ sukṛto yānti naināṃ chindanti duṣkṛtaḥ
rūpakūlāṃ manaḥ srotāṃ sparśadvīpāṃ rasāvahām
     gandhapaṅkāṃ śabdajalāṃ svargamārgadurāvahām
kṣamāritrāṃ satyamayīṃ dharmasthair yavatākarām
     tyāgavātādhvagāṃ śīghrāṃ buddhināvā nadīṃ taret
tyaja dharmam adharmaṃ ca jubhe satyānṛte tyaja
     ubhe satyānṛte tyaktvā yena tyajasi taṃ tyaja
tyaja dharmam asaṃkalpād adharmaṃ cāpy ahiṃsayā
     ubhe satyānṛte buddhyā buddhiṃ paramaniścayāt
asthi sthūnaṃ snāyu yutaṃ māṃsaśonita lepanam
     carmāvanaddhaṃ durgandhi pūrṇaṃ mūtra purīsayoḥ
jarā śokasamāviṣṭaṃ rogāyatanam āturam
     rajasvalam anityaṃ ca bhūtāvāsaṃ samutsṛja
idaṃ viśvaṃ jagat sarvam ajagac cāpi yad bhavet
     mahābhūtātmakaṃ sarvaṃ mahad yat paramānu yat
indriyāṇi ca pañcaiva tamaḥ sattvaṃ rajas tathā
     ity eṣa sapta daśako rāśir avyaktasaṃjñakaḥ
sarvair ihendriyārthaiś ca vyaktāvyaktair hi saṃhitaḥ
     pañcaviṃśaka ity eṣa vyaktāvyaktamayo guṇaḥ
etaiḥ sarvaiḥ samāyuktaḥ pumān ity abhidhīyate
     trivargo 'tra sukhaṃ duḥkhaṃ jīvitaṃ maraṇaṃ tathā
ya idaṃ veda tattvena sa veda prabhavāpyayau
     pārāśaryeha boddhavyaṃ jñānānāṃ yac ca kiṃ cana
indriyair gṛhyate yad yat tat tad vyaktam iti sthitiḥ
     avyaktam iti vijñeyaṃ liṅgagrāhyam atīndriyam
indriyair niyatair dehī dhārābhir iva tarpyate
     loke vitatam ātmānaṃ lokaṃ cātmani paśyati
parāvaradṛśaḥ śaktir jñānavelāṃ na paśyati
     paśyataḥ sarvabhūtāni sarvāvasthāsu sarvadā
brahmabhūtasya saṃyogo nāśubhenopapadyate
     jñānena vividhān kleśān ativṛttasya mohajān
     loke buddhiprakāśena lokamārgo na riṣyate
anādi nidhanaṃ jantum ātmani sthitam avyayam
     akartāram amūrtaṃ ca bhagavān āha tīrthavit
yo jantuḥ svakṛtais tais taiḥ karmabhir nityaduḥkhitaḥ
     sa duḥkhapratighātārthaṃ hanti jantūn anekadhā
tataḥ karma samādatte punar anyan navaṃ bahu
     tapyate 'tha punas tena bhuktvāpathyam ivāturaḥ
ajasram eva mohārto duḥkheṣu sukhasaṃjñitaḥ
     badhyate mathyate caiva karmabhir manthavat sadā
tato nivṛtto bandhāt svāt karmaṇām udayād iha
     paribhramati saṃsāraṃ cakravad bahu vedanaḥ
sa tvaṃ nivṛttabandhus tu nivṛttaś cāpi karmataḥ
     sarvavit sarvajit siddho bhava bhāvavivarjitaḥ
saṃyamena navaṃ bandhaṃ nivartya tapaso balāt
     saṃprāptā bahavaḥ siddhim apy abādhāṃ sukhodayām
