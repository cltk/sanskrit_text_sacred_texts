[vyāsa]
      gandhān rasān nānurundhyāt sukhaṃ vā; nālaṃkārāṃś cāpnuyāt tasya tasya
      mānaṃ ca kīrtiṃ ca yaśaś ca necchet; sa vai pracāraḥ paśyato brāhmaṇasya
sarvān vedān adhīyīta śuśrūsur brahmacaryavān
      ṛco yajūṃsi sāmāni na tena na sa brāhmaṇaḥ
jñātivat sarvabhūtānāṃ sarvavit sarvavedavit
      nākāmo mriyate jātu na tena na ca brāhmaṇaḥ
iṣṭīś ca vividhāḥ prāpya kratūṃś caivāptadakṣiṇān
      naiva prāpnoti brāhmaṇyam abhidhyānāt kathaṃ cana
yadā cāyaṃ na bibheti yadā cāsmān na bibhyati
      yadā necchati na dveṣṭi brahma saṃpadyate tadā
yadā na kurute bhāvaṃ sarvabhūteṣu pāpakam
      karmaṇā manasā vācā brahma saṃpadyate tadā
kāmabandhanam evaikaṃ nānyad astīha bandhanam
      kāmabandhana mukto hi brahmabhūyāya kalpate
kāmato mucyamānas tu dhūmrābhrād iva candramaḥ
      virajāḥ kāmam ākāṅkṣan dhīro dhairyeṇa vartate
āpūryamāṇam acalapratiṣṭhaṃ; samudram āpaḥ praviśanti yadvat
      sa kāmakānto na tu kāmakāmaḥ; sa vai lokāt svargam upaiti dehī
vedasyopaniṣat satyaṃ satyasyopaniṣad damaḥ
     damasyopaniṣad dānaṃ dānasyopaniṣat tapaḥ
tapasopaniṣat tyāgas tyāgasyopaniṣat sukham
     sukhasyopaniṣat svargaḥ svargasyopaniṣac chamaḥ
kledanaṃ śokamanasoḥ saṃtāpaṃ tṛṣṇayā saha
     sattvam icchasi saṃtoṣāc chānti lakṣaṇam uttamam
viśoko nirmamaḥ śāntaḥ prasannātmātmavittamaḥ
     so bhir lakṣaṇavān etaiḥ samagraḥ punar eṣyati
so bhiḥ sattvaguṇopetaiḥ prājñair adhikamantribhiḥ
     ye viduḥ pretya cātmānam ihasthāṃs tāṃs tathā viduḥ
akṛtrimam asaṃhāryaṃ prākṛtaṃ nirupaskṛtam
     adhyātmaṃ sukṛtaprajñaḥ sukham avyayam aśnute
niṣpracāraṃ manaḥ kṛtvā pratiṣṭhāpya ca sarvataḥ
     yām ayaṃ labhate tuṣṭiṃ sā na śakyam ato 'nyathā
yena tṛpyaty abhuñjāno yena tuṣyaty avittavān
     yenāsneho balaṃ dhatte yas taṃ veda sa vedavit
saṃgopya hy ātmano dvārāṇy apidhāya vicintayan
     yo hy āste brāhmaṇaḥ śiṣṭaḥ sa ātmaratir ucyate
samāhitaṃ pare tattve kṣīṇakāmam avasthitam
     sarvataḥ sukham anveti vapuś cāndramasaṃ yathā
saviśeṣāṇi bhūtāni guṇāṃś cābhajato muneḥ
     sukhenāpohyate duḥkhaṃ bhāskareṇa tamo yathā
tam atikrānta karmāṇam atikrānta guṇakṣayam
     brāhmaṇaṃ viṣayāśliṣṭaṃ jarāmṛtyū na vindataḥ
sa yadā sarvato muktaḥ samaḥ paryavatiṣṭhate
     indriyāṇīndriyārthāṃś ca śarīrastho 'tivartate
kāraṇaṃ paramaṃ prāpya atikrāntasya kāryatām
     punarāvartanaṃ nāsti saṃprāptasya parāt param
