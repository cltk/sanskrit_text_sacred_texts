[vai]
      tato rājñaḥ suto jyeṣṭhaḥ prāviśat pṛthivīṃ jayaḥ
      so 'bhivādya pituḥ pādau dharmarājam apaśyata
sa taṃ rudhirasaṃsiktam anekāgram anāgasam
      bhūmāv āsīnam ekānte sairandhryā samupasthitam
tataḥ papraccha pitaraṃ tvaramāṇa ivottaraḥ
      kenāyaṃ tāḍito rājan kena pāpam idaṃ kṛtam
[virāṭa]
      mayāyaṃ tāḍito jihmo na cāpy etāvad arhati
      praśasyamāne yaḥ śūre tvayi ṣaṇḍhaṃ praśaṃsati
[uttara]
      akāryaṃ te kṛtaṃ rājan kṣipram eva prasādyatām
      mā tvā brahma viṣaṃ ghoraṃ sa mūlam api nirdahet
[vai]
      saputrasya vacaḥ śrutvā virāṭo rāṣṭravardhanaḥ
      kṣamayām āsa kaunteyaṃ bhasma channam ivānalam
kṣamayantaṃ tu rājānaṃ pāṇḍavaḥ pratyabhāṣata
      ciraṃ kṣāntam idaṃ rājan na manyur vidyate mama
yadi hy etat pated bhūmau rudhiraṃ mama nastataḥ
      sarāṣṭras tvaṃ mahārāja vinaśyethā na saṃśayaḥ
na dūṣayāmi te rājan yac ca hanyād adūṣakam
      balavantaṃ mahārāja kṣipraṃ dāruṇam āpnuyāt
śoṇite tu vyatikrānte praviveśa bṛhannaḍā
     abhivādya virāṭaṃ ca kaṅkaṃ cāpy upatiṣṭhata
kṣamayitvā tu kauravyaṃ raṇād uttaram āgatam
     praśaśaṃsa tato matsyaḥ śṛṇvataḥ savyasācinaḥ
tvayā dāyādavān asmi kaikeyīnandivardhana
     tvayā me sadṛśaḥ putro na bhūto na bhaviṣyati
padaṃ padasahasreṇa yaś caran nāparādhnuyāt
     tena karṇena te tāta katham āsīt samāgamaḥ
manuṣyaloke sakale yasya tulyo na vidyate
     yaḥ samudra ivākṣobhyaḥ kālāgnir iva duḥsahaḥ
     tena bhīṣmeṇa te tāta katham āsīt samāgamaḥ
ācāryo vṛṣṇivīrāṇāṃ pāṇḍavānāṃ ca yo dvijaḥ
     sarvakṣatrasya cācāryaḥ sarvaśasta bhṛtāṃ varaḥ
     tena droṇena te tāta katham āsīt samāgamaḥ
ācārya putro yaḥ śūraḥ sarvaśasta bhṛtām api
     aśvatthāmeti vikhyātaḥ kathaṃ tena samāgamaḥ
raṇe yaṃ prekṣya sīdanti hṛtasvā vaṇijo yathā
     kṛpeṇa tena te tāta katham āsīt samāgamaḥ
parvataṃ yo 'bhividhyeta rājaputro maheṣubhiḥ
     duryodhanena te tāta katham āsīt samāgamaḥ
[uttara]
     na mayā nirjitā gāvo na mayā nirjitāḥ pare
     kṛtaṃ tu karma tat sarvaṃ devaputreṇa kena cit
sa hi bhītaṃ dravantaṃ māṃ devaputro nyavārayat
     sa cātiṣṭhad rathopasthe vajrahastanibho yuvā
tena tā nirjitā gāvas tena te kuravo jitāḥ
     tasya tat karma vīrasya na mayā tāta tat kṛtam
sa hi śāradvataṃ droṇaṃ droṇaputraṃ ca vīryavān
     sūtaputraṃ ca bhīṣmaṃ ca cakāra vimukhāñ śaraiḥ
duryodhanaṃ ca samare sa nāgam iva yūthapam
     prabhagnam abravīd bhītaṃ rājaputraṃ mahābalam
na hāstinapure trāṇaṃ tava paśyāmi kiṃ cana
     vyāyāmena parīpsasva jīvitaṃ kauravātma ja
na mokṣyase palāyaṃs tvaṃ rājan yuddhe manaḥ kuru
     pṛthivīṃ bhokṣyase jitvā hato vā svargam āpsyasi
sa nivṛtto naravyāghro muñcan vajranibhāñ śarān
     sacivaiḥ saṃvṛto rājā rathe nāga iva śvasan
tatra me romaharṣo 'bhūd ūrustambhaś ca māriṣa
     yad abhraghanasaṃkāśam anīkaṃ vyadhamac charaiḥ
tat praṇudya rathānīkaṃ siṃhasaṃhanano yuvā
     kurūṃs tān prahasan rājan vāsāṃsy apaharad balī
ekena tena vīreṇa ṣaḍ rathāḥ parivāritāḥ
     śārdūleneva mattena mṛgās tṛṇacarā vane
[virāṭa]
     kva sa vīro mahābāhur devaputro mahāyaśāḥ
     yo me dhanam avājaiṣīt kurubhir grastam āhave
icchām itam ahaṃ draṣṭum arcituṃ ca mahābalam
     yena me tvaṃ ca gāvaś ca rakṣitā deva sūnunā
[uttara]
     antardhānaṃ gatas tāta devaputraḥ pratāpavān
     sa tu śvo vā paraṣvo vā manye prādur bhaviṣyati
[vai]
     evam ākhyāyamānaṃ tu channaṃ satreṇa pāṇḍavam
     vasantaṃ tatra nājñāsīd virāṭaḥ pārtham arjunam
tataḥ pārtho 'bhyanujñāto virāṭena mahātmanā
     pradadau tānivāsāṃsi virāṭa duhituḥ svayam
uttarā tu mahārhāṇi vividhāni tanūni ca
     pratigṛhyābhavat prītā tani vāsāṃsi bhāminī
mantrayitvā tu kaunteya uttareṇa rahas tadā
     itikartavyatāṃ sarvāṃ rājany atha yudhiṣṭhire
tatas tathā tad vyadadhād yathāvat puruṣarṣabha
     saha putreṇa matsyasya prahṛṣṭo bharatarṣabhaḥ
