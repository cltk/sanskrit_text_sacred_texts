[s]
      tad balaṃ sumahad dīrṇaṃ tvadīyaṃ prekṣya vīryavān
      dadhāraiko raṇe pāṇḍūn vṛṣaseno 'stramāyayā
śarā daśa diśo muktā vṛṣasenena māriṣa
      vicerus te vinirbhidyanara vājirathadvipān
tasya dīptā mahābāṇā viniśceruḥ sahasraśaḥ
      bhānor iva mahābāho grīṣma kāle marīcayaḥ
tenārditā mahārāja rathinaḥ sādhinas tathā
      nipetur urvyāṃ sahasā vātanunnā iva drumāḥ
hayaughāṃś ca rathaughāṃś ca gajaughāṃś ca samantataḥ
      apātayad raṇe rājañ śataśo 'tha sahasraśaḥ
dṛṣṭvā tam evaṃ samare vicarantam abhītavat
      sahitāḥ sarvarājānaḥ parivavruḥ samantataḥ
nākulis tu śatānīko vṛṣasenaṃ samabhyayāt
      vivyādha cainaṃ daśabhir nārācair marmabhedibhiḥ
tasya karṇātmajaś cāpaṃ chittvā ketum apātayat
      taṃ bhrātaraṃ parīpsanto draupadeyāḥ samabhyayuḥ
karṇātmajaṃ śaravrātaiś cakruś cādṛśyam añjasā
      tān nadanto 'bhyadhāvanta droṇaputra mukhā rathāḥ
chādayanto mahārāja draupadeyān mahārathān
     śarair nānāvidhais tūrṇaṃ parvatāñ jaladā iva
tān pāṇḍavāḥ pratyagṛhṇaṃs tvaritāḥ putragṛddhinaḥ
     pāñcālāḥ kekayā matsyāḥ sṛñjayāṃś codyatāyudhāḥ
tad yuddham abhavad ghoraṃ tumulaṃ lomaharṣaṇam
     tvadīyaiḥ pāṇḍuputrāṇāṃ devānām iva dānavaiḥ
evam uttamasaṃrambhā yuyudhuḥ kurupāṇḍavāḥ
     parasparam udīkṣantaḥ parasparakṛtāgasaḥ
teṣāṃ dadṛśire kopād vapūṃṣy amitatejasām
     yuyutsūnām ivākāśe patatrivarabhoginām
bhīmakarṇa kṛpa droṇa drauṇipārṣata sātyakaiḥ
     babhāse sa raṇoddeśaḥ kālasūryair ivoditaiḥ
tadāsīt tumulaṃ yuddhaṃ nighnatām itaretaram
     mahābalānāṃ balibhir dānavānāṃ yathā suraiḥ
tato yudhiṣṭhirānīkam uddhūtārṇava nisvanam
     tvadīyam avadhīt sainyaṃ saṃpradruta mahāratham
tat prabhagnaṃ balaṃ dṛṣṭvā śatrubhir bhṛśam arditam
     alaṃ drutena vaḥ śūrā iti droṇo 'bhyabhāṣata
tataḥ śoṇa hayaḥ kruddhaś caturdanta iva dvipaḥ
     praviśya pāṇḍavānīkaṃ yudhiṣṭhiram upādravat
tam avidhyac chitair bāṇaiḥ kaṅkapatrair yudhiṣṭhiraḥ
     tasya droṇo dhanuś chittvā taṃ drutaṃ samupādravat
cakrarakṣaḥ kumāras tu pāñcālānāṃ yaśaḥ karaḥ
     dadhāra droṇam āyāntaṃ veleva saritāṃ patim
droṇaṃ nivāritaṃ dṛṣṭvā kumāreṇa dvijarṣabham
     siṃhanāda ravo hy āsīt sādhu sādhv iti bhāṣatām
kumāras tu tato droṇaṃ sāyakena mahāhave
     vivyādhorasi saṃkruddhaḥ siṃhavac cānadan muhuḥ
saṃvārya tu raṇe droṇaḥ kumāraṃ vai mahābalaḥ
     śarair anekasāhasraiḥ kṛtahasto jitaklamaḥ
taṃ śūram ārya vratinam astrārtha kṛtaniśramam
     cakrarakṣam apāmṛdnāt kumāraṃ dvijasattamaḥ
sa madhyaṃ prāpya senāyāḥ sarvāḥ paricaran diśaḥ
     tava sainyasya goptāsīd bhāradvājo ratharṣabhaḥ
śikhaṇḍinaṃ dvādaśabhir viṃśatyā cottamaujasam
     nakulaṃ pañcabhir viddhvā sahadevaṃ ca saptabhiḥ
yudhiṣṭhiraṃ dvādaśabhir draupadeyāṃs tribhis tribhiḥ
     sātyakiṃ pañcabhir viddhvā matsyaṃ ca daśabhiḥ śaraiḥ
vyakṣobhayad raṇe yodhān yathāmukhyān abhidravan
     abhyavartata saṃprepsuḥ kuntīputraṃ yudhiṣṭhiram
yugaṃdharas tato rājan bhāradvājaṃ mahāratham
     vārayām āsa saṃkruddhaṃ vātoddhūtam ivārṇavam
yudhiṣṭhiraṃ sa viddhvā tu śaraiḥ saṃnataparvabhiḥ
     yugaṃdharaṃ ca bhallena rathanīḍād apāharat
tato virāṭadrupadau kekayāḥ sātyakiḥ śibiḥ
     vyāghradattaś ca pāñcālyaḥ siṃhasenaś ca vīryavān
ete cānye ca bahavaḥ parīpsanto yudhiṣṭhiram
     āvavrus tasya panthānaṃ kirantaḥ sāyakān bahūn
vyāghradattaś ca pāñcālyo droṇaṃ vivyādha mārgaṇaiḥ
     pañcāśadbhiḥ śitai rājaṃs tata uccukruśur janāḥ
tvaritaṃ siṃhasenas tu droṇaṃ viddhvā mahāratham
     prāhasat sahasā hṛṣṭas trāsayan vai yatavratam
tato visphārya nayane dhanurjyām avamṛjya ca
     talaśabdaṃ mahat kṛtvā droṇas taṃ samupādravat
tatas tu siṃhasenasya śiraḥ kāyāt sakuṇḍalam
     vyāghradattasya cākramya bhallābhyām aharad balī
tān pramṛdya śaravrātaiḥ pāṇḍavānāṃ mahārathān
     yudhiṣṭhira samabhyāśe tasthau mṛtyur ivāntakaḥ
tato 'bhavan mahāśabdo rājan yaudhiṣṭhire bale
     hṛto rājeti yodhānāṃ samīpasthe yatavrate
abruvan sainikās tatra dṛṣṭvā droṇasya vikramam
     adya rājā dhārtarāṣṭraḥ kṛtārtho vai bhaviṣyati
     āgamiṣyati no nūnaṃ dhārtarāṣṭrasya saṃyuge
evaṃ saṃjalpatāṃ teṣāṃ tāvakānāṃ mahārathaḥ
     āyāj javena kauneyo rathaghoṣeṇa nādayan
śoṇitodāṃ rathāvartāṃ kṛtvā viśasane nadīm
     śūrāsthi cayasaṃkīrṇāṃ pretakūlāpahāriṇīm
tāṃ śaraughamahāphenāṃ prāsamatsyasamākulām
     nadīm uttīrya vegena kurūn vidrāvya pāṇḍavaḥ
tataḥ kirīṭī sahasā droṇānīkam upādravat
     chādayann iṣujālena mahatā mohayann iva
śīghram abhyasyato bāṇān saṃdadhānasya cāniśam
     nāntaraṃ dadṛśe kaś cit kaunteyasya yaśasvinaḥ
na diśo nāntarikṣaṃ ca na dyaur naiva ca medinī
     adṛśyata mahārāja bāṇabhūtam ivābhavat
nādṛśyata tadā rājaṃs tatra kiṃ cana saṃyuge
     bāṇāndha kāre mahati kṛte gāṇḍīvadhanvanā
sūrye cāstam anuprāpte rajasā cābhisaṃvṛte
     nājñāyata tadā śatrur na suhṛn na ca kiṃ cana
tato 'vahāraṃ cakrus te droṇaduryodhanādayaḥ
     tān viditvā bhṛśaṃ trastān ayuddhamanasaḥ parān
svāny anīkāni bībhatsuḥ śanakair avahārayat
     tato 'bhituṣṭuvuḥ pārthaṃ prahṛṣṭāḥ pāṇḍusṛñjayāḥ
     pāñcālāś ca manojñābhir vāgbhiḥ sūryam ivarṣayaḥ
evaṃ svaśibiraṃ prāyāj jitvā śatrūn dhanaṃjayaḥ
     pṛṣṭhataḥ sarvasainyānāṃ mudito vai sa keśavaḥ
masāragalvarkasuvarṇarūpyair; vajrapravāla sphaṭikaiś ca mukhyaiḥ
     citre rathe pāṇḍusuto babhāse; nakṣatracire viyatīva candraḥ
