[s]
      prayāte tava sainyaṃ tu yuyudhāne yuyutsayā
      dharmarājo mahārāja svenānīkena saṃvṛtaḥ
      prāyād droṇa rathaprepsur yuyudhānasya pṛṣṭhataḥ
tataḥ pāñcālarājasya putraḥ samaradurmadaḥ
      prākrośat pāṇḍavānīke vasu dānaś ca pārthivaḥ
āgacchata praharata drutaṃ viparidhāvata
      yathāsukhena gaccheta sātyakir yuddhadurmadaḥ
mahārathā hi bahavo yatiṣyanty asya nirjaye
      iti bruvanto vegena samāpetur balaṃ tava
vayaṃ pratijigīṣantas tatra tān samabhidrutāḥ
      tataḥ śabdo mahān āsīd yuyudhāna rathaṃ prati
prakampyamānā mahatī tava putrasya vāhinī
      sātvatena mahārāja śatadhābhivyadīryata
tasyāṃ vidīryamāṇāyāṃ śineḥ pautro mahārathaḥ
      sapta vīrān maheṣvāsān agrānīke vyapothayat
te bhītā mṛdyamānāś ca pramṛṣṭā dīrghabāhunā
      āyodhanaṃ jahur vīrā dṛṣṭvā tam atimānuṣam
rathair vimathitākṣaiś ca bhagnanīḍaiś ca māriṣa
      cakrair vimathitaiś chinnair dhvajaiś ca vinipātitaiḥ
anukarṣaiḥ patākābhiḥ śiras trāṇaiḥ sa kāñcanaiḥ
     bāhubhiś candanādigdhaiḥ sāṅgadaiś ca viśāṃ pate
hastihastopamaiś cāpi bhujagābhoga saṃnibhaiḥ
     ūrubhiḥ pṛthivī channā manujānāṃ narottama
śaśāṅkasaṃnikāśaiś ca vadanaiś cārukuṇḍalaiḥ
     patitair vṛṣabhākṣāṇāṃ babhau bhārata medinī
gajaiś ca bahudhā chinnaiḥ śayānaiḥ parvatopamaiḥ
     rarājātibhṛśaṃ bhūmir vikīrṇair iva parvataiḥ
tapanīyamayair yoktrairmuktā jālavibhūṣitaiḥ
     uraś chadair vicitraiś ca vyaśobhanta turaṃgamāḥ
     gatasattvā mahīṃ prāpya pramṛṣṭā dīrghabāhunā
nānāvidhāni sainyāni tava hatvā tu sātvataḥ
     praviṣṭas tāvakaṃ sainyaṃ drāvayitvā camūṃ bhṛśam
tatas tenaiva mārgeṇa yena yāto dhanaṃjayaḥ
     iyeṣa sātyakir gantuṃ tato droṇena vāritaḥ
bharadvājaṃ samāsādya yuyudhānas tu māriṣa
     nābhyavartata saṃkruddho velām iva jalā śayaḥ
nivārya tu raṇe droṇo yuyudhānaṃ mahāratham
     vivyādha niśitair bāṇaiḥ pañcabhir marmabhedibhiḥ
sātyakis tu raṇe droṇaṃ rājan vivyādha saptabhiḥ
     hemapuṅkhaiḥ śilā dhautaiḥ kaṅkabarhiṇa vājitaiḥ
taṃ ṣaḍbhiḥ sāyakair droṇaḥ sāśvayantāram ārdayat
     sa taṃ na mamṛṣe droṇaṃ yuyudhāno mahārathaḥ
siṃhanādaṃ tataḥ kṛtvā droṇaṃ vivyādha sātyakiḥ
     daśabhiḥ sāyakaiś cānyaiḥ ṣaḍbhir aṣṭābhir eva ca
yuyudhānaḥ punar droṇaṃ vivyādha daśabhiḥ śaraiḥ
     ekena sārathiṃ cāsya caturbhiś caturo hayān
     dhvajam ekena bāṇena vivyādha yudhi māriṣa
taṃ droṇaḥ sāśvayantāraṃ sa rathadhvajam āśugaiḥ
     tvaran prācchādayad bāṇaiḥ śalabhānām iva vrajaiḥ
tathaiva yuyudhāno 'pi droṇaṃ bahubhir āśugaiḥ
     prācchādayad asaṃbhrāntas tato droṇa uvāca ha
tavācāryo raṇaṃ hitvā gataḥ kāpuruṣo yathā
     yudhyamānaṃ hi māṃ hitvā pradakṣiṇam avartata
tvaṃ hi me yudhyato nādya jīvan mokṣyasi mādhava
     yadi māṃ tvaṃ raṇe hitvā na yāsy ācāryavad drutam
[sātyaki]
     dhanaṃjayasya padavīṃ dharmarājasya śāsanāt
     gacchāmi svasti te brahman na me kālātyayo bhavet
[s]
     etāvad uktvā śaineya ācāryaṃ parivarjayan
     prayātaḥ sahasā rājan sārathiṃ cedam abravīt
droṇaḥ kariṣyate yatnaṃ sarvathā mama vāraṇe
     yatto yāhi raṇe sūta śṛṇu cedaṃ vacaḥ param
etad ālokyate sainyam āvantyānāṃ mahāprabham
     asyānantaratas tv etad dākṣiṇātyaṃ mahābalam
tadanantaram etac ca bāhlikānāṃ balaṃ mahat
     bāhlikābhyāśato yuktaṃ karṇasyāpi mahad balam
anyonyena hi sainyāni bhinnāny etāni sārathe
     anyonyaṃ samupāśritya na tyakṣyanti raṇājiram
etad antaram āsādya codayāśvān prahṛṣṭavat
     madhyamaṃ javam āsthāya vaha mām atra sārathe
bāhlikā yatra dṛśyante nānāpraharaṇodyatāḥ
     dākṣiṇātyāś ca bahavaḥ sūtaputra purogamāḥ
hastyaśvarathasaṃbādhaṃ yac cānīkaṃ vilokyate
     nānādeśasamutthaiś ca padātibhir adhiṣṭhitam
etāvad uktvā yantāraṃ brahmāṇaṃ parivarjayan
     sa vyatīyāya yatrograṃ karṇasya sumahad balam
taṃ droṇo 'nuyayau kruddho vikiran viśikhān bahūn
     yuyudhānaṃ mahābāhuṃ gacchantam anivartinam
karṇasya sainyaṃ sumahad abhihatya śitaiḥ śaraiḥ
     prāviśad bhāratīṃ senām aparyantāṃ sa sātyakiḥ
praviṣṭe yuyudhāne tu sainikeṣu druteṣu ca
     amarṣī kṛtavarmā tu sātyakiṃ paryavārayat
tam āpatantaṃ viśikhaiḥ ṣaḍbhir āhatya sātyakiḥ
     caturbhiś caturo 'syāśvān ājaghānāśu vīryavān
tataḥ punaḥ ṣoḍaśabhir nataparvabhir āśugaiḥ
     sātyakiḥ kṛtavarmāṇaṃ pratyavidhyat stanāntare
sa tudyamāno viśikhair bahubhis tigmatejanaiḥ
     sātvatena mahārāja kṛtavarmā na cakṣame
sa vatsadantaṃ saṃdhāya jihmagānala saṃnibham
     ākṛṣya rājann ākarṇād vivyādhorasi sātyakim
sa tasya devāvaraṇaṃ bhittvā dehaṃ ca sāyakaḥ
     sa patrapuṅkhaḥ pṛthivīṃ viveśa rudhirokṣitaḥ
athāsya bahubhir bāṇair acchinat paramāstravit
     samārgaṇa guṇaṃ rājan kṛtavarmā śarāsanam
vivyādha ca raṇe rājan sātyakiṃ satyavikramam
     daśabhir viśikhais tīkṣṇair abhikruddhaḥ stanāntare
tataḥ praśīrṇe dhanuṣi śaktyā śaktimatāṃ varaḥ
     abhyahan dakṣiṇaṃ bāhuṃ sātyakiḥ kṛtavarmaṇaḥ
tato 'nyat sudṛḍhaṃ vīro dhanur ādāya sātyakiḥ
     vyasṛjad viśikhāṃs tūrṇaṃ śataśo 'tha sahasraśaḥ
sa rathaṃ kṛtavarmāṇaṃ samantāt paryavākirat
     chādayitvā raṇe 'tyarthaṃ hārdikyaṃ tu sa sātyakiḥ
athāsya bhallena śiraḥ sāratheḥ samakṛntata
     sa papāta hataḥ sūto hārdikyasya mahārathāt
     tatas te yantari hate prādravaṃs turagā bhṛśam
atha bhojas tv asaṃbhrānto nigṛhya turagān svayam
     tasthau śaradhanuṣpāṇis tat sainyāny abhyapūjayan
sa muhūrtam ivāśvasya sadaśvān samacodayat
     vyapetabhīr amitrāṇām āvahat sumahad bhayam
     sātyakiś cābhyagāt tasmāt sa tu bhīmam upādravat
yuyudhāno 'pi rājendra droṇānīkād viniḥsṛtaḥ
     prayayau tvaritas tūrṇaṃ kāmbojānāṃ mahācamūm
sa tatra bahubhiḥ śūraiḥ saṃniruddho mahārathaiḥ
     na cacāla tadā rājan sātyakiḥ satyavikramaḥ
saṃdhāya ca camūṃ droṇo bhoje bhāraṃ niveśya ca
     anvadhāvad raṇe yatto yuyudhānaṃ yuyutsayā
tathā tam anudhāvantaṃ yuyudhānasya pṛṣṭhataḥ
     nyavārayanta saṃkruddhāḥ pāṇḍusainye bṛhattamāḥ
samāsādya tu hārdikyaṃ rathānāṃ parvaraṃ ratham
     pāñcālā vigatotsāhā bhīmasenapurogamāḥ
     vikramya vāritā rājan vīreṇa kṛtavarmaṇā
yatamānāṃs tu tān sarvān īṣad vigatacetasaḥ
     abhitastāñ śaraugheṇa klāntavāhān avārayat
nigṛhītās tu bhojena bhojānīkepsavo raṇe
     atiṣṭhann āryavad vīrāḥ prārthayanto mahad yaśaḥ
