[s]
      abhimanyur mahārāja tava putram ayodhayat
      mahatyā senayā yukto bhīṣmahetoḥ parākramī
duryodhano raṇe kārṣṇiṃ navabhir nava parvabhiḥ
      ājaghāna raṇe kruddhaḥ punaś cainaṃ tribhiḥ śaraiḥ
tasya śaktiṃ raṇe kārṣṇir mṛtyor ghorām iva svasām
      preṣayām āsa saṃkruddho duryodhana rathaṃ prati
tām āpatantīṃ sahasā ghorarūpāṃ viśāṃ pate
      dvidhā ciccheda te putraḥ kṣurapreṇa mahārathaḥ
tāṃ śaktiṃ patitāṃ dṛṣṭvā kārṣṇiḥ paramakopanaḥ
      duryodhanaṃ tribhir bāṇair bāhvor urasi cārpayat
punaś cainaṃ śarair ghorair ājaghāna stanāntare
      daśabhir bharataśreṣṭha duryodhanam amarṣaṇam
tad yuddham abhavad ghoraṃ citrarūpaṃ ca bhārata
      īkṣitṛprītijananaṃ sarvapārthivapūjitam
bhīṣmasya nidhanārthāya pārthasya vijayāya ca
      yuyudhāte raṇe vīrau saubhadra kurupuṃgavau
sātyakiṃ rabhasaṃ yuddhe drauṇir brāhmaṇapuṃgavaḥ
      ājaghānorasi kruddho nārācena paraṃtapaḥ
śaineyo 'pi guroḥ putraṃ sarvamarmasu bhārata
     atāḍayad ameyātmā navabhiḥ kaṅkapatribhiḥ
aśvatthāmā tu samare sātyakiṃ navabhiḥ śaraiḥ
     triṃśatā ca punas tūrṇaṃ bāhvor urasi cārpayat
so 'tividdho maheṣvāso droṇaputreṇa sātvataḥ
     droṇaputraṃ tribhir bāṇair ājaghāna mahāyaśāḥ
pauravo dhṛṣṭaketuṃ ca śarair āsādya saṃyuge
     bahudhā dārayāṃ cakre maheṣvāsaṃ mahāratham
tathaiva pauravaṃ yuddhe dhṛṣṭaketur mahārathaḥ
     triṃśatā niśitair bāṇair vivyādha sumahābalaḥ
pauravas tu dhanuś chittvā dhṛṣṭaketor mahārathaḥ
     nanāda balavan nādaṃ vivyādha daśabhiḥ śaraiḥ
so 'nyat kārmukam ādāya pauravaṃ niśitaiḥ śaraiḥ
     ājaghāna mahārāja trisaptatyā śilīmukhaiḥ
tau tu tatra maheṣvāsau mahāmātrau mahārathau
     mahatā śaravarṣeṇa parasparam avarṣatām
anyonyasya dhanuś chittvā hayān hatvā ca bhārata
     virathāv asiyuddhāya saṃgatau tau mahārathau
ārṣabhe carmaṇī citre śatacandra pariṣkṛte
     tārakā śatacitrau ca nistriṃśau sumahāprabhau
pragṛhya vimalau rājaṃs tāv anyonyam abhidrutau
     vāśitā saṃgame yattau siṃhāv iva mahāvane
maṇḍalāni vicitrāṇi gatapratyāgatāni ca
     ceratur darśayantau ca prārthayantau parasparam
pauravo dhṛṣṭaketuṃ tu śaṅkhadeśe mahāsinā
     tāḍayām āsa saṃkruddhas tiṣṭha tiṣṭheti cābravīt
cedirājo 'pi samare pauravaṃ puruṣarṣabham
     ājaghāna śitāgreṇa jatru deśe mahāsinā
tāv anyonyaṃ mahārāja samāsādya mahāhave
     anyonyavegābhihatau nipetatur ariṃdamau
tataḥ svaratham āropya pauravaṃ tanayas tava
     jayatseno rathe rājann apovāha raṇājirāt
dhṛṣṭaketuṃ ca samare mādrīputraḥ paraṃtapaḥ
     apovāha raṇe rājan sahadevaḥ pratāpavān
citrasenaḥ suśarmāṇaṃ viddhvā navabhir āśugaiḥ
     punar vivyādha taṃ ṣaṣṭyā punaś ca navabhiḥ śaraiḥ
suśarmā tu raṇe kruddhas tava putraṃ viśāṃ pate
     daśabhir daśabhiś caiva vivyādha niśitaiḥ śaraiḥ
citrasenaś ca taṃ rājaṃs triṃśatā nataparvaṇām
     ājaghāna raṇe kruddhaḥ sa ca taṃ pratyavidhyata
     bhīṣmasya samare rājan yaśo mānaṃ ca vardhayan
saubhadro rājaputraṃ tu bṛhadbalam ayodhayat
     ārjuniṃ kosalendras tu viddhvā pañcabhir āyasaiḥ
     punar vivyādha viṃśatyā śaraiḥ saṃnataparvabhiḥ
bṛhadbalaṃ ca saubhadro viddhvā navabhir āyasaiḥ
     nākampayata saṃgrāme vivyādha ca punaḥ punaḥ
kausalyasya punaś cāpi dhanuś ciccheda phālguṇiḥ
     ājaghāna śaraiś caiva triṃśatā kaṅkapatribhiḥ
so 'nyat kārmukam ādāya rājaputro bṛhadbalaḥ
     phālguṇiṃ samare kruddho vivyādhabahubhiḥ śaraiḥ
tayor yuddhaṃ samabhavad bhīṣmahetoḥ paraṃtapa
     saṃrabdhayor mahārāja samare citrayodhinoḥ
     yathā devāsure yuddhe maya vāsavayor abhūt
bhīmaseno gajānīkaṃ yodhayan bahv aśobhata
     yathā śakro vajrapāṇir dārayan parvatottamān
te vadhyamānā bhīmena mātaṅgā girisaṃnibhāḥ
     nipetur urvyāṃ sahitā nādayanto vasuṃdharām
girimātrā hi te nāgā bhinnāñjanacayopamāḥ
     virejur vasudhāṃ prāpya vikīrṇā iva parvataḥ
yudhiṣṭhiro maheṣvāso madrarājānam āhave
     mahatyā senayā guptaṃ pīḍayām āsa saṃgataḥ
madreśvaraś ca samare dharmaputraṃ mahāratham
     pīḍayām āsa saṃrabdho bhīṣmahetoḥ parākramī
virāṭaṃ saindhavo rājā viddhvā saṃnataparvabhiḥ
     navabhiḥ sāyakais tīkṣṇais triṃśatā punar ardayat
virāṭaś ca mahārāja saindhavaṃ vāhinīmukhe
     triṃśatā niśitair bāṇair ājaghāna stanāntare
citrakārmukanistriṃśau citravarmāyudha dhvajau
     rejatuś citrarūpau tau saṃgrāme matsyasaindhavau
droṇaḥ pāñcāla putreṇa samāgamya mahāraṇe
     mahāsamudayaṃ cakre śaraiḥ saṃnataparvabhiḥ
tato droṇo mahārāja pārṣatasya mahad dhanuḥ
     chittvā pañcāśateṣūṇāṃ pārṣataṃ samavidhyata
so 'nyat kārmukam ādāya pārṣataḥ paravīrahā
     droṇasya miṣato yuddhe preṣayām āsa sāyakān
tāñ śarāñ śarasaṃghais tu saṃnivārya mahārathaḥ
     droṇo drupadaputrāya prāhiṇot pañca sāyakān
tasya kruddho mahārāja pārṣataḥ paravīrahā
     droṇāya cikṣepa gadāṃ yamadaṇḍopamaṃ raṇe
tām āpatantīṃ sahasā hemapaṭṭa vibhūṣitām
     śaraiḥ pañcāśatā droṇo vārayām āsa saṃyuge
sā chinnā bahudhā rājan droṇa cāpacyutaiḥ śaraiḥ
     cūrṇīkṛtā viśīryantī papāta vasudhātale
gadāṃ vinihatāṃ dṛṣṭvā pārṣataḥ śatrusūdanaḥ
     droṇāya śaktiṃ cikṣepa sarvapāraśavīṃ śubhām
tāṃ droṇo navabhir bāṇaiś ciccheda yudhi bhārata
     pārṣataṃ ca maheṣvāsaṃ pīḍayām āsa saṃyuge
evam etan mahad yuddhaṃ droṇa pārṣatayor abhūt
     bhīṣmaṃ prati mahārāja ghorarūpāṃ bhayānakam
arjunaḥ prāpya gāṅgeyaṃ pīḍayan niśitaiḥ śaraiḥ
     abhyadravata saṃyattaṃ vane mattam iva dvipam
pratyudyayau ca taṃ pārthaṃ bhagadattaḥ pratāpavān
     tridhā bhinnena nāgena madāndhena mahābalaḥ
tam āpatantaṃ sahasā mahendra gajasaṃnibham
     paraṃ yatnaṃ samāsthāya bībhatsuḥ pratyapadyata
tato gajagato rājā bhagadattaḥ pratāpavān
     arjunaṃ śaravarṣeṇa vārayām āsa saṃyuge
arjunas tu raṇe nāgam āyāntaṃ rajatopamam
     vimalair āyasais tīkṣṇair avidhyata mahāraṇe
śikhaṇḍinaṃ ca kaunteyo yāhi yāhīty acodayat
     bhīṣmaṃ prati mahārāja jahy enam iti cābravīt
prāgjyotiṣas tato hitvā pāṇḍavaṃ pāṇḍupūrvaja
     prayayau tvarito rājan drupadasya rathaṃ prati
tato 'rjuno mahārāja bhīṣmam abhyadravad drutam
     śikhaṇḍinaṃ puraskṛtya tato yuddham avartata
tatas te tāvakāḥ śūrāḥ pāṇḍavaṃ rabhasaṃ raṇe
     sarve 'bhyadhāvan krośantas tad adbhutam ivābhavat
nānāvidhāny anīkāni putrāṇāṃ te janādhipa
     arjuno vyadhamat kāle divīvābhrāṇi mārutaḥ
śikhaṇḍī tu samāsādya bharatānāṃ pitāmaham
     iṣubhis tūrṇam avyagro bahubhiḥ sa samācinot
somakāṃś ca raṇe bhīṣmo jaghne pārtha padānugān
     nyavārayata sainyaṃ ca pāṇḍavānāṃ mahārathaḥ
rathāgnyagāraś cāpārcir asiśaktigadendhanaḥ
     śarasaṃgha mahājvālaḥ kṣatriyān samare 'dahat
yathā hi sumahān agniḥ kakṣe carati sānilaḥ
     tathā jajvāla bhīṣmo 'pi divyāny astrāṇy udīrayan
suvarṇapuṅkhair iṣubhiḥ śitaiḥ saṃnataparvabhiḥ
     nādayan sa diśo bhīṣmaḥ pradiśaś ca mahāyaśāḥ
pātayan rathino rājan gajāṃś ca saha sādibhiḥ
     muṇḍatālavanānīva cakāra sa rathavrajān
nirmanuṣyān rathān rājan gajān aśvāṃś ca saṃyuge
     cakāra sa tadā bhīṣmaḥ sarvaśastrabhṛtāṃ varaḥ
tasya jyātalanirghoṣaṃ visphūrjitam ivāśaneḥ
     niśamya sarvato rājan samakampanta sainikāḥ
amoghā hy apatan bāṇāḥ pitus te manujeśvara
     nāsajjanta śarīreṣu bhīṣmacāpacyutāḥ śarāḥ
nirmanuṣyān rathān rājan suyuktāñ javanair hayaiḥ
     vātāyamānān paśyāma hriyamāṇān viśāṃ pate
cedikāśikarūṣāṇāṃ sahasrāṇi caturdaśa
     mahārathāḥ samākhyātāḥ kulu putrās tanutyajaḥ
aparāvartinaḥ śūrāḥ suvarṇavikṛtadhvajāḥ
     saṃgrāme bhīṣmam āsādya sa vājirathakuñjarāḥ
     jagmus te paralokāya vyāditāsyam ivāntakam
na tatrāsīn mahārāja somakānāṃ mahārathaḥ
     yaḥ saṃprāpya raṇe bhīṣmaṃ jīvite sma mano dadhe
tāṃś ca sarvān raṇe yodhān pretarājapuraṃ prati
     nītān amanyanta janā dṛṣṭvā bhīṣmasya vikramam
na kaś cid enaṃ samare pratyudyāti mahārathaḥ
     ṛte pāṇḍusutaṃ vīraṃ śvetāśvaṃ kṛṣṇasārathim
     śikhaṇḍinaṃ ca samare pāñcālyam amitaujasam
śikhaṇḍī tu raṇe bhīṣmam āsādya bharatarṣabha
     daśabhir daśabhir bāṇair ājaghāna mahāhave
śikhaṇḍinaṃ tu gāṅgeyaḥ krodhadīptena cakṣuṣā
     avaikṣata kaṭākṣeṇa nirdahann iva bhārata
strītvaṃ tat saṃsmaran rājan sarvalokasya paśyataḥ
     na jaghāna raṇe bhīṣmaḥ sa ca taṃ nāvabuddhavān
arjunas tu mahārāja śikhaṇḍinam abhāṣata
     abhitvarasva tvarito jahi cainaṃ pitāmaham
kiṃ te vivakṣayā vīra jahi bhīṣmaṃ mahāratham
     na hy anyam anupaśyāmi kaṃ cid yaudhiṣṭhire bale
yaḥ śaktaḥ samare bhīṣmaṃ yodhayeta pitāmaham
     ṛte tvāṃ puruṣavyāghra satyam etad bravīmi te
evam uktas tu pārthena śikhaṇḍī bharatarṣabha
     śanair nānāvidhais tūrṇaṃ pitāmaham upādravat
acintayitvā tān bāṇān pitā devavratas tava
     arjunaṃ samare kruddhaṃ vārayām āsa sāyakaiḥ
tathaiva ca camūṃ sarvāṃ pāṇḍavānāṃ mahārathaḥ
     apraiṣīt samare tīkṣṇaiḥ paralokāya māriṣa
tathaiva pāṇḍavā rājan sainyena mahatā vṛtāḥ
     bhīṣmaṃ pracchādayām āsur meghā iva divākaram
sa samantāt parivṛto bhārato bharatarṣabha
     nirdadāha raṇe śūrān vanaṃ vahnir iva jvalan
tatādbhutam apaśyāma tava putrasya pauruṣam
     ayodhayata yat pārthaṃ jugopa ca yatavratam
karmaṇā tena samare tava putrasya dhanvinaḥ
     duḥśāsanasya tutuṣuḥ sarve lokā mahātmanaḥ
yad ekaḥ samare pārthān sānugān samayodhayat
     na cainaṃ pāṇḍavā yuddhe vāyarām āsur ulbaṇam
duḥśāsanena samare rathino virathī kṛtāḥ
     sādinaś ca mahārāja dantinaś ca mahābalāḥ
vinirbhinnāḥ śarais tīkṣṇair nipetur dharaṇītale
     śarāturās tathaivānye dantino vidrutā diśaḥ
yathāgnir indhanaṃ prāpya jvaled dīptārcir ulbaṇaḥ
     tathā jajvāla putras te pāṇḍavān vai vinirdahan
taṃ bhārata mahāmātraṃ pāṇḍavānāṃ mahārathaḥ
     jetuṃ notsahate kaś cin nāpy udyātuṃ kathaṃ cana
     ṛte mahendra tanayaṃ śvetāśvaṃ kṛṣṇasārathim
sa hi taṃ samare rājan vijitya vijayo 'rjunaḥ
     bhīṣmam evābhidudrāva sarvasainyasya paśyataḥ
vijitas tava putro 'pi bhīṣma bāhuvyapāśrayaḥ
     punaḥ punaḥ samāśvasya prāyudhyata raṇotkaṭaḥ
     arjunaṃ ca raṇe rājan yodhayan sa vyarājata
śikhaṇḍī tu raṇe rājan vivyādhaiva pitāmaham
     śarair aśanisaṃsparśais tathā sarpaviṣopamaiḥ
na ca te 'sya rujaṃ cakruḥ pitus tava janeśvara
     smayamānaś ca gāṅgeyas tān bāṇāñ jagṛhe tadā
uṣṇārtho hi naro yadvaj jaladhārāḥ patīcchati
    tathā jagrāha gāṅgeyaḥ śaradhārāḥ śikhaṇḍinaḥ
taṃ kṣatriyā mahārāja dadṛśur ghoram āhave
    bhīṣmaṃ dahantaṃ sainyāni pāṇḍavānāṃ mahātmanām
tato 'bravīt tava sutaḥ sarvasainyāni māriṣa
    abhidravata saṃgrāme phalgunaṃ sarvato rathaiḥ
bhīṣmo vaḥ samare sarvān palayiṣyati dharmavit
    te bhayaṃ sumahat tvaktvā pāṇḍavān pratiyudhyata
eṣa tālena dīptena bhīṣmas tiṣṭhati pālayan
    sarveṣāṃ dhārtarāṣṭrāṇāṃ raṇe śarma ca varma ca
tridaśāpi samudyuktā nālaṃ bhīṣmaṃ samāsitum
    kim u pārthā mahātmānaṃ martyabhūtās tathābalāḥ
    tasmād dravata he yodhāḥ phalgunaṃ prāpya saṃyuge
aham adya raṇe yatto yodhayiṣyāmi phalgunam
    sahitaḥ sarvato yattair bhavadbhir vasudhādhipāḥ
tac chrutvā tu vaco rājaṃs tava putrasya dhanvinaḥ
    arjunaṃ prati saṃyattā balavanti mahārathāḥ
te videhāḥ kaliṅgāś ca dāśeraka gaṇaiḥ saha
    abhipetur niṣādāś ca sauvīrāś ca mahāraṇe
bāhlikā daradāś caiva prācyodīcyāś ca mālavāḥ
    abhīṣāhāḥ śūrasenāḥ śibayo 'tha vasātayaḥ
śālvāśrayās trigartāś ca ambaṣṭhāḥ kekayaiḥ saha
    abhipetū raṇe pārthaṃ pataṃgā iva pāvakam
sa tān sarvān sahānīkān mahārāja mahārathān
    divyāny astrāṇi saṃcintya prasaṃdhāya dhanaṃjayaḥ
sa tair astrair mahāvegair dadāhāśu mahābalaḥ
    śarapratāpair bībhatsuḥ pataṃgān iva pāvakaḥ
tasya bāṇasahasrāṇi sṛjato dṛḍhadhanvinaḥ
    dīpyamānam ivākāśe gāṇḍīvaṃ samadṛśyata
te śarārtā mahārāja viprakīrṇarathadhvajāḥ
    nābyavartanta rājānaḥ sahitā vānaradhvajam
sa dhvajā rathinaḥ petur hayārohā hayaiḥ saha
    gajāḥ saha gajārohaiḥ kirīṭiśaratāḍitāḥ
tato 'rjuna bhujotsṛṣṭair āvṛtāsīd vasuṃdharā
    vidravadbhiś ca bahudhā balai rājñāṃ samantataḥ
atha pārtho mahābāhur drāvayitvā varūthinīm
    duḥśāsanāya samare preṣayām āsa sāyakān
te tu bhittvā tava sutaṃ duḥṣāsanam ayomukhāḥ
    dharaṇīṃ viviśuḥ sarve valmīkam iva pannagāḥ
    hayāṃś cāsya tato jaghne sārathiṃ canyapātayat
viviṃśatiṃ ca viṃśatyā virathaṃ kṛtavān prabho
    ājaghāna bhṛśaṃ caiva pañcabhir nataparvabhiḥ
kṛpaṃ śalyaṃ vikarṇaṃ ca viddhvā bahubhir āyasaiḥ
    cakāra virathāṃś caiva kaunteyaḥ śvetavāhanaḥ
evaṃ te virathāḥ pañca kṛpaḥ śalyaś ca māriṣa
    duḥśāsano vikarṇaś ca tathaiva ca viviṃśatiḥ
    saṃprādravanta samare nirjitāḥ savyasācinā
pūrvāhṇe tu tathā rājan parājitya mahārathān
    prajajvāla raṇe pārtho vidhūma iva pāvakaḥ
tathaiva śaravarṣeṇa bhāskaro raśmivān iva
    anyān api mahārāja pātayām āsa pārthivān
parāṅmukhī kṛtyatadā śaravarṣair mahārathān
    prāvartayata saṃgrāme śoṇitodāṃ mahānadīm
    madhyena kurusainyānāṃ pāṇḍavānāṃ ca bhārata
gajāś ca rathasaṃghāś ca bahudhā rathibhir hatāḥ
    rathāś ca nihatā nāgair nāgā hayapadātibhiḥ
antarā chidhyamānāni śarīrāṇi śirāṃsi ca
    nipetur dikṣu sarvāsu gajāśvarathayodhinām
channam āyodhanaṃ reje kuṇḍalāṅgada dhāribhiḥ
    patitaiḥ pātyamānaiś ca rājaputrair mahārathaiḥ
rathanemi nikṛttāś ca gajaiś caivāvapothitāḥ
    pādātāś cāpy adṛśyanta sāśvāḥ sahayasādinaḥ
gajāśvarathasaṃghāś ca paripetuḥ samantataḥ
    viśīrṇāś ca rathā bhūmau bhagnacakrayugadhvajāḥ
tad gajāśvarathaughānāṃ rudhireṇa samukṣitam
    channam āyodhanaṃ reje raktābhram iva śāradam
śvānaḥ kākāś ca gṛdhrāś ca vṛkā gomāyubhiḥ saha
    praṇedur bhakṣyam āsādya vikṛtāś ca mṛgadvijāḥ
vavur bahuvidhāś caiva dikṣu sarvāsu mārutāḥ
    dṛśyamāneṣu rakṣaḥsu bhūteṣu vinadatsu ca
kāñcanāni ca dāmāni patākāś ca mahādhanāḥ
    dhūmāyamānā dṛśyante sahasā māruteritāḥ
śvetac chatrasahasrāṇi sa dhvajāś ca mahārathāḥ
    vinikīrṇāḥ sma dṛśyante śataśo 'tha sahasraśaḥ
    sa patākāś ca mātaṅgā diśo jagmuḥ śarāturāḥ
kṣatriyāś ca manuṣyendra gadā śaktidhanurdharāḥ
    samantato vyadṛśyanta patitā dharaṇītale
tato bhīṣmo mahārāja divyam astram udīrayan
    abhyadhāvata kaunteyaṃ miṣatāṃ sarvadhanvinām
taṃ śikhaṇḍī raṇe yattam abhyadhāvata daṃśitaḥ
    saṃjahāra tato bhīṣmas tad astraṃ pāvakopamam
etasminn eva kāle tu kaunteyaḥ śvetavāhanaḥ
    nijaghne tāvakaṃ sainyaṃ mohayitvā pitāmaham
