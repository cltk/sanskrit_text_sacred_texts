[vāsu]
      upapannam idaṃ vākyaṃ somakānāṃ dhuraṃ dhure
      arthasiddhi karaṃ rājñaḥ pāṇḍavasya mahaujasaḥ
etac ca pūrvakāryaṃ naḥ sunītam abhikāṅkṣatām
      anyathā hy ācaran karma puruṣaḥ syāt subāliśaḥ
kiṃ tu saṃbandhakaṃ tulyam asmākaṃ kuru pāṇḍuṣu
      yatheṣṭaṃ vartamāneṣu pāṇḍaveṣu ca teṣu ca
te vivāhārtham ānītā vayaṃ sarve yathā bhavān
      kṛte vivāhe muditā gamiṣyāmo gṛhān prati
bhavān vṛddhatamo rājñāṃ vayasā ca śrutena ca
      śiṣyavat te vayaṃ sarve bhavāmeha na saṃśayaḥ
bhavantaṃ dhṛtarāṣṭraś ca satataṃ bahu manyate
      ācāryayoḥ sakhā cāsi droṇasya ca kṛpasya ca
sa bhavān preṣayatv adya pāṇḍavārtha karaṃ vacaḥ
      sarveṣāṃ niścitaṃ tan naḥ preṣayiṣyati yad bhavān
yadi tāvac chamaṃ kuryān nyāyena kurupuṃgavaḥ
      na bhavet kuru pāṇḍūnāṃ saubhrātreṇa mahān kṣayaḥ
atha darpānvito mohān na kuryād dhṛtarāṣṭrajaḥ
      anyeṣāṃ preṣayitvāc ca paścād asmān samāhvayeḥ
tato duryodhano mandaḥ sahāmātyaḥ sa bāndhavaḥ
     niṣṭām āpatsyate mūḍhaḥ kruddhe gāṇḍīvadhanvani
[v]
     tataḥ satkṛtya vārṣṇeyaṃ virāṭaḥ pṛthivīpatiḥ
     gṛhān prasthāpayām āsa sagaṇaṃ saha bāndhavam
dvārakāṃ tu gate kṛṣṇe yudhiṣṭhirapurogamāḥ
     cakruḥ sāṃgrāmikaṃ sarvaṃ virāṭaś ca mahīpatiḥ
tataḥ saṃpreṣayām āsa virāṭaḥ saha bāndhavaiḥ
     sarveṣāṃ bhūmipālānāṃ druvapaś ca mahīpatiḥ
vacanāt kuru siṃhānāṃ matsyapāñcālayoś ca te
     samājagmur mahīpālāḥ saṃprahṛṣṭā mahābalāḥ
tac chrutvā pāṇḍuputrāṇāṃ samāgacchan mahad balam
     dhṛtarāṣṭra sutaś cāpi samāninye mahīpatīn
samākulā mahī rājan kurupāṇḍavakāraṇāt
     tadā samabhavat kṛtsnā saṃprayāṇe mahīkṣitām
balāni teṣāṃ vīrāṇām āgacchanti tatas tataḥ
     cālayantīva gāṃ devīṃ sa parvata vanām imām
tataḥ prajñā vayovṛddhaṃ pāñcālyaḥ svapurohitam
     kurubhyaḥ preṣayām āsa yudhiṣṭhira mate tadā
