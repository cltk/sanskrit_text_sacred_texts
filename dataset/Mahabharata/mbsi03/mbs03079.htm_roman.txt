[j]
      bhagavan kāmyakāt pārthe gate me prapitā mahe
      pāṇḍavāḥ kim akurvanta tam ṛte savyasācinam
sa hi teṣāṃ maheṣvāso gatir āsīd anīkajit
      ādityānāṃ yathā viṣṇus tathaiva pratibhāti me
tenendra samavīryeṇa saṃgrāmeṣv anivartinā
      vinā bhūtā vane vīrāḥ katham āsan pitā mahāḥ
[v]
      gate tu kāmyakāt tāta pāṇḍave savyasācini
      babhūvuḥ kauraveyās te duḥkhaśokaparāyaṇāḥ
ākṣipta sūtrā maṇayaś chinnapakṣā iva dvijāḥ
      aprīta manasaḥ sarve babhūvur atha pāṇḍavāḥ
vanaṃ ca tad abhūt tena hīnam akliṣṭakarmaṇā
      kuvereṇa yathā hīnaṃ vanaṃ caitrarathaṃ tathā
tam ṛte puruṣavyāghraṃ pāṇḍavā janamejaya
      mudam aprāpnuvanto vai kāmyake nyavasaṃs tadā
brāhmaṇārthe parākrāntāḥ śuddhair bāṇair mahārathāḥ
      nighnanto bharataśreṣṭha medhyān bahuvidhān mṛgān
nityaṃ hi puruṣavyāghrā vanyāhāram ariṃdamāḥ
      viprasṛtya samāhṛtya brāhmaṇebhyo nyavedayan
evaṃ te nyavasaṃs tatra sotkaṇṭhāḥ puruṣarṣabhāḥ
     ahṛṣṭa manasaḥ sarve gate rājan dhanaṃjaye
atha viproṣitaṃ vīraṃ pāñcālī madhyamaṃ patim
     smarantī pāṇḍavaśreṣṭham idaṃ vacanam abravīt
yo 'rjunenārjunas tulyo dvibāhur bahu bāhunā
     tam ṛte pāṇḍavaśreṣṭhaṃ vanaṃ na pratibhāti me
     śūnyām iva ca paśyāmi tatra tatra mahīm imām
bahvāścaryam idaṃ cāpi vanaṃ kusumitadrumam
     na tathā ramaṇīyaṃ me tam ṛte savyasācinam
nīlāmbudasamaprakhyaṃ mattamātaṅgavikramam
     tam ṛte puṇḍarīkākṣaṃ kāmyakaṃ nātibhāti me
yasya sma dhanuṣo ghoṣaḥ śrūyate 'śaninisvanaḥ
     na labhe śarma taṃ rājan smarantī savyasācinam
tathā lālapyamānāṃ tāṃ niśamya paravīrahā
     bhīmaseno mahārāja draupadīm idam abravīt
manaḥ prītikaraṃ bhadre yad bravīṣi sumadhyame
     tan me prīṇāti hṛdayam amṛtaprāśanopamam
yasya dīrghau samau pīnau bhujau parighasaṃnibhau
     maurvī kṛtakiṇau vṛttau khaḍgāyudha gadādharau
niṣkāṅgadakṛtāpīḍau pañcaśīrṣāv ivoragau
     tam ṛte puruṣavyāghraṃ naṣṭasūryam idaṃ vanam
yam āśritya mahābāhuṃ pāñcālāḥ kuravas tathā
     surāṇām api yattānāṃ pṛtanāsu na bibhyati
yasya bāhū samāśritya vayaṃ sarve mahātmanāḥ
     manyāmahe jitān ājau parān prāptāṃ ca medinīm
tam ṛte phalgunaṃ vīraṃ na labhe kāmyake dhṛtim
     śūnyām iva ca paśyāmi tatra tatra mahīm imām
[nakula]
     ya udīcīṃ diśaṃ gatvā jitvā yudhi mahābalān
     gandharvamukhyāñ śataśo hayāṁl lebhe sa vāsaviḥ
rājaṃs tittiri kalmāṣāñ śrīmān anilaraṃhasaḥ
     prādād bhrātre priyaḥ premnā rājasūye mahākratau
tam ṛte bhīmadhanvānaṃ bhīmād avarajaṃ vane
     kāmaye kāmyake vāsaṃ nedānīm amaropamam
[sahadeva]
     yo dhanāni ca kanyāś ca yudhi jitvā mahārathān
     ājahāra purā rājñe rājasūye mahākratau
yaḥ sametān mṛdhe jitvā yādavān amitadyutiḥ
     subhadrām ājahāraiko vāsudevasya saṃmate
tasya jiṣṇor bṛsīṃ dṛṣṭvā śūnyām upaniveśane
     hṛdayaṃ me mahārāja na śāmyati kadā cana
vanād asmād vivāsaṃ tu rocaye 'ham ariṃdama
     na hi nas tam ṛte vīraṃ ramaṇīyam idaṃ vanam
