[br]
      tad avyaktam anudriktaṃ sarvavyāpi dhruvaṃ sthiram
      navadvāraṃ puraṃ vidyāt triguṇaṃ pañca dhātukam
ekādaśa parikṣepaṃ mano vyākaraṇātmakam
      buddhisvāmikam ity etat param ekādaśaṃ bhavet
trīṇi srotāṃsi yāny asminn āpyāyante punaḥ punaḥ
      praṇāḍyas tisra evaitāḥ pravartante guṇātmikāḥ
tamo rajas tathā sattvaṃ guṇān etān pracakṣate
      anyonyamithunāḥ sarve tathānyonyānujīvinaḥ
anyonyāpāśrayāś caiva tathānyonyānuvartinaḥ
      anyonyavyatiṣaktāś ca triguṇāḥ pañca dhātavaḥ
tamaso mithunaṃ sattvaṃ sattvasya mithunaṃ rajaḥ
      rajasaś cāpi sattvaṃ syāt sattvasya mithunaṃ tamaḥ
niyamyate tamo yatra rajas tatra pravartate
      niyamyate rajo yatra sattvaṃ tatra pravartate
naiśātmakaṃ tamo vidyāt triguṇaṃ mohasaṃjñitam
      adharmalakṣaṇaṃ caiva niyataṃ pāpakarmasu
pravṛtty ātmakam evāhū rajaḥ paryāya kārakam
      pravṛttaṃ sarvabhūteṣu dṛśyatotpattilakṣaṇam
prakāśaṃ sarvabhūteṣu lāghavaṃ śraddadhānatā
     sāttvikaṃ rūpam evaṃ tu lāghavaṃ sādhu saṃmitam
eteṣāṃ guṇatattvaṃ hi vakṣyate hetvahetubhiḥ
     samāsa vyāsa yuktāni tattvatas tāni vittame
saṃmoho 'jñānam atyāgaḥ karmaṇām avinirṇayaḥ
     svapnaḥ stambho bhayaṃ lobhaḥ śokaḥ sukṛtadūṣaṇam
asmṛtiś cāvipākaś ca nāstikyaṃ bhinnavṛttitā
     nirviśeṣatvam andhatvaṃ jaghanyaguṇavṛttitā
akṛte kṛtamānitvam ajñāne jñānamānitā
     amaitrī vikṛto bhāvo aśraddhā mūḍha bhāvanā
anārjavam asaṃjñatvaṃ karma pāpam acetanā
     gurutvaṃ sannabhāvatvam asitatvam avāg gatiḥ
sarva ete guṇā viprās tāmasāḥ saṃprakīrtitāḥ
     ye cānye niyatā bhāvā loke 'smin mohasaṃjñitāḥ
tatra tatra niyamyante sarve te tāmasā guṇāḥ
     parivāda kathā nityaṃ deva brāhmaṇa vaidikāḥ
atyāgaś cābhimānaś ca moho manyus tathākṣamā
     matsaraś caiva bhūteṣu tāmasaṃ vṛttam iṣyate
vṛthārambhāś ca ye ke cid vṛthā dānāni yāni ca
     vṛthā bhakṣaṇam ity etat tāmasaṃ vṛttam iṣyate
ativādo 'titikṣā ca mātsaryam atimānitā
     aśraddadhānatā caiva tāmasaṃ vṛttam iṣyate
evaṃvidhās tu ye ke cil loke 'smin pāpakarmiṇaḥ
     manuṣyā bhinnamaryādāḥ sarve te tāmasā janāḥ
teṣāṃ yoniṃ pravakṣyāmi niyatāṃ pāpakarmaṇām
     avāṅnirayabhāvāya tiryaṅnirayagāminaḥ
sthāvarāṇi ca bhūtāni paśavo vāhanāni ca
     kravyādā danda śūkāś ca kṛmikīṭa vihaṃgamāḥ
aṇḍajā jantavo ye ca sarve cāpi catuṣpadāḥ
     unmattā badhirā mūkā ye cānye pāparogiṇaḥ
magnās tamasi durvṛttāḥ svakarma kṛtalakṣaṇāḥ
     avāksrotasa ity ete magnās tamasi tāmasāḥ
teṣām utkarṣam udrekaṃ vakṣyāmy aham ataḥ param
     yathā te sukṛtāṁl lokāṁl labhante puṇyakarmiṇaḥ
anyathā pratipannās tu vivṛddhā ye ca karmasu
     svakarmaniratānāṃ ca brāhmaṇānāṃ śubhaiṣiṇām
saṃskāreṇordhvam āyānti yatamānāḥ sa lokatām
     svargaṃ gacchanti devānām ity eṣā vaidikī śrutiḥ
anyathā pratipannās tu vivṛddhāḥ sveṣu karmasu
     punar āvṛtti dharmāṇas te bhavantīha mānuṣāḥ
pāpayoniṃ samāpannāś caṇḍālā mūka cūcukāḥ
     varṇān paryāyaśaś cāpi prāpnuvanty uttarottaram
śūdrayonim atikramya ye cānye tāmasā guṇāḥ
     sroto madhye samāgamya vartante tāmase guṇe
abhiṣaṅgas tu kāmeṣu mahāmoha iti smṛtaḥ
     ṛṣayo munayo devā muhyanty atra sukhepsavaḥ
tamo moho mahāmohas tāmisraḥ krodhasaṃjñitaḥ
     maraṇaṃ tv andhatāmisraṃ tāmisraṃ krodha ucyate
bhāvato guṇataś caiva yonitaś caiva tattvataḥ
     sarvam etat tamo viprāḥ kīrtitaṃ vo yathāvidhi
ko nv etad budhyate sādhu ko nv etat sādhu paśyati
     atattve tattvadarśī yas tamasas tattvalakṣaṇam
tamo guṇā vo bahudhā prakīrtitā; yathāvad uktaṃ ca tamaḥ parāvaram
     naro hi yo veda guṇān imān sadā; sa tāmasaiḥ sarvaguṇaiḥ pramucyate
