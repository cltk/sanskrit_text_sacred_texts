tac chrutvā bhāṣitaṃ tasya rāmasyākliṣṭakarmaṇaḥ
 dvāḥsthaḥ kumārāv āhūya rāghavāya nyavedayat
dṛṣṭvā tu rāghavaḥ prāptau priyau bharatalakṣmaṇau
 pariṣvajya tato rāmo vākyam etad uvāca ha
kṛtaṃ mayā yathātathyaṃ dvijakāryam anuttamam
 dharmasetumato bhūyaḥ kartum icchāmi rāghavau
yuvābhyām ātmabhūtābhyāṃ rājasūyam anuttamam
 sahito yaṣṭum icchāmi tatra dharmo hi śāśvataḥ
iṣṭvā tu rājasūyena mitraḥ śatrunibarhaṇaḥ
 suhutena suyajñena varuṇatvam upāgamat
somaś ca rājasūyena iṣṭvā dharmeṇa dharmavit
 prāptaś ca sarvalokānāṃ kīrtiṃ sthānaṃ ca śāśvatam
asminn ahani yac chreyaś cintyatāṃ tan mayā saha
 hitaṃ cāyati yuktaṃ ca prayatau vaktum arhatha
śrutā tu rāghavasyaitad vākyaṃ vākyaviśāradaḥ
 bharataḥ prāñjalir bhūtvā vākyam etad uvāca ha
tvayi dharmaḥ paraḥ sādho tvayi sarvā vasuṃdharā
 pratiṣṭhitā mahābāho yaśaś cāmitavikrama
mahīpālāś ca sarve tvāṃ prajāpatim ivāmarāḥ
 nirīkṣante mahātmāno lokanāthaṃ yathā vayam
prajāś ca pitṛvad rājan paśyanti tvāṃ mahābala
 pṛthivyāṃ gatibhūto 'si prāṇinām api rāghava
sa tvam evaṃvidhaṃ yajñam āhartāsi kathaṃ nṛpa
 pṛthivyāṃ rājavaṃśānāṃ vināśo yatra dṛśyate
pṛthivyāṃ ye ca puruṣā rājan pauruṣam āgatāḥ
 sarveṣāṃ bhavitā tatra kṣayaḥ sarvāntakopamaḥ
sa tvaṃ puruṣaśārdūla guṇair atulavikrama
 pṛthivīṃ nārhase hantuṃ vaśe hi tava vartate
bharatasya tu tad vākyaṃ śrutvāmṛtamayaṃ yathā
 praharṣam atulaṃ lebhe rāmaḥ satyaparākramaḥ
uvāca ca śubhāṃ vāṇīṃ kaikeyyā nandivardhanam
 prīto 'smi parituṣṭo 'smi tavādya vacanena hi
idaṃ vacanam aklībaṃ tvayā dharmasamāhitam
 vyāhṛtaṃ puruṣavyāghra pṛthivyāḥ paripālanam
eṣa tasmād abhiprāyād rājasūyāt kratūttamān
 nivartayāmi dharmajña tava suvyāhṛtena vai
prajānāṃ pālanaṃ dharmo rājñāṃ yajñena saṃmitaḥ
 tasmāc chṛṇomi te vākyaṃ sādhūktaṃ susamāhitam
