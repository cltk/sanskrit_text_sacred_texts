[ṣ]
      nāyam arhati vārṣṇeyas tiṣṭhatsv iha mahātmasu
      mahīpatiṣu kauravya rājavat pārthivārhaṇam
nāyaṃ yuktaḥ samācāraḥ pāṇḍaveṣu mahātmasu
      yat kāmāt puṇḍarīkākṣaṃ pāṇḍavārcitavān asi
bālā yūyaṃ na jānīdhvaṃ dharmaḥ sūkṣmo hi pāṇḍavāḥ
      ayaṃ tatrābhyatikrānta āpageyo 'lpadarśanaḥ
tvādṛśo dharmayukto hi kurvāṇaḥ priyakāmyayā
      bhavaty abhyadhikaṃ bhīṣmo lokeṣv avamataḥ satām
kathaṃ hy arājā dāśārho madhye sarvamahīkṣitām
      arhaṇām arhati tathā yathā yuṣmābhir arcitaḥ
atha vā manyase kṛṣṇaṃ sthaviraṃ bharatarṣabha
      vasudeve sthite vṛddhe katham arhati tat sutaḥ
atha vā vāsudevo 'pi priyakāmo 'nuvṛttavān
      drupade tiṣṭhati kathaṃ mādhavo 'rhati pūjanam
ācāryaṃ manyase kṛṣṇam atha vā kurupuṃgava
      droṇe tiṣṭhati vārṣṇeyaṃ kasmād arcitavān asi
ṛtvijaṃ manyase kṛṣṇam atha vā kurunandana
      dvaipāyane sthite vipre kathaṃ kṛṣṇo 'rcitas tvayā
naiva ṛtvin na cācāryo na rājā madhusūdanaḥ
     arcitaś ca kuruśreṣṭha kim anyat priyakāmyayā
atha vāpy arcanīyo 'yaṃ yuṣmākaṃ madhusūdanaḥ
     kiṃ rājabhir ihānītair avamānāya bhārata
vayaṃ tu na bhayād asya kaunteyasya mahātmanaḥ
     prayacchāmaḥ karān sarve na lobhān na ca sāntvanāt
asya dharmapravṛttasya pārthiva tvaṃ cikīrṣataḥ
     karān asmai prayacchāmaḥ so 'yam asmān na manyate
kim anyad avamānād dhi yad imaṃ rājasaṃsadi
     aprāptalakṣaṇaṃ kṛṣṇam arghyeṇārcitavān asi
akasmād dharmaputrasya dharmātmeti yaśo gatam
     ko hi dharmacyute pūjām evaṃ yuktāṃ prayojayet
     yo 'yaṃ vṛṣṇikule jāto rājānaṃ hatavān purā
adya dharmātmatā caiva vyapakṛṣṭā yudhiṣṭhirāt
     kṛpaṇatvaṃ niviṣṭaṃ ca kṛṣṇe 'rghyasya nivedanāt
yadi bhītāś ca kaunteyāḥ kṛpaṇāś ca tapasvinaḥ
     nanu tvayāpi boddhavyaṃ yāṃ pūjāṃ mādhavo 'rhati
atha vā kṛpaṇair etām upanītāṃ janārdana
     pūjām anarhaḥ kasmāt tvam abhyanujñātavān asi
ayuktām ātmanaḥ pūjāṃ tvaṃ punar bahu manyase
     haviṣaḥ prāpya niṣyandaṃ prāśituṃ śveva nirjane
na tv ayaṃ pārthivendrāṇām avamānaḥ prayujyate
     tvām eva kuravo vyaktaṃ pralambhante janārdana
klībe dārakriyā yādṛg andhe vā rūpadarśanam
     arājño rājavat pūjā tathā te madhusūdana
dṛṣṭo yudhiṣṭhiro rājā dṛṣṭo bhīṣmaś ca yādṛśaḥ
     vāsudevo 'py ayaṃ dṛṣṭaḥ sarvam etad yathātatham
ity uktvā śiśupālas tān utthāya paramāsanāt
     niryayau sadasas tasmāt sahito rājabhis tadā
