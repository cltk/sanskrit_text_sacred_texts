[y]
      brāhmaṇebhyaḥ prayacchanti dānāni vividhāni ca
      dātṛpratigrahītror vā ko viśeṣaḥ pitāmaha
[bh]
      sādhor yaḥ pratigṛhṇīyāt tathaivāsādhuto dvijaḥ
      guṇavaty alpadoṣaḥ syān nirguṇe tu nimajjati
atrāpy udāharantīmam itihāsaṃ purātanam
      vṛṣādarbheś ca saṃvādaṃ saptarṣīṇāṃ ca bhārata
kaśyapo 'trir vasiṣṭhaś ca bharadvājo 'tha gautamaḥ
      viśvāmitro jamadagniḥ sādhvī caivāpy arundhatī
sarveṣām atha teṣāṃ tu gaṇḍābhūt karma kārikā
      śūdraḥ paśusakhaś caiva bhartā cāsyā babhūva ha
te vai sarve tapasyantaḥ purā cerur mahīm imām
      samādhinopaśikṣanto brahmalokaṃ sanātanam
athābhavad anāvṛṣṭir mahatī kurunandana
      kṛcchraprāṇo 'bhavad yatra loko 'yaṃ vai kṣudhānvitaḥ
kasmiṃś cic ca purā yajñe yājyena śibisūnunā
      dakṣiṇārthe 'tha ṛtvigbhyo dattaḥ putro nijaḥ kila
tasmin kāle 'tha so 'lpāyur diṣṭāntam agamat prabho
      te taṃ kṣudhābhisaṃtaptāḥ parivāryopatasthire
yājyātmajam atho dṛṣṭvā gatāsum ṛṣisattamāḥ
     apacanta tadā sthālyāṃ kṣudhārtāḥ kila bhārata
nirādye martyaloke 'sminn ātmānaṃ te parīpsavaḥ
     kṛcchrām āpedire vṛttim annahetos tapasvinaḥ
aṭamāno 'tha tān mārge pacamānān mahīpatiḥ
     rājā śaibyo vṛṣādarbhiḥ kiśyamānān dadarśa ha
[vṛ]
     pratigrahas tārayati puṣṭir vai pratigṛhṇatām
     mayi yad vidyate vittaṃ tac chṛṇudhvaṃ tapodhanāḥ
priyo hi me brāhmaṇo yācamāno; dadyām ahaṃ vo 'śvatarī sahasram
     ekaikaśaḥ sa vṛṣāḥ saṃprasūtāḥ; sarveṣāṃ vai śīghragāḥ śvetalomāḥ
kulaṃ bharān anaḍuhaḥ śataṃ śatān; dhuryāñ śubhān sarvaśo 'haṃ dadāni
     pṛthvī vāhān pīvarāṃś caiva tāvad; agryā gṛṣṭyo dhenavaḥ suvratāś ca
varān grāmān vrīhi yavaṃ rasāṃś ca; ratnaṃ cānyad durlabhaṃ kiṃ dadāni
     mā smābhakṣye bhāvam evaṃ kurudhvaṃ; puṣṭy arthaṃ vai kiṃ prayacchāmy ahaṃ vaḥ
[rsayah]
     rājan pratigraho rājño madhv āsvādo viṣopamaḥ
     taj jānamānaḥ kasmāt tvaṃ kuruṣe naḥ pralobhanam
kṣatraṃ hi daivatam iva brāhmaṇaṃ samupāśritam
     amalo hy eṣa tapasā prītaḥ prīṇāti devatāḥ
ahnāpīha tapo jātu brāhmaṇasyopajāyate
     tad dāva iva nirdahyāt prāpto rājapratigrahaḥ
kuśalaṃ saha dānena rājann astu sadā tava
     arthibhyo dīyatāṃ sarvam ity uktvā te tato yayuḥ
apakvam eva tan māṃsam abhūt teṣāṃ ca dhīmatām
     atha hitvā yayuḥ sarve vanam āhārakāṅkṣiṇaḥ
tataḥ pracoditā rājñā vanaṃ gatvāsya mantriṇaḥ
     pracīyodumbarāṇi sma dānaṃ dātuṃ pracakramuḥ
udumbarāṇy athānyāni hemagarbhāṇy upāharan
     bhṛtyās teṣāṃ tatas tāni pragrāhitum upādravan
gurūṇīti viditvātha na grāhyāṇy atrir abravīt
     na sma he mūḍha vijñānā na sma he mandabuddhayaḥ
     haimānīmāni jānīmaḥ pratibuddhāḥ sma jāgṛmaḥ
iha hy etad upādattaṃ pretya syāt kaṭukodayam
     apratigrāhyam evaitat pretya ceha sukhepsunā
[v]
     śatena niṣkaṃ gaṇitaṃ sahasreṇa ca saṃmitam
     yathā bahu pratīcchan hi pāpiṣṭhāṃ labhate gatim
[kaṣyapa]
     yat pṛthivyāṃ vrīhi yavaṃ hiraṇyaṃ paśavaḥ striyaḥ
     sarvaṃ tan nālam ekasya tasmād vidvāñ śamaṃ vrajet
[bharadvāja]
     utpannasya ruroḥ śṛṅgaṃ vardhamānasya vardhate
     prārthanā puruṣasyeva tasya mātrā na vidyate
[gautama]
     na tal loke dravyam asti yal lokaṃ pratipūrayet
     samudrakalpaḥ puruṣo na kadā cana pūryate
[viṣvāmitra]
     kāmaṃ kāmayamānasya yadā kāmaḥ samṛdhyate
     athainam aparaḥ kāmas tṛṣṇā vidhyati bāṇavat
[jamadagni]
     pratigrahe saṃyamo vai tapo dhārayate dhruvam
     tad dhanaṃ brāhmaṇasyeha lubhyamānasya visravet
[arundhatī]
     dharmārthaṃ saṃcayo yo vai dravyāṇāṃ pakṣasaṃmataḥ
     tapaḥ saṃcaya eveha viśiṣṭo dravyasaṃcayāt
[gaṇḍā]
     ugrād ito bhayād yasmād vibhyatīme mameśvarāḥ
     balīyāṃso durbalavad bibhemy aham ataḥ param
[paṣusakha]
     yad vai dharme paraṃ nāsti brāhmaṇās tad dhanaṃ viduḥ
     vinayārthaṃ suvidvāṃsam upāseyaṃ yathātatham
[rsayah]
     kuśalaṃ saha dānāya tasmai yasya prajā imāḥ
     phalāny upadhi yuktāni ya evaṃ naḥ prayacchasi
[bh]
     ity uktvā hemagarbhāṇi hitvā tāni phalāni te
     ṛṣayo jagmur anyatra sarva eva dhṛtavratāḥ
[mantriṇah]
     upadhiṃ śaṅkamānās te hitvemāni phalāni vai
     tato 'nyenaiva gacchanti viditaṃ te 'stu pārthiva
ity uktaḥ sa tu bhṛtyais tair vṛṣādarbhiś cukopa ha
     teṣāṃ saṃpratikartuṃ ca sarveṣām agamad gṛham
sa gatvāhavanīye 'gnau tīvraṃ niyamam āsthitaḥ
     juhāva saṃskṛtāṃ mantrair ekaikām āhutiṃ nṛpaḥ
tasmād agneḥ samuttasthau kṛtyā lokabhayaṃkarī
     tasyā nāma vṛṣādarbhir yātudhānīty athākarot
sā kṛtyā kālarātrīva kṛtāñjalir upasthitā
     vṛṣādarbhiṃ narapatiṃ kiṃ karomīti cābravīt
[vṛsādharbhi]
     ṛṣīṇāṃ gaccha saptānām arundhatyās tathaiva ca
     dāsī bhartuś ca dāsyāś ca manasā nāma dhāraya
jñātvā nāmānicaiteṣāṃ sarvān etān vināśaya
     vinaṣṭeṣu yathā svairaṃ gaccha yatrepsitaṃ tava
sā tatheti pratiśrutya yātu dānī svarūpiṇī
     jagāma tad vanaṃ yatra vicerus te maharṣayaḥ
