[y]
      yugakṣayāt parikṣīṇe dharme loke ca bhārata
      dasyubhiḥ pīḍyamāne ca kathaṃ stheyaṃ pitāmaha
[bh]
      hanta te kathyayiṣyāmi nītim āpatsu bhārata
      utsṛjyāpi ghṛṇāṃ kāle yathā varteta bhūmipaḥ
atrāpy udāharantīmam itihāsaṃ purātanam
      bharadvājasya saṃvādaṃ rājñaḥ śatruṃ tapasya ca
rājā śatruṃ tapo nāma sauvīrāṇāṃ mahārathaḥ
      kaṇiṅkam upasaṃgamya papracchārtha viniścayam
alabdhasya kathaṃ lipsā labdhaṃ kena vivardhate
      vardhitaṃ pālayet kena pālitaṃ praṇayet katham
tasmai viniścayārthaṃ sa paripṛṣṭārtha niścayaḥ
      uvāca brāhmaṇo vākyam idaṃ hetumad uttaram
nityam udyatadaṇḍaḥ syān nityaṃ vivṛtapauruṣaḥ
      acchidraś chidradarśī ca pareṣāṃ vivarānugaḥ
nityam udyatadaṇḍasya bhṛśam udvijate janaḥ
      tasmāt sarvāṇi bhūtāni daṇḍenaiva prarodhayet
evam eva praśaṃsanti paṇḍitās tattvadarśinaḥ
      tasmāc catuṣṭaye tasmin pradhāno daṇḍa ucyate
chinnamūle hy adhiṣṭhāne sarve taj jīvino hatāḥ
     kathaṃ hi śākhās tiṣṭheyuś chinnamūle vanaspatau
mūlam evāditaś chindyāt parapakṣasya paṇḍitaḥ
     tataḥ sahāyān pakṣaṃ ca sarvam evānusārayet
sumantritaṃ suvikrāntaṃ suyuddhaṃ supalāyitam
     āpadāṃ padakāleṣu kurvīta na vicārayet
vān mātreṇa vinītaḥ syād dhṛdayena yathā kṣuraḥ
     ślakṣṇapūrvābhibhāṣī ca kāmakrodhau vivarjayet
sapatnasahite kārye kṛtvā saṃdhiṃ na viśvaset
     apakrāmet tataḥ kṣipraṃ kṛtakāryo vicakṣaṇaḥ
śatruṃ ca mitrarūpeṇa sāntvenaivābhisāntvayet
     nityaśaś codvijet tasmāt sarpād veśma gatād iva
yasya buddhiṃ paribhavet tam atītena sāntvayet
     anāgatena duṣprajñaṃ pratyutpannena paṇḍitam
añjaliṃ śapathaṃ sāntvaṃ praṇamya śirasā vadet
     aśruprapātanaṃ caiva kartavyaṃ bhūtim icchatā
vahed amitraṃ skandhena yāvat kālaviparyayaḥ
     athainam āgate kāle bhindyād ghaṭam ivāśmani
muhūrtam api rājendra tindukālātavaj jvalet
     na tuṣāgnir ivānarcir dhūmāyeta naraś ciram
nānarthakenārthavattvaṃ kṛtaghnena samācaret
     arthe tu śakyate bhoktuṃ kṛtakāryo 'vamanyate
     tasmāt sarvāṇi kāryāṇi sāvaśeṣāṇi kārayet
kokilasya varāhasya meroḥ śūnyasya veśmanaḥ
     vyāḍasya bhakticitrasya yac chreṣṭhaṃ tat samācaret
utthāyotthāya gacchec ca nityayukto ripor gṛhān
     kuśalaṃ cāpi pṛccheta yady apy akuśalaṃ bhavet
nālasāḥ prāpnuvanty arthān na klībā na ca māninaḥ
     na ca lokaravād bhītā na ca śaśvat pratīkṣiṇaḥ
nāsya chidraṃ paro vidyād vidyāc chidraṃ parasya tu
     gūhet kūrma ivāṅgāni rakṣed vivaram ātmanaḥ
bakavac cintayed arthān siṃhavac ca parākramet
     vṛkavac cāvalumpeta śaśavac ca niviṣpatet
pānam akṣās tathā nāryo mṛgayā gītavāditam
     etāni yuktyā seveta prasaṅgo hy atra doṣavān
kuryāt kṛṇamayaṃ cāpaṃ śayīta mṛgaśāyikām
     andhaḥ syād andhavelāyāṃ bādhiryam api saṃśrayet
deśaṃ kālaṃ samāsādya vikrameta vicakṣaṇaḥ
     deśakālābhyatīto hi vikramo niṣphalo bhavet
kālākālau saṃpradhārya balābalam athātmanaḥ
     parasparabalaṃ jñātvā tathātmānaṃ niyojayet
daṇḍenopanataṃ śatruṃ yo rājā na niyacchati
     sa mṛtyum upagūhyās te garbham aśvatarī yathā
supuṣpitaḥ syād aphalaḥ phalavān syād durāruhaḥ
     āmaḥ syāt pakvasaṃkāśo na ca śīryeta kasya cit
āśāṃ kālavatīṃ kuryāt tāṃ ca vighnena yojayet
     vighnaṃ nimittato brūyān nimittaṃ cāpi hetutaḥ
bhītavat saṃvidhātavyaṃ yāvad bhayam anāgatam
     āgataṃ tu bhayaṃ dṛṣṭvā prahartavyam abhītavat
na saṃśayam anāruhya naro bhadrāṇi paśyati
     saṃśayaṃ punar āruhya yadi jīvati paśyati
anāgataṃ vijānīyād yacched bhayam upasthitam
     punar vṛddhikṣayāt kiṃ cid abhivṛttaṃ niśāmayet
pratyupasthita kālasya sukhasya parivarjanam
     anāgatasukhāśā ca naiṣa buddhimatāṃ nayaḥ
yo 'riṇā saha saṃdhāya sukhaṃ svapiti viśvasan
     sa vṛkṣāgra prasupto vā patitaḥ pratibudhyate
karmaṇā yena teneha mṛdunā dāruṇena vā
     uddhared dīnam ātmānaṃ samartho dharmam ācaret
ye sapatnāḥ sapatnānāṃ sarvāṃs tān apavatsayet
     ātmanaś cāpi boddhavyāś cārāḥ praṇihitaḥ paraiḥ
cāraḥ suvihitaḥ kārya ātmano 'tha parasya ca
     pāṣaṇḍāṃs tāpasādīṃś ca pararāṣṭraṃ praveśayet
udyāneṣu vihāreṣu prapāsv āvasatheṣu ca
     pānāgāreṣu veśeṣu tīrtheṣu ca sabhāsu ca
dharmābhicāriṇaḥ pāpāś cārā lokasya kaṇṭakāḥ
     samāgacchanti tān buddhvā niyacchec chamayed api
na viśvased aviśvaste viśvaste nāpi viśvaset
     viśvastaṃ bhayam anveti nāparīkṣya ca viśvaset
viśvāsayitvā tu paraṃ tattvabhūtena hetunā
     athāsya praharet kāle kiṃ cid vicalite pade
aśaṅkyam api śaṅketa nityaṃ śaṅketa śaṅkitāt
     bhayaṃ hi śaṅkitāj jātaṃ sa mūlam api kṛntati
avadhānena maunena kāṣāyeṇa jaṭājinaiḥ
     viśvāsayitvā dveṣṭāram avalumped yathā vṛkaḥ
putro vā yadi vā bhrātā pitā vā yadi vā suhṛt
     arthasya vighnaṃ kurvāṇā hantavyā bhūtivardhanāḥ
guror apy avaliptasya kāryākāryam ajānataḥ
     utpathapratipannasya daṇḍo bhavati śāsanam
pratyutthānābhivādābhyāṃ saṃpradānena kasya cit
     pratipuṣkala ghātī syāt tīkṣṇatuṇḍa iva dvijaḥ
nāchittvā paramarmāṇi nākṛtvā karma dāruṇam
     nāhatvā matsyaghātīva prāpnoti paramāṃ śriyam
nāsti jātyā ripur nāma mitraṃ nāma na vidyate
     sāmarthya yogāj jāyante mitrāṇi ripavas tathā
amitraṃ naiva muñceta bruvantaṃ karuṇāny api
     duḥkhaṃ tatra na kurvīta hanyāt pūrvāpakāriṇam
saṃgrahānugrahe yatnaḥ sadā kāryo 'nasūyatā
     nigrahaś cāpi yatnena kartavyo bhūtim icchatā
prahariṣyan priyaṃ brūyāt prahṛtyāpi priyottaram
     api cāsya śiraś chittvā rudyāc choced athāpi vā
nimantrayeta sāntvena saṃmānena titikṣayā
     āśā kāraṇam ity etat kartavyaṃ bhūtim icchatā
na śuṣkavairaṃ kurvīta na bāhubhyāṃ nadīṃ taret
     apārthakam anāyuṣyaṃ goviṣāṇasya bhakṣaṇam
     dantāś ca parighṛṣyante rasaś cāpi na labhyate
trivarge trividhā pīḍānubandhās traya eva ca
     anubandha vadhau jñātvā pīḍāṃ hi parivarjayet
ṛṇa śeṣo 'gniśeṣaś ca śatruśeṣas tathaiva ca
     punaḥ punar vivardheta svalpo 'py anivāritaḥ
vardhamānam ṛṇaṃ tiṣṭhat paribhūtāś ca śatravaḥ
     āvahanty anayaṃ tīvraṃ vyādhayaś cāpy upekṣitāḥ
nāsamyak kṛtakārī syād apramattaḥ sadā bhavet
     kaṇṭako 'pi hi duśchinno vikāraṃ kurute ciram
vadhena ca manuṣyāṇāṃ mārgāṇāṃ dūṣaṇena ca
     ākarāṇāṃ vināśaiś ca pararāṣṭraṃ vināśayet
gṛdhradṛṣṭir bakālīnaḥ śvaceṣṭaḥ siṃhavikramaḥ
     anudvignaḥ kākaśaṅkī bhujaṃgacaritaṃ caret
śreṇi mukhyopajāpeṣu vallabhānunayeṣu ca
     amātyān parirakṣeta bhedasaṃghātayor api
mṛdur ity avamanyante tīkṣṇa ity udvijanti ca
     tīkṣṇakāle ca tīkṣṇaḥ syān mṛdu kāle mṛdur bhavet
mṛdunā sumṛdaṃ hanti mṛdunā hanti dāruṇam
     nāsādhyaṃ mṛdunā kiṃ cit tasmāt tīkṣṇataraṃ mṛdu
kāle mṛdur yo bhavati kāle bhavati dāruṇaḥ
     sa sādhayati kṛtyāni śatrūṃś caivādhitiṣṭhati
paṇḍitena viruddhaḥ san dūre 'smīti na viśvaset
     dīrghau buddhimato bāhū yābhyāṃ hiṃsati hiṃsitaḥ
na tat tared yasya na pāram uttaren; na tad dhared yat punar āharet paraḥ
     na tat khaned yasya na mūlam utkhanen; na taṃ hanyād yasya śiro na pātayet
itīdam uktaṃ vṛjinābhisaṃhitaṃ; na caitad evaṃ puruṣaḥ samācaret
     paraprayuktaṃ tu kathaṃ niśāmayed; ato mayoktaṃ bhavato hitārthinā
yathāvad uktaṃ vacanaṃ hitaṃ tadā; niśamya vipreṇa suvīra rāṣṭriyaḥ
     tathākarod vākyam adīnacetanaḥ; śriyaṃ ca dīptāṃ bubhuje sa bāndhavaḥ
