[j]
      kimarthaṃ śārṅgakān agnir na dadāha tathāgate
      tasmin vane dahyamāne brahmann etad vadāśu me
adāhe hy aśvasenasya dānavasya mayasya ca
      kāraṇaṃ kīrtitaṃ brahmañ śārṅgakānāṃ na kīrtitam
tad etad adbhutaṃ brahmañ śārṅgānām avināśanam
      kīrtayasvāgnisaṃmarde kathaṃ te na vināśitāḥ
[vai]
      yadarthaṃ śārṅgakān agnir na dadāha tathāgate
      tat te sarvaṃ yathāvṛttaṃ kathayiṣyāmi bhārata
dharmajñānāṃ mukhyatamas tapasvī saṃśitavrataḥ
      āsīn maharṣiḥ śrutavān mandapāla iti śrutaḥ
sa mārgam āsthito rājann ṛṣīṇām ūrdhvaretasām
      svādhyāyavān dharmaratas tapasvī vijitendriyaḥ
sa gatvā tapasaḥ pāraṃ deham utsṛjya bhārata
      jagāma pitṛlokāya na lebhe tatra tat phalam
sa lokān aphalān dṛṣṭvā tapasā nirjitān api
      papraccha dharmarājasya samīpasthān divaukasaḥ
kimartham āvṛtā lokā mamaite tapasārjitāḥ
      kiṃ mayā na kṛtaṃ tatra yasyedaṃ karmaṇaḥ phalam
tatrāhaṃ tat kariṣyāmi yadartham idam āvṛtam
     phalam etasya tapasaḥ kathayadhvaṃ divaukasaḥ
[devāh]
     ṛṇino mānavā brahmañ jāyante yena tac chṛṇu
     kriyābhir brahmacaryeṇa prajayā ca na saṃśayaḥ
tad apākriyate sarvaṃ yajñena tapasā sutaiḥ
     tapasvī yajñakṛc cāsi na tu te vidyate prajā
ta ime prasavasyārthe tava lokāḥ samāvṛtāḥ
     prajāyasva tato lokān upabhoktāsi śāśvatān
pun nāmno narakāt putras trātīti pitaraṃ mune
     tasmād apatyasaṃtāne yatasva dvijasattama
[vai]
     tac chrutvā mandapālas tu teṣāṃ vākyaṃ divaukasām
     kva nu śīghram apatyaṃ syād bahulaṃ cety acintayat
sa cintayann abhyagacchad bahula prasavān khagān
     śārṅgikāṃ śārṅgako bhūtvā jaritāṃ samupeyivān
tasyāṃ putrān ajanayac caturo brahmavādinaḥ
     tān apāsya sa tatraiva jagāma lapitāṃ prati
     bālān sutān aṇḍa gatān mātrā saha munir vane
tasmin gate mahābhāge lapitāṃ prati bhārata
     apatyasnehasaṃvignā jaritā bahv acintayat
tena tyaktān asaṃtyājyān ṛṣīn aṇḍa gatān vane
     nājahat putrakān ārtā jaritā khāṇḍave nṛpa
     babhāra caitān saṃjātān svavṛttyā snehaviklavā
tato 'gniṃ khāṇḍavaṃ dagdhum āyāntaṃ dṛṣṭavān ṛṣiḥ
     mandapālaś caraṃs tasmin vane lapitayā saha
taṃ saṃkalpaṃ viditvāsya jñātvā putrāṃś ca bālakān
     so 'bhituṣṭāva viprarṣer brāhmaṇo jātavedasam
     putrān paridadad bhīto lokapālaṃ mahaujasam
[mandapāla]
     tvam agne sarvadevānāṃ mukhaṃ tvam asi havyavāṭ
     tvam antaḥ sarvabhūtānāṃ gūḍhaś carasi pāvaka
tvam ekam āhuḥ kavayas tvām āhus trividhaṃ punaḥ
     tvām aṣṭadhā kalpayitvā yajñavāham akalpayan
tvayā sṛṣṭam idaṃ viśvaṃ vadanti paramarṣayaḥ
     tvadṛte hi jagat kṛtsnaṃ sadyo na syād dhutāśana
tubhyaṃ kṛtvā namo viprāḥ svakarma vijitāṃ gatim
     gacchanti saha patnībhiḥ sutair api ca śāśvatīm
tvām agne jaladān āhuḥ khe viṣaktān savidyutaḥ
     dahanti sarvabhūtāni tvatto niṣkramya hāyanāḥ
jātavedas tavaiveyaṃ viśvasṛṣṭir mahādyute
     tavaiva karma vihitaṃ bhūtaṃ sarvaṃ carācaram
tvayāpo vihitāḥ pūrvaṃ tvayi sarvam idaṃ jagat
     tvayi havyaṃ ca kavyaṃ ca yathāvat saṃpratiṣṭhitam
agne tvam eva jvalanas tvaṃ dhātā tvaṃ bṛhaspatiḥ
     tvam aśvinau yamau mitraḥ somas tvam asi cānilaḥ
[vai]
     evaṃ stutas tatas tena mandapālena pāvakaḥ
     tutoṣa tasya nṛpate muner amitatejasaḥ
     uvāca cainaṃ prītātmā kim iṣṭaṃ karavāṇi te
tam abravīn mandapālaḥ prāñjalir havyavāhanam
     pradahan khāṇḍavaṃ dāvaṃ mama putrān visarjaya
tatheti tat pratiśrutya bhagavān havyavāhanaḥ
     khāṇḍave tena kālena prajajvāla didhakṣayā
