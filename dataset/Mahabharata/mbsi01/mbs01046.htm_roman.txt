[mantriṇah]
      tataḥ sa rājā rājendra skandhe tasya bhujaṃgamam
      muneḥ kṣut kṣāma āsajya svapuraṃ punar āyayau
ṛṣes tasya tu putro 'bhūd gavi jāto mahāyaśāḥ
      śṛṅgī nāma mahātejās tigmavīryo 'tikopanaḥ
brahmāṇaṃ so 'bhyupāgamya muniḥ pūjāṃ cakāra ha
      anujñāto gatas tatra śṛṅgī śuśrāva taṃ tadā
      sakhyuḥ sakāśāt pitaraṃ pitrā te dharṣitaṃ tathā
mṛtaṃ sarpaṃ samāsaktaṃ pitrā te janamejaya
      vahantaṃ kuruśārdūla skandhenānapakāriṇam
tapasvinam atīvātha taṃ munipravaraṃ nṛpa
      jitendriya viśuddhaṃ ca sthitaṃ karmaṇy athādbhute
tapasā dyotitātmānaṃ sveṣv aṅgeṣu yataṃ tathā
      śubhācāraṃ śubhakathaṃ susthiraṃ tam alolupam
akṣudram anasūyaṃ ca vṛddhaṃ mauna vrate sthitam
      śaraṇyaṃ sarvabhūtānāṃ pitrā viprakṛtaṃ tava
śaśāpātha sa tac chrutvā pitaraṃ te ruṣānvitaḥ
      ṛṣeḥ putro mahātejā bālo 'pi sthavirair varaḥ
sa kṣipram udakaṃ spṛṣṭvā roṣād idam uvāca ha
      pitaraṃ te 'bhisaṃdhāya tejasā prajvalann iva
anāgasi gurau yo me mṛtaṃ sarpam avāsṛjat
     taṃ nāgas takṣakaḥ kruddhas tejasā sādayiṣyati
     saptarātrād itaḥ pāpaṃ paśya me tapaso balam
ity uktvā prayayau tatra pitā yatrāsya so 'bhavat
     dṛṣṭvā ca pitaraṃ tasmai śāpaṃ taṃ pratyavedayat
sa cāpi muniśārdūlaḥ preṣayām āsa te pituḥ
     śapto 'si mama putreṇa yatto bhava mahīpate
     takṣakas tvāṃ mahārāja tejasā sādayiṣyati
śrutvā tu tad vaco ghoraṃ pitā te janamejaya
     yatto 'bhavat paritrastas takṣakāt pannagottamāt
tatas tasmiṃs tu divase saptame samupasthite
     rājñaḥ samīpaṃ brahmarṣiḥ kāśyapo gantum aicchata
taṃ dadarśātha nāgendraḥ kāśyapaṃ takṣakas tadā
     tam abravīt pannagendraḥ kāśyapaṃ tvaritaṃ vrajan
     kva bhavāṃs tvarito yāti kiṃ ca kāryaṃ cikīrṣati
[k]
     yatra rājā kuruśreṣṭhaḥ parikṣin nāma vai dvijaḥ
     takṣakeṇa bhujaṃgena dhakṣyate kila tatra vai
gacchāmy ahaṃ taṃ tvaritaḥ sadyaḥ kartum apajvaram
     mayābhipannaṃ taṃ cāpi na sarpo dharṣayiṣyati
[t]
     kimarthaṃ taṃ mayā daṣṭaṃ saṃjīvayitum icchasi
     brūhi kāmam ahaṃ te 'dya dadmi svaṃ veśma gamyatām
[mantriṇah]
     dhanalipsur ahaṃ tatra yāmīty uktaś ca tena saḥ
     tam uvāca mahātmānaṃ mānayañ ślakṣṇayā girā
yāvad dhanaṃ prārthayase tasmād rājñas tato 'dhikam
     gṛhāṇa matta eva tvaṃ saṃnivartasva cānagha
sa evam ukto nāgena kāśyapo dvipadāṃ varaḥ
     labdhvā vittaṃ nivavṛte takṣakād yāvad īpsitam
tasmin pratigate vipre chadmanopetya takṣakaḥ
     taṃ nṛpaṃ nṛpatiśreṣṭha pitaraṃ dhārmikaṃ tava
prāsādasthaṃ yattam api dagdhavān viṣavahninā
     tatas tvaṃ puruṣavyāghra vijayāyābhiṣecitaḥ
etad dṛṣṭaṃ śrutaṃ cāpi yathāvan nṛpasattama
     asmābhir nikhilaṃ sarvaṃ kathitaṃ te sudāruṇam
śrutvā caitaṃ nṛpaśreṣṭha pārthivasya parābhavam
     asya carṣer uttaṅkasya vidhatsva yad anantaram
[j]
     etat tu śrotum icchāmi aṭavyāṃ nirjane vane
     saṃvādaṃ pannagendrasya kāśyapasya ca yat tadā
kena dṛṣṭaṃ śrutaṃ cāpi bhavatāṃ śrotram āgatam
     śrutvā cātha vidhāsyāmi pannagāntakarīṃ matim
[m]
     śṛṇu rājan yathāsmākaṃ yenaitat kathitaṃ purā
     samāgamaṃ dvijendrasya pannagendrasya cādhvani
tasmin vṛkṣe naraḥ kaś cid indhanārthāya pārthiva
     vicinvan pūrvam ārūḍhaḥ śuṣkaśākhaṃ vanaspatim
     abudhyamānau taṃ tatra vṛkṣasthaṃ pannagadvijau
sa tu tenaiva vṛkṣeṇa bhasmībhūto 'bhavat tadā
     dvija prabhāvād rājendra jīvitaḥ savanaspatiḥ
tena gatvā nṛpaśreṣṭha nagare 'smin niveditam
     yathāvṛttaṃ tu tat sarvaṃ takṣakasya dvijasya ca
etat te kathitaṃ rājan yathāvṛttaṃ yathā śrutam
     śrutvā tu nṛpaśārdūla prakuruṣva yathepsitam
[s]
     mantriṇāṃ tu vacaḥ śrutvā sa rājā janamejayaḥ
     paryatapyata duḥkhārtaḥ pratyapiṃṣat kare karam
niḥśvāsam uṣṇam asakṛd dīrghaṃ rājīvalocanaḥ
     mumocāśrūṇi ca tadā netrābhyāṃ pratataṃ nṛpaḥ
     uvāca ca mahīpālo duḥkhaśokasamanvitaḥ
śrutvaitad bhavatāṃ vākyaṃ pitur me svargatiṃ prati
     niściteyaṃ mama matir yā vai tāṃ me nibodhata
anantaram ahaṃ manye takṣakāya durātmane
     pratikartavyam ity eva yena me hiṃsitaḥ pitā
ṛṣer hi śṛṅger vacanaṃ kṛtvā dagdhvā ca pārthivam
     yadi gacched asau pāpo nanu jīvet pitā mama
parihīyeta kiṃ tasya yadi jīvet sa pārthivaḥ
     kāśyapasya prasādena mantriṇāṃ sunayena ca
sa tu vāritavān mohāt kāśyapaṃ dvijasattamam
     saṃjijīvayiṣuṃ prāptaṃ rājānam aparājitam
mahān atikramo hy eṣa takṣakasya durātmanaḥ
     dvijasya yo 'dadad dravyaṃ mā nṛpaṃ jīvayed iti
uttaṅkasya priyaṃ kurvann ātmanaś ca mahat priyam
     bhavatāṃ caiva sarveṣāṃ yāsyāmy apacitiṃ pituḥ
