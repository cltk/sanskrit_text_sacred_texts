[vā]
      eṣa pārtha mahān svāduḥ paśumān nityam ambumān
      nirāmayaḥ suveśmāḍhyo niveśo māgadhaḥ śubhaḥ
vaihāro vipulaḥ śailo varāho vṛṣabhas tathā
      tathaivarṣigiris tāta śubhāś caityaka pañcamāḥ
ete pañca mahāśṛṅgāḥ parvatāḥ śītaladrumāḥ
      rakṣantīvābhisaṃhatya saṃhatāṅgā girivrajam
puṣpaveṣṭita śākhāgrair gandhavadbhir manoramaiḥ
      nigūḍhā iva lodhrāṇāṃ vanaiḥ kāmi janapriyaiḥ
śūdrāyāṃ gautamo yatra mahātmā saṃśitavrataḥ
      auśīnaryām ajanayat kākṣīvādīn sutān ṛṣiḥ
gautamaḥ kṣayaṇād asmād athāsau tatra veśmani
      bhajate māgadhaṃ vaṃśaṃ sa nṛpāṇām anugrahāt
aṅgavaṅgādayaś caiva rājānaḥ sumahābalāḥ
      gautama kṣayam abhyetya ramante sma purārjuna
vanarājīs tu paśyemāḥ priyālānāṃ manoramāḥ
      lodhrāṇāṃ ca śubhāḥ pārtha gautamaukaḥ samīpajāḥ
arbudaḥ śakra vāpī ca pannagau śatrutāpanau
      svastikasyālayaś cātra maṇināgasya cottamaḥ
aparihāryā meghānāṃ māgadheyaṃ maṇeḥ kṛte
     kauśiko maṇimāṃś caiva vavṛdhāte hy anugraham
arthasiddhiṃ tv anapagāṃ jarāsaṃdho 'bhimanyate
     vayam āsādane tasya darpam adya nihanmi hi
[v]
     evam uktvā tataḥ sarve bhrātaro vipulaujasaḥ
     vārṣṇeyaḥ pāṇḍaveyau ca pratasthur māgadhaṃ puram
tuṣṭapuṣṭajanopetaṃ cāturvarṇyajanākulam
     sphītotsavam anādhṛṣyam āseduś ca girivrajam
te 'tha dvāram anāsādya purasya girim ucchritam
     bārhadrathaiḥ pūjyamānaṃ tathā nagaravāsibhiḥ
yatra māṣādam ṛṣabham āsasāda bṛhadrathaḥ
     taṃ hatvā māṣanālāś ca tisro bherīr akārayat
ānahya carmaṇā tena sthāpayām āsa sve pure
     yatra tāḥ prāṇadan bheryo divyapuṣpāvacūrṇitāḥ
māgadhānāṃ suruciraṃ caityakāntaṃ samādravan
     śirasīva jighāṃsanto jarāsaṃdha jighānsavaḥ
sthiraṃ suvipulaṃ śṛṅgaṃ sumahāntaṃ purātanam
     arcitaṃ mālyadāmaiś ca satataṃ supratiṣṭhitam
vipulair bāhubhir vīrās te 'bhihatyābhyapātayan
     tatas te māgadhaṃ dṛṣṭvā puraṃ praviviśus tadā
etasminn eva kāle tu jarāsaṃdhaṃ samarcayan
     pary agnikurvaṃś ca nṛpaṃ dviradasthaṃ purohitāḥ
snātaka vratinas te tu bāhuśastrā nirāyudhāḥ
     yuyutsavaḥ praviviśur jarāsaṃdhena bhārata
bhakṣyamālyāpaṇānāṃ ca dadṛśuḥ śriyam uttamām
     sphītāṃ sarvaguṇopetāṃ sarvakāmasamṛddhinīm
tāṃ tu dṛṣṭvā samṛddhiṃ te vīthyāṃ tasyāṃ narottamāḥ
     rājamārgeṇa gacchantaḥ kṛṣṇa bhīma dhanaṃjayāḥ
balād gṛhītvā mālyāni mālākārān mahābalāḥ
     virāga vasanāḥ sarve sragviṇo mṛṣṭakuṇḍalāḥ
niveśanam athājagmur jarāsaṃdhasya dhīmataḥ
     govāsam iva vīkṣantaḥ siṃhā haimavatā yathā
śailastambhanibhās teṣāṃ candanāgurubhūṣitāḥ
     aśobhanta mahārāja bāhavo bāhuśālinām
tān dṛṣṭvā dviradaprakhyāñ śālaskandhān ivodgatān
     vyūḍhoraskān māgadhānāṃ vismayaḥ samajāyata
te tv atītya janākīrṇās tisraḥ kakṣyā nararṣabhāḥ
     ahaṃ kāreṇa rājānam upatasthur mahābalāḥ
tān pādya madhuparkārhān mānārhān satkṛtiṃ gatān
     pratyutthāya jarāsaṃdha upatasthe yathāvidhi
uvāca caitān rājāsau svāgataṃ vo 'stv iti prabhuḥ
     tasya hy etad vrataṃ rājan babhūva bhuvi viśrutam
snātakān brāhmaṇān prāptāñ śrutvā sa samitiṃjayaḥ
     apy ardharātre nṛpatiḥ pratyudgacchati bhārata
tāṃs tv apūrveṇa veṣeṇa dṛṣṭvā nṛpatisattamaḥ
     upatasthe jarāsaṃdho vismitaś cābhavat tadā
te tu dṛṣṭvaiva rājānaṃ jarāsaṃdhaṃ nararṣabhāḥ
     idam ūcur amitraghnāḥ sarve bharatasattama
svasty astu kuśalaṃ rājann iti sarve vyavasthitāḥ
     taṃ nṛpaṃ nṛpaśārdūla vipraikṣanta parasparam
tān abravīj jarāsaṃdhas tadā yādava pāṇḍavān
     āsyatām iti rājendra brāhmaṇac chadma saṃvṛtān
athopaviviśuḥ sarve trayas te puruṣarṣabhāḥ
     saṃpradīptās trayo lakṣmyā mahādhvara ivāgnayaḥ
tān uvāca jarāsaṃdhaḥ satyasaṃdho narādhipaḥ
     vigarhamāṇaḥ kauravya veṣagrahaṇakāraṇāt
na snātaka vratā viprā bahir mālyānulepanāḥ
     bhavantīti nṛloke 'smin viditaṃ mama sarvaśaḥ
te yūyaṃ puṣpavantaś ca bhujair jyāghāta lakṣaṇaiḥ
     bibhrataḥ kṣātram ojo ca brāhmaṇyaṃ pratijānatha
evaṃ virāga vasanā bahir mālyānulepanāḥ
     satyaṃ vadata ke yūyaṃ satyaṃ rājasu śobhate
caityakaṃ ca gireḥ śṛṅgaṃ bhittvā kim iva sadma naḥ
     advāreṇa praviṣṭāḥ stha nirbhayā rājakilbiṣāt
karma caitad viliṅgasya kiṃ vādya prasamīkṣitam
     vadadhvaṃ vāci vīryaṃ ca brāhmaṇasya viśeṣataḥ
evaṃ ca mām upasthāya kasmāc ca vidhinārhaṇām
     praṇītāṃ no na gṛhṇīta kāryaṃ kiṃ cāsmad āgame
evam uktas tataḥ kṛṣṇaḥ pratyuvāca mahāmanāḥ
     snigdhagambhīrayā vācā vākyaṃ vākyaviśāradaḥ
snātaka vratino rājan brāhmaṇāḥ kṣatriyā viśaḥ
     viśeṣaniyamāś caiṣām aviśeṣāś ca santy uta
viśeṣavāṃś ca satataṃ kṣatriyaḥ śriyam archati
     puṣpavatsu dhruvā śrīś ca puṣpavantas tato vayam
kṣatriyo bāhuvīryas tu na tathā vākyavīryavān
     apragalbhaṃ vacas tasya tasmād bārhadrathe smṛtam
svavīryaṃ kṣatriyāṇāṃ ca bāhvor dhātā nyaveśayat
     tad didṛkṣasi ced rājan draṣṭāsy adya na saṃśayaḥ
advāreṇa ripor gehaṃ dvāreṇa suhṛdo gṛham
     praviśanti sadā santo dvāraṃ no varjitaṃ tataḥ
kāryavanto gṛhān etya śatruto nārhaṇāṃ vayam
     pratigṛhṇīma tad viddhi etan naḥ śāśvataṃ vratam
