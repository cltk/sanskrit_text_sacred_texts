[vasisṭha]
      api cedaṃ purā rāma śrutaṃ me brahma darśanam
      pitāmahasya yadvṛttaṃ brahmaṇaḥ paramātmanaḥ
devasya mahatas tāta vāruṇīṃ bibhratas tanum
      aiśvarye vāruṇe rāma rudrasyeśasya vai prabho
ājagmur munayaḥ sarve devāś cāgnipurogamāḥ
      yajñāṅgāni ca sarvāṇi vaṣaṭkārāś ca mūrtimān
mūrtimanti ca sāmāni yajūṃṣi ca sahasraśaḥ
      ṛgvedaś cāgamat tatra padakramavibhūṣitaḥ
lakṣaṇāni svarāḥ stobhā niruktaṃ svarabhaktayaḥ
      oṃkāraś cāvasan netre nigrahapragrahau tathā
vedāś ca sopaniṣado vidyā sāvitry athāpi ca
      bhūtaṃ bhavyaṃ bhaviṣyac ca dadhāra bhagavāñ śivaḥ
      juhvac cātmany athātmānaṃ svayam eva tadā prabho
devapatnyaś ca kanyāś ca devānāṃ caiva mātaraḥ
      ājagmuḥ sahitās tatra tadā bhṛgukulodvaha
yajñaṃ paśupateḥ prītā varuṇasya mahātmanaḥ
      svayambhuvas tu tā dṛṣṭvā retaḥ samapatad bhuvi
tasya śukrasya niṣpandāt pāṃsūn saṃgṛhya bhūmitaḥ
      prāsyat pūṣā karābhyāṃ vai tasminn eva hutāśane
tatas tasmin saṃpravṛtte sattre jvalitapāvake
     brahmaṇo juhvatas tatra prādurbhāvo babhūva ha
skanna mātraṃ ca tac chukraṃ sruveṇa pratigṛhya saḥ
     ājyavan mantravac cāpi so 'juhod bhṛgunandana
tataḥ saṃjanayām āsa bhūtagrāmaṃ sa vīryavān
     tatas tu tejasas tasmāj jajñe lokeṣu taijasam
tamasas tāmasā bhāvā vyāpi sattvaṃ tathobhayam
     sa guṇas tejaso nityaṃ tamasy ākāśam eva ca
sarvabhūteṣv atha tathā sattvaṃ tejas tathā tamaḥ
     śukre hute 'gnau tasmiṃs tu prādurāsaṃs trayaḥ prabho
puruṣā vapuṣā yuktā yuktāḥ prasavajair guṇaiḥ
     bhṛg ity eva bhṛguḥ pūrvam aṅgārebhyo 'ṅgirābhavat
aṅgārasaṃśrayāc caiva kavir ity aparo 'bhavat
     saha jvālābhir utpanno bhṛgus tasmād bhṛguḥ smṛtaḥ
marīcibhyo marīcis tu mārīcaḥ kaśyapo hy abhūt
     aṅgārebhyo 'ṅgirās tāta vālakhilyāḥ śiloccayāt
     atraivātreti ca vibho jātam atriṃ vadanty api
tathā bhasma vyapohebhyo brahmarṣigaṇasaṃmitāḥ
     vaikhānasāḥ samutpannās tapaḥ śrutaguṇepsavaḥ
     aśruto 'sya samutpannāv aśvinau rūpasaṃmatau
śeṣāḥ prajānāṃ patayaḥ srotobhyas tasya jajñire
     ṛṣayo lokakūpebhyaḥ svedāc chando malātmakam
etasmāt kāraṇād āhur agniṃ sarvās tu devatāḥ
     ṛṣayaḥ śrutasaṃmpannā veda prāmāṇya darśanāt
yāni dārūṇi te māsā niryāsāḥ pakṣasaṃjñitāḥ
     ahorātrā muhūrtās tu pittaṃ jyotiś ca vāruṇam
raudraṃ lohitam ity āhur lohitāt kanakaṃ smṛtam
     tan maitram iti vijñeyaṃ dhūmāc ca vasavaḥ smṛtāḥ
arciṣo yāś ca te rudrās tathādityā mahāprabhāḥ
     uddiṣṭās te tathāṅgārā ye dhiṣṇyeṣu divi sthitāḥ
ādi nāthaś ca lokasya tatparaṃ brahma tad dhruvam
     sarvakāmadam ity āhus tatra havyam udāvahat
tato 'bravīn mahādevo varuṇaḥ paramātmakaḥ
     mama satram idaṃ divyam ahaṃ gṛhapatis tv iha
trīṇi pūrvāṇy apatyāni mama tāni na saṃśayaḥ
     iti jānīta khagamā mama yajñaphalaṃ hi tat
[agni]
     mad aṅgebhyaḥ prasūtāni madāśraya kṛtāni ca
     mamaiva tāny apatyāni varuṇo hy avaśātmakaḥ
athābravīl lokagurur brahmā lokapitāmahaḥ
     mamaiva tāny apatyāni mama śukraṃ hutaṃ hi tat
ahaṃ vaktā ca mantrasya hotā śukrasya caiva ha
     yasya bījaṃ phalaṃ tasya śukraṃ cet kāraṇaṃ matam
tato 'bruvan devagaṇāḥ pitāmaham upetya vai
     kṛtāñjalipuṭāḥ sarve śirobhir abhivandya ca
vayaṃ ca bhagavan sarve jagac ca sa carācaram
     tavaiva prasavāḥ sarve tasmād agnir vibhāvasuḥ
     varuṇaś ceśvaro devo labhatāṃ kāmam īpṣitam
nisargād varuṇaś cāpi brahmaṇo yādasāṃ patiḥ
     jagrāha vai bhṛguṃ pūrvam apatyaṃ sūryavarcasam
īśvaro 'ṅgirasaṃ cāgner apatyārthe 'bhyakalpayat
     pitāmahas tv apatyaṃ vai kaviṃ jagrāha tattvavit
tadā sa vāruṇaḥ khyāto bhṛguḥ prasava karmakṛt
     āgneyas tv aṅgirāḥ śrīmān kavir brāhmo mahāyaśāḥ
     bhārgavāṅgirasau loke lokasaṃtāna lakṣaṇau
ete vipra varāḥ sarve prajānāṃ patayas trayaḥ
     sarvaṃ saṃtānam eteṣām idam ity upadhāraya
bhṛgos tu putrās tatrāsan sapta tulyā bhṛgor guṇaiḥ
     cyavano vajraśīrṣaś ca śucir aurvas tathaiva ca
śukro vareṇyaś ca vibhuḥ savanaś ceti sapta te
     bhārgavā vāruṇāḥ sarve yeṣāṃ vaṃśe bhavān api
aṣṭau cāṅgirasaḥ putrā vāruṇās te 'py udāhṛtāḥ
     bṛhaspatir utathyaś ca vayasyaḥ śāntir eva ca
ghoro virūpaḥ saṃvartaḥ sudhanvā cāṣṭamaḥ smṛtaḥ
     etāṣṭāv agnijāḥ sarve jñānaniṣṭhā nirāmayāḥ
brāhmaṇasya kaveḥ putrā vāruṇās te 'py udāhṛtāḥ
     aṣṭau prasavajair yuktā guṇair brahma vidaḥ śubhāḥ
kaviḥ kāvyaś ca viṣṇuś ca buddhimān uśanās tathā
     bhṛguś ca virajāś caiva kāśī cograś ca dharmavit
aṣṭau kavi sutā hy ete sarvam ebhir jagat tatam
     prajāpataya ete hi prajānāṃ yair imāḥ prajāḥ
evam aṅgirasaś caiva kaveś ca prasavānvayaiḥ
     bhṛgoś ca bhṛguśārdūla vaṃśajaiḥ satataṃ jagat
varuṇaś cādito vipra jagrāha prabhur īśvaraḥ
     kaviṃ tāta bhṛguṃ caiva tasmāt tau vāruṇau smṛtau
jagrāhāṅgirasaṃ devaḥ śikhī tasmād dhutāśanaḥ
     tasmād aṅgiraso jñeyāḥ sarva eva tad anvayāḥ
brahmā pitāmahaḥ pūrvaṃ devatābhiḥ prasāditaḥ
     ime naḥ saṃtariṣyanti prajābhir jagad īśvarāḥ
sarve prajānāṃ patayaḥ sarve cāti tapasvinaḥ
     tvatprasādād imaṃ lokaṃ tārayiṣyanti śāśvatam
tathaiva vaṃśakartāras tava tejo vivardhanāḥ
     bhaveyur vedaviduṣaḥ sarve vāk patayas tathā
deva pakṣadharāḥ saumyāḥ prājāpatyā maharṣayaḥ
     āpnuvanti tapaś caiva brahmacaryaṃ paraṃ tathā
sarve hi vayam ete ca tavaiva prasavaḥ prabho
     devānāṃ brāhmaṇānāṃ ca tvaṃ hi kartā pitāmaha
marīcim āditaḥ kṛtvā sarve caivātha bhārgavāḥ
     apatyānīti saṃprekṣya kṣamayāma pitāmaha
te tv anenaiva rūpeṇa prajaniṣyanti vai prajāḥ
     sthāpayiṣyanti cātmānaṃ yugādi nidhanaṃ tathā
evam etat purāvṛttaṃ tasya yajñe mahātmanaḥ
     deva śreṣṭhasya lokādau vāruṇīṃ bibhratas tanum
agnir brahmā paśupatiḥ śarvo rudraḥ prajāpatiḥ
     agner apatyam etad vai suvarṇam iti dhāraṇā
agnyabhāve ca kurvanti vahni sthāneṣu kāñcanam
     jāmadagnya pramāṇajñā vedaśrutinidarśanāt
kuśa stambe juhoty agniṃ suvarṇaṃ tata saṃsthitam
     hute prītikarīm ṛddhiṃ bhagavāṃs tatra manyate
tasmād agniparāḥ sarvā devatā iti śuśruma
     brahmaṇo hi prasūto 'gnir agner api ca kāñcanam
tasmād ye vai prayacchanti suvarṇaṃ dharmadarśinaḥ
     devatās te prayacchanti samastā iti naḥ śrutam
tasya cātamaso lokā gacchataḥ paramāṃ gatim
     svarloke rājarājyena so 'bhiṣicyeta bhārgava
ādityodayane prāpte vidhimantrapuraskṛtam
     dadāti kāñcanaṃ yo vai duḥsvapnaṃ pratihanti saḥ
dadāty uditamātre yas tasya pāpmā vidhūyate
     madhyāhne dadato rukmaṃ hanti pāpam anāgatam
dadāti paścimāṃ saṃdhyāṃ yaḥ suvarṇaṃ ghṛtavrataḥ
     brahma vāyvagnisomānāṃ sālokyam upayāti saḥ
sendreṣu caiva lokeṣu pratiṣṭhāṃ prāpnute śubhām
     iha loke yaśaḥ prāpya śāntapāpmā pramodate
tataḥ saṃpadyate 'nyeṣu lokeṣv apratimaḥ sadā
     anāvṛta gatiś caiva kāmacārī bhavaty uta
na ca kṣarati tebhyaḥ sa śaśvac caivāpnute mahat
     suvarṇam akṣayaṃ dattvā lokān āpnoti puṣkalān
yas tu saṃjanayitvāgnim ādityodayanaṃ prati
     dadyād vai vratam uddiśya sarvān kāmān samaśnute
agnir ity eva tat prāhuḥ pradānaṃ vai sukhāvaham
     yatheṣṭa guṇasaṃpannaṃ pravartakam iti smṛtam
[bh]
     ity uktaḥ sa vasiṣṭhena jāmadagnyaḥ pratāpavān
     dadau suvarṇaṃ viprebhyo vyamucyata ca kilbiṣāt
etat te sarvam ākhyātaṃ suvarṇasya mahīpate
     pradānasya phalaṃ caiva janma cāgnyam anuttamam
tasmāt tvam api viprebhyaḥ prayaccha kanakaṃ bahu
     dadat suvarṇaṃ nṛpate kilbiṣād vipramokṣyasi
