abhiṣikte tu sugrīve praviṣṭe vānare guhām
 ājagāma saha bhrātrā rāmaḥ prasravaṇaṃ girim
śārdūlamṛgasaṃghuṣṭaṃ siṃhair bhīmaravair vṛtam
 nānāgulmalatāgūḍhaṃ bahupādapasaṃkulam
ṛkṣavānaragopucchair mārjāraiś ca niṣevitam
 megharāśinibhaṃ śailaṃ nityaṃ śucijalāśrayam
tasya śailasya śikhare mahatīm āyatāṃ guhām
 pratyagṛhṇata vāsārthaṃ rāmaḥ saumitriṇā saha
avasat tatra dharmātmā rāghavaḥ sahalakṣmaṇaḥ
 bahudṛśyadarīkuñje tasmin prasravaṇe girau
susukhe 'pi bahudravye tasmin hi dharaṇīdhare
 vasatas tasya rāmasya ratir alpāpi nābhavat
 hṛtāṃ hi bhāryāṃ smarataḥ prāṇebhyo 'pi garīyasīm
udayābhyuditaṃ dṛṣṭvā śaśāṅkaṃ ca viśeṣataḥ
 āviveśa na taṃ nidrā niśāsu śayanaṃ gatam
tat samutthena śokena bāṣpopahatacetasaṃ
 taṃ śocamānaṃ kākutsthaṃ nityaṃ śokaparāyaṇam
 tulyaduḥkho 'bravīd bhrātā lakṣmaṇo 'nunayan vacaḥ
alaṃ vīra vyathāṃ gatvā na tvaṃ śocitum arhasi
 śocato hy avasīdanti sarvārthā viditaṃ hi te
bhavān kriyāparo loke bhavān devaparāyaṇaḥ
 āstiko dharmaśīlaś ca vyavasāyī ca rāghava
na hy avyavasitaḥ śatruṃ rākṣasaṃ taṃ viśeṣataḥ
 samarthas tvaṃ raṇe hantuṃ vikramair jihmakāriṇam
samunmūlaya śokaṃ tvaṃ vyavasāyaṃ sthiraṃ kuru
 tataḥ saparivāraṃ taṃ nirmūlaṃ kuru rākṣasaṃ
pṛthivīm api kākutstha sasāgaravanācalām
 parivartayituṃ śaktaḥ kim aṅga puna rāvaṇam
ahaṃ tu khalu te vīryaṃ prasuptaṃ pratibodhaye
 dīptair āhutibhiḥ kāle bhasmac channam ivānalam
lakṣmaṇasya tu tad vākyaṃ pratipūjya hitaṃ śubham
 rāghavaḥ suhṛdaṃ snigdham idaṃ vacanam abravīt
vācyaṃ yad anuraktena snigdhena ca hitena ca
 satyavikrama yuktena tad uktaṃ lakṣmaṇa tvayā
eṣa śokaḥ parityaktaḥ sarvakāryāvasādakaḥ
 vikrameṣv apratihataṃ tejaḥ protsāhayāmy aham
śaratkālaṃ pratīkṣe 'ham iyaṃ prāvṛḍ upasthitā
 tataḥ sarāṣṭraṃ sagaṇaṃ rākṣasaṃ taṃ nihanmy aham
tasya tadvacanaṃ śrutvā hṛṣṭo rāmasya lakṣmaṇaḥ
 punar evābravīd vākyaṃ saumitrir mitranandanaḥ
etat te sadṛśaṃ vākyam uktaṃ śatrunibarhaṇa
 idānīm asi kākutstha prakṛtiṃ svām upāgataḥ
vijñāya hy ātmano vīryaṃ tathyaṃ bhavitum arhasi
 etat sadṛśam uktaṃ te śrutasyābhijanasya ca
tasmāt puruṣaśārdūla cintayañ śatrunigraham
 varṣārātram anuprāptam atikrāmaya rāghava
niyamya kopaṃ pratipālyatāṃ śarat; kṣamasva māsāṃś caturo mayā saha
 vasācale 'smin mṛgarājasevite; saṃvardhayañ śatruvadhe samudyataḥ
