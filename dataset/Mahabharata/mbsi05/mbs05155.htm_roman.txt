[v]
      etasminn eva kāle tu bhīṣmakasya mahātmanaḥ
      hiraṇyalomno nṛpateḥ sākṣād indra sakhasya vai
āhṛtīnām adhipater bhojasyātiyaśasvinaḥ
      dākṣiṇātya pateḥ putro dikṣu rukmīti viśrutaḥ
yaḥ kiṃpuruṣa siṃhasya gandhamādanavāsinaḥ
      śiṣyaḥ kṛtsnaṃ dhanurvedaṃ catuṣpādam avāptavān
yo māhendraṃ dhanur lebhe tulyaṃ gāṇḍīvatejasā
      śārṅgeṇa ca mahābāhuḥ saṃmitaṃ divyam akṣayam
trīṇy evaitāni divyāni dhanūṃṣi divi cāriṇām
      vāruṇaṃ gāṇḍivaṃ tatra māhendraṃ vijayaṃ dhanuḥ
śārṅgaṃ tu vaiṣṇavaṃ prāhur divyaṃ tejomayaṃ dhanuḥ
      dhārayām āsa yat kṛṣṇaḥ parasenā bhayāvaham
gāṇḍīvaṃ pāvakāl lebhe khāṇḍave pākaśāsaniḥ
      drumād rukmī mahātejā vijayaṃ pratyapadyata
saṃchidya mauravān pāśān nihatya muram ojasā
      nirjitya narakaṃ bhaumam āhṛtya paṇi kuṇḍale
ṣoḍaśa strīsahasrāṇi ratnāni vividhāni ca
      pratipede hṛṣīkeśaḥ śārṅgaṃ ca dhanur uttamam
rukmī tu vijayaṃ labdhvā dhanur meghasamasvanam
     vibhīṣayann iva jagat pāṇḍavān abhyavartata
nāmṛṣyata purā yo 'sau svabāhubaladarpitaḥ
     rukmiṇyā haraṇaṃ vīro vāsudevena dhīmatā
kṛtvā pratijñāṃ nāhatvā nivartiṣyāmi keśavam
     tato 'nvadhāvad vārṣṇeyaṃ sarvaśastrabhṛtāṃ varam
senayā caturaṅgiṇyā mahatyā dūrapātayā
     vicitrāyudha varmiṇyā gaṅgayeva pravṛddhayā
sa samāsādya vārṣṇeyaṃ gonānām īśvaraṃ prabhum
     vyaṃsito vrīḍito rājann ājagāma sa kuṇḍinam
yatraiva kṛṣṇena raṇe nirjitaḥ paravīrahā
     tatra bhojakaṭaṃ nāma cakre nagaram uttamam
sainyena mahatā tena prabhūtagajavājinā
     puraṃ tad bhuvi vikhyātma nāmna bhojakaṭaṃ nṛpa
sa bhojarājaḥ sainyena mahatā parivāritaḥ
     akṣauhiṇyā mahāvīryaḥ pāṇḍavān samupāgamat
tataḥ sa kavacī khaḍgī śarī dhanvī talī rathī
     dhvajenāditya varṇena praviveśa mahācamūm
viditaḥ pāṇḍaveyānāṃ vāsudeva priyepsayā
     yudhiṣṭhiras tu taṃ rājā pratyudgamyābhyapūjayat
sa pūjitaḥ pāṇḍusutair yathānyāyaṃ susatkṛtaḥ
     pratipūjya ca tān sarvān viśrāntaḥ saha sainikaḥ
     uvāca madhye vīrāṇāṃ kuntīputraṃ dhanaṃjayam
sahāyo 'smi sthito yuddhe yadi bhīto 'si pāṇḍava
     kariṣyāmi raṇe sāhyam asahyaṃ tava śatrubhiḥ
na hi me vikrame tulyaḥ pumān astīha kaś cana
     nihatya samare śatrūṃs tava dāsyāmi phalguna
ity ukto dharmarājasya keśavasya ca saṃnidhau
     śṛṇvatāṃ pārthivendrāṇām anyeṣāṃ caiva sarvaśaḥ
vāsudevam abhiprekṣya dharmarājaṃ ca pāṇḍavam
     uvāca dhīmān kaunteyaḥ prahasya sakhipūrvakam
yudhyamānasya me vīra gandharvaiḥ sumahābalaiḥ
     sahāyo ghoṣayātrāyāṃ kas tadāsīt sakhā mama
tathā pratibhaye tasmin devadānava saṃkule
     khāṇḍave yudhyamānasya kaḥ sahāyas tadābhavat
nivātakavacair yuddhe kālakeyaiś ca dānavaiḥ
     tatra me yudhyamānasya kaḥ sahāyas tadābhavat
tathā virāṭanagare kurubhiḥ saha saṃgare
     yudhyato bahubhis tāta kaḥ sahāyo 'bhavan mama
upajīvya raṇe rudraṃ śakraṃ vaiśvaraṇaṃ yamam
     varuṇaṃ pāvakaṃ caiva kṛpaṃ droṇaṃ ca mādhavam
dhārayan gāṇḍivaṃ divyaṃ dhanus tejomayaṃ dṛḍham
     akṣayya śarasaṃyukto divyāstraparibṛṃhitaḥ
kauravāṇāṃ kule jātaḥ pāṇḍoḥ putro viśeṣataḥ
     droṇaṃ vyapadiśañ śiṣyo vāsudevasahāyavān
katham asmadvidho brūyād bhīto 'stīty ayaśaskaram
     vacanaṃ naraśārdūla vajrāyudham api svayam
nāsmi bhīto mahābāho sahāyārthaś ca nāsti me
     yathākāmaṃ yathāyogaṃ gaccha vānyatra tiṣṭha vā
vinivartya tato rukmī senāṃ sāgarasaṃnibhām
     duryodhanam upāgacchat tathaiva bharatarṣabha
tathaiva cābhigamyainam uvāca sa narādhipaḥ
     pratyākhyātaś ca tenāpi sa tadā śūramāninā
dvāv eva tu mahārāja tasmād yuddhād vyapeyatuḥ
     rauhiṇeyaś ca vārṣṇeyo rukmī ca vasudhādhipaḥ
gate rāme tīrthayātrāṃ bhīṣmakasya sute tathā
     upāviśan pāṇḍaveyā mantrāya punar eva hi
samitir dharmarājasya sā pārthiva samākulā
     śuśubhe tārakā citrā dyauś candreṇeva bhārata
