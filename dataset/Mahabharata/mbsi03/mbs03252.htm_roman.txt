[vai]
      saroṣarāgopahatena valgunā; sarāga netreṇa natonnata bhruvā
      mukhena visphūrya suvīra rāṣṭrapaṃ; tato 'bravīt taṃ drupadātmajā punaḥ
yaśasvinas tīkṣṇaviṣān mahārathān; adhikṣipan mūḍha na lajjase katham
      mahendrakalpān niratān svakarmasu; sthitān samūheṣv api yakṣarakṣasām
na kiṃ cid īḍyaṃ pravadanti pāpaṃ; vanecaraṃ vā gṛhamedhinaṃ vā
      tapasvinaṃ saṃparipūrṇa vidyaṃ; bhaṣanti haivaṃ śvanarāḥ suvīra
ahaṃ tu manye tava nāsti kaś cid; etādṛśe kṣatriya saṃniveśe
      yas tvādya pātālamukhe patantaṃ; pāṇau gṛhītvā pratisaṃhareta
nāgaṃ prabhinnaṃ girikūṭa kalpam; upatyakāṃ haimavatīṃ carantam
      daṇḍīva yūthād apasedhase tvaṃ; yo jetum āśaṃsasi dharmarājam
bālyāt prasuptasya mahābalasya; siṃhasya pakṣmāṇi mukhāl lunāsi
      padā samāhatya palāyamānaḥ; kruddhaṃ yadā drakṣyasi bhīmasenam
mahābalaṃ ghorataraṃ pravṛddhaṃ; jātaṃ hariṃ parvata kandareṣu
      prasuptam ugraṃ prapadena hansi; yaḥ kruddham āsetsyasi jiṣṇum ugram
kṛṣṇoragau kīkṣṇa viṣau dvijihvau; mattaḥ padākrāmasi puccha deśe
      yaḥ pāṇḍavābhyāṃ puruṣottamābhyāṃ; jaghanyajābhyāṃ prayuyutsase tvam
yathā ca veṇuḥ kadalī nalo vā; phalanty abhāvāya na bhūtaye ''tmanaḥ
      tathaiva māṃ taiḥ parirakṣyamāṇam; ādāsyase karkaṭakīva garbham
[jayad]
     jānāmi kṛṣṇe viditaṃ mamaitad; yathāvidhās te naradeva putrāḥ
     na tv evam etena vibhīṣaṇena; śakyā vayaṃ trāsayituṃ tvayādya
vayaṃ punaḥ sapta daśeṣu kṛṣṇe; kuleṣu sarve 'navameṣu jātāḥ
     ṣaḍbhyo guṇebhyo 'bhyadhikā vihīnān; manyāmahye draupadi pāṇṭu putrān
sā kṣipram ātiṣṭha gajaṃ rathaṃ vā; na vākyamātreṇa vayaṃ hi śakyāḥ
     āśaṃsa vā tvaṃ kṛpaṇaṃ vadantī; sauvīrarājasya punaḥ prasādam
[drau]
     mahābalā hiṃ tv iha durbaleva; sauvīrarājasya matāham asmi
     yāhaṃ pramāthād iha saṃpratītā; sauvīrarājaṃ kṛpaṇaṃ vadeyam
yasyā hi kṛṣṇau padavīṃ caretāṃ; samāsthitāv ekarathe sahāyau
     indro 'pi tāṃ nāpaharet kathaṃ cin; manuṣyamātraḥ kṛpaṇaḥ kuto 'nyaḥ
yadā kirīṭī paravīra ghātī; nighnan rathastho dviṣatāṃ manāṃsi
     madantare tvad dhvajinīṃ praveṣṭā; kakṣaṃ dahann agnir ivoṣṇageṣu
janārdanasyānugā vṛṣṇivīrā; maheṣvāsāḥ kekayāś cāpi sarve
     ete hi sarve mama rājaputrāḥ; prahṛṣṭarūpāḥ padavīṃ careyuḥ
maurvī visṛṣṭāḥ stanayitnughoṣā; gāṇḍīvamuktās tv ativegavantaḥ
     hastaṃ samāhatya dhanaṃjayasya; bhīmāḥ śabdaṃ ghorataraṃ nadanti
gāṇḍīvamuktāṃś ca mahāśaraughān; pataṃgasaṃghān iva śīghravegān
     saśaṅkhaghoṣaḥ satalatra ghoṣo; gāṇḍīvadhanvā muhur udvamaṃś ca
     yadā śarān arpayitā tavorasi; tadā manas te kim ivābhaviṣyat
gadāhastaṃ bhīmam abhidravantaṃ; mādrīputrau saṃpatantau diśaś ca
     amarṣajaṃ krodhaviṣaṃ vamantau; dṛṣṭvā ciraṃ tāpam upaiṣyase 'dhama
yathā cāhaṃ nāticare kathaṃ cit; patīn mahārhān manasāpi jātu
     tenādya satyena vaśīkṛtaṃ tvāṃ; draṣṭāsmi pārthaiḥ parikṛṣyamāṇam
na saṃbhramaṃ gantum ahaṃ hi śakṣye; tvayā nṛśaṃsena vikṛṣyamāṇā
     samāgatāhaṃ hi kurupravīraiḥ; punar vanaṃ kāmyakam āgatā ca
[vai]
     sā tān anuprekṣya viśālanetrā; jighṛkṣamāṇān avabhartsayantī
     provāca mā māṃ spṛśateti bhītā; dhaumyaṃ pacukrośa purohitaṃ sā
jagrāha tām uttaravastradeśe; jayadrathas taṃ samavākṣipat sā
     tayā samākṣipta tanuḥ sa pāpaḥ; papāta śākhīva nikṛttamūlaḥ
pragṛhyamāṇā tu mahājavena; muhur viniḥśvasya ca rājaputrī
     sā kṛṣyamāṇā ratham āruroha; daumyasya pādāv abhivādya kṛṣṇā
[dhaumya]
     neyaṃ śakyā tvayā netum avijitya mahārathān
     dharmaṃ kṣatrasya paurāṇam avekṣasva jayadratha
kṣudraṃ kṛtvā phalaṃ pāpaṃ prāpsyasi tvam asaṃśayam
     āsādya pāṇḍavān vīrān dharmarāja purogamān
[vai]
     ity uktvā hriyamāṇāṃ tāṃ rājaputrīṃ yaśasvinīm
     anvagacchat tadā dhaumyaḥ padātigaṇamadhyagaḥ
