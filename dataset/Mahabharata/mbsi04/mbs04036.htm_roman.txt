[vai]
      sa rājadhānyā niryāya vairāṭiḥ pṛthivīṃ jayaḥ
      prayāhīty abravīt sūtaṃ yatra te kuravo gatāḥ
samavetān kurūn yāvaj jigīśūn avajitya vai
      gāś caiṣāṃ kṣipram ādāya punar āyāmi svaṃ puram
tatas tāṃś codayām āsa sadaśvān pāṇḍunandanaḥ
      te hayā narasiṃhena coditā vātaraṃhasaḥ
      ālikhanta ivākāśam ūhuḥ kāñcanamālinaḥ
nātidūram atho yātvā matsyaputra dhanaṃjayau
      avekṣetām amitraghnau kurūṇāṃ balināṃ balam
      śmaśānam abhito gatvā āsasāda kurūn atha
tad anīkaṃ mahat teṣāṃ vibabhau sāgarasvanam
      sarpamāṇam ivākāśe vanaṃ bahula pādapam
dadṛśe pārthivo reṇur janitas tena sarpatā
      dṛṣṭipraṇāśo bhūtānāṃ divaspṛś narasattama
tad anīkaṃ mahad dṛṣṭvā jagāśvarathasaṃkulam
      karṇaduryodhana kṛpair guptaṃ śāṃtanavena ca
droṇena ca saputreṇa maheṣvāsena dhīmatā
      hṛṣṭaromā bhayodvignaḥ pārthaṃ vairāṭir abravīt
notsahe kurubhir yoddhuṃ romaharṣaṃ hi paśya me
      bahu pravīram atyugraṃ devair api durāsadam
      pratiyoddhuṃ na śakṣyāmi kurusainyam anantakam
nāśaṃse bhāratīṃ senāṃ praveṣṭuṃ bhīmakārmukām
     rathanāgāśvakalilāṃ pattidhvajasamākulām
     dṛṣṭvaiva hi parān ājāv ātmā pravyathatīva me
yatra droṇaś ca bhīṣmaś ca kṛpaḥ karṇo viviṃśatiḥ
     aśvatthāmā vikarṇaś ca somadatto 'tha bāhlikaḥ
duryodhanas tathā vīro rājā ca rathināṃ varaḥ
     dyutimanto maheṣvāsāḥ sarve yuddhaviśāradāḥ
dṛṣṭvaiva hi kurūn etān vyūḍhānīkān prahāriṇaḥ
     hṛṣitāni ca romāṇī kaśmalaṃ cāgataṃ mama
[vai]
     aviyāto viyātasya maurkhyād dhūrtasya paśyataḥ
     paridevayate mandaḥ sakāśe savyasācinaḥ
trigartān sa pitā yātaḥ śūnye saṃpraṇidhāya tām
     sarvāṃ senām upādāya na me santīha sainikāḥ
so 'ham eko bahūn bālaḥ kṛtāstrān akṛtaśramaḥ
     pratiyoddhuṃ na śakyāmi nivartasva bṛhan naḍe
[arj]
     bhayena dīnarūpo 'si dviṣatāṃ harṣavardhanaḥ
     na ca tāvat kṛtaṃ kiṃ cit paraiḥ karma raṇājire
svayam eva ca mām āttha vaha māṃ kauravān prati
     so 'haṃ tvāṃ tatra neṣyāmi yatraite bahulā dhvajāḥ
madhyaṃm āmiṣa gṛdhrāṇāṃ kurūṇām ātatāyinām
     neṣyāmi tvāṃ mahābāho pṛthivyām api yudhyatām
tathā strīṣu pratiśrutya pauruṣaṃ puruṣeṣu ca
     katthamāno 'bhiniryāya kimarthaṃ na yuyutsase
na ced vijitya gās tās tvaṃ gṛhān vai pratiyāsyasi
     prahasiṣyanti vīra tvāṃ narā nāryaś ca saṃgatāḥ
aham apy atra sairandhryā stutaḥ sārathya karmaṇi
     na hi śakṣyāmy anirjitya gāḥ prayātuṃ puraṃ prati
stotreṇa caiva sairandhryās tava vākyena tena ca
     kathaṃ na yudhyeyam ahaṃ kurūn sarvān sthiro bhava
[uttara]
     kāmaṃ harantu matsyānāṃ bhūyāṃsaṃ kuravo dhanam
     prahasantu ca māṃ nāryo narā vāpi bṛhannaḍe
[vai]
     ity uktvā prādravad bhīto rathāt praskandya kuṇḍalī
     tyaktvā mānaṃ sa mantātmā visṛjya sa śaraṃ dhanuḥ
[bṛhan]
     naiṣa pūrvaiḥ smṛto dharmaḥ kṣatriyasya palāyanam
     śreyas te maraṇaṃ yuddhe na bhītasya palāyanam
[vai]
     evam uktvā tu kaunteyaḥ so 'vaplutya rathottamāt
     tam anvadhāvad dhāvantaṃ rājaputraṃ dhanaṃjayaḥ
     dīrghāṃ veṇīṃ vidhunvānaḥ sādhu rakte ca vāsasī
vidhūya veṇīṃ dhāvantam ajānanto 'rjunaṃ tadā
     sainikāḥ prāhasan ke cit tathārūpam avekṣya tam
taṃ śīghram abhidhāvantaṃ saṃprekṣya kuravo 'bruvan
     ka eṣa veṣapracchanno bhasmaneva hutāśanaḥ
kiṃ cid asya yathā puṃsaḥ kiṃ cid asya yathā striyaḥ
     sārūpyam arjunasyeva klība rūpaṃ bibharti ca
tad evaitac chiro grīvaṃ tau bāhū parighopamau
     tadvad evāsya vikrāntaṃ nāyam anyo dhanaṃjayāt
amareṣv iva devendro mānuṣeṣu dhanaṃjayaḥ
     ekaḥ so 'smān upāyāyād anyo loke dhanaṃjayāt
ekaḥ putro virāṭasya śūnye saṃnihitaḥ pure
     sa eṣa kila niryāto bālabhāvān na pauruṣāt
satreṇa nūnaṃ channaṃ hi carantaṃ pārtham arjunam
     uttaraḥ sārathiṃ kṛtvā niryāto nagarād bahiḥ
sa no manye dhvajān dṛṣṭvā bhīta eṣa palāyati
     taṃ nūnam eṣa dhāvantaṃ jighṛkṣati dhanaṃjayaḥ
iti sma kuravaḥ sarve vimṛśantaḥ pṛthak pṛthak
     na ca vyavasituṃ kiṃ cid uttaraṃ śaknuvanti te
     channaṃ tathā taṃ satreṇa pāṇḍavaṃ prekṣya bhārata
uttaraṃ tu pradhāvantam anudrutya dhanaṃjayaḥ
     gatvā padaśataṃ tūrṇaṃ keśapakṣe parāmṛśat
so 'rjunena parāmṛṣṭaḥ paryadevayad ārtavat
     bahulaṃ kṛpaṇaṃ caiva virāṭasya sutas tadā
śātakumbhasya śuddhasya śataṃ niṣkān dadāmite
     maṇīn iṣṭau ca vaiḍūryān hemabaddhān mahāprabhān
hemadaṇḍapraticchannaṃ rathaṃ yuktaṃ ca suvrajaiḥ
     mattāṃś ca daśa mātaṅgān muñca māṃ tvaṃ bṛhaṇṇaḍe
[vai]
     evamādīni vākyāni vilapantam acetasam
     prahasya puruṣavyāghro rathasyāntikam ānayat
athainam abravīt pārtho bhayārtaṃ naṣṭacetasam
     yadi notsahase yoddhuṃ śatrubhiḥ śatrukarśana
     ehi me tvaṃ hayān yaccha yudhyamānasya śatrubhiḥ
prayāhy etad rathānīkaṃ madbāhubalarakṣitaḥ
     apradhṛṣyatamaṃ ghoraṃ guptaṃ vīrair mahārathaiḥ
mā bhais tvaṃ rājaputrāgrya kṣatriyo 'si paraṃtapa
     ahaṃ vai kurubhir yotsyāmy avajeṣyāmi te paśūn
praviśyaitad rathānīkam apradhṛṣyaṃ durāsadam
     yantā bhūs tvaṃ naraśreṣṭha yotsye 'haṃ kurubhiḥ saha
evaṃ bruvāṇo bībhatsur vairāṭim aparājitaḥ
     samāśvāsya muhūrtaṃ tam uttaraṃ bharatarṣabha
tata enaṃ viceṣṭantam akāmaṃ bhayapīḍitam
     ratham āropayām āsa pārthaḥ praharatāṃ varaḥ
