[v]
      tataḥ saṃprasthito rājā kaunteyo bhūridakṣiṇaḥ
      agastyāśramam āsādya durjayāyām uvāsa ha
tatra vai lomaśaṃ rājā papraccha vadatāṃ varaḥ
      agastyeneha vātāpiḥ kimartham upaśāmitaḥ
āsīd vā kiṃprabhāvaś ca sa daityo mānavāntakaḥ
      kimarthaṃ codgato manyur agastyasya mahātmanaḥ
[l]
      ilvalo nāma daiteya āsīt kauravanandana
      maṇimatyāṃ puri purā vātāpis tasya cānujaḥ
sa brāhmaṇaṃ tapo yuktam uvāca ditinandanaḥ
      putraṃ me bhagavān ekam indra tulyaṃ prayacchatu
tasmai sa brāhmaṇo nādāt putraṃ vāsava saṃmitam
      cukrodha so 'suras tasya brāhmaṇasya tato bhṛśam
samāhvayati yaṃ vācā gataṃ vaivasvatakṣayam
      sa punar deham āsthāya jīvan sma pratidṛśyate
tato vātāpim asuraṃ chāgaṃ kṛtvā susaṃskṛtam
      taṃ brāhmaṇaṃ bhojayitvā punar eva samāhvayat
tasya pārśvaṃ vinirbhidya brāhmaṇasya mahāsuraḥ
      vātāpiḥ prahasan rājan niścakrāma viśāṃ pate
evaṃ sa brāhmaṇān rājan bhojayitvā punaḥ punaḥ
     hiṃsayām āsa daiteya ilvalo duṣṭacetanaḥ
agastyaś cāpi bhagavān etasmin kāla eva tu
     pitṝn dadarśa garte vai lambamānān adhomukhān
so 'pṛcchal lambamānāṃs tān bhavanta iha kiṃ parāḥ
     saṃtānahetor iti te tam ūcur brahmavādinaḥ
te tasmai kathayām āsur vayaṃ te pitaraḥ svakāḥ
     gartam etam anuprāptā lambāmaḥ prasavārthinaḥ
yadi no janayethās tvam agastyāpatyam uttamam
     syān no 'smān nirayān mokṣas tvaṃ ca putrāpnuyā gatim
sa tān uvāca tejasvī satyadharmaparāyaṇaḥ
     kariṣye pitaraḥ kāmaṃ vyetu vo mānaso jvaraḥ
tataḥ prasava saṃtānaṃ cintayan bhagavān ṛṣiḥ
     ātmanaḥ prasavasyārthe nāpaśyat sadṛśīṃ striyam
sa tasya tasya sattvasya tat tad aṅgam anuttamam
     saṃbhṛtya tat samair aṅgair nirmame striyam uttamām
sa tāṃ vidarbharājāya putra kāmāya tāmyate
     nirmitām ātmano 'rthāya muniḥ prādān mahātapaḥ
sā tatra jajñe subhagā vidyutsaudāmanī yathā
     vibhrājamānā vapusā vyavardhata śubhānanā
jātamātrāṃ ca tāṃ dṛṣṭvā vaidarbhaḥ pṛthivīpatiḥ
     praharṣeṇa dvijātibhyo nyavedayata bhārata
abhyanandanta tāṃ sarve brāhmaṇā vasudhādhipa
     lopāmudreti tasyāś ca cakrire nāma te dvijāḥ
vavṛdhe sā mahārāja bibhratī rūpam uttamam
     apsv ivotpalinī śīghram agner iva śikhā śubhā
tāṃ yauvanasthāṃ rājendra śataṃ kanyāḥ svalaṃkṛtāḥ
     dāśī śataṃ ca kalyāṇīm upatasthur vaśānugāḥ
sā ca dāsī śatavṛtā madhye kanyāśatasya ca
     āste tejasvinī kanyā rohiṇīva divi prabho
yauvanasthām api ca tāṃ śīlācāra samanvitām
     na vavre puruṣaḥ kaś cid bhayāt tasya mahātmanaḥ
sā tu satyavatī kanyā rūpeṇāpsaraso 'py ati
     toṣayām āsa pitaraṃ śīlena svajanaṃ tathā
vaidarbhīṃ tu tathāyuktāṃ yuvatīṃ prekṣya vai pitā
     manasā cintayām āsa kasmai dadyāṃ sutām iti
