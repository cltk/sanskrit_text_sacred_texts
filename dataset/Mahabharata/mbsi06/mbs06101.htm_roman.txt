[s]
      dṛṣṭvā bhīṣmaṃ raṇe kruddhaṃ pāṇḍavair abhisaṃvṛtam
      yathā meghair mahārāja tapānte divi bhāskaram
duryodhano mahārāja duḥśāsanam abhāṣata
      eṣa śūro maheṣvāso bhīṣmaḥ śatruniṣūdanaḥ
chāditaḥ pāṇḍavaiḥ śūraiḥ samantād bharatarṣabha
      tasya kāryaṃ tvayā vīra rakṣaṇaṃ sumahātmanaḥ
rakṣyamāṇo hi samare bhīṣmo 'smākaṃ pitāmahaḥ
      nihanyāt samare yattān pāñcālān pāṇḍavaiḥ saha
tatra kāryam ahaṃ manye bhīṣmasyaivābhirakṣaṇam
      goptā hy eṣa maheṣvāso bhīṣmo 'smākaṃ pitāmahaḥ
sa bhavān sarvasainyena parivārya pitāmaham
      samare duṣkaraṃ karma kurvāṇaṃ parirakṣatu
evam uktas tu samare putro duḥśāsanas tava
      parivārya sthito bhīṣmaṃ sainyena mahatā vṛtaḥ
tataḥ śatasahasreṇa hayānāṃ subalātmajaḥ
      vimalaprāsahastānām ṛṣṭitomaradhāriṇām
darpitānāṃ suvegānāṃ balasthānāṃ patākinām
      śikṣitair yuddhakuśalair upetānāṃ narottamaiḥ
nakulaṃ sahadevaṃ ca dharmarājaṃ ca pāṇḍavam
     nyavārayan naraśreṣṭhaṃ parivārya samantataḥ
tato duryodhano rājā śūrāṇāṃ hayasādinām
     ayutaṃ preṣayām āsa pāṇḍavānāṃ nivāraṇe
taiḥ praviṣṭair mahāvegair garutmadbhir ivāhave
     khurāhatā dharā rājaṃś cakampe ca nanāda ca
khuraśabdaś ca sumahān vājināṃ śuśruve tadā
     mahāvaṃśavanasyeva dahyamānasya parvate
utpatadbhiś ca tais tatra samuddhūtaṃ mahad rajaḥ
     divākarapathaṃ prāpya chādayām āsa bhāskaram
vegavadbhir hayais tais tu kṣobhitaṃ pāṇḍavaṃ balam
     nipatadbhir mahāvegair haṃsair iva mahat saraḥ
     heṣatāṃ caiva śabdena na prājñāyata kiṃ cana
tato yudhiṣṭhiro rājā mādrīputrau ca pāṇḍavau
     pratyaghnaṃs tarasā vegaṃ samare hayasādinām
udvṛttasya mahārāja prāvṛṭkālena pūryataḥ
     paurṇamāsyām ambuvegaṃ yathā velā mahodadheḥ
tatas te rathino rājañ śaraiḥ saṃnataparvabhiḥ
     nyakṛntann uttamāṅgāni kāyebhyo hayasādinām
te nipetur mahārāja nihatā dṛḍhadhanvibhiḥ
     nāgair iva mahānāgā yathā syur girigahvare
te 'pi prāsaiḥ suniśitaiḥ śaraiḥ saṃnataparvabhiḥ
     nyakṛntann uttamāṅgāni vicaranto diśo daśa
atyāsannā hayārohā ṛṣṭibhir bharatarṣabha
     acchinann uttamāṅgāni phalānīva mahādrumāt
sa sādino hayā rājaṃs tatra tatra niṣūditāḥ
     patitāḥ pātyamānāś ca śataśo 'tha sahasraśaḥ
vadhyamānā hayās te tu prādravanta bhayārditāḥ
     yathā siṃhān samāsādya mṛgāḥ prāṇaparāyaṇāḥ
pāṇḍavās tu mahārāja jitvā śatrūn mahāhave
     dadhmuḥ śaṅkhāṃś ca bherīś ca tāḍayām āsur āhave
tato duryodhano dṛṣṭvā dīnaṃ sainyam avasthitam
     abravīd bharataśreṣṭha madrarājam idaṃ vacaḥ
eṣa pāṇḍusuto jyeṣṭho jitvā mātulamāmakān
     paśyatāṃ no mahābāho senāṃ drāvayate balī
taṃ vāraya mahābāho veleva makarālayam
     tvaṃ hi saṃśrūyase 'tyartham asahya balavikramaḥ
putrasya tava tad vākyaṃ śrutvā śalyaḥ pratāpavān
     prayayau rathavaṃśena yatra rājā yudhiṣṭhiraḥ
tad āpatad vai sahasā śalyasya sumahad balam
     mahaughavegaṃ samare vārayām āsa pāṇḍavaḥ
madrarājaṃ ca samare dharmarājo mahārathaḥ
     daśabhiḥ sāyakais tūrṇam ājaghāna stanāntare
     nakulaḥ sahadevaś ca tribhis tribhir ajihmagaiḥ
madrarājo 'pi tān sarvān ājaghāna tribhis tribhiḥ
     yudhiṣṭhiraṃ punaḥ ṣaṣṭyā vivyādha niśitaiḥ śaraiḥ
     mādrīputrau ca saṃrabdhau dvābhyāṃ dvābhyām atāḍayat
tato bhīmo mahābāhur dṛṣṭvā rājānam āhave
     madrarājavaśaṃ prāptaṃ mṛtyor āsya gataṃ yathā
     abhyadravata saṃgrāme yudhiṣṭhiram amitrajit
tato yuddhaṃ mahāghoraṃ prāvartata sudāruṇam
     aparāṃ diśam āsthāya dyotamāne divākare
