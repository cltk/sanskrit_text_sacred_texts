[y]
      rājan kiṃ karavāmas te praśādhy asmāṃs tvam īśvaraḥ
      nityaṃ hi sthātum icchāmas tava bhārata śāsane
[dhṛ]
      ajātaśatro bhadraṃ te ariṣṭaṃ svasti gacchata
      anujñātāḥ sahadhanāḥ svarājyam anuśāsata
idaṃ tv evāvaboddhavyaṃ vṛddhasya mama śāsanam
      dhiyā nigaditaṃ kṛtsnaṃ pathyaṃ niḥśreyasaṃ param
vettha tvaṃ tāta dharmāṇāṃ gatiṃ sūkṣmāṃ yudhiṣṭhira
      vinīto 'si mahāprājña vṛddhānāṃ paryupāsitā
yato buddhis tataḥ śāntiḥ praśamaṃ gaccha bhārata
      nādārau kramate śastraṃ dārau śastraṃ nipātyate
na vairāṇy abhijānanti guṇān paśyanti nāguṇān
      virodhaṃ nādhigacchanti ye ta uttamapūruṣāḥ
saṃvāde paruṣāṇy āhur yudhiṣṭhira narādhamāḥ
      pratyāhur madhyamās tv etān uktāḥ paruṣam uttaram
naivoktā naiva cānuktā ahitāḥ paruṣā giraḥ
      pratijalpanti vai dhīrāḥ sadā uttamapūruṣāḥ
smaranti sukṛtāny eva na vairāṇi kṛtāny api
      santaḥ prativijānanto labdhvā pratyayam ātmanaḥ
tathācaritam āryeṇa tvayāsmin sat samāgame
     duryodhanasya pāruṣyaṃ tat tāta hṛdi mā kṛthāḥ
mātaraṃ caiva gāndhārīṃ māṃ ca tvad guṇakāṅkṣiṇam
     upasthitaṃ vṛddham andhaṃ pitaraṃ paśya bhārata
prekṣāpūrvaṃ mayā dyūtam idam āsīd upekṣitam
     mitrāṇi draṣṭukāmena putrāṇāṃ ca balābalam
aśocyāḥ kuravo rājan yeṣāṃ tvam anuśāsitā
     mantrī ca viduro dhīmān sarvaśāstraviśāradaḥ
tvayi dharmo 'rjune vīryaṃ bhīmasene parākramaḥ
     śraddhā ca guruśuśrūṣā yamayoḥ puruṣāgryayoḥ
ajātaśatro bhadraṃ te khāṇḍava prastham āviśa
     bhrātṛbhis te 'stu saubhrātraṃ dharme te dhīyatāṃ manaḥ
[v]
     ity ukto bharataśreṣṭho dharmarājo yudhiṣṭhiraḥ
     kṛtvārya samayaṃ sarvaṃ pratasthe bhrātṛbhiḥ saha
te rathān meghasaṃkāśān āsthāya saha kṛṣṇayā
     prayayur hṛṣṭamanasa indraprasthaṃ purottamam
