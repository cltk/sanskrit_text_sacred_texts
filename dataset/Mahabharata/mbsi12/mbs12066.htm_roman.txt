śrutā me kathitāḥ pūrvaiś catvāro mānavāśramāḥ
      vyākhyānam eṣām ācakṣva pṛcchato me pitā maha
viditāḥ sarva eveha dharmās tava yudhiṣṭhira
      yathā mama mahābāho viditāḥ sādhu saṃmatāḥ
yat tu liṅgāntara gataṃ pṛcchase māṃ yudhiṣṭhira
      dharmaṃ dharmabhṛtāṃ śreṣṭha tan nibodha narādhipa
sarvāṇy etāni kaunteya vidyante manujarṣabha
      sādhv ācāra pravṛttānāṃ cāturāśramya karmaṇām
akāma dveṣayuktasya daṇḍanītyā yudhiṣṭhira
      samekṣiṇaś ca bhūteṣu bhaikṣāśramapadaṃ bhavet
vetty ādāna visargaṃ yo nigrahānugrahau tathā
      yathoktavṛtter vīrasya kṣemāśramapadaṃ bhavet
jñātisaṃbandhimitrāṇi vyāpannāni yudhiṣṭhira
      samabhyuddharamāṇasya dīkṣāśramapadaṃ bhavet
āhnikaṃ bhūtayajñāṃś ca pitṛyajñāṃś ca mānuṣān
      kurvataḥ pārtha vipulān vanyāśramapadaṃ bhavet
pālanāt sarvabhūtānāṃ svarāṣṭra paripālanāt
      dīkṣā bahuvidhā rājño vanyāśramapadaṃ bhavet
vedādhyayananityatvaṃ kṣamāthācārya pūjanam
     tathopādhyāya śuśrūṣā brahmāśramapadaṃ bhavet
ajihmam aśaṭhaṃ mārgaṃ sevamānasya bhārata
     sarvadā sarvabhūteṣu brahmāśramapadaṃ bhavet
vāna prastheṣu vipreṣu traividyeṣu ca bhārata
     prayacchato 'rthān vipulān vanyāśramapadaṃ bhavet
sarvabhūteṣv anukrośaṃ kurvatas tasya bhārata
     ānṛśaṃsya pravṛttasya sarvāvasthaṃ padaṃ bhavet
bālavṛddheṣu kauravya sarvāvasthaṃ yudhiṣṭhira
     anukrośaṃ vidadhataḥ sarvāvasthaṃ padaṃ bhavet
balātkṛteṣu bhūteṣu paritrāṇaṃ kurūdvaha
     śaraṇāgateṣu kauravya kurvan gārhasthyam āvaset
carācarāṇāṃ bhūtānāṃ rakṣām api ca sarvaśaḥ
     yathārha pūjāṃ ca sadā kurvan gārhasthyam āvaset
jyeṣṭhānujyeṣṭha patnīnāṃ bhrātṝṇāṃ putra naptṛṇām
     nigrahānugrahau pārtha gārhasthyam iti tat tapaḥ
sādhūnām arcanīyānāṃ prajāsu viditātmanām
     pālanaṃ puruṣavyāghra gṛhāśramapadaṃ bhavet
āśramasthāni sarvāṇi yas tu veśmani bhārata
     ādadīteha bhojyena tad gārhasthyaṃ yudhiṣṭhira
yaḥ sthitaḥ puruṣo dharme dhātrā sṛṣṭe yathārthavat
     āśramāṇāṃ sa sarveṣāṃ phalaṃ prāpnoty anuttamam
yasmin na naśyanti guṇāḥ kaunteya puruṣe sadā
     āśramasthaṃ tam apy āhur naraśreṣṭhaṃ yudhiṣṭhira
sthānamānaṃ vayo mānaṃ kulamānaṃ tathaiva ca
     kurvan vasati sarveṣu hy āśrameṣu yudhiṣṭhira
deśadharmāṃś ca kaunteya kuladharmāṃs tathaiva ca
     pālayan puruṣavyāghra rājā sarvāśramī bhavet
kāle vibhūtiṃ bhūtānām upahārāṃs tathaiva ca
     arhayan puruṣavyāghra sādhūnām āśrame vaset
daśa dharmagataś cāpi yo dharmaṃ pratyavekṣate
     sarvalokasya kaunteya rājā bhavati so ''śramī
ye dharmakuśalā loke dharmaṃ kurvanti sādhavaḥ
     pālitā yasya viṣaye pādo 'ṃśas tasya bhūpateḥ
dharmārāmān dharmaparān ye na rakṣanti mānavān
     pārthivāḥ puruṣavyāghra teṣāṃ pāpaṃ haranti te
ye ca rakṣā sahāyāḥ syuḥ pārthivānāṃ yudhiṣṭhira
     te caivāṃśa harāḥ sarve dharme parakṛte 'nagha
sarvāśramapade hy āhur gārhasthyaṃ dīptanirṇayam
     pāvanaṃ puruṣavyāghra yaṃ vayaṃ paryupāsmahe
ātmopamas tu bhūteṣu yo vai bhavati mānavaḥ
     nyastadaṇḍo jitakrodhaḥ sa pretya labhate sukham
dharmotthitā sattvavīryā dharmasetu vaṭākarā
     tyāgavātādhva gā śīghrā naus tvā saṃtārayiṣyati
yadā nivṛttaḥ sarvasmāt kāmo yo 'sya hṛdi sthitaḥ
     tadā bhavati sattvasthas tato brahma samaśnute
suprasannas tu bhāvena yogena ca narādhipa
     dharmaṃ puruṣaśārdūla prāpsyase pālane rataḥ
vedādhyayanaśīlānāṃ viprāṇāṃ sādhu karmaṇām
     pālane yatnam ātiṣṭha sarvalokasya cānagha
vanecarati yo dharmam āśrameṣu ca bhārata
     rakṣayā tac chataguṇaṃ dharmaṃ prāpnoti pārthivaḥ
eṣa te vividho dharmaḥ pāṇḍavaśreṣṭha kīrtitaḥ
     anutiṣṭha tvam enaṃ vai pūrvair dṛṣṭaṃ sanātanam
cāturāśramyam ekāgraḥ cāturvarṇyaṃ ca pāṇḍava
     dharmaṃ puruṣaśārdūla prāpsyase pālane rataḥ
