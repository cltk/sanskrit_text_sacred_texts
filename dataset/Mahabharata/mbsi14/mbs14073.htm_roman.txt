[v]
      trigartair abhavad yuddhaṃ kṛtavairaiḥ kirīṭinaḥ
      mahārathasamājñātair hatānāṃ putra naptṛbhiḥ
te samājñāya saṃprāptaṃ yajñiyaṃ turagottamam
      viṣayānte tato vīrā daṃśitāḥ paryavārayan
rathino baddhatūṇīrāḥ sadaśvaiḥ samalaṃkṛtaiḥ
      parivārya hayaṃ rājan grahītuṃ saṃpracakramuḥ
tataḥ kirīṭī saṃcintya teṣāṃ rājñāṃ cikīrṣitam
      vārayām āsa tān vīrān sāntvapūrvam ariṃdamaḥ
tam anādṛtya te sarve śarair abhyahanaṃs tadā
      tamo rajobhyāṃ saṃchannāṃs tān kirīṭī nyavārayat
abravīc ca tato jiṣṇuḥ prahasann iva bhārata
      nivartadhvam adharmajñāḥ śreyo jīvitam eva vaḥ
sa hi vīraḥ prayāsyan vai dharmarājena vāritaḥ
      hatabāndhavā na te pārtha hantavyāḥ pārthivā iti
sa tadā tad vacaḥ śrutvā dharmarājasya dhīmataḥ
      tān nivartadhvam ity āha na nyavartanta cāpi te
tatas trigartarājānaṃ sūryavarmāṇam āhave
      vitatya śarajālena prajahāsa dhanaṃjayaḥ
tatas te rathaghoṣeṇa khuranemisvanena ca
     pūrayanto diśaḥ sarvā dhanaṃjayam upādravan
sūryavarmā tataḥ pārthe śarāṇāṃ nataparvaṇām
     śatāny amuñcad rājendra labhv astram abhidarśayan
tathaivānye maheṣvāsā ye tasyaivānuyāyinaḥ
     mumucuḥ śaravarṣāṇi dhanaṃjaya vadhaiṣiṇaḥ
sa tāñ jyā puṅkhanirmuktair bahubhiḥ subahūñ śarān
     ciccheda pāṇḍavo rājaṃs te bhūmau nyapataṃs tadā
ketuvarmā tu tejasvī tasyaivāvarajo yuvā
     yuyudhe bhrātur arthāya pāṇḍavena mahātmanā
tam āpatantaṃ saṃprekṣya ketuvarmāṇam āhave
     abhyaghnan niśitair bāṇair bībhatsuḥ paravīrahā
ketuvarmaṇy abhihate dhṛtavarmā mahārathaḥ
     rathenāśu samāvṛtya śarair jiṣṇum avākirat
tasya tāṃ śīghratām īkṣya tutoṣātīva vīryavān
     guḍākeśo mahātejā bālasya dhṛtavarmaṇaḥ
na saṃdadhānaṃ dadṛśe nādadānaṃ ca taṃ tadā
     kirantam eva sa śarān dadṛśe pākaśāsaniḥ
sa tu taṃ pūjayām āsa dhṛtavarmāṇam āhave
     manasā sa muhūrtaṃ vai raṇe samabhiharṣayan
taṃ pannagam iva kruddhaṃ kuruvīraḥ smayann iva
     prītipūrvaṃ mahārāja prāṇair na vyaparopayat
sa tathā rakṣyamāṇo vai pārthenāmita tejasā
     dhṛtavarmā śaraṃ tīkṣṇaṃ mumoca vijaye tadā
sa tena vijayas tūrṇam asyan viddhaḥ kare bhṛśam
     mumoca gāṇḍīvaṃ duḥkhāt tat papātātha bhūtale
dhanuṣaḥ patatas tasya savyasāci karād vibho
     indrasyevāyudhasyāsīd rūpaṃ bharatasattama
tasmin nipatite divye mahādhanuṣi pārthiva
     jahāsa sa svanaṃ hāsaṃ dhṛtavarmā mahāhave
tato roṣānvito jiṣṇuḥ pramṛjya rudhiraṃ karāt
     dhanur ādatta tad divyaṃ śaravarṣaṃ vavarṣa ca
tato halahalāśabdo divaspṛg abhavat tadā
     nānāvidhānāṃ bhūtānāṃ tat karmātīva śaṃsatām
tataḥ saṃprekṣya taṃ kruddhaṃ kālāntakayamopamam
     jiṣṇuṃ traigartakā yodhās tvaritāḥ paryavārayan
abhisṛtya parīpsārthaṃ tatas te dhṛtavarmaṇaḥ
     parivavrur guḍākeśaṃ tatrākrudhyad dhanaṃjayaḥ
tato yodhāñ jaghānāśu teṣāṃ sa daśa cāṣṭa ca
     mahendravajrapratimair āyasair niśitaiḥ śaraiḥ
tāṃs tu prabhagnān saṃprekṣya tvaramāṇo dhanaṃjayaḥ
     śarair āśīviṣākārair jaghāna svanavad dhasan
te bhagnamanasaḥ sarve traigartaka mahārathāḥ
     diśo vidudruvuḥ sarvā dhanaṃjaya śarārditāḥ
ta ūcu puruṣavyāghraṃ saṃśaptaka niṣūdanam
     tava sma kiṃkarāḥ sarve sarve ca vaśagās tava
ājñāpayasva naḥ pārtha prahvān preṣyān avasthitān
     kariṣyāmaḥ priyaṃ sarvaṃ tava kauravanandana
etad ājñāya vacanaṃ sarvāṃs tān abravīt tadā
     jīvitaṃ rakṣata nṛpāḥ śāsanaṃ gṛhyatām iti
