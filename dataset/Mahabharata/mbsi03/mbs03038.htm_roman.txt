[vai]
      kasya cit tv atha kālasya dharmarājo yudhiṣṭhiraḥ
      saṃsmṛtya munisaṃdeśam idaṃ vacanam abravīt
vivikte viditaprajñam arjunaṃ bharatarṣabham
      sāntvapūrvaṃ smitaṃ kṛtvā pāṇinā parisaṃspṛśan
sa muhūrtam iva dhyātvā vanavāsam ariṃdamaḥ
      dhanaṃjayaṃ dharmarājo rahasīdam uvāca ha
bhīṣme droṇe kṛpe karṇe droṇaputre ca bhārata
      dhanurvedaś catuṣpāda eteṣv adya pratiṣṭhitaḥ
brāhmaṃ daivam āsuraṃ ca saprayoga cikitsitam
      sarvāstrāṇāṃ prayogaṃ ca te 'bhijānanti kṛtsnaśaḥ
te sarve dhṛtarāṣṭrasya putreṇa parisāntvitāḥ
      saṃvibhaktāś ca tuṣṭāś ca guruvat teṣu vartate
sarvayodheṣu caivāsya sadā vṛttir anuttamā
      śaktiṃ na hāpayiṣyanti te kāle pratipūjitāḥ
adya ceyaṃ mahīkṛtsnā duryodhana vaśānugā
      tvayi vyapāśrayo 'smākaṃ tvayi bhāraḥ samāhitaḥ
      tatra kṛtyaṃ prapaśyāmi prāptakālam ariṃdama
kṛṣṇadvaipāyanāt tāta gṛhītopaniṣan mayā
      tayā prayuktayā samyag jagat sarvaṃ prakāśate
      tena tvaṃ brahmaṇā tāta saṃyuktaḥ susamāhitaḥ
devatānāṃ yathākālaṃ prasādaṃ pratipālaya
     tapasā yojayātmānam ugreṇa bharatarṣabha
dhanuṣmān kavacī khadgī muniḥ sārasamanvitaḥ
     na kasya cid dadan mārgaṃ gaccha tātottarāṃ diśam
     indre hy astrāṇi divyāni samastāni dhanaṃjaya
vṛtrād bhītais tadā devair balam indre samarpitam
     tāny ekasthāni sarvāṇi tatas tvaṃ pratipatsyase
śakram eva prapadyasva sa te 'strāṇi pradāsyati
     dīkṣito 'dyaiva gaccha tvaṃ draṣṭuṃ devaṃ puraṃdaram
evam uktvā dharmarājas tam adhyāpayata prabhuḥ
     dīkṣitaṃ vidhinā tena yatavākkāyamānasam
     anujajñe tato vīraṃ bhrātā bhrātaram agrajaḥ
nideśād dharmarājasya draṣṭuṃ devaṃ puraṃdaram
     dhanur gāṇḍīvam ādāya tathākṣayyau maheṣudhī
kavacī satala trāṇo baddhagodhāṅguli travān
     hutvāgniṃ brāhmaṇān niṣkaiḥ svasti vācya mahābhujaḥ
prātiṣṭhata mahābāhuḥ pragṛhītaśarāsanaḥ
     vadhāya dhārtarāṣṭrāṇāṃ niḥśvasyordhvam udīkṣya ca
taṃ dṛṣṭvā tatra kaunteyaṃ pragṛhītaśarāsanam
     abruvan brāhmaṇāḥ siddhā bhūtāny antarhitāni ca
     kṣipraṃ prāpnuhi kaunteya manasā yad yad icchasi
taṃ siṃham iva gacchantaṃ śālaskandhorum arjunam
     manāṃsy ādāya sarveṣāṃ kṛṭṇā vacanam abravīt
yat te kuntī mahābāho jātasyaicchad dhanaṃjaya
     tat te 'stu sarvaṃ kaunteya yāthā ca svayam icchasi
māsmākaṃ kṣatriyakule janma kaś cid avāpnuyāt
     brāhmaṇebhyo namo nityaṃ yeṣāṃ yuddhe na jīvikā
nūnaṃ te bhrātaraḥ sarve tvat kathābhiḥ prajāgare
     raṃsyante vīrakarmāṇi kīrtayantaḥ punaḥ punaḥ
naiva naḥ pārtha bhogeṣu na dhane nota jīvite
     tuṣṭir buddhir bhavitrī vā tvayi dīrghapravāsini
tvayi naḥ pārtha sarveṣāṃ sukhaduḥkhe samāhite
     jīvitaṃ maraṇaṃ caiva rājyam aiśvaryam eva ca
     āpṛṣṭo me 'si kaunteya svasti prāpnuhi pāṇḍava
namo dhātre vidhātre ca svasti gaccha hy anāmayam
     svasti te 'sv āntarikṣebhyaḥ pārthivebhyaś ca bhārata
     divyebhyaś caiva bhūtebhyo ye cānye paripanthinaḥ
tataḥ pradakṣiṇaṃ kṛtvā bhrātṝn dhaumyaṃ ca pāṇḍavaḥ
     prātiṣṭhata mahābāhuḥ pragṛhya ruciraṃ dhanuḥ
tasya mārgād apākrāman sarvabhūtāni gacchataḥ
     yuktasyaindreṇa yogena parākrāntasya śuṣmiṇaḥ
so 'gacchat parvataṃ puṇyam ekāhnaiva mahāmanāḥ
     manojava gatir bhūtvā yogayukto yathānilaḥ
himavantam atikramya gandhamādanam eva ca
     atyakrāmat sa durgāṇi divārātram atandritaḥ
indra kīlaṃ samāsādya tato 'tiṣṭhad dhanaṃjayaḥ
     antarikṣe hi śuśrāva tiṣṭheti sa vacas tadā
tato 'paśyat savyasācī vṛkṣamūle tapasvinam
     brāhmyā śriyā dīpyamānaṃ piṅgalaṃ jaṭilaṃ kṛśam
so 'bravīd arjunaṃ tatra sthitaṃ dṛṣṭvā mahātapāḥ
     kas tvaṃ tāteha saṃprāpto dhanuṣmān kavacī śarī
     nibaddhāsi talatrāṇaḥ kṣatradharmam anuvrataḥ
neha śastreṇa kartavyaṃ śāntānām ayam ālayaḥ
     vinītakrodhaharṣāṇāṃ brāhmaṇānāṃ tapasvinām
nehāsti dhanuṣā kāryaṃ na saṃgrāmeṇa karhi cit
     nikṣipaitad dhanus tāta prāpto 'si paramāṃ gatim
ity anantaujasaṃ vīraṃ yathā cānyaṃ pṛthagjanam
     tathā vācanm athābhīkṣṇaṃ brāhmaṇo 'rjunam abravīt
     na cainaṃ cālayām āsa dhairyāt sudṛḍha niścayam
tam uvāca tataḥ prītaḥ sa dvijaḥ prahasann iva
     varaṃ vṛṇīṣva bhadraṃ te śakro 'ham arisūdanaḥ
evam uktaḥ pratyuvāca sahasrākṣaṃ dhanaṃjayaḥ
     prāñjaliḥ praṇato bhūtvā śūraḥ kulakulodvahaḥ
īpsito hy eṣa me kāmo varaṃ cainaṃ prayaccha me
     tvatto 'dya bhagavann astraṃ kṛtsnam icchāmi veditum
pratyuvāca mahendras taṃ prītātmā prahasann iva
     iha prāptasya kiṃ kāryam astrais tava dhanaṃjaya
     kāmān vṛṇīṣva lokāṃś ca prāpto 'si paramāṃ gatim
evam uktaḥ pratyuvāca sahasrākṣaṃ dhanaṃjayaḥ
     na lokān na punaḥ kāmān na devatvaṃ kutaḥ sukham
na ca sarvāmaraiśvaryaṃ kāmaye tridaśādhipa
     bhrātṝṃs tān vipine tyaktvā vairam apratiyātya ca
     akīrtiṃ sarvalokeṣu gaccheyaṃ śāśvatīḥ samāḥ
evam uktaḥ pratyuvāca vṛtrahā pāṇḍunandanam
     sāntvayañ ślakṣṇayā vācā sarvalokanamaskṛtaḥ
yadā drakṣyasi bhūteśaṃ tryakṣaṃ śūladharaṃ śivam
     tadā dātāsmi te tāta divyāny astrāṇi sarvaśaḥ
kriyatāṃ darśane yatno devasya parameṣṭhinaḥ
     darśanāt tasya kaunteya saṃsiddhaḥ svargam eṣyasi
ity uktvā phalgunaṃ śakro jagāmādarśanaṃ tataḥ
     arjuno 'py atha tatraiva tasthau yogasamanvitaḥ
