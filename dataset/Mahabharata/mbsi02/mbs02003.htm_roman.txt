[v]
      athābravīn mayaḥ pārtham arjunaṃ jayatāṃ varam
      āpṛcche tvāṃ gamiṣyāmi kṣipram eṣyāmi cāpy aham
uttareṇa tu kailāsaṃ mainākaṃ parvataṃ prati
      yakṣyamāṇeṣu sarveṣu dānaveṣu tadā mayā
      kṛtaṃ maṇimayaṃ bhāṇḍaṃ ramyaṃ bindusaraḥ prati
sabhāyāṃ satyasaṃdhasya yad āsīd vṛṣaparvaṇaḥ
      āgamiṣyāmi tadgṛhya yadi tiṣṭhati bhārata
tataḥ sabhāṃ kariṣyāmi pāṇḍavāya yaśo vine
      manaḥ prahlādinīṃ citrāṃ sarvaratra vibhūṣitām
asti bindusarasy eva gadā śreṣṭhā kurūdvaha
      nihitā yauvanāśvena rājñā hatvā raṇe ripūn
      suvarṇabindubhiś citrā gurvī bhārasahā dṛḍhā
sā vai śatasahasrasya saṃmitā sarvaghātinī
      anurūpā ca bhīmasya gāṇḍīvaṃ bhavato yathā
vāruṇaś ca mahāśaṅkho devadattaḥ sughoṣavān
      sarvam etat pradāsyāmi bhavate nātra saṃśayaḥ
      ity uktvā so 'suraḥ pārthaṃ prāg udīcīm agād diśam
uttareṇa tu kailāsaṃ mainākaṃ parvataṃ prati
      hiraṇyaśṛṅgo bhagavān mahāmaṇimayo giriḥ
ramyaṃ bindusaro nāma yatra rājā bhagīrathaḥ
      dṛṣṭvā bhāgīrathīṃ gaṅgām uvāsa bahulāḥ samāḥ
yatreṣṭvā sarvabhūtānām īśvareṇa mahātmanā
     āhṛtāḥ kratavo mukhyāḥ śataṃ bharatasattama
yatra yūpā maṇimayāś cityāś cāpi hiran mayāḥ
     śobhārthaṃ vihitās tatra na tu dṛṣṭāntataḥ kṛtāḥ
yatreṣṭvā sa gataḥ siddhiṃ sahasrākṣaḥ śacīpatiḥ
     yatra bhūtapatiḥ sṛṣṭvā sarvalokān sanātanaḥ
     upāsyate tigmatejā vṛto bhūtaiḥ sahasraśaḥ
naranārāyaṇau brahmā yamaḥ sthāṇuś ca pañcamaḥ
     upāsate yatra satraṃ sahasrayugaparyaye
yatreṣṭaṃ vāsudevena sarvair varṣasahasrakaiḥ
     śraddadhānena satataṃ śiṣṭasaṃpratipattaye
suvarṇamālino yūpāś cityāś cāpy ati bhāsvarāḥ
     dadau yatra sahasrāṇi prayutāni ca keśavaḥ
tatra gatvā sa jagrāha gadāṃ śaṅkhaṃ ca bhārata
     sphāṭikaṃ ca sabhā dravyaṃ yad āsīd vṛṣaparvaṇaḥ
     kiṃkaraiḥ saha rakṣobhir agṛhṇāt sarvam eva tat
tad āhṛtya tu tāṃ cakre so 'suro 'pratimāṃ sabhām
     viśrutāṃ triṣu lokeṣu divyāṃ maṇimayīṃ śubhām
gadāṃ ca bhīmasenāya pravarāṃ pradadau tadā
     devadattaṃ ca pārthāya dadau śaṅkham anuttamam
sabhā tu sā mahārāja śātakumbhamaya drumā
     daśa kiṣku sahasrāṇi samantād āyatābhavat
yathā vahner yathārkasya somasya ca yathaiva sā
     bhrājamānā tathā divyā babhāra paramaṃ vapuḥ
pratighnatīva prabhayā prabhām arkasya bhāsvarām
     prababhau jvalamāneva divyā divyena varcasā
nagameghapratīkāśā divam āvṛtya viṣṭhitā
     āyatā vipulā ślakṣṇā vipāpmā vigataklamā
uttamadravyasaṃpannā maṇiprākāramālinī
     bahuratnā bahudhanā sukṛtā viśvakarmaṇā
na dāśārhī sudharmā vā brahmaṇo vāpi tādṛśī
     āsīd rūpeṇa saṃpannā yāṃ cakre 'pratimāṃ mayaḥ
tāṃ sma tatra mayenoktā rakṣanti ca vahanti ca
     sabhām aṣṭau sahasrāṇi kiṃkarā nāma rākṣasāḥ
antarikṣacarā ghorā mahākāyā mahābalāḥ
     raktākṣāḥ piṅgalākṣāś ca śuktikarṇāḥ prahāriṇaḥ
tasyāṃ sabhāyāṃ nalinīṃ cakārāpratimāṃ mayaḥ
     vaiḍūrya patravitatāṃ maṇināla mayāmbujām
padmasaugandhika vatīṃ nānādvija gaṇāyutām
     puṣpitaiḥ paṅkajaiś citrāṃ kūrmamatsyaiś ca śobhitām
sūpatīrthām akaluṣāṃ sarvartusalilāṃ śubhām
     mārutenaiva coddhūtair muktā bindubhir ācitām
maṇiratnacitāṃ tāṃ tu ke cid abhyetya pārthivāḥ
     dṛṣṭvāpi nābhyajānanta te 'jñānāt prapatanty uta
tāṃ sabhām abhito nityaṃ puṣpavanto mahādrumāḥ
     āsan nānāvidhā nīlāḥ śītac chāyā manoramāḥ
kānanāni sugandhīni puṣkariṇyaś ca sarvaśaḥ
     haṃsakāraṇḍava yutāś cakravākopaśobhitāḥ
jalajānāṃ ca mālyānāṃ sthalajānāṃ ca sarvaśaḥ
     māruto gandham ādāya pāṇḍavān sma niṣevate
īdṛśīṃ tāṃ sabhāṃ kṛtvā māsaiḥ pari caturdaśaiḥ
     niṣṭhitāṃ dharmarājāya mayo rājñe nyavedayat
