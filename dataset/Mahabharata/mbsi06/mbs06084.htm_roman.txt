[s]
      bhīṣmaṃ tu samare kruddhaṃ pratapantaṃ samantataḥ
      na śekuḥ pāṇḍavā draṣṭuṃ tapantam iva bhāskaram
tataḥ sarvāṇi sainyāni dharmaputrasya śāsanāt
      abhyadravanta gāṅgeyaṃ mardayantaṃ śitaiḥ śaraiḥ
sa tu bhīṣmo raṇaślāghī somakān saha sṛñjayān
      pāñcālāṃś ca maheṣvāsān pātayām āsa sāyakaiḥ
te vadhyamānā bhīṣmeṇa pāñcālāḥ somakaiḥ saha
      bhīṣmam evābhyayus tūrṇaṃ tyaktvā mṛtyukṛtaṃ bhayam
sa teṣāṃ rathināṃ vīro bhīṣmaḥ śāṃtanavo yudhi
      ciccheda sahasā rājan bāhūn atha śirāṃsi ca
virathān rathinaś cakre pitā devavratas tava
      patitāny uttamāṅgāni hayebhyo hayasādinām
nirmanuṣyāṃś ca mātaṅgāñ śayānān parvatopamān
      apaśyāma mahārāja bhīṣmāstreṇa pramohitān
na tatrāsīt pumān kaś cit pāṇḍavānāṃ viśāṃ pate
      anyatra rathināṃ śreṣṭhād bhīmasenān mahābalāt
sa hi bhīṣmaṃ samāsādya tāḍayām āsa saṃyuge
      tato niṣṭānako ghoro bhīṣma bhīmaṃ samāgame
babhūva sarvasainyānāṃ ghorarūpo bhayānakaḥ
     tathaiva pāṇḍavā hṛṣṭāḥ siṃhanādam athānadan
tato duryodhano rājā sodaryaiḥ parivāritaḥ
     bhīṣmaṃ jugopa samare vartamāne janakṣaye
bhīmas tu sārathiṃ hatvā bhīṣmasya rathināṃ varaḥ
     vidrutāśve rathe tasmin dravamāṇe samantataḥ
     sunābhasya śareṇāśu śiraś ciccheda cārihā
kṣurapreṇa sutīkṣṇena sa hato nyapatad bhuvi
     hate tasmin mahārāja tava putre mahārathe
     nāmṛṣyanta raṇe śūrāḥ sodaryāḥ sapta saṃyuge
ādityaketur bahv āśīkuṇḍa dhāro mahodaraḥ
     aparājitaḥ paṇḍitako viśālākṣaḥ sudurjayaḥ
pāṇḍavaṃ citrasaṃnāhā vicitrakavaca dhvajāḥ
     abhyadravanta saṃgrāme yoddhukāmārimardanāḥ
mahodaras tu samare bhīmaṃ vivyādha patribhiḥ
     navabhir vajrasaṃkāśair namuciṃ vṛtrahā yathā
ādityaketuḥ saptatyā bahv āśīcāpi pañcabhiḥ
     navatyā kuṇḍa dhāras tu viśālākṣaś ca saptabhiḥ
aparājito mahārāja parājiṣṇur mahārathaḥ
     śarair bahubhir ānarchad bhīmasenaṃ mahābalam
raṇe paṇḍitakaś cainaṃ tribhir bāṇaiḥ samardayat
     sa tan na mamṛṣe bhīmaḥ śatrubhir vadham āhave
dhanuḥ prapīḍya vāmena kareṇāmitrakarśanaḥ
     śiraś ciccheda samare śareṇa nataparvaṇā
aparājitasya sunasaṃ tava putrasya saṃyuge
     parājitasya bhīmena nipapāta śiromahīm
athāpareṇa bhallena kuṇḍa dhāraṃ mahāratham
     prāhiṇon mṛtyulokāya sarvalokasya paśyataḥ
tataḥ punar ameyātmā prasaṃdhāya śilīmukham
     preṣayām āsa samare paṇḍitaṃ prati bhārata
sa śaraḥ paṇḍitaṃ hatvā viveśa dharaṇītalam
     yathā naraṃ nihatyāśu bhujagaḥ kālacoditaḥ
viśālākṣa śiraś chittvā pātayām āsa bhūtale
     tribhiḥ śarair adīnātmā smaran kleśaṃ purātanam
mahodaraṃ maheṣvāsaṃ nārācena stanāntare
     vivyādha samare rājan sa hato nyapatad bhuvi
ādityaketoḥ ketuṃ ca chittvā bāṇena saṃyuge
     bhallena bhṛśatīkṣṇena śiraś ciccheda cārihā
bahv āśinaṃ tato bhīmaḥ śareṇa nataparvaṇā
     preṣayām āsa saṃkruddho yamasya sadanaṃ prati
pradudruvus tatas te 'nye putrās tava viśāṃ pate
     manyamānā hi tat satyaṃ sabhāyāṃ tasya bhāṣitam
tato duryodhano rājā bhrātṛvyasanakarśitaḥ
     abravīt tāvakān yodhān bhīmo 'yaṃ yudhi vadhyatām
evam eta maheṣvāsāḥ putrās tava viśāṃ pate
     bhrātṝn saṃdṛśya nihatān prāsmaraṃs te hi tad vacaḥ
yad uktavān mahāprājñaḥ kṣattā hitam anāmayam
     tad idaṃ samanuprāptaṃ vacanaṃ divyadarśinaḥ
lobhamohasamāviṣṭaḥ putra prītyā janādhipa
     na budhyase purā yat tat tathyam uktaṃ vaco mahat
tathaiva hi vadhārthāya putrāṇāṃ pāṇḍavo balī
     nūnaṃ jāto mahābāhur yathā hanti sma kauravān
tato duryodhano rājā bhīṣmam āsādya māriṣa
     duḥkhena mahatāviṣṭo vilalāpātikarśitaḥ
nihatā bhrātaraḥ śūrā bhīmasenena me yudhi
     yatamānās tathānye 'pi hanyante sarvasainikāḥ
bhavāṃś ca madhyasthatayā nityam asmān upekṣate
     so 'haṃ kāpatham ārūḍhaḥ paśya daivam idaṃ mama
etac chrutvā vacaḥ krūraṃ pitā devavratas tava
     duryodhanam idaṃ vākyam abravīt sāśrulocanam
uktam etan mayā pūrvaṃ droṇena vidureṇa ca
     gāndhāryā ca yaśasvinyā tattvaṃ tāta na buddhavān
samayaś ca mayā pūrvaṃ kṛto vaḥ śatrukarśana
     nāhaṃ yudhi vimoktavyo nāpy ācāryaḥ kathaṃ cana
yaṃ yaṃ hi dhārtarāṣṭrāṇāṃ bhīmo drakṣyati saṃyuge
     haniṣyati raṇe taṃ taṃ satyam etad bravīmi te
sa tvaṃ rājan sthiro bhūtvā dṛḍhāṃ kṛtvā raṇe matim
     yodhayasva raṇe pārthān svargaṃ kṛtvā parāyaṇam
na śakyāḥ pāṇḍavā jetuṃ sendrair api surāsuraiḥ
     tasmād yuddhe matiṃ kṛtvā sthirāṃ yudhyasva bhārata
