[s]
      tasmin sutumule yuddhe vartamāne bhayāvahe
      dhṛṣṭadyumne mahārāja droṇam evābhyavartata
saṃmṛjāno dhanuḥśreṣṭhaṃ jyāṃ vikarṣan punaḥ punaḥ
      abhyavartata droṇasya rathaṃ rukmavibhūṣitam
dhṛṣṭadyumnaṃ tadāyāntaṃ droṇasyānta cikīrṣayā
      parivavrur mahārāja pāñcālāḥ pāṇḍavaiḥ saha
tathā parivṛtaṃ dṛṣṭvā droṇam ācārya sattamam
      putrāst te sarvato yattā rarakṣur dorṇam āhave
balārṇavau tatas tau tu sameyātāṃ niśāmukhe
      vātoddhūtau kṣubdhasattvau bhairavau sāgarāv iva
tato droṇaṃ mahārāja pāñcālyaḥ pañcabhiḥ śaraiḥ
      vivyādha hṛdaye tūrṇaṃ siṃhanādaṃ nanāda ca
taṃ droṇaṃ pañcaviṃśatyā viddhvā bhārata saṃyuge
      cicchedānyena bhallena dhanur asya mahāprabham
dhṛṣṭadyumnas tu nirviddho droṇena bharatarṣabha
      utsasarja dhanus tūrṇaṃ saṃdaśya daśanac chadam
tataḥ kruddho mahārāja dhṛṣṭadyumnaḥ pratāpavān
      ādade 'nyad dhanuḥśreṣṭhaṃ droṇasyānta cikīrṣayā
vikṛṣya ca dhanuś citram ākarṇāt paravīrahā
     droṇasyānta karaṃ ghoraṃ vyasṛjat sāyakaṃ tataḥ
sa visṛṣṭo balavalā śaro ghoro mahāmṛdhe
     bhāsayām āsa tat sainyaṃ divākara ivoditaḥ
taṃ dṛṣṭvā tu śaraṃ ghoraṃ devagandharvamānavāḥ
     svasty astu samare rājan droṇāyety abruvan vacaḥ
taṃ tu sāyakam aprāptam ācāryasya rathaṃ prati
     karṇo dvādaśadhā rājaṃś ciccheda kṛtahastavat
sa chinno bahudhā rājan sūtaputreṇa māriṣa
     nipapāta śaras tūrṇaṃ nikṛttaḥ karṇa sāyakaiḥ
chittvā tu samare bāṇaṃ śaraiḥ saṃnataparvabhiḥ
     dhṛṣṭadyumnaṃ raṇe karṇo vivyādha daśabhiḥ śaraiḥ
pañcabhir droṇaputras tu svayaṃ droṇaś ca saptabhiḥ
     śalyaś ca navabhir bāṇais tribhir duḥśāsanas tathā
duryodhanaś ca viṃśatyā śakuniś cāpi pañcabhiḥ
     pāñcālyaṃ tvaritāvidhyan sarva eva mahārathāḥ
sa viddhaḥ saptabhir vīrair droṇa trāṇārtham āhave
     sarvān asaṃbhramād rājan pratyavidhyat tribhis tribhiḥ
     droṇaṃ drauṇiṃ ca karṇaṃ ca vivyādha tava cātmajam
te viddhvā dhanvinā tena dhṛṣṭadyumnaṃ punar mṛdhe
     vivyadhuḥ pañcabhis tūrṇam ekaiko rathināṃ varaḥ
drumasenas tu saṃkruddho rājan vivyādha patriṇā
     tribhiś cānyaiḥ śarais tūrṇaṃ tiṣṭha tiṣṭheti cābravīt
sa tu taṃ prativivyādha tribhis tīkṣṇair ajihmagaiḥ
     svarṇapuṅkhaiḥ śilā dhautaiḥ prāṇānta karaṇair yudhi
bhallenānyena tu punaḥ suvarṇojjvala kuṇḍalam
     unmamātha śiraḥ kāyād drumasenasya vīryavān
tacchiro nyapatad bhūmau saṃdaṣṭauṣṭha puṭaṃ raṇe
     mahāvātasamuddhūtaṃ pakvaṃ tālaphalaṃ yathā
tāṃś ca viddhvā punar vīrān vīraḥ suniśitaiḥ śaraiḥ
     rādheyasyācchinad bhallaiḥ kārmukaṃ citrayodhinaḥ
na tu tan mamṛṣe karṇo dhanuṣaś chedanaṃ tathā
     nikartanam ivātyugro lāṅgūlasya yathā hariḥ
so 'nyad dhanuḥ samādāya krodharaktekṣaṇaḥ śvasan
     abhyavarṣac charaughais taṃ dhṛṣṭadyumnaṃ mahābalam
dṛṣṭvā tu karṇaṃ saṃrabdhaṃ te vīrāḥ ṣaḍ ratharṣabhāḥ
     pāñcālya putraṃ tvaritāḥ parivavrur jighāṃsayā
ṣaṇṇāṃ yodhapravīrāṇāṃ tāvakānāṃ puraskṛtam
     mṛtyor āsyam anuprāptaṃ dhṛṣṭadyumnam amaṃsmahi
etasminn eva kāle tu dāśārho vikirañ śarān
     dhṛṣṭadyumnaṃ parākrāntaṃ sātyakiḥ pratyapadyata
tam āyāntaṃ maheṣvāsaṃ sātyakiṃ yuddhadurmadam
     rādheyo daśabhir bāṇaiḥ pratyavidhyad ajihmagaiḥ
taṃ sātyakir mahārāja vivyādha daśabhiḥ śaraiḥ
     paśyatāṃ sarvavīrāṇāṃ māgās tiṣṭheti cābravīt
sa sātyakes tu balinaḥ karṇasya ca mahātmanaḥ
     āsīt samāgamo ghoro balivāsavayor iva
trāsayaṃs talaghoṣeṇa kṣatriyān kṣatriyarṣabhaḥ
     rājīvalocanaṃ karṇaṃ sātyakiḥ pratyavidhyata
kampayann iva ghoṣeṇa dhanuṣo vasudhāṃ balī
     sūtaputro mahārāja sātyakiṃ pratyayodhayat
vipāṭha karṇinārācair vatsa dāntaiḥ kṣurair api
     karṇaḥ śaraśataiś cāpi śaineyaṃ pratyavidhyata
tathaiva yuyudhāno 'pi vṛṣṇīnāṃ pravaro rathaḥ
     abhyavarṣac charaiḥ karṇaṃ tad yuddham abhavat samam
tāvakāś ca mahārāja karṇa putraś ca daṃśitaḥ
     sātyakiṃ vivyadhus tūrṇaṃ samantān niśitaiḥ śaraiḥ
astrair astrāṇi saṃvārya teṣāṃ karṇasya cābhibho
     avidhyat sātyakiḥ kruddho vṛṣasenaṃ stanāntare
tena bāṇena nirviddho vṛṣaseno viśāṃ pate
     nyapatat sa rathe mūḍho dhanur utsṛjya vīryavān
tataḥ karṇo hataṃ matvā vṛṣasenaṃ mahārathaḥ
     putraśokābhisaṃtaptaḥ sātyakiṃ pratyapīḍayat
pīḍyamānas tu karṇena yuyudhāno mahārathaḥ
     vivyādha bahubhiḥ karṇaṃ tvaramāṇaḥ punaḥ punaḥ
sa karṇaṃ daśabhir viddhvā vṛṣasenaṃ ca saptabhiḥ
     sa hastāvāpa dhanuṣī tayoś ciccheda sātvataḥ
tāv anye dhanuṣī sajye kṛtvā śatrubhayaṃ kare
     yuyudhānam avidhyetāṃ samantān niśitaiḥ śaraiḥ
vartamāne tu saṃgrāme tasmin vīravarakṣaye
     atīva śuśruve rājan gāṇḍīvasya mahāsvanaḥ
śrutvā tu rathanirghoṣaṃ gāṇḍīvasya ca nisvanam
     sūtaputro 'bravīd rājan duryodhanam idaṃ vacaḥ
eṣa sarvāñ śibīn hatvā mukhyaśaś ca nararṣabhān
     pauravāṃś ca maheṣvāsān gāṇḍīvaninado mahān
śrūyate rathaghoṣaś ca vāsavasyeva nardataḥ
     karoti pāṇḍavo vyaktaṃ karmaupayikam ātmanaḥ
eṣā vidīryate rājan bahudhā bhāratī camūḥ
     viprakīrṇāny anīkāni nāvatiṣṭhanti karhi cit
vāteneva samuddhūtam abhrajālaṃ vidīryate
     savyasācinam āsādya bhinnā naur iva sāgare
dravatāṃ yodhamukhyānāṃ gāṇḍīvapreṣitaiḥ śaraiḥ
     viddhānāṃ śataśo rājañ śrūyate ninado mahān
     niśīthe rājaśārdūla stanayitnor ivāmbare
hāhākāraravāṃś caiva siṃhanādāṃś ca puṣkalān
     śṛṇu śabdān bahuvidhān arjunasya rathaṃ prati
ayaṃ madhye sthito 'smākaṃ sātyakiḥ sātvatādhamaḥ
     iha cel labhyate lakṣyaṃ kṛtsnāñ jeṣyāmahe parān
eṣa pāñcālarājasya putro droṇena saṃgataḥ
     sarvataḥ saṃvṛto yodhai rājan puruṣasattamaiḥ
sātyakiṃ yadi hanyāmo dhṛṭṣa dyumnaṃ ca pārṣatam
     asaṃśayaṃ mahārāja dhruvo no vijayo bhavet
saubhadravad imau vīrau parivārya mahārathau
     prayatāmo mahārāja nihantuṃ vṛṣṇipārṣatau
savyasācī puro 'bhyeti droṇānīkāya bhārata
     saṃsaktaṃ sātyakiṃ jñātvā bahubhiḥ kurupuṃgavaiḥ
tatra gacchantu bahavaḥ pravarā rathasattamāḥ
     yāvat pārtho na jānāti sātyakiṃ bahubhir vṛtam
te tvaradhvaṃ yathā śūrāḥ śarāṇāṃ mokṣaṇe bhṛśam
     yathā tūrṇaṃ vrajaty eṣa paralokaya mādhavaḥ
karṇasya matam ājñāya putras te prāha saubalam
     yathendraḥ samare rājan prāha viṣṇuṃ yaśasvinam
vṛtaḥ sahasrair daśabhir gajānām anivartinām
     rathaiś ca daśasāhasrair vṛto yāhi dhanaṃjayam
duḥśāsano durviṣahaḥ subāhur duṣpradharṣaṇaḥ
     ete tvām anuyāsyanti pattibhir bahubhir vṛtāḥ
jahi kṛṣṇau mahāvāho dharmarājaṃ ca mātula
     nakulaṃ sahadevaṃ ca bhīmasenaṃ ca bhārata
devānām iva devendre jayāśā me tvayi sthitā
     jahi mātulakaunteyān asurān iva pāvakiḥ
evam ukto yayau pārthān putreṇa tava saubalaḥ
     mahatyā senayā sārdhaṃ tava putrais tathā vibho
priyārthaṃ tava putrāṇāṃ didhakṣuḥ pāṇḍunandanān
     tatra pravavṛte yuddhaṃ tāvakānāṃ paraiḥ saha
prayāte saubale rājan pāṇḍavānām anīkinīm
     balena mahatā yuktaḥ sūtaputras tu sātvatam
abhyayāt tvaritaṃ yuddhe kirañ śaraśatān bahūn
     tathaiva pāṇḍavāḥ sarve sātyakiṃ paryavārayan
mahad yuddhaṃ tadāsīt tu droṇasya niśi bhārata
     dhṛṣṭadyumnena śūreṇa pāñcālaiś ca mahātmanaḥ
