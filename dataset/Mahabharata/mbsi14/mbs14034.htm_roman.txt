[br]
      nedam alpātmanā śakyaṃ vedituṃ nākṛtātmanā
      bahu cālpaṃ ca saṃkṣiptaṃ viplutaṃ ca mataṃ mama
upāyaṃ tu mama brūhi yenaiṣā labhyate matiḥ
      tan manye kāraṇatamaṃ yata eṣā pravartate
[br]
      araṇīṃ brāhmaṇīṃ viddhi gurur asyottarāraṇiḥ
      tapaḥ śrute 'bhimathnīto jñānāgnir jāyate tataḥ
[brāhmaṇī]
      yad idaṃ brahmaṇo liṅgaṃ kṣetrajñam iti saṃjñitam
      grahītuṃ yena tac chakyaṃ lakṣaṇaṃ tasya tat kva nu
[br]
      aliṅgo nirguṇaś caiva kāraṇaṃ nāsya vidyate
      upāyam eva vakṣyāmi yena gṛhyeta vā na vā
samyag apy upadiṣṭaś ca bhramarair iva lakṣyate
      karma buddhir abuddhitvāj jñānaliṅgair ivāśritam
idaṃ kāryam idaṃ neti na mokṣeṣūpadiśyate
      paśyataḥ śṛṇvato buddhir ātmano yeṣu jāyate
yāvanta iha śakyeraṃs tāvato 'ṃśān prakalpayet
      vyaktān avyaktarūpāṃś ca śataśo 'tha sahasraśaḥ
sarvān nānātva yuktāṃś ca sarvān pratyakṣahetukān
      yataḥ paraṃ na vidyeta tato 'bhyāse bhaviṣyati
[vā]
     tatas tu tasyā brāhmaṇyā matiḥ kṣetrajñasaṃkṣaye
     kṣetrajñād eva parataḥ kṣetrajño 'nyaḥ pravartate
[arjuna]
     kva nu sā brāhmaṇī kṛṣṇa kva cāsau brāhmaṇarṣabhaḥ
     yābhyāṃ siddhir iyaṃ prāptā tāv ubhau vada me 'cyuta
[vā]
     mano me brāhmaṇaṃ viddhi buddhiṃ me viddhi brāhmaṇīm
     kṣetrajña iti yaś coktaḥ so 'ham eva dhanaṃjaya
