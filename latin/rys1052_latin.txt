evam uktā vasiṣṭhena śabalā śatrusūdana
 vidadhe kāmadhuk kāmān yasya yasya yathepsitam
ikṣūn madhūṃs tathā lājān maireyāṃś ca varāsavān
 pānāni ca mahārhāṇi bhakṣyāṃś coccāvacāṃs tathā
uṣṇāḍhyasyaudanasyāpi rāśayaḥ parvatopamāḥ
 mṛṣṭānnāni ca sūpāś ca dadhikulyās tathaiva ca
nānāsvādurasānāṃ ca ṣāḍavānāṃ tathaiva ca
 bhājanāni supūrṇāni gauḍāni ca sahasraśaḥ
sarvam āsīt susaṃtuṣṭaṃ hṛṣṭapuṣṭajanākulam
 viśvāmitrabalaṃ rāma vasiṣṭhenābhitarpitam
viśvāmitro 'pi rājarṣir hṛṣṭapuṣṭas tadābhavat
 sāntaḥ puravaro rājā sabrāhmaṇapurohitaḥ
sāmātyo mantrisahitaḥ sabhṛtyaḥ pūjitas tadā
 yuktaḥ pareṇa harṣeṇa vasiṣṭham idam abravīt
pūjito 'haṃ tvayā brahman pūjārheṇa susatkṛtaḥ
 śrūyatām abhidhāsyāmi vākyaṃ vākyaviśārada
gavāṃ śatasahasreṇa dīyatāṃ śabalā mama
 ratnaṃ hi bhagavann etad ratnahārī ca pārthivaḥ
 tasmān me śabalāṃ dehi mamaiṣā dharmato dvija
evam uktas tu bhagavān vasiṣṭho munisattamaḥ
 viśvāmitreṇa dharmātmā pratyuvāca mahīpatim
nāhaṃ śatasahasreṇa nāpi koṭiśatair gavām
 rājan dāsyāmi śabalāṃ rāśibhī rajatasya vā
na parityāgam arheyaṃ matsakāśād ariṃdama
 śāśvatī śabalā mahyaṃ kīrtir ātmavato yathā
asyāṃ havyaṃ ca kavyaṃ ca prāṇayātrā tathaiva ca
 āyattam agnihotraṃ ca balir homas tathaiva ca
svāhākāravaṣaṭkārau vidyāś ca vividhās tathā
 āyattam atra rājarṣe sarvam etan na saṃśayaḥ
sarva svam etat satyena mama tuṣṭikarī sadā
 kāraṇair bahubhī rājan na dāsye śabalāṃ tava
vasiṣṭhenaivam uktas tu viśvāmitro 'bravīt tataḥ
 saṃrabdhataram atyarthaṃ vākyaṃ vākyaviśāradaḥ
hairaṇyakakṣyāgraiveyān suvarṇāṅkuśabhūṣitān
 dadāmi kuñjarāṇāṃ te sahasrāṇi caturdaśa
hairaṇyānāṃ rathānāṃ ca śvetāśvānāṃ caturyujām
 dadāmi te śatāny aṣṭau kiṅkiṇīkavibhūṣitān
hayānāṃ deśajātānāṃ kulajānāṃ mahaujasām
 sahasram ekaṃ daśa ca dadāmi tava suvrata
nānāvarṇavibhaktānāṃ vayaḥsthānāṃ tathaiva ca
 dadāmy ekāṃ gavāṃ koṭiṃ śabalā dīyatāṃ mama
evam uktas tu bhagavān viśvāmitreṇa dhīmatā
 na dāsyāmīti śabalāṃ prāha rājan kathaṃ cana
etad eva hi me ratnam etad eva hi me dhanam
 etad eva hi sarvasvam etad eva hi jīvitam
darśaś ca pūrṇamāsaś ca yajñāś caivāptadakṣiṇāḥ
 etad eva hi me rājan vividhāś ca kriyās tathā
adomūlāḥ kriyāḥ sarvā mama rājan na saṃśayaḥ
 bahūnāṃ kiṃ pralāpena na dāsye kāmadohinīm
