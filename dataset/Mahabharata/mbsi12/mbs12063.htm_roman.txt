jyā karṣaṇaṃ śatrunibarhaṇaṃ ca; kṛṣir vaṇijyā paśupālanaṃ ca
      śuśrūṣaṇaṃ cāpi tathārtha hetor; akāryam etat paramaṃ dvijasya
sevyaṃ tu brahma ṣaṭ karma gṛhasthena manīṣiṇā
      kṛtakṛtyasya cāraṇye vāso viprasya śasyate
rājapraiṣyaṃ kṛṣidhanaṃ jīvanaṃ ca vaṇijyayā
      kauṭilyaṃ kauṭaleyaṃ ca kusīdaṃ ca vivarjayet
śūdro rājan bhavati brahma bandhur; duścāritryo yaś ca dharmād apetaḥ
      vṛṣalī patiḥ piśuno nartakaś ca; grāmapraiṣyo yaś ca bhaved vikarmā
japan vedān ajapaṃś cāpi rājan; samaḥ śūdrair dāsavac cāpi bhojyaḥ
      ete sarve śūdra samā bhavanti; rājann etān varjayed devakṛtye
nirmaryāde cāśane krūra vṛttau; hiṃsātmake tyaktadharmasvavṛtte
      havyaṃ kavyaṃ yāni cānyāni rājan; deyāny adeyāni bhavanti tasmin
tasmād dharmo vihito brāhmaṇasya; damaḥ śaucaṃ cārjavaṃ cāpi rājan
      tathā viprasyāśramāḥ sarva eva; purā rājan brahmaṇā vai nisṛṣṭāḥ
yaḥ syād dāntaḥ somapa ārya śīlaḥ; sānukrośaḥ sarvasaho nirāśīḥ
      ṛjur mṛdur anṛśaṃsaḥ kṣamāvān; sa vai vipro netaraḥ pāpakarmā
śūdraṃ vaiśyaṃ rājaputraṃ ca rājaṁl; lokāḥ sarve saṃśritā dharmakāmāḥ
      tasmād varṇāñ jātidharmeṣu saktān; matvā viṣṇur necchati pāṇḍuputra
loke cedaṃ sarvalokasya na syāc; cāturvarṇyaṃ vedavādāś ca na syuḥ
     sarvāś cejyāḥ sarvalokakriyāś ca; sadyaḥ sarve cāśramasthā na vai syuḥ
yaś ca trayāṇāṃ varṇānām icched āśramasevanam
     kartum āśramadṛṣṭāṃś ca dharmāṃs tāñ śṛṇu pāṇḍava
śuśrūṣā kṛtakṛtyasya kṛtasaṃtāna karmaṇaḥ
     abhyanujñāpya rājānaṃ śūdrasya jagatīpate
alpāntaragatasyāpi daśa dharmagatasya vā
     āśramā vihitāḥ sarve varjayitvā nirāśiṣam
bhaikṣa caryāṃ na tuprāhus tasya tad dharmacāriṇaḥ
     tathā vaiśyasya rājendra rājaputrasya caiṣa hi
kṛtakṛtyo vayo 'tīto rājño kṛtapariśramaḥ
     vaiśyo gacched anujñātī nṛpeṇāśramamaṇḍalam
vedān adhītya dharmeṇa rājaśāstrāṇi cānagha
     saṃtānādīni karmāṇi kṛtvā somaṃ niṣevya ca
pālayitvā prajāḥ sarvā dharmeṇa vadatāṃ vara
     rājasūyāśvamedhādīn makhān anyāṃs tathaiva ca
samānīya yathā pāṭhaṃ viprebhyo dattadakṣiṇaḥ
     saṃgrāme vijayaṃ prāpya tathālpaṃ yadi vā bahu
sthāpayitvā prajā pālaṃ putraṃ rājye ca pāṇḍava
     anyagotraṃ praśastaṃ vā kṣatriyaṃ kṣatriyarṣabha
arcayitvā pitṝn samyak pitṛyajñair yathāvidhi
     devān yajñair ṛṣīn vedair arcitvā caiva yatnataḥ
antakāle ca saṃprāpte ya icched āśramāntaram
     ānupūrvyāśramān rājan gatvā siddhim avāpnuyāt
rājarṣitvena rājendra bhaikṣa caryādhva sevayā
     apetagṛhadharmo 'pi carej jīvitakāmyayā
na caitan naiṣṭhikaṃ karma trayāṇāṃ bharatarṣabha
     caturṇāṃ rājaśārdūla prāhur āśramavāsinām
bahv āyattaṃ kṣatriyair mānavānāṃ; lokaśreṣṭhaṃ dharmam āsevamānaiḥ
     sarve dharmāḥ sopadharmās trayāṇāṃ; rājño dharmād iti vedāc chṛṇomi
yathā rājan hastipade padāni; saṃlīyante sarvasattvodbhavāni
     evaṃ dharmān rājadharmeṣu sarvān; sarvāvasthaṃ saṃpralīnān nibodha
alpāśrayān alpaphalān vadanti; dharmān anyān dharmavido manuṣyāḥ
     mahāśrayaṃ bahukalyāṇa rūpaṃ; kṣātraṃ dharmaṃ netaraṃ prāhur āryāḥ
sarve dharmā rājadharmapradhānāḥ; sarve dharmāḥ pālyamānā bhavanti
     sarvatyāgo rājadharmeṣu rājaṃs; tyāge cāhur dharmam agryaṃ purāṇam
majjet trayī daṇḍanītau hatāyāṃ; sarve dharmā na bhaveyur viruddhāḥ
     sarve dharmāś cāśramāṇāṃ gatāḥ syuḥ; kṣātre tyakte rājadharme purāṇe
sarve tyāgā rājadharmeṣu dṛṣṭāḥ; sarvā dīkṣā rājadharmeṣu coktāḥ
     sarve yogā rājadharmeṣu coktāḥ; sarve lokā rājadharmān praviṣṭāḥ
yathā jīvāḥ prakṛtau vadhyamānā; dharmāśritānām upapīḍanāya
     evaṃ dharmā rājadharmair viyuktāḥ; sarvāvasthaṃ nādriyante svadharmam
