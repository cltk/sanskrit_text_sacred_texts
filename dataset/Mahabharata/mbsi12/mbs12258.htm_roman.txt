[y]
      kathaṃ kāryaṃ parīkṣeta śīghraṃ vātha cireṇa vā
      sarvathā kāryadurge 'smin bhavān naḥ paramo guruḥ
[bhī]
      atrāpy udāharantīmam itihāsaṃ purātanam
      cirakāres tu yat pūrvaṃ vṛttam āṅgirase kule
cirakārika bhadraṃ te bhadraṃ te cirakārika
      cirakārī hi medhāvī nāparādhyati karmasu
cirakārī mahāprājño gautamasyābhavat sutaḥ
      ciraṃ hi sarvakāryāṇi samekṣāvān prapadyate
ciraṃ saṃcintayann arthāṃś ciraṃ jāgrac ciraṃ svapan
      cirakāryābhisaṃpatteś cirakārī tathocyate
alasa grahaṇaṃ prāpto durmedhāvī tathocyate
      buddhilāghava yuktena janenādīrgha darśinā
vyabhicāre tu kasmiṃś cid vyatikramyāparān sutān
      pitroktaḥ kupitenātha jahīmāṃ jananīm iti
sa tatheti cireṇoktvā svabhāvāc cirakārikaḥ
      vimṛśya cirakāritvāc cintayām āsa vai ciram
pitur ājñāṃ kathaṃ kuryāṃ na hanyāṃ mātaraṃ katham
      kathaṃ dharmachale nāsminn imaṃ jeyam asādhuvat
pitur ājñā paro dharmaḥ svadharmo mātṛrakṣaṇam
     asvatantraṃ ca putratvaṃ kiṃ nu māṃ nātra pīḍayet
striyaṃ hatvā mātaraṃ ca ko hi jātu sukhī bhavet
     pitāraṃ cāpy avajñāya kaḥ pratiṣṭhām avāpnuyāt
anavajñā pitur yuktā dhāraṇaṃ mātṛrakṣaṇam
     yuktakṣamāv ubhāv etau nātivartetamāṃ katham
pitā hy ātmānam ādhatte jāyāyāṃ jajñiyām iti
     śīlacāritragotrasya dhāraṇārthaṃ kulasya ca
so 'ham ātmā svayaṃ pitrā putratve prakṛtaḥ punaḥ
     vijñānaṃ me kathaṃ na syād bubudhe cātmasaṃbhavam
jātakarmaṇi yat prāha pitā yac copakarmaṇi
     pratyāptaḥ sa dṛdhī kāraḥ pitur gauravaniścaye
gurur agryaḥ paro dharmaḥ poṣaṇādhyayanād dhitaḥ
     pitā yad āha dharmaḥ sa vedeṣv api suniścitaḥ
prītimātraṃ pituḥ putraḥ sarvaṃ putrasya vai pitā
     śarīrādīni deyāni pitā tv ekaḥ prayacchati
tasmāt pitur vacaḥ kāryaṃ na vicāryaṃ kathaṃ cana
     pātakāny api pūyante pitur vacanakāriṇaḥ
bhoge bhāgye prasavane sarvalokanidarśane
     bhartrā caiva samāyoge sīmantonnayane tathā
pitā svargaḥ pitā dharmaḥ pitā paramakaṃ tapaḥ
     pitari prītim āpanne sarvāḥ prīyanti devatāḥ
āśiṣas tā bhajanty enaṃ puruṣaṃ prāha yāḥ pitā
     niṣkṛtiḥ sarvapāpānāṃ pitā yad abhinandati
mucyate bandhanāt puṣpaṃ phalaṃ vṛntāt pramucyate
     kliśyann api sutasnehaiḥ pitā snehaṃ na muñcati
etad vicintitaṃ tāvat putrasya pitṛgauravam
     pitā hy alpataraṃ sthānaṃ cintayiṣyāmi mātaram
yo hy ayaṃ mayi saṃghāto martyatve pāñcabhautikaḥ
     asya me jananī hetuḥ pāvakasya yathāraṇiḥ
     mātā dehāraṇiḥ puṃsāṃ sarvasyārtasya nirvṛtiḥ
na ca śocati nāpy enaṃ sthāvir yam apakarṣati
     striyā hīno 'pi yo gehe ambeti pratipadyate
putrapautra samākīrṇo jananīṃ yaḥ samāśritaḥ
     api varṣaśatasyānte sa dvihāyanavac caret
samarthaṃ vāsamarthaṃ vā kṛśaṃ vāpy akṛśaṃ tathā
     rakṣaty eva sutaṃ mātā nānyaḥ poṣṭā vidhānataḥ
tadā sa vṛddho bhavati yadā bhavati duḥkhitaḥ
     tadā śūnyaṃ jagat tasya tadā mātrā viyujyate
nāsti mātṛsamā chāyā nāsti mātṛsamā gatiḥ
     nāsti mātṛsamaṃ trāṇaṃ nāsti mātṛsamā prapā
kukṣi saṃdhāraṇād dhātrī jananāj jananī smṛtā
     aṅgānāṃ vardhanād ambā vīra sūtvena vīrasūḥ
śiśoḥ śuśrūsanāc chuśrūr mātā deham anantaram
     cetanāvān naro hanyād yasya nāsuṣiraṃ śiraḥ
dampatyoḥ prāṇa saṃśleṣe yo 'bhisaṃdhiḥ kṛtaḥ kila
     taṃ mātā vā pitā veda bhūtārtho mātari sthitaḥ
mātā jānāti yad gotraṃ mātā jānāti yasya saḥ
     mātur bharaṇa mātreṇa prītiḥ snehaḥ pituḥ prajāḥ
pāni bandhaṃ svayaṃ kṛtvā sahadharmam upetya ca
     yadi yāpyanti puruṣāḥ striyo nārhanti yāpyatām
bharaṇād dhi striyo bhartā pātyāc caiva striyāḥ patiḥ
     guṇasyāsya nivṛttau tu na bhartā na patiḥ patiḥ
evaṃ strī nāparādhnoti nara evāparādhyati
     vyuccaraṃś ca mahādoṣaṃ nara evāparādhyati
striyā hi paramo bhartā daivataṃ paramaṃ smṛtam
     tasyātmanā tu sadṛśam ātmānaṃ paramaṃ dadau
     sarvakāryāparādhyatvān nāparādhyanti cāṅganāḥ
yaścanokto hi nirdeśaḥ striyā maithuna tṛptaye
     tasya smārayato vyaktam adharmo nātra saṃśayaḥ
yāvan nārīṃ mātaraṃ ca gaurave cādhike sthitām
     avadhyāṃ tu vijānīyuḥ paśavo 'py avicakṣaṇāḥ
devatānāṃ samāvāyam ekasthaṃ pitaraṃ viduḥ
     martyānāṃ devatānāṃ ca snehād abhyeti mātaram
evaṃ vimṛśatas tasya cirakāritayā bahu
     dīrghaḥ kālo vyatikrāntas tatas tasyāgamat pitā
medhātithir mahāprājño gautamas tapasi sthitaḥ
     vimṛśya tena kālena patnyāḥ saṃsthā vyatikramam
so 'bravīd duḥkhasaṃtapto bhṛśam aśrūṇi vartayan
     śrutadhairya prasādena paścāt tāpam upāgataḥ
āśramaṃ mama saṃprāptas trilokeśaḥ puraṃdaraḥ
     atithivratam āsthāya brāhmaṇaṃ rūpam āsthitaḥ
samayā sāntvito vāgbhiḥ svāgatenābhipūjitaḥ
     arghyaṃ pādyaṃ ca nyāyena tayābhipratipāditaḥ
paravaty asmi cāpy uktaḥ pranayiṣye nayena ca
     atra cākuśale jāte striyo nāsti vyatikramaḥ
evaṃ na strī na caivāhaṃ nādhvagas tridaśeśvaraḥ
     aparādhyati dharmasya pramādas tv aparādhyati
īrṣyājaṃ vyasanaṃ prāhus tena caivordhva retasaḥ
     īrṣyayā tv aham ākṣipto magno duṣkṛta sāgare
hatvā sādhvīṃ ca nārīṃ ca vyasanitvāc ca śāsitām
     bhartavyatvena bhāryāṃ ca ko nu māṃ tārayiṣyati
antareṇa mayājñaptaś cirakārī hy udāradhīḥ
     yady adya cirakārī syāt sa māṃ trāyeta pātakāt
cirakārika bhadraṃ te bhadraṃ te cirakārika
     yady adya cirakārī tvaṃ tato 'si cirakārikaḥ
trāhi māṃ mātaraṃ caiva tapo yac cārjitaṃ mayā
     ātmānaṃ pātakebhyaś ca bhavādya cirakārikaḥ
sahajaṃ cirakāritvaṃ ciraprājñatayā tava
     sakhalaṃ tat tavādyāstu bhavādya cirakārikaḥ
ciram āśaṃsito mātrā ciraṃ garbheṇa dhāritam
     saphalaṃ cirakāritvaṃ kuru tvaṃ cirakārika
cirāyate ca saṃtāpāc ciraṃ svapiti vāritaḥ
     āvayoś cirasaṃtāpād avekṣya cirakārika
evaṃ sa duḥkhito rājan maharṣir gautamas tadā
     cirakāriṃ dadarśātha putraṃ sthitam athāntike
cirakārī tu pitaraṃ dṛṣṭvā paramaduḥkhitaḥ
     śastraṃ tyaktvā tato mūrdhnā prasādāyopacakrame
gautamas tu sutaṃ dṛṣṭvā śirasā patitaṃ bhuvi
     patnīṃ caiva nirākārāṃ parām abhyagaman mudam
na hi sā tena saṃbhedaṃ patnī nītā mahātmanā
     vijane cāśramasthena putraś cāpi samāhitaḥ
hanyāt tv anapavādena śastrapānau sute sthite
     vinītaṃ praśnayitvā ca vyavasyed ātmakarmasu
buddhiś cāsīt sutaṃ dṛṣṭvā pituś caraṇayor natam
     śastragrahaṇacāpalyaṃ saṃvṛṇoti bhayād iti
tataḥ pitrā ciraṃ stutvā ciraṃ cāghrāya mūrdhani
     ciraṃ dorbhyāṃ pariṣvajya ciraṃ jīvety udāhṛtaḥ
evaṃ sa gautamaḥ putraṃ prītiharṣasamanvitaḥ
     abhinandya mahāprājña idaṃ vacanam abravīt
cirakārika bhadraṃ te cirakārī ciraṃ bhava
     cirāyamāṇe tvayi ca ciram asmi suduḥkhitaḥ
gāthāś cāpy abravīd vidvān gautamo munisattamaḥ
     cirakāriṣu ghoreṣu guṇoddeśa samāśrayāt
cireṇa mitraṃ badhnīyāc cireṇa ca kṛtaṃ tyajet
     cireṇa hi kṛtaṃ mitraṃ ciraṃ dhāraṇam arhati
rāge darpe ca māne ca drohe pāpe ca karmaṇi
     apriye caiva kartavye cirakārī praśasyate
bandhūnāṃ suhṛdāṃ caiva bhṛtyānāṃ strījanasya ca
     avyakteṣv aparādheṣu cirakārī praśasyate
evaṃ sa gautamas tasya prītaḥ putrasya bhārata
     karmaṇā tena kauravya cirakāritayā tayā
evaṃ sarveṣu kāryeṣu vimṛśya puruṣas tataḥ
     cireṇa niścayaṃ kṛtvā ciraṃ na paritapyate
ciraṃ dhārayate roṣaṃ ciraṃ karma niyacchati
     paścāt tāpakaraṃ karma na kiṃ cid upapadyate
ciraṃ vṛddhān upāsīta ciram anvāsya pūjayet
     ciraṃ dharmān niṣeveta kuryāc cānveṣaṇaṃ ciram
ciram anvāsya viduṣaś ciraṃ śiṣṭān niṣevya ca
     ciraṃ vinīya cātmānaṃ ciraṃ yāty anavajñatām
bruvataś ca parasyāpi vākyaṃ dharmopasaṃhitam
     ciraṃ pṛcchec ciraṃ brūyāc ciraṃ na paribhūyate
upāsya bahulās tasminn āśrame sumahātapaḥ
     samāḥ svargaṃ gato vipraḥ putreṇa sahitas tadā
