atha tasmin nimittāni dṛṣṭvā lakṣmaṇapūrvajaḥ
 lakṣmaṇaṃ lakṣmisaṃpannam idaṃ vacanam abravīt
parigṛhyodakaṃ śītaṃ vanāni phalavanti ca
 balaughaṃ saṃvibhajyemaṃ vyūhya tiṣṭhema lakṣmaṇa
lokakṣayakaraṃ bhīmaṃ bhayaṃ paśyāmy upasthitam
 nibarhaṇaṃ pravīrāṇām ṛkṣavānararakṣasām
vātāś ca paruṣaṃ vānti kampate ca vasuṃdharā
 parvatāgrāṇi vepante patanti dharaṇīdharāḥ
meghāḥ kravyādasaṃkāśāḥ paruṣāḥ paruṣasvanāḥ
 krūrāḥ krūraṃ pravarṣanti miśraṃ śoṇitabindubhiḥ
raktacandanasaṃkāśā saṃdhyāparamadāruṇā
 jvalac ca nipataty etad ādityād agnimaṇḍalam
ādityam abhivāśyante janayanto mahad bhayam
 dīnā dīnasvarā ghorā apraśastā mṛgadvijāḥ
rajanyām aprakāśaś ca saṃtāpayati candramāḥ
 kṛṣṇaraktāṃśuparyanto yathā lokasya saṃkṣaye
hrasvo rūkṣo 'praśastaś ca pariveṣaḥ sulohitaḥ
 ādityamaṇḍale nīlaṃ lakṣma lakṣmaṇa dṛśyate
dṛśyante na yathāvac ca nakṣatrāṇy abhivartate
 yugāntam iva lokasya paśya lakṣmaṇa śaṃsati
kākāḥ śyenās tathā gṛdhrā nīcaiḥ paripatanti ca
 śivāś cāpy aśivā vācaḥ pravadanti mahāsvanāḥ
kṣipram adya durādharṣāṃ purīṃ rāvaṇapālitām
 abhiyāma javenaiva sarvato haribhir vṛtāḥ
ity evaṃ tu vadan vīro lakṣmaṇaṃ lakṣmaṇāgrajaḥ
 tasmād avātarac chīghraṃ parvatāgrān mahābalaḥ
avatīrya tu dharmātmā tasmāc chailāt sa rāghavaḥ
 paraiḥ paramadurdharṣaṃ dadarśa balam ātmanaḥ
saṃnahya tu sasugrīvaḥ kapirājabalaṃ mahat
 kālajño rāghavaḥ kāle saṃyugāyābhyacodayat
tataḥ kāle mahābāhur balena mahatā vṛtaḥ
 prasthitaḥ purato dhanvī laṅkām abhimukhaḥ purīm
taṃ vibhīṣaṇa sugrīvau hanūmāñ jāmbavān nalaḥ
 ṛkṣarājas tathā nīlo lakṣmaṇaś cānyayus tadā
tataḥ paścāt sumahatī pṛtanarkṣavanaukasām
 pracchādya mahatīṃ bhūmim anuyāti sma rāghavam
śailaśṛṅgāṇi śataśaḥ pravṛddhāṃś ca mahīruhām
 jagṛhuḥ kuñjaraprakhyā vānarāḥ paravāraṇāḥ
tau tv adīrgheṇa kālena bhrātarau rāmalakṣmaṇau
 rāvaṇasya purīṃ laṅkām āsedatur ariṃdamau
patākāmālinīṃ ramyām udyānavanaśobhitām
 citravaprāṃ suduṣprāpām uccaprākāratoraṇām
tāṃ surair api durdharṣāṃ rāmavākyapracoditāḥ
 yathānideśaṃ saṃpīḍya nyaviśanta vanaukasaḥ
laṅkāyās tūttaradvāraṃ śailaśṛṅgam ivonnatam
 rāmaḥ sahānujo dhanvī jugopa ca rurodha ca
laṅkām upaniviṣṭaś ca rāmo daśarathātmajaḥ
 lakṣmaṇānucaro vīraḥ purīṃ rāvaṇapālitām
uttaradvāram āsādya yatra tiṣṭhati rāvaṇaḥ
 nānyo rāmād dhi tad dvāraṃ samarthaḥ parirakṣitum
rāvaṇādhiṣṭhitaṃ bhīmaṃ varuṇeneva sāgaram
 sāyudhau rākṣasair bhīmair abhiguptaṃ samantataḥ
 laghūnāṃ trāsajananaṃ pātālam iva dānavaiḥ
vinyastāni ca yodhānāṃ bahūni vividhāni ca
 dadarśāyudhajālāni tathaiva kavacāni ca
pūrvaṃ tu dvāram āsādya nīlo haricamūpatiḥ
 atiṣṭhat saha maindena dvividena ca vīryavān
aṅgado dakṣiṇadvāraṃ jagrāha sumahābalaḥ
 ṛṣabheṇa gavākṣeṇa gajena gavayena ca
hanūmān paścimadvāraṃ rarakṣa balavān kapiḥ
 pramāthi praghasābhyāṃ ca vīrair anyaiś ca saṃgataḥ
madhyame ca svayaṃ gulme sugrīvaḥ samatiṣṭhata
 saha sarvair hariśreṣṭhaiḥ suparṇaśvasanopamaiḥ
vānarāṇāṃ tu ṣaṭtriṃśat koṭyaḥ prakhyātayūthapāḥ
 nipīḍyopaniviṣṭāś ca sugrīvo yatra vānaraḥ
śāsanena tu rāmasya lakṣmaṇaḥ savibhīṣaṇaḥ
 dvāre dvāre harīṇāṃ tu koṭiṃ koṭiṃ nyaveśayat
paścimena tu rāmasya sugrīvaḥ saha jāmbavān
 adūrān madhyame gulme tasthau bahubalānugaḥ
te tu vānaraśārdūlāḥ śārdūlā iva daṃṣṭriṇaḥ
 gṛhītvā drumaśailāgrān hṛṣṭā yuddhāya tasthire
sarve vikṛtalāṅgūlāḥ sarve daṃṣṭrānakhāyudhāḥ
 sarve vikṛtacitrāṅgāḥ sarve ca vikṛtānanāḥ
daśanāgabalāḥ ke cit ke cid daśaguṇottarāḥ
 ke cin nāgasahasrasya babhūvus tulyavikramāḥ
santi caughā balāḥ ke cit ke cic chataguṇottarāḥ
 aprameyabalāś cānye tatrāsan hariyūthapāḥ
adbhutaś ca vicitraś ca teṣām āsīt samāgamaḥ
 tatra vānarasainyānāṃ śalabhānām ivodgamaḥ
paripūrṇam ivākāśaṃ saṃchanneva ca medinī
 laṅkām upaniviṣṭaiś ca saṃpatadbhiś ca vānaraiḥ
śataṃ śatasahasrāṇāṃ pṛthag ṛkṣavanaukasām
 laṅkā dvārāṇy upājagmur anye yoddhuṃ samantataḥ
āvṛtaḥ sa giriḥ sarvais taiḥ samantāt plavaṃgamaiḥ
 ayutānāṃ sahasraṃ ca purīṃ tām abhyavartata
vānarair balavadbhiś ca babhūva drumapāṇibhiḥ
 sarvataḥ saṃvṛtā laṅkā duṣpraveśāpi vāyunā
rākṣasā vismayaṃ jagmuḥ sahasābhinipīḍitāḥ
 vānarair meghasaṃkāśaiḥ śakratulyaparākramaiḥ
mahāñ śabdo 'bhavat tatra balaughasyābhivartataḥ
 sāgarasyeva bhinnasya yathā syāt salilasvanaḥ
tena śabdena mahatā saprākārā satoraṇā
 laṅkā pracalitā sarvā saśailavanakānanā
rāmalakṣmaṇaguptā sā sugrīveṇa ca vāhinī
 babhūva durdharṣatarā sarvair api surāsuraiḥ
rāghavaḥ saṃniveśyaivaṃ sainyaṃ svaṃ rakṣasāṃ vadhe
 saṃmantrya mantribhiḥ sārdhaṃ niścitya ca punaḥ punaḥ
ānantaryam abhiprepsuḥ kramayogārthatattvavit
 vibhīṣaṇasyānumate rājadharmam anusmaran
 aṅgadaṃ vālitanayaṃ samāhūyedam abravīt
gatvā saumya daśagrīvaṃ brūhi madvacanāt kape
 laṅghayitvā purīṃ laṅkāṃ bhayaṃ tyaktvā gatavyathaḥ
bhraṣṭaśrīkagataiśvaryamumūrṣo naṣṭacetanaḥ
 ṛṣīṇāṃ devatānāṃ ca gandharvāpsarasāṃ tathā
nāgānām atha yakṣāṇāṃ rājñāṃ ca rajanīcara
 yac ca pāpaṃ kṛtaṃ mohād avaliptena rākṣasa
nūnam adya gato darpaḥ svayambhū varadānajaḥ
 yasya daṇḍadharas te 'haṃ dārāharaṇakarśitaḥ
 daṇḍaṃ dhārayamāṇas tu laṅkādvare vyavasthitaḥ
padavīṃ devatānāṃ ca maharṣīṇāṃ ca rākṣasa
 rājarṣīṇāṃ ca sarveṇāṃ gamiṣyasi mayā hataḥ
balena yena vai sītāṃ māyayā rākṣasādhama
 mām atikrāmayitvā tvaṃ hṛtavāṃs tad vidarśaya
arākṣasam imaṃ lokaṃ kartāsmi niśitaiḥ śaraiḥ
 na cec charaṇam abhyeṣi mām upādāya maithilīm
dharmātmā rakṣasāṃ śreṣṭhaḥ saṃprāpto 'yaṃ vibhīṣaṇaḥ
 laṅkaiśvaryaṃ dhruvaṃ śrīmān ayaṃ prāpnoty akaṇṭakam
na hi rājyam adharmeṇa bhoktuṃ kṣaṇam api tvayā
 śakyaṃ mūrkhasahāyena pāpenāvijitātmanā
yudhyasva vā dhṛtiṃ kṛtvā śauryam ālambya rākṣasa
 maccharais tvaṃ raṇe śāntas tataḥ pūto bhaviṣyasi
yady āviśasi lokāṃs trīn pakṣibhūto manojavaḥ
 mama cakṣuṣpathaṃ prāpya na jīvan pratiyāsyasi
bravīmi tvāṃ hitaṃ vākyaṃ kriyatām aurdhvadekikam
 sudṛṣṭā kriyatāṃ laṅkā jīvitaṃ te mayi sthitam
ity uktaḥ sa tu tāreyo rāmeṇākliṣṭakarmaṇā
 jagāmākāśam āviśya mūrtimān iva havyavāṭ
so 'tipatya muhūrtena śrīmān rāvaṇamandiram
 dadarśāsīnam avyagraṃ rāvaṇaṃ sacivaiḥ saha
tatas tasyāvidūreṇa nipatya haripuṃgavaḥ
 dīptāgnisadṛśas tasthāv aṅgadaḥ kanakāṅgadaḥ
tad rāmavacanaṃ sarvam anyūnādhikam uttamam
 sāmātyaṃ śrāvayām āsa nivedyātmānam ātmanā
dūto 'haṃ kosalendrasya rāmasyākliṣṭakarmaṇaḥ
 vāliputro 'ṅgado nāma yadi te śrotram āgataḥ
āha tvāṃ rāghavo rāmaḥ kausalyānandavardhanaḥ
 niṣpatya pratiyudhyasva nṛśaṃsaṃ puruṣādhama
hantāsmi tvāṃ sahāmātyaṃ saputrajñātibāndhavam
 nirudvignās trayo lokā bhaviṣyanti hate tvayi
devadānavayakṣāṇāṃ gandharvoragarakṣasām
 śatrum adyoddhariṣyāmi tvām ṛṣīṇāṃ ca kaṇṭakam
vibhīṣaṇasya caiśvaryaṃ bhaviṣyati hate tvayi
 na cet satkṛtya vaidehīṃ praṇipatya pradāsyasi
ity evaṃ paruṣaṃ vākyaṃ bruvāṇe haripuṃgave
 amarṣavaśam āpanno niśācaragaṇeśvaraḥ
tataḥ sa roṣatāmrākṣaḥ śaśāsa sacivāṃs tadā
 gṛhyatām eṣa durmedhā vadhyatām iti cāsakṛt
rāvaṇasya vacaḥ śrutvā dīptāgnisamatejasaḥ
 jagṛhus taṃ tato ghorāś catvāro rajanīcarāḥ
grāhayām āsa tāreyaḥ svayam ātmānam ātmanā
 balaṃ darśayituṃ vīro yātudhānagaṇe tadā
sa tān bāhudvaye saktān ādāya patagān iva
 prāsādaṃ śailasaṃkāśam utpāpātāṅgadas tadā
te 'ntarikṣād vinirdhūtās tasya vegena rākṣasāḥ
 bhumau nipatitāḥ sarve rākṣasendrasya paśyataḥ
tataḥ prāsādaśikharaṃ śailaśṛṅgam ivonnatam
 tat paphāla tadākrāntaṃ daśagrīvasya paśyataḥ
bhaṅktvā prāsādaśikharaṃ nāma viśrāvya cātmanaḥ
 vinadya sumahānādam utpapāta vihāyasā
rāvaṇas tu paraṃ cakre krodhaṃ prāsādadharṣaṇāt
 vināśaṃ cātmanaḥ paśyan niḥśvāsaparamo 'bhavat
rāmas tu bahubhir hṛṣṭair ninadadbhiḥ plavaṃgamaiḥ
 vṛto ripuvadhākāṅkṣī yuddhāyaivābhyavartata
suṣeṇas tu mahāvīryo girikūṭopamo hariḥ
 bahubhiḥ saṃvṛtas tatra vānaraiḥ kāmarūpibhiḥ
caturdvārāṇi sarvāṇi sugrīvavacanāt kapiḥ
 paryākramata durdharṣo nakṣatrāṇīva candramāḥ
teṣām akṣauhiṇiśataṃ samavekṣya vanaukasām
 laṅkām upaniviṣṭānāṃ sāgaraṃ cātivartatām
rākṣasā vismayaṃ jagmus trāsaṃ jagmus tathāpare
 apare samaroddharṣād dharṣam evopapedire
kṛtsnaṃ hi kapibhir vyāptaṃ prākāraparikhāntaram
 dadṛśū rākṣasā dīnāḥ prākāraṃ vānarīkṛtam
tasmin mahābhīṣaṇake pravṛtte; kolāhale rākṣasarājadhānyām
 pragṛhya rakṣāṃsi mahāyudhāni; yugāntavātā iva saṃviceruḥ
