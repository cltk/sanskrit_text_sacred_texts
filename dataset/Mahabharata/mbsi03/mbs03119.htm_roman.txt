[j]
      prabhāsa tīrthaṃ saṃprāpya vṛṣṇayaḥ pāṇḍavās tathā
      kim akurvan kathāś caiṣāṃ kās tatrāsaṃs tapodhana
te hi sarve mahātmānaḥ sarvaśāstraviśāradāḥ
      vṛṣṇayaḥ pāṇḍavāś caiva suhṛdaś ca parasparam
[v]
      prabhāsa tīrthaṃ saṃprāpya puṇyaṃ tīrthaṃ mahodadheḥ
      vṛṣṇayaḥ pāṇḍavān vīrān parivāryopatasthira
tato gokṣīrakundendu mṛṇālarajataprabhaḥ
      vanamālī halī rāmo babhāṣe puṣkarekṣaṇam
na kṛṣṇa dharmaś carito bhavāya; jantor adharmaś ca parābhavāya
      yudhiṣṭhiro yatra jaṭī mahātmā; vanāśrayaḥ kliśyati cīravāsaḥ
duryodhanaś cāpi mahīṃ praśāsti; na cāsya bhūmir vivaraṃ dadāti
      dharmād adharmaś carito garīyān; itīva manyeta naro 'lpabuddhiḥ
duryodhane cāpi vivardhamāne; yudhiṣṭhire cāsukha āttarājye
      kiṃ nv adya kartavyam iti prajābhiḥ; śaṅkā mithaḥ saṃjanitā narāṇām
ayaṃ hi dharmaprabhavo narendro; dharme rataḥ satyadhṛtiḥ pradātā
      caled dhi rājyāc ca sukhāc ca pārtho; dharmād apaitaś ca kathaṃ vivardhet
kathaṃ nu bhīṣmaś ca kṛpaś ca vipro; droṇaś ca rājā ca kulasya vṛddhaḥ
      pravrājya pārthān sukham āpnuvanti; dhik pāpabuddhīn bharata pradhānān
kiṃnāma vakṣyaty avani pradhānaḥ; pitṝn samāgamya paratra pāpaḥ
     putreṣu samyak caritaṃ mayeti; putrān apāpān avaropya rājyāt
nāsau dhiyā saṃpratipaśyati sma; kiṃnāma kṛtvāham acakṣur evam
     jātaḥ pṛthivyām iti pārthiveṣu; pravrājya kaunteyam athāpi rājyāt
nūnaṃ samṛddhān pitṛlokabhūmau; cāmīkarābhān kṣitijān praphullān
     vicitravīryasya sutaḥ saputraḥ; kṛtvā nṛśaṃsaṃ bata paśyati sma
vyūḍhottarāṃsān pṛthu lohitākṣān; nemān sma pṛcchan sa śṛṇoti nūnam
     prasthāpayad yat sa vanaṃ hy aśaṅko; yudhiṣṭhiraṃ sānujam āttaśastram
yo 'yaṃ pareṣāṃ pṛtanāṃ samṛddhāṃ; nir āyudho dīrghabhujo nihanyāt
     śrutvaiva śabdaṃ hi vṛkodarasya; muñcanti sainyāni śakṛt sa mūtram
sa kṣutpipāsādhva kṛśas taro vī; sametya nānāyudha bāṇapāṇiḥ
     vane smaran vāsam imaṃ sughoraṃ; śeṣaṃ na kuryād iti niścitaṃ me
na hy asya vīryeṇa balena kaś cit; samaḥ pṛthivyāṃ bhavitā nareṣu
     śītoṣṇavātātapa karśitāṅgo; na śeṣam ājāv asuhṛtsu kuryāt
prācyāṃ nṛpān ekarathena jitvā; vṛkodaraḥ sānucarān raṇeṣu
     svastyāgamad yo 'ti rathas taro vī; so 'yaṃ vane kliśyati cīravāsaḥ
yo dantakūre vyajayan nṛdevān; samāgatān dākṣiṇātyān mahī pān
     taṃ paśyatemaṃ sahadevam adya; tapo vinaṃ tāpasa veṣarūpam
yaḥ pārthivān ekarathena vīro; diśaṃ pratīcīṃ prati yuddhaśauṇḍaḥ
     so 'yaṃ vane mūlaphalena jīvañ; jaṭī caraty adya malācitāṅgaḥ
satre samṛddhe 'ti rathasya rājño; vedī talād utpatitā sutā yā
     seyaṃ vanevāsam imaṃ suduḥkhaṃ; kathaṃ sahaty adya satī sukhārhā
trivargamukhyasya samīraṇasya; deveśvarasyāpy atha vāśvinoś ca
     eṣāṃ surāṇāṃ tanayāḥ kathaṃ nu; vanecaranty alpasukhāḥ sukhārhāḥ
jite hi dharmasya sute sabhārye; sa bhrātṛke sānucare niraste
     duryodhane cāpi vivardhamāne; kathaṃ na sīdaty avaniḥ sa śailā
