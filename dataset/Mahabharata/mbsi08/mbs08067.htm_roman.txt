[s]
      athābravīd vāsudevo rathastho; rādheya diṣṭyā smarasīha dharmam
      prāyeṇa nīcā vyasaneṣu magnā; nindanti daivaṃ kukṛtaṃ na tat tat
yad draupadīm ekavastrāṃ sabhāyām; ānāyya tvaṃ caiva suyodhanaś ca
      duḥśāsanaḥ śakuniḥ saubalaś ca; na te karṇa pratyabhāt tatra dharmaḥ
yadā sabhāyāṃ kaunteyam anakṣajñaṃ yudhiṣṭhiram
      akṣajñaḥ śakunir jetā tadā dharmaḥ kva te gataḥ
yadā rajasvalāṃ kṛṣṇāṃ duḥśāsana vaśe sthitām
      sabhāyāṃ prāhasaḥ karṇa kva te dharmas tadā gataḥ
rājyalubdhaḥ punaḥ karṇa samāhvayasi pāṇḍavam
      gāndhārarājam āśritya kva te dharmas tadā gataḥ
evam ukte tu rādheye vāsudevena pāṇḍavam
      manyur abhyāviśat tīvraḥ smṛtvā tat tad dhanaṃjayam
tasyā krodhena sarvebhyaḥ srotobhyas tejaso 'rciṣaḥ
      prādurāsan mahārāja tad adbhutam ivābhavat
taṃ samīkṣya tataḥ karṇo brahmāstreṇa dhanaṃjayam
      abhyavarṣat punar yatnam akarod rathasarjane
      tad astram astreṇāvārya prajahārāsya pāṇḍavaḥ
tato 'nyad astraṃ kaunteyo dayitaṃ jātavedasaḥ
      mumoca karṇam uddiśya tat prajajvāla vai bhṛśam
vāruṇena tataḥ karṇaḥ śamayām āsa pāvakam
     jīmūtaiś ca diśaḥ sarvāś cakre timiradurdināḥ
pāṇḍaveyas tv asaṃbhrānto vāyavyāstreṇa vīryavān
     apovāha tadābhrāṇi rādheyasya prapaśyataḥ
taṃ hastikakṣyā pravaraṃ ca bāṇaiḥ; suvarṇamuktā maṇivajra mṛṣṭam
     kālaprayatnottama śilpiyatnaiḥ; kṛtaṃ surūpaṃ vitamaskam uccaiḥ
ūrjaḥ karaṃ tava sainyasya nityam; amitravitrāsanam īḍya rūpam
     vikhyātam ādityasamasya loke; tviṣā samaṃ pāvakabhānu candraiḥ
tataḥ kṣureṇādhiratheḥ kirīṭī; suvarṇapuṅkhena śitena yattaḥ
     śriyā jvalantaṃ dhvajam unmamātha; mahārathasyādhirather mahātmā
yaśaś ca dharmaś ca jayaś ca māriṣa; priyāṇi sarvāṇi ca tena ketunā
     tadā kurūṇāṃ hṛdayāni cāpatan; babhūva hāheti ca nisvano mahān
atha tvaran karṇavadhāya pāṇḍavo; mahendravajrānala daṇḍasaṃnibham
     ādatta pārtho 'ñjalikaṃ niṣaṅgāt; sahasraraśmer iva raśmim uttamam
marmac chidaṃ śoṇitamāṃsadigdhaṃ; vaiśvānarārka pratimaṃ mahārham
     narāśvanāgāsu haraṃ tryaratniṃ; ṣaḍ vājam ajño gatim ugravegam
sahasranetrāśani tulyatejasaṃ; samānakravyādam ivātiduḥsaham
     pināka nārāyaṇa cakrasaṃnibhaṃ; bhayaṃkaraṃ prāṇabhṛtāṃ vināśanam
yuktvā mahāstreṇa pareṇa mantravid; vikṛṣya gāṇḍīvam uvāca sasvanam
     ayaṃ mahāstro 'pratimo dhṛtaḥ śaraḥ; śarīrabhic cāsu haraś ca durhṛdaḥ
tapo 'sti taptaṃ guravaś ca toṣitā; mayā yad iṣṭaṃ suhṛdāṃ tathā śrutam
     anena satyena nihantv ayaṃ śaraḥ; sudaṃśitaḥ karṇam ariṃ mamājitah
ity ūccivāṃs taṃ sā mumoca bāṇaṃ; dhanaṃjayaḥ karṇavadhāya ghoram
     kṛtyām atharvāṅgirasīm ivogrāṃ; dīptām asahyāṃ yudhi mṛtyunāpi
bruvan kirīṭī tam atiprahṛṣṭo; ayaṃ śaro me vijayāvaho 'stu
     jighāṃsur arkendusama prabhāvaḥ; karṇaṃ samāptiṃ nayatāṃ yamāya
teneṣu varyeṇa kirīṭamālī; prahṛṣṭarūpo vijayāvahena
     jighāṃsur arkendur samaprabheṇa; cakre viṣaktaṃ ripum ātatāyī
tad udyatāditya samānavarcasaṃ; śaran nabho madhyaga bhāskaropamam
     varāṅgam urvyām apatac camūpater; divākaro 'stād iva raktamaṇḍalaḥ
tad asya dehī satataṃ sukhoditaṃ; svarūpam atyartham udārakarmaṇaḥ
     pareṇa kṛcchreṇa śarīram atyajad; gṛhaṃ maharddhīva sasaṅgam īśvaraḥ
śarair vibhugnaṃ vyasu tad vivarmaṇaḥ; papāta karṇasya śarīram ucchritam
     sravad vraṇaṃ gairikatoya visravaṃ; girer yathā vajrahataṃ śiras tathā
dehāt tu karṇasya nipātitasya; tejo dīptaṃ khaṃ vigāhyācireṇa
     tad adbhutaṃ sarvamanuṣyayodhāḥ; paśyanti rājan nihate sma karṇe
taṃ somakāḥ prekṣya hataṃ śayānaṃ; prītā nādaṃ saha sainyair akurvan
     tūryāṇi cājaghnur atīva hṛṣṭā; vāsāṃsi caivādudhuvur bhujāṃś ca
     balānvitāś cāpy apare hy anṛtyann; anyonyam āśliṣya nadanta ūcuḥ
dṛṣṭvā tu karṇaṃ bhuvi niṣṭanantaṃ; hataṃ rathāt sāyakenāvabhinnam
     mahānilenāgnim ivāpaviddhaṃ; yajñāvasāne śayane niśānte
śarair ācitasarvāṅgaḥ śoṇitaughapariplutaḥ
     vibhāti dehaḥ karṇasya svaraśmibhir ivāṃśumān
pratāpya senām āmitrīṃ dīptaiḥ śaragabhasstibhiḥ
     balinārjuna kālena nīto 'staṃ karṇa bhāskaraḥ
astaṃ gacchanty athādityaḥ prabhām ādāya gacchati
     evaṃ jīvitam ādāya karṇasyeṣur jagāma ha
aparāhṇe parāhṇasya sūtaputrasya māriṣa
     chinnam añjalikenājau sotsedham apatac chiraḥ
upary upari sainyānāṃ tasya śatros tad añjasā
     śiraḥ karṇasya sotsedham iṣuḥ so 'pāharad drutam
[s]
     karṇaṃ tu śūraṃ patitaṃ pṛthivyāṃ; śarācitaṃ śoṇitadigdha gātram
     dṛṣṭvā śayānaṃ bhuvi madrarājaś; chinnadhvajenāpayayau rathena
karṇe hate kuravaḥ prādravanta; bhayārditā gāḍhaviddhāś ca saṃkhye
     avekṣamāṇā muhur arjunasya; dhvajaṃ mahāntaṃ vapuṣā jvalantam
sahasranetra pratimānakarmaṇaḥ; sahasrapatra pratimānanaṃ śubham
     sahasraraśmir dinasaṃkṣaye yathā; tathāpatat tasya śiro vasuṃdharām
