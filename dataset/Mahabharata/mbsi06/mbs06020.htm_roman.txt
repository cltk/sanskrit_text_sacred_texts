[dhṛ]
      sūryodaye saṃjaya ke nu pūrvaṃ; yuyutsavo hṛṣyamāṇā ivāsan
      māmakā vā bhīṣma netrāḥ samīke; pāṇḍavā vā bhīma netrās tadānīm
keṣāṃ jaghanyau somasūryau sa vāyū; keṣāṃ senāṃ śvāpadā vyābhaṣanta
      keṣāṃ yūnāṃ mukhavarṇāḥ prasannāḥ; sarvaṃ hy etad brūhi tattvaṃ yathāvat
[s]
      ubhe sene tulyam ivopayāte; ubhe vyūhe hṛṣṭarūpe narendra
      ubhe citre vanarāji prakāśe; tathaivobhe nāgarathāśvapūrṇe
ubhe sene bṛhatī bhīmarūpe; tathaivobhe bhārata durviṣahye
      tathaivobhe svargajayāya sṛṣṭe; tathā hy ubhe satpuruṣārya gupte
paścān mukhāḥ kuravo dhārtarāṣṭrāḥ; sthitāḥ pārthāḥ prāṅmukhā yotsyamānāḥ
      daityendra seneva ca kauravāṇāṃ; devendra seneva ca pāṇḍavānām
śukro vāyuḥ pṛṣṭhataḥ pāṇḍavānāṃ; dhārtarāṣṭrāñ śvāpadā vyābhaṣanta
      gajendrāṇāṃ madagandhāṃś ca tīvrān; na sehire tava putrasya nāgāḥ
duryodhano hastinaṃ padmavarṇaṃ; suvarṇakakṣyaṃ jātibalaṃ prabhinnam
      samāsthito madhyagataḥ kurūṇāṃ; saṃstūyamāno bandibhir māgadhaiś ca
candraprabhaṃ śvetam asyātapatraṃ; sauvarṇī srag bhrājate cottamāṅge
      taṃ sarvataḥ śakuniḥ pārvatīyaiḥ; sārdhaṃ gāndhāraiḥ pāti gāndhārarājaḥ
bhīṣmo 'grataḥ sarvasainyasya vṛddhaḥ; śvetac chatraḥ śvetadhanuḥ sa śaṅkhaḥ
      śvetoṣṇīṣaḥ pāṇḍureṇa dhvajena; śvetair aśvaiḥ śvetaśailaprakāśaḥ
tasya sainyaṃ dhārtarāṣṭrāś ca sarve; bāhlīkānām ekadeśaḥ śalaś ca
     ye cāmbaṣṭhāḥ kṣatriyā ye ca sindhau; tathā sauvīrāḥ pañca nadāś ca śūrāḥ
śoṇair hayai rukmaratho mahātmā; droṇo mahābāhur adīnasattvaḥ
     āste guruḥ prayaśāḥ sarvarājñāṃ; paścāc camūm indra ivābhirakṣan
vārddhakṣatriḥ sarvasainyasya madhye; bhūriśravāḥ purumitro jayaś ca
     śālvā matsyāḥ kekayāś cāpi sarve; gajānīkair bhrātaro yotsyamānāḥ
śāradvataś cottaradhūr mahātmā; maheṣvāso gautamaś citrayodhī
     śakaiḥ kirātair yavanaiḥ pahlavaiś ca; sārdhaṃ camūm uttarato 'bhipāti
mahārathair andhakavṛṣṇibhojaiḥ; saurāṣṭrakair nairṛtair āttaśastraiḥ
     bṛhadbalaḥ kṛtavarmābhigupto; balaṃ tvadīyaṃ dakṣiṇato 'bhipāti
saṃśaptakānām ayutaṃ rathānāṃ; mṛtyur jayo vārjunasyeti sṛṣṭāḥ
     yenārjunas tena rājan kṛtāstrāḥ; prayātā vai te trigartāś ca śūrāḥ
sāgraṃ śatasahasraṃ tu nāgānāṃ tava bhārata
     nāge nāge rathaśataṃ śataṃ cāśvā rathe rathe
aśve 'śve daśa dhānuṣkā dhānuṣke daśa carmiṇaḥ
     evaṃ vyūḍhāny anīkāni bhīṣmeṇa tava bhārata
avyūhan mānuṣaṃ vyūhaṃ daivaṃ gāndharvam āsuram
     divase divase prāpte bhīṣmaḥ śāṃtanavo 'graṇīḥ
mahārathaughavipulaḥ samudra iva parvaṇi
     bhīṣmeṇa dhārtarāṣṭrāṇāṃ vyūhaḥ pratyaṅmukho yudhi
anantarūpā dhvajinī tvadīyā; narendra bhīmā na tu pāṇḍavānām
     tāṃ tv eva manye bṛhatīṃ duṣpradhṛṣyāṃ; yasyā netārau keśavaś cārjunaś ca
