[v]
      vanaṃ gateṣu pārtheṣu nirjiteṣu durodare
      dhṛtarāṣṭraṃ mahārāja tadā cintā samāviśat
taṃ cintayānam āsīnaṃ dhṛtarāṣṭraṃ janeśvaram
      niḥśvasantam anekāgram iti hovāca saṃjayaḥ
avāpya vasusaṃpūrṇāṃ vasudhāṃ vasudhādhipa
      pravrājya pāṇḍavān rājyād rājan kim anuśocasi
[dh]
      aśocyaṃ tu kutas teṣāṃ yeṣāṃ vairaṃ bhaviṣyati
      pāṇḍavair yuddhaśauṇḍair hi mitravadbhir mahārathaiḥ
[s]
      tavedaṃ sukṛtaṃ rājan mahad vairaṃ bhaviṣyati
      vināśaḥ sarvalokasya sānubandho bhaviṣyati
vāryamāṇo 'pi bhīṣmeṇa droṇena vidureṇa ca
      pāṇḍavānāṃ priyāṃ bhāryāṃ draupadīṃ dharmacāriṇīm
prāhiṇod ānayeheti putro duryodhanas tava
      sūtaputraṃ sumandātmā nirlajjaḥ prātikāminam
[dhṛ]
      yasmai devāḥ prayacchanti puruṣāya parābhavam
      buddhiṃ tasyāpakarṣanti so 'pācīnāni paśyati
buddhau kaluṣa bhūtāyāṃ vināśe pratyupasthite
      anayo nayasaṃkāśo hṛdayān nāpasarpati
anarthāś cārtharūpeṇa arthāś cānartha rūpiṇaḥ
     uttiṣṭhanti vināśānte naraṃ tac cāsya rocate
na kālo daṇḍam udyamya śiro kṛntati kasya cit
     kālasya balam etāvad viparītārtha darśanam
āsāditam idaṃ ghoraṃ tumulaṃ lomaharṣaṇam
     pāñcālīm apakarṣadbhiḥ sabhāmadhye tapasvinīm
ayonijāṃ rūpavatīṃ kule jātāṃ vibhāvarīm
     ko nu tāṃ sarvadharmajñāṃ paribhūya yaśasvinīm
paryānayet sabhāmadhyam ṛte durdyūta devinam
     strī dharmiṇīṃ varārohāṃ śonitena samukṣitā
ekavastrāṃ ca pāñcālīṃ pāṇḍavān abhyavekṣatīm
     hṛtasvān bhraṣṭacittāṃs tān hṛtadārān hṛtaśriyaḥ
vihīnān sarvakāmebhyo dāsabhāvavaśaṃ gatān
     dharmapāśaparikṣiptān aśaktān iva vikrame
kruddhām amarṣitāṃ kṛṣṇāṃ duḥkhitāṃ kurusaṃsadi
     duryodhanaś ca karṇaś ca kaṭukāny abhyabhāṣatām
tasyāḥ kṛpaṇa cakṣur bhyāṃ pradahyetāpi medinī
     api śeṣaṃ bhaved adya putrāṇāṃ mama saṃjaya
bhāratānāṃ striyaḥ sarvā gāndhāryā saha saṃgatāḥ
     prākrorśan bhairavaṃ tatra dṛṣṭvā kṛṣṇāṃ sabhā gatām
agnihotrāṇi sāyāhne na cāhūyanta sarvaśaḥ
     brāhmaṇāḥ kupitāś cāsan draupadyāḥ parikarṣaṇe
āsīn niṣṭānako ghoro nirghātaś ca mahān abhūt
     divolkāś cāpatan ghorā rāhuś cārkam upāgrasat
     aparvaṇi mahāghoraṃ prajānāṃ janayan bhayam
tathaiva rathaśālāsu prādurāsīd dhutāśanaḥ
     dhvajāś ca vyavaśīryanta bharatānām abhūtaye
duryodhanasyāgnihotre prākrośan bhairavaṃ śivāḥ
     tās tadā pratyabhāṣanta rāsabhāḥ sarvatodiśam
prātiṣṭhata tato bhīṣmo droṇena saha saṃjaya
     kṛpaś ca somadattaś ca bāhlīkaś ca mahārathaḥ
tato 'ham abruvaṃ tatra vidureṇa pracoditaḥ
     varaṃ dadāni kṛṣṇāyai kānskitaṃ yad yad icchati
avṛṇot tatra pāñcālī pāṇḍavān amitaujasaḥ
     sarathān sadhanuṣkāṃś cāpy anujñāsiṣam apy aham
athābravīn mahāprājño viduraḥ sarvadharmavit
     etad antāḥ stha bharatā yad vaḥ kṛṣṇā sabhāṃ gatā
eṣā pāñcālarājasya sutaiṣā śrīr anuttamā
     pāñcālī pāṇḍavān etān daivasṛṣṭopasarpati
tasyāḥ pārthāḥ parikleśaṃ na kṣaṃsyante 'tyamarṣaṇāḥ
     vṛṣṇayo vā maheṣvāsāḥ pāñcālā vā mahaujasaḥ
tena satyābhisaṃdhena vāsudevena rakṣitāḥ
     āgamiṣyati bībhatsuḥ pāñcālair abhirakṣitaḥ
teṣāṃ madhye maheṣvāso bhīmaseno mahābalaḥ
     āgamiṣyati dhunvāno gadāṃ daṇḍam ivāntakaḥ
tato gāṇḍīvanirghoṣaṃ śrutvā pārthasya dhīmataḥ
     gadā vegaṃ ca bhīmasya nālaṃ soḍhuṃ narādhipāḥ
tatra me rocate nityaṃ pārthair sārdhaṃ na vigrahaḥ
     kurubhyo hi sadā manye pāṇḍavāñ śaktimattarān
tathā hi balavān rājā jarāsaṃdho mahādyutiḥ
     bāhupraharaṇenaiva bhīmena nihato yudhi
tasya te śama evāstu pāṇḍavair bharatarṣabha
     ubhayoḥ pakṣayor yuktaṃ kriyatām aviśaṅkayā
evaṃ gāvalgaṇe kṣattā dharmārthasahitaṃ vacaḥ
     uktavān na gṛhītaṃ ca mayā putra hitepsayā
