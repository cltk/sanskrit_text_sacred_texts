[l]
      kasya cit tv atha kālasya surāṇām aśvinau nṛpa
      kṛtābhiṣekāṃ vivṛtāṃ sukanyāṃ tām apaśyatām
tāṃ dṛṣṭvā darśanīyāṅgīṃ devarājasutām iva
      ūcatuḥ samabhidrutya nāsatyāv aśvināv idam
kasya tvam asi vāmoru kiṃ vane vai karoṣi ca
      icchāva bhadre jñātuṃ tvāṃ tat tvam ākhyāhi śobhane
tataḥ sukanyā saṃvītā tāv uvāca surottamau
      śaryāti tanayāṃ vittaṃ bhāryāṃ ca cyavanasya mām
athāśvinau prahasyaitām abrūtāṃ punar eva tu
      kathaṃ tvam asi kalyāṇi pitrā dattā gatādhvane
bhrājase vanamadhye tvaṃ vidyut saudāminī yathā
      na deveṣv api tulyāṃ hi tvayā paśyāva bhāmini
sarvābharaṇasaṃpannā paramāmbara dhāriṇī
      śobhethās tv anavadyāṅgi na tv evaṃ malapaṅkinī
kasmād evaṃvidhā bhūtvā jarājarjaritaṃ patim
      tvam upāsse ha kalyāṇi kāmabhoga bahiṣkṛtam
asamarthaṃ paritrāṇe poṣaṇe ca śucismite
      sādhu cyavanam utsṛjya varayasvaikam āvayoḥ
      patyarthaṃ devagarbhābhe mā vṛthā yauvanaṃ kṛthāḥ
evam uktā sukanyā tu surau tāv idam abravīt
     ratāhaṃ cyavane patyau maivaṃ mā paryaśaṅkithāḥ
tāv abrūtāṃ punas tv enām āvāṃ deva bhiṣag varau
     yuvānaṃ rūpasaṃpannaṃ kariṣyāvaḥ patiṃ tava
tatas tasyāvayoś caiva patim ekatamaṃ vṛṇu
     etena samayenainam āmantraya varānane
sā tayor vacanād rājann upasaṃgamya bhārgavam
     uvāca vākyaṃ yat tābhyām uktaṃ bhṛgusutaṃ prati
tac chrutvā cyavano bhāryām uvāca kriyatām iti
     bhartrā sā samanujñātā kriyatām ity athābravīt
śrutvā tad aśvinau vākyaṃ tat tasyāḥ kriyatām iti
     ūcatū rājaputrīṃ tāṃ patis tava viśatv apaḥ
tato 'mbhaś cyavanaḥ śīghraṃ rūpārthī praviveśa ha
     aśvināv api tad rājan saraḥ praviṣatāṃ prabho
tato muhūrtād uttīrṇāḥ sarve te sarasas tataḥ
     divyarūpadharāḥ sarve yuvāno mṛṣṭakuṇḍalāḥ
     tulyarūpadharāś caiva manasaḥ prītivardhanāḥ
te 'bruvan sahitā sarve vṛṇīṣvānya tamaṃ śubhe
     asmākam īpsitaṃ bhadre patitve varavarṇini
     yatra vāpy abhikāmāsi taṃ vṛṇīṣva suśobhane
sā samīkṣya tu tān sarvāṃs tulyarūpadharān sthitān
     niścitya manasā buddhyā devī vavre svakaṃ patim
labdhvā tu cyavano bhāryāṃ vayo rūpaṃ ca vāñchitam
     hṛṣṭo 'bravīn mahātejās tau nāsatyāv idaṃ vacaḥ
yathāhaṃ rūpasaṃpanno vayasā ca samanvitaḥ
     kṛto bhavadbhyāṃ vṛddhaḥ san bhāryāṃ ca prāptavān imām
tasmād yuvāṃ kariṣyāmi prītyāhaṃ somapīthinau
     miṣato devarājasya satyam etad bravīmi vām
tac chrutvā hṛṣṭamanasau divaṃ tau pratijagmatuḥ
     cyavano 'pi sukanyā ca surāv iva vijahratuḥ
