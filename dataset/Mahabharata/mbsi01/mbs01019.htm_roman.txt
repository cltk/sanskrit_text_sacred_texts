[sū]
      tato rajanyāṃ vyuṣṭāyāṃ prabhāta udite ravau
      kadrūś ca vinatā caiva bhaginyau te tapodhana
amarṣite susaṃrabdhe dāsye kṛtapaṇe tadā
      jagmatus turagaṃ draṣṭum ucchaiḥ śravasam antikāt
dadṛśāte tadā tatra samudraṃ nidhim ambhasām
      timiṃgilajhaṣākīrṇaṃ makarair āvṛtaṃ tathā
sattvaiś ca bahusāhasrair nānārūpaiḥ samāvṛtam
      ugrair nityam anādhṛṣyaṃ kūrmagrāhasamākulam
ākaraṃ sarvaratnānām ālayaṃ varuṇasya ca
      nāgānām ālayaṃ ramyam uttamaṃ saritāṃ patim
pātālajvalanāvāsam asurāṇāṃ ca bandhanam
      bhayaṃkaraṃ ca sattvānāṃ payasāṃ nidhim arṇavam
śubhaṃ divyam amartyānām amṛtasyākaraṃ param
      aprameyam acintyaṃ ca supuṇya jalam adbhutam
ghoraṃ jalacarārāva raudraṃ bhairavanisvanam
      gambhīrāvarta kalilaṃ sarvabhūtabhayaṃkaram
velādolānila calaṃ kṣobhodvega samutthitam
      vīcīhastaiḥ pracalitair nṛtyantam iva sarvaśaḥ
candra vṛddhikṣayavaśād udvṛttormi durāsadam
     pāñcajanyasya jananaṃ ratnākaram anuttamam
gāṃ vindatā bhagavatā govindenāmitaujasā
     varāharūpiṇā cāntar vikṣobhita jalāvilam
brahmarṣiṇā ca tapatā varṣāṇāṃ śatam atriṇā
     anāsādita gādhaṃ ca pātālatalam avyayam
adhyātmayoganidrāṃ ca padmanābhasya sevataḥ
     yugādi kālaśayanaṃ viṣṇor amitatejasaḥ
vaḍavāmukhadīptāgnes toyahavyapradaṃ śubham
     agādha pāraṃ vistīrṇam aprameyaṃ saritpatim
mahānadībhir bahvībhiḥ spardhayeva sahasraśaḥ
     abhisāryamāṇam aniśaṃ dadṛśāte mahārṇavam
gambhīraṃ timimakarogra saṃkulaṃ taṃ; garjantaṃ jalacara rāva raudranādaiḥ
     vistīrṇaṃ dadṛśatur ambaraprakāśaṃ; te 'gādhaṃ nidhim urum ambhasām anantam
ity evaṃ jhaṣamakarormi saṃkulaṃ taṃ; gambhīraṃ vikasitam ambaraprakāśam
     pātālajvalanaśikhā vidīpitaṃ taṃ; paśyantyau drutam abhipetatus tadānīm
