[vyāsa]
      atha ced rocayed etad druhyeta manasā tathā
      unmajjaṃś ca nimajjaṃś ca jñānavān plavavān bhavet
prajñayā nirmitair dhīrās tārayanty abudhān plavaiḥ
      nābudhās tārayanty anyān ātmānaṃ vā kathaṃ cana
chinnadoṣo munir yogān yukto yuñjīta dvādaśa
      daśa karma sukhān arthān upāyāpāya nirbhayaḥ
cakrur ācāravit prājño manasā darśanena ca
      yacched vān manasī buddhyā ya icchej jñānam uttamam
      jñānena yacched ātmānaṃ ya icchec chāntim ātmanaḥ
eteṣāṃ ced anudrastā puruṣāpi sudāruṇaḥ
      yadi vā sarvavedajño yadi vāpy anṛco 'japaḥ
yadi vā dhārmiko yajvā yadi vā pāpakṛttamaḥ
      yadi vā puruṣavyāghro yadi vā klaivya dhāritā
taraty eva mahādurgaṃ jarāmaraṇasāgaram
      evaṃ hy etena yogena yuñjāno 'py ekam antataḥ
      api jijñāsamāno hi śabdabrahmātivartate
dharmopastho hrīvarūtha upāyāpāya kūvaraḥ
      apānākṣaḥ prāṇa yugaḥ prajñāyur jīva bandhanaḥ
cetanā bandhuraś cārur ācāra grahanemivān
      darśanasparśana vaho ghrāṇaśravaṇa vāhanaḥ
prajñā nābhiḥ sarvatantra pratodo jñānasārathiḥ
     kṣetrajñādhiṣṭhito dhīraḥ śraddhā damapuraḥsaraḥ
tyāgavartmānugaḥ kṣemyaḥ śaucago dhyānagocaraḥ
     jīva yukto ratho divyo brahmaloke virājate
atha saṃtvaramāṇasya ratham etaṃ yuyukṣataḥ
     akṣaraṃ gantumanaso vidhiṃ vakṣyāmi śīghragam
sapta yo dhāraṇāḥ kṛtsnā vāgyataḥ pratipadyate
     pṛṣṭhataḥ pārśvataś cānyā yāvatyas tāḥ pradhāraṇāḥ
kramaśaḥ pārthivaṃ yac ca vāyavyaṃ khaṃ tathā payaḥ
     jyotiṣo yat tad aiśvaryam ahaṃkārasya buddhitaḥ
avyaktasya tathaiśvaryaṃ kramaśaḥ pratipadyate
     vikramāś cāpi yasyaita tathā yuṅkte sa yogataḥ
athāsya yogayuktasya siddhim ātmani paśyataḥ
     nirmathyamānaḥ sūkṣmatvād rūpāṇīmāni darśayet
śaiśiras tu yathā dhūmaḥ sūkṣmaḥ saṃśrayate nabhaḥ
     tathā dehād vimuktasya pūrvarūpaṃ bhavaty uta
atha dhūmasya virame dvitīyaṃ rūpadarśanam
     jalarūpam ivākāśe tatraivātmani paśyati
apāṃ vyatikrame cāpi vahni rūpaṃ prakāśate
     tasminn uparate cāsya pītavastravad iṣyate
     ūrṇā rūpasavarṇaṃ ca tasya rūpaṃ prakāśate
atha śvetāṃ gatiṃ gatvā vāyavyaṃ sūkṣmam apy ajaḥ
     aśuklaṃ cetasaḥ saukṣmyam avyaktaṃ brahmaṇo 'sya vai
eteṣv api hi jāteṣu phalajātāni me śṛṇu
     jātasya pārthivaiśvarye sṛṣṭir iṣṭā vidhīyate
prajāpatir ivākṣobhyaḥ śarīrāt sṛjati prajāḥ
     aṅguly aṅguṣṭha mātreṇa hastapādena vā tathā
pṛthivīṃ kampayaty eko guṇo vāyor iti smṛtaḥ
     ākāśabhūtaś cākāśe savarṇatvāt pranaśyati
varṇato gṛhyate cāpi kāmāt pibati cāśayān
     na cāsya tejasā rūpaṃ dṛśyate śāmyate tathā
ahaṃkārasya vijiter pañcaite syur vaśānugāḥ
     sannām ātmani buddhau ca jitāyāṃ prabhavaty atha
nirdoṣā pratibhā hy enaṃ kṛtsnā samabhivartate
     tathaiva vyaktam ātmānam avyaktaṃ pratipadyate
yato niḥsarate loko bhavati vyaktasaṃjñakaḥ
     tatrāvyaktamayīṃ vyākhyāṃ śṛṇu tvaṃ vistareṇa me
     tathā vyaktamayīṃ caiva saṃkhyāṃ pūrvaṃ nibodha me
pañcaviṃśati tattvāni tulyāny ubhayataḥ samam
     yoge sāṃkhye 'pi ca tathā viśeṣāṃs tatra me śṛṇu
proktaṃ tad vyaktam ity eva jāyate vardhate ca yat
     jīryate mriyate caiva caturbhir lakṣaṇair yutam
viparītam ato yat tu tad abvyaktam udāhṛtam
     dvāv ātmānau ca vedeṣu sidhānteṣv apy udāhṛtau
caturlakṣaṇajaṃ tv anyaṃ catu vargaṃ pracakṣate
     vyaktam avyaktajaṃ caiva tathā buddham athetarat
     sattvaṃ kṣetrajña ity etad dvayam apy anudarśitam
dvāv ātmanau ca vedeṣu viṣayeṣu ca rajyataḥ
     viṣayāt pratisaṃhāraḥ sāṃkhyānāṃ siddhilakṣaṇam
nirmamaś cānahaṃkāro nirdvandvaś chinnasaṃśayaḥ
     naiva krudhyati na dveṣṭi nānṛtā bhāsate giraḥ
ākruṣṭas tāditaś caiva mitreṇa dhyāti nāśubham
     vāg danda karma manasāṃ trayāṇāṃ ca nivartakaḥ
samaḥ sarveṣu bhūteṣu brahmāṇam abhivartate
     naivecchati na cāniccho yātrā mātravyavasthitaḥ
alolupo 'vyatho dānto na kṛtī na nirākṛtiḥ
     nāsyendriyam anekāgraṃ nātikṣipta manorathaḥ
     ahiṃsraḥ sarvabhūtānām īdṛk sāṃkhyo vimucyate
atha yogād vimucyante kāraṇair yair nibodha me
     yogaiśvaryam atikrānto yo 'tikrāmati mucyate
ity eṣā bhāvajā buddhiḥ kathitā te na saṃśayaḥ
     evaṃ bhavati nirdvandvo brahmāṇaṃ cādhigacchati
