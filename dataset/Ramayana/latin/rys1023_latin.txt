tataḥ prabhāte vimale kṛtāhnikam ariṃdamau
 viśvāmitraṃ puraskṛtya nadyās tīram upāgatau
te ca sarve mahātmāno munayaḥ saṃśitavratāḥ
 upasthāpya śubhāṃ nāvaṃ viśvāmitram athābruvan
ārohatu bhavān nāvaṃ rājaputrapuraskṛtaḥ
 ariṣṭaṃ gaccha panthānaṃ mā bhūt kālasya paryayaḥ
viśvāmitras tathety uktvā tān ṛṣīn abhipūjya ca
 tatāra sahitas tābhyāṃ saritaṃ sāgaraṃ gamām
atha rāmaḥ sarinmadhye papraccha munipuṅgavam
 vāriṇo bhidyamānasya kim ayaṃ tumulo dhvaniḥ
rāghavasya vacaḥ śrutvā kautūhala samanvitam
 kathayām āsa dharmātmā tasya śabdasya niścayam
kailāsaparvate rāma manasā nirmitaṃ saraḥ
 brahmaṇā naraśārdūla tenedaṃ mānasaṃ saraḥ
tasmāt susrāva sarasaḥ sāyodhyām upagūhate
 saraḥpravṛttā sarayūḥ puṇyā brahmasaraścyutā
tasyāyam atulaḥ śabdo jāhnavīm abhivartate
 vārisaṃkṣobhajo rāma praṇāmaṃ niyataḥ kuru
tābhyāṃ tu tāv ubhau kṛtvā praṇāmam atidhārmikau
 tīraṃ dakṣiṇam āsādya jagmatur laghuvikramau
sa vanaṃ ghorasaṃkāśaṃ dṛṣṭvā nṛpavarātmajaḥ
 aviprahatam aikṣvākaḥ papraccha munipuṃgavam
aho vanam idaṃ durgaṃ jhillikāgaṇanāditam
 bhairavaiḥ śvāpadaiḥ kīrṇaṃ śakuntair dāruṇāravaiḥ
nānāprakāraiḥ śakunair vāśyadbhir bhairavasvanaiḥ
 siṃhavyāghravarāhaiś ca vāraṇaiś cāpi śobhitam
dhavāśvakarṇakakubhair bilvatindukapāṭalaiḥ
 saṃkīrṇaṃ badarībhiś ca kiṃ nv idaṃ dāruṇaṃ vanam
tam uvāca mahātejā viśvāmitro mahāmuniḥ
 śrūyatāṃ vatsa kākutstha yasyaitad dāruṇaṃ vanam
etau janapadau sphītau pūrvam āstāṃ narottama
 maladāś ca karūṣāś ca devanirmāṇa nirmitau
purā vṛtravadhe rāma malena samabhiplutam
 kṣudhā caiva sahasrākṣaṃ brahmahatyā yadāviśat
tam indraṃ snāpayan devā ṛṣayaś ca tapodhanāḥ
 kalaśaiḥ snāpayām āsur malaṃ cāsya pramocayan
iha bhūmyāṃ malaṃ dattvā dattvā kāruṣam eva ca
 śarīrajaṃ mahendrasya tato harṣaṃ prapedire
nirmalo niṣkarūṣaś ca śucir indro yadābhavat
 dadau deśasya suprīto varaṃ prabhur anuttamam
imau janapadau sthītau khyātiṃ loke gamiṣyataḥ
 maladāś ca karūṣāś ca mamāṅgamaladhāriṇau
sādhu sādhv iti taṃ devāḥ pākaśāsanam abruvan
 deśasya pūjāṃ tāṃ dṛṣṭvā kṛtāṃ śakreṇa dhīmatā
etau janapadau sthītau dīrghakālam ariṃdama
 maladāś ca karūṣāś ca muditau dhanadhānyataḥ
kasya cit tv atha kālasya yakṣī vai kāmarūpiṇī
 balaṃ nāgasahasrasya dhārayantī tadā hy abhūt
tāṭakā nāma bhadraṃ te bhāryā sundasya dhīmataḥ
 mārīco rākṣasaḥ putro yasyāḥ śakraparākramaḥ
imau janapadau nityaṃ vināśayati rāghava
 maladāṃś ca karūṣāṃś ca tāṭakā duṣṭacāriṇī
seyaṃ panthānam āvārya vasaty atyardhayojane
 ata eva ca gantavyaṃ tāṭakāyā vanaṃ yataḥ
svabāhubalam āśritya jahīmāṃ duṣṭacāriṇīm
 manniyogād imaṃ deśaṃ kuru niṣkaṇṭakaṃ punaḥ
na hi kaś cid imaṃ deśaṃ śakroty āgantum īdṛśam
 yakṣiṇyā ghorayā rāma utsāditam asahyayā
etat te sarvam ākhyātaṃ yathaitad daruṇaṃ vanam
 yakṣyā cotsāditaṃ sarvam adyāpi na nivartate
