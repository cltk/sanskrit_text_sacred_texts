[dhṛ]
      yathā vadasi me sūta ekasya bahubhiḥ saha
      saṃgrāmaṃ tumulaṃ ghoraṃ jayaṃ caiva mahātmanaḥ
aśraddheyam ivāścaryaṃ saubhadrasyātha vikramam
      kiṃ tu nātyadbhutaṃ teṣāṃ yeṣāṃ dharmo vyapāśrayaḥ
duryodhane 'tha vimukhe rājaputra śate hate
      saubhadre pratipattiṃ kāṃ pratyapadyanta māmakāḥ
[s]
      saṃśuṣkāsyāś calan netrāḥ prasvinnā loma harṣiṇaḥ
      palāyanakṛtotsāhā nirutsāhā dviṣaj jaye
hatān bhrātṝn pitṝn putrān suhṛt saṃbandhibāndhavān
      utsṛjyotsṛjya samiyus tvarayanto hatadvipān
tān prabhagnāṃs tathā dṛṣṭvā droṇo drauṇir bṛhadbalaḥ
      kṛpo duryodhanaḥ karṇaḥ kṛtavarmātha saubalaḥ
abhidrutāḥ susaṃkruddhāḥ saubhadram aparājitam
      te 'pi pautreṇa te rājan prāyaśo vimukhīkṛtāḥ
ekas tu sukhasaṃvṛddho bālyād darpāc ca nirbhayaḥ
      iṣvastravin mahātejā lakṣmaṇo ''rjunim abhyayāt
tam anvag evāsya pitā putragṛddhī nyavartata
      anu duryodhanaṃ cānye nyavartanta mahārathāḥ
taṃ te 'bhiṣiṣicur bāṇair meghā girim ivāmbubhiḥ
     sa ca tān pramamāthaiko viṣvag vāto yathāmbudān
pautraṃ tu tava durdharṣaṃ lakṣmaṇaṃ priyadarśanam
     pituḥ samīpe tiṣṭhantaṃ śūram udyatakārmukam
atyantasukhasaṃvṛddhaṃ dhaneśvara sutopamam
     āsasāda raṇe kārṣṇir matto mattam iva dvipam
lakṣmaṇena tu saṃgamya saubhadraḥ paravīrahā
     śaraiḥ suniśitais tīkṣṇair bāhvor urasi cārpitaḥ
saṃkruddho vai mahābāhur daṇḍāhata ivoragaḥ
     pautras tava mahārāja tava pautram abhāṣata
sudṛṣṭaḥ kriyatāṃ loko amuṃ lokaṃ gamiṣyasi
     paśyatāṃ bāndhavānāṃ tvāṃ nayāmi yamasādanam
evam uktvā tato bhallaṃ saubhadraḥ paravīrahā
     udbabarha mahābāhur nirmuktoraga saṃnibham
sa tasya bhujanirmukto lakṣṇamasya sudarśanam
     sunasaṃ subhru keśāntaṃ śoro 'hārṣīt sakuṇḍalam
     lakṣmaṇaṃ nihataṃ dṛṣṭvā hāhety uccukruśur janāḥ
tato duryodhanaḥ kruddhaḥ priye putre nipātite
     hatainam iti cukrośa kṣatriyān kṣatriyarṣabhaḥ
tato droṇaḥ kṛpaḥ karṇo droṇaputro bṛhadbalaḥ
     kṛtavarmā ca hārdikyaḥ ṣaḍ rathāḥ paryavārayan
sa tān viddhvā śitair bāṇair vimukhīkṛtya cārjuniḥ
     vegenābhyapatat kruddhaḥ saindhavasya mahad balam
āvavrus tasya panthānaṃ gajānīkena saṃśitāḥ
     kaliṅgāś ca niṣādāś ca krātha putraś ca vīryavān
     tat prasaktam ivātyarthaṃ yuddham āsīd viśāṃ pate
tatas tat kuñjarānīkaṃ vyadhamad dhṛṣṭam ārjuniḥ
     yathā vivān nityagatir jaladāñ śataśo 'mbare
tataḥ krāthaḥ śaravrātair ārjuniṃ samavākirat
     athetare saṃnivṛttāḥ punar droṇa mukhā rathāḥ
     paramāstrāṇi dhunvānāḥ saubhadram abhidudruvuḥ
tān nivāryārjunir bāṇaiḥ krātha putram athārdayat
     śaraugheṇāprameyeṇa tvaramāṇo jighāṃsayā
sadhanur bāṇakeyūrau bāhū samukuṭaṃ śiraḥ
     chatraṃ dhvajaṃ niyantāram aśvāṃś cāsya nyapātayat
kulaśīta śrutabalaiḥ kīrtyā cāstrabalena ca
     yukte tasmin hate vīrāḥ prāyaśo vimukhābhavan
