[bharadvāja]
      ete te dhātavaḥ pañca brahmā yān asṛjat purā
      āvṛtā yair ime lokā mahābhūtābhisaṃjñitaiḥ
yad āsṛjat sahasrāṇi bhūtānāṃ sa mahāmatiḥ
      pañcānām eva bhūtatvaṃ kathaṃ samupapadyate
[bhṛgu]
      amitānāṃ mahāśabdo yānti bhūtāni saṃbhavam
      tatas teṣāṃ mahābhūtaśabdo 'yam upapadyate
ceṣṭā vayūḥ kham ākāsam ūṣmāgniḥ salilaṃ dravaḥ
      pṛthivī cātra saṃghātaḥ śarīraṃ pāñca bhautikam
ity etaiḥ pañcabhir bhūtair yuktaṃ sthāvarajaṅgamam
      śrotraṃ ghrāṇaṃ rasaḥ sparśo dṛṣṭiś cendriyasaṃjñitāḥ
[bha]
      pañcabhir yadi bhūtais tu yuktāḥ sthāvarajaṅgamāḥ
      sthāvarāṇāṃ na dṛśyante śarīre pañca dhātavaḥ
anūsmanām aceṣṭānāṃ ghanānāṃ caiva tattvataḥ
      vṛkṣāṇāṃ nopalabhyante śarīre pañca dhātavaḥ
na śṛṇvanti na paśyanti na gandharasavedinaḥ
      na ca sparśaṃ vijānanti te kathaṃ pāñca bhautikāḥ
adravatvād anagnitvād abhaumatvād avāyutaḥ
      ākāśasyāprameyatvād vṛkṣāṇāṃ nāsti bhautikam
[bh]
     ghanānām api vṛkṣāṇām ākāśo 'sti na saṃśayaḥ
     teṣāṃ puṣpa phale vyaktir nityaṃ samupalabhyate
ūṣmato glāna parṇānāṃ tvak phalaṃ puṣpam eva ca
     mlāyate caiva śītena sparśas tenātra vidyate
vāyvagnyaśani niṣpeṣaiḥ phalapuṣpaṃ viśīryate
     śrotreṇa gṛhyate śabdas tasmāc chṛṇvanti pādapāḥ
vallī veṣṭayate vṛkṣaṃ sarvataś caiva gacchati
     na hy adṛṣṭeś ca mārgo 'sti tasmāt paśyanti pādapāḥ
puṇyāpuṇyais tathā gandhair dhūpaiś ca vividhair api
     arogāḥ puṣpitāḥ santi tasmāj jighranti pādapāḥ
pādaiḥ salilapānaṃ ca vyādhīnām api darśanam
     vyādhipratikriyatvāc ca vidyate rasanaṃ drume
vaktreṇotpala nālena yathordhvaṃ jalam ādadet
     tathā pavanasaṃyuktaḥ pādaiḥ pibati pādapāḥ
grahaṇāt sukhaduḥkhasya chinnasya ca virohaṇāt
     jīvaṃ paśyāmi vṛkṣāṇām acaitanyaṃ na vidyate
tena taj jalam ādattaṃ jarayaty agnimārutau
     āhāraparināmāc ca sneho vṛddhiś ca jāyate
jaṅgamānāṃ ca sarveṣāṃ śarīre pañca dhātavaḥ
     pratyekaśaḥ prabhidyante yaiḥ śarīraṃ viceṣṭate
tvak ca māṃsaṃ tathāsthīni majjā snāyu ca pañcamam
     ity etad iha saṃkhyātaṃ śarīre pṛthivī mayam
tejo 'gniś ca tathā krodhaś cakṣur ūṣmā tathaiva ca
     agnir jarayate cāpi pañcāgneyāḥ śarīriṇaḥ
śrotraṃ ghrāṇam athāsyaṃ ca hṛdayaṃ koṣṭham eva ca
     ākāśāt prāninām ete śarīre pañca dhātavaḥ
śleṣmā pittam atha svedo vasā śonitam eva ca
     ity āpaḥ pañcadhā dehe bhavanti prānināṃ sadā
prānāt prānīyate prānī vyānād vyāyacchate tathā
     gacchaty apāno 'vākcaiva samāno hṛdy avasthitha
udānād ucchvasiti ca pratibhedāc ca bhāsate
     ity ete vāyavaḥ pañca ceṣṭayantīha dehinam
bhūmer gandhaguṇān vetti rasaṃ cādbhyaḥ śarīravān
     jyotiḥ paśyati cakṣurbhyāṃ sparśaṃ vetti ca vāyunā
tasya gandhasya vakṣyāmi vistarābhihitān guṇān
     iṣṭaś cāniṣṭa gandhaś ca madhuraḥ katur eva ca
nirhārī saṃhataḥ snigdho rūkṣo viśada eva ca
     evaṃ navavidho jñeyaḥ pārthivo gandhavistaraḥ
śabdaḥ sparśaś ca rūpaṃ ca rasaś cāpāṃ guṇāḥ smṛtāḥ
     rasajñānaṃ tu vakṣyāmi tan me nigadataḥ śṛṇu
raso bahuvidhaḥ proktaḥ sūribhiḥ prathitātmabhiḥ
     madhuro lavanas tiktaḥ kasāyo 'mlaḥ katus tathā
     eṣa ṣaḍvidha vistāro raso vāri mayaḥ smṛtaḥ
śabdaḥ sparśaś ca rūpaṃ ca triguṇaṃ jyotir ucyate
     jyotiḥ paśyati rūpāṇi rūpaṃ ca bahudhā smṛtam
hrasvo dīrghas tathā sthūlaś caturasro 'nu vṛttavān
     śuklaḥ kṛṣṇas tathā rakto nīlaḥ pīto 'ruṇas tathā
     evaṃ dvādaśa vistāro jyotī rūpaguṇa smṛtaḥ
śabdasparśau tu vijñeyau dviguṇo vāyur ucyate
     vāyavyas tu guṇaḥ sparśaḥ sparśaś ca bahudhā smṛtaḥ
kathinaś cikkanaḥ ślakṣṇaḥ picchalo mṛdu dāruṇaḥ
     uṣṇaḥ śītaḥ sukho duḥkhaḥ snigdho viśada eva ca
     evaṃ dvādaśa vistāro vāyavyo guṇa ucyate
tatraikaguṇam ākāśaṃ śabda ity eva tat smṛtam
     tasya śabdasya vakṣyāmi vistaraṃ vividhātmakam
ṣaḍja ṛṣabhagāndhārau madhyamaḥ pañcamas tathā
     dhaivataś cāpi vijñeyas tathā cāpi niṣādakaḥ
eṣa sapta vidhaḥ prokto guṇa ākāśalakṣaṇaḥ
     traisvaryeṇa tu sarvatra sthito 'pi patahādiṣu
ākāśajaṃ śabdam āhur ebhir vāyuguṇaiḥ saha
     avyāhataiś cetayate na vetti viṣamāgataiḥ
āpyāyante ca te nityaṃ dhātavas tais tu dhātubhiḥ
     āpo 'gnir mārutaś caiva nityaṃ jāgrati dehiṣu
