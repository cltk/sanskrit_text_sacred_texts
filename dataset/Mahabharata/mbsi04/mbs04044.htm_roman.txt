[kṛpa]
      sadaiva tava rādheya yuddhe krūratarā matiḥ
      nārthānāṃ prakṛtiṃ vettha nānubandham avekṣase
nayā hi bahavaḥ santi śāstrāṇy āśritya cintitāḥ
      teṣāṃ yuddhaṃ tu pāpiṣṭhaṃ vedayanti purā vidaḥ
deśakālena saṃyuktaṃ yuddhaṃ vijayadaṃ bhavet
      hīnakālaṃ tad eveha phalavan na bhavaty uta
      deśe kāle ca vikrāntaṃ kalyāṇāya vidhīyate
ānukūlyena kāryāṇām antaraṃ saṃvidhīyatām
      bhāraṃ hi rathakārasya na vyavasyanti paṇḍitāḥ
paricintya tu pārthena saṃnipāto na naḥ kṣamaḥ
      ekaḥ kurūn abhyarakṣad ekaś cāgnim atarpayat
ekaś ca pañcavarṣāṇi brahmacaryam adhārayat
      ekaḥ subhadrām āropya dvairathe kṛṣṇam āhvayat
      asminn eva vane kṛṣṇo hṛtāṃ kṛṣṇām avājayat
ekaś ca pañcavarṣāṇi śakrād astrāṇy aśikṣata
      ekaḥ sāmyaminīṃ jitvā kurūṇām akarod yaśaḥ
eko gandharvarājānaṃ citrasenam ariṃdamaḥ
      vijigye tarasā saṃkhye senāṃ cāsya sudurjayām
tathā nivātakavacāḥ kālakhañjāś ca dānavāḥ
      daivatair apy avadhyās te ekena yudhi pātitāḥ
ekena hi tvayā karṇa kiṃnāmeha kṛtaṃ purā
     ekaikena yathā teṣāṃ bhūmipālā vaśīkṛtāḥ
indro 'pi hi na pārthena saṃyuge yoddhum arhati
     yas tenāśaṃsate yoddhuṃ kartavyaṃ tasya bheṣajam
āśīviṣasya kruddhasya pāṇim udyamya dakṣiṇam
     avimṛśya pradeśiṇyā daṃṣṭrām ādātum icchasi
atha vā kuñjaraṃ mattam eka eva caran vane
     anaṅkuśaṃ samāruhya nagaraṃ gantum icchasi
samiddhaṃ pāvakaṃ vāpi ghṛtamedo vasā hutam
     ghṛtāktaś cīravāsās tvaṃ madhyenottartum icchasi
ātmānaṃ yaḥ samudbadhya kaṇḍhe baddhvā mahāśilām
     samudraṃ pratared dorbhyāṃ tatra kiṃnāma pauruṣam
akṛtāstraḥ kṛtāstraṃ vai balavantaṃ sudurbalaḥ
     tādṛśaṃ karṇa yaḥ pārthaṃ yoddhum icchet sa durmatiḥ
asmābhir eṣa nikṛto varṣāṇīha trayodaśa
     siṃhaḥ pāśavinirmukto na naḥ śeṣaṃ kariṣyati
ekānte pārtham āsīnaṃ kūpe 'gnim iva saṃvṛtam
     ajñānād abhyavaskandya prāptāḥ smo bhayam uttamam
saha yudhyāmahe pārtham āgataṃ yuddhadurmadam
     sainyās tiṣṭhantu saṃnaddhā vyūḍhānīkāḥ prahāriṇaḥ
droṇo duryodhano bhīṣmo bhavān drauṇis tathā vayam
     sarve yudhyāmahe pārthaṃ karṇa mā sāhasaṃ kṛthāḥ
vayaṃ vyavasitaṃ pārthaṃ vajrapāṇim ivodyatam
     ṣaḍ rathāḥ pratiyudhyema tiṣṭhema yadi saṃhatāḥ
vyūḍhānīkāni sainyāni yattāḥ paramadhanvinaḥ
     yudhyāmahe 'rjunaṃ saṃkhye dānavā vāsavaṃ yathā
