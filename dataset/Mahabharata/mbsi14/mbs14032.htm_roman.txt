[br]
      atrāpy udāharantīmam itihāsaṃ purātanam
      brāhmaṇasya ca saṃvādaṃ janakasya ca bhāmini
brāhmaṇaṃ janako rājā sannaṃ kasmiṃś cid āgame
      viṣaye me na vastavyam iti śiṣṭy artham abravīt
ity uktaḥ pratyuvācātha brāhmaṇo rājasattamam
      ācakṣva viṣayaṃ rājan yāvāṃs tava vaśe sthitaḥ
so 'nyasya viṣaye rājño vastum icchāmy ahaṃ vibho
      vacas te kartum icchāmi yathāśāstraṃ mahīpate
ity uktaḥ sa tadā rājā brāhmaṇena yaśasvinā
      muhur uṣṇaṃ ca niḥśvasya na sa taṃ pratyabhāṣata
tam āsīnaṃ dhyāyamānaṃ rājānam amitaujasam
      kaśmalaṃ sahasāgacchad bhānumantam iva grahaḥ
samāśvāsya tato rājā vyapete kaśmale tadā
      tato muhūrtād iva taṃ brāhmaṇaṃ vākyam abravīt
pitṛpaitāmahe rājye vaśye janapade sati
      viṣayaṃ nādhigacchāmi vicinvan pṛthivīm imām
nādhyagacchaṃ yadā pṛthvyāṃ mithilā mārgitā mayā
      nādhyagacchaṃ yadā tasyāṃ svaprajā mārgitā mayā
nādhyagacchaṃ yadā tāsu tadā me kaśmalo 'bhavat
     tato me kaśmalasyānte matiḥ punar upasthitā
tayā na viṣayaṃ manye sarvo vā viṣayo mama
      [$]
     ātmāpi cāyaṃ na mama sarvā vā pṛthivī mama
     uṣyatāṃ yāvad utsāho bhujyatāṃ yāvad iṣyate
pitṛpaitāmahe rājye vaśye janapade sati
     brūhi kāṃ buddhim āsthāya mamatvaṃ varjitaṃ tvayā
kāṃ vā buddhiṃ viniścitya sarvo vai viṣayas tava
     nāvaiṣi viṣayaṃ yena sarvo vā viṣayas tava
[j]
     antavanta ihārambhā viditā sarvakarmasu
     nādhyagaccham ahaṃ yasmān mamedam iti yad bhavet
kasyedam iti kasya svam iti veda vacas tathā
     nādhyagaccham ahaṃ buddhyā mamedam iti yad bhavet
etāṃ buddhiṃ viniścitya mamatvaṃ varjitaṃ mayā
     śṛṇu buddhiṃ tu yāṃ jñātvā sarvatra viṣayo mama
nāham ātmārtham icchāmi gandhān ghrāṇagatān api
     tasmān me nirjitā bhūmir vaśe tiṣṭhati nityadā
nāham ātmārtham icchāmi rasān āsye 'pi vartataḥ
     āpo me nirjitās tasmād vaśe tiṣṭhanti nityadā
nāham ātmārtham icchāmi rūpaṃ jyotiś ca cakṣuṣā
     tasmān me nirjitaṃ jyotir vaśe tiṣṭhati nityadā
nāham ātmārtham icchāmi sparśāṃs tvaci gatāś ca ye
     tasmān me nirjito vāyur vaśe tiṣṭhati nityadā
nāham ātmārtham icchāmi śabdāñ śrotragatān api
     tasmān me nirjitāḥ śabdā vaśe tiṣṭhanti nityadā
nāham ātmārtham icchāmi mano nityaṃ mano 'ntare
     mano me nirjitaṃ tasmād vaśe tiṣṭhati nityadā
devebhyaś ca pitṛbhyaś ca bhūtebhyo 'tithibhiḥ saha
     ity arthaṃ sarva eveme samārambhā bhavanti vai
tataḥ prahasya janakaṃ brāhmaṇaḥ punar abravīt
     tvaj jijñāsārtham adyeha viddhi māṃ dharmam āgatam
tvam asya brahma nābhasya buddhyārasyānivartinaḥ
     sattvanemi niruddhasya cakrasyaikaḥ pravartakaḥ
