sa dṛṣṭvā paramaprīto viśvāmitro mahābalaḥ
 praṇato vinayād vīro vasiṣṭhaṃ japatāṃ varam
svāgataṃ tava cety ukto vasiṣṭhena mahātmanā
 āsanaṃ cāsya bhagavān vasiṣṭho vyādideśa ha
upaviṣṭāya ca tadā viśvāmitrāya dhīmate
 yathānyāyaṃ munivaraḥ phalamūlam upāharat
pratigṛhya ca tāṃ pūjāṃ vasiṣṭhād rājasattamaḥ
 tapo'gnihotraśiṣyeṣu kuśalaṃ paryapṛcchata
viśvāmitro mahātejā vanaspatigaṇe tathā
 sarvatra kuśalaṃ cāha vasiṣṭho rājasattamam
sukhopaviṣṭaṃ rājānaṃ viśvāmitraṃ mahātapāḥ
 papraccha japatāṃ śreṣṭho vasiṣṭho brahmaṇaḥ sutaḥ
kac cit te kuśalaṃ rājan kac cid dharmeṇa rañjayan
 prajāḥ pālayase rājan rājavṛttena dhārmika
kac cit te subhṛtā bhṛtyāḥ kac cit tiṣṭhanti śāsane
 kac cit te vijitāḥ sarve ripavo ripusūdana
kac cid bale ca kośe ca mitreṣu ca paraṃtapa
 kuśalaṃ te naravyāghra putrapautre tathānagha
sarvatra kuśalaṃ rājā vasiṣṭhaṃ pratyudāharat
 viśvāmitro mahātejā vasiṣṭhaṃ vinayānvitaḥ
kṛtvobhau suciraṃ kālaṃ dharmiṣṭhau tāḥ kathāḥ śubhāḥ
 mudā paramayā yuktau prīyetāṃ tau parasparam
tato vasiṣṭho bhagavān kathānte raghunandana
 viśvāmitram idaṃ vākyam uvāca prahasann iva
ātithyaṃ kartum icchāmi balasyāsya mahābala
 tava caivāprameyasya yathārhaṃ saṃpratīccha me
satkriyāṃ tu bhavān etāṃ pratīcchatu mayodyatām
 rājaṃs tvam atithiśreṣṭhaḥ pūjanīyaḥ prayatnataḥ
evam ukto vasiṣṭhena viśvāmitro mahāmatiḥ
 kṛtam ity abravīd rājā pūjāvākyena me tvayā
phalamūlena bhagavan vidyate yat tavāśrame
 pādyenācamanīyena bhagavaddarśanena ca
sarvathā ca mahāprājña pūjārheṇa supūjitaḥ
 gamiṣyāmi namas te 'stu maitreṇekṣasva cakṣuṣā
evaṃ bruvantaṃ rājānaṃ vasiṣṭhaḥ punar eva hi
 nyamantrayata dharmātmā punaḥ punar udāradhīḥ
bāḍham ity eva gādheyo vasiṣṭhaṃ pratyuvāca ha
 yathā priyaṃ bhagavatas tathāstu munisattama
evam ukto mahātejā vasiṣṭho japatāṃ varaḥ
 ājuhāva tataḥ prītaḥ kalmāṣīṃ dhūtakalmaṣaḥ
ehy ehi śabale kṣipraṃ śṛṇu cāpi vaco mama
 sabalasyāsya rājarṣeḥ kartuṃ vyavasito 'smy aham
 bhojanena mahārheṇa satkāraṃ saṃvidhatsva me
yasya yasya yathākāmaṃ ṣaḍraseṣv abhipūjitam
 tat sarvaṃ kāmadhug divye abhivarṣakṛte mama
rasenānnena pānena lehyacoṣyeṇa saṃyutam
 annānāṃ nicayaṃ sarvaṃ sṛjasva śabale tvara
