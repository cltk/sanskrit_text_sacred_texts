[v]
      māgadhenārcito rājan pāṇḍavaḥ śvetavāhanaḥ
      dakṣiṇāṃ diśam āsthāya cārayām āsa taṃ hayam
tataḥ sa punar āvṛtya hayaḥ kāmacaro balī
      āsasāda purīṃ ramyāṃ cedīnāṃ śuktisāhvayām
śarabheṇārcitas tatra śiśupālātmajena saḥ
      yuddhapūrveṇa mānena pūjayā ca mahābalaḥ
tatrārcito yayau rājaṃs tadā sa turagottamaḥ
      kāśīn andhrān kosalāṃś ca kirātān atha taṅganān
tatra pūjāṃ yathānyāyaṃ pratigṛhya sa pāṇḍavaḥ
      punar āvṛtya kaunteyo daśārṇān agamat tadā
tatra citrāṅgado nāma balavān vasudhādhipaḥ
      tena yuddham abhūt tasya vijayasyāti bhairavam
taṃ cāpi vaśam ānīya kirīṭī puruṣarṣabhaḥ
      niṣādarājño viṣayam ekalavyasya jagmivān
ekalavya sutaś cainaṃ yuddhena jagṛhe tadā
      tataś cakre niṣādaiḥ sa saṃgrāmaṃ romaharṣaṇam
tatas tam api kaunteyaḥ samareṣv aparājitaḥ
      jigāya samare vīro yajñavighnārtham udyatam
sa taṃ jitvā mahārāja naiṣādiṃ pākaśāsaniḥ
     arcitaḥ prayayau bhūyo dakṣiṇaṃ salilārṇavam
tatrāpi draviḍair andhrai raidrair māhiṣakair api
     tathā kolla gireyaiś ca yuddham āsīt kirīṭinaḥ
turagasya vaśenātha surāṣṭrān abhito yayau
     gokarṇam api cāsādya prabhāsam api jagmivān
tato dvāravatīṃ ramyāṃ vṛṣṇivīrābhirakṣitām
     āsasāda yahaḥ śrīmān kururājasya yajñiyaḥ
tam unmathya hayaśreṣṭhaṃ yādavānāṃ kumārakāḥ
     prayayus tāṃs tadā rājann ugraseno nyavārayat
tataḥ puryā viniṣkramya vṛṣṇyandhakapatis tadā
     sahito vasudevena mātulena kirīṭinaḥ
tau sametya kuruśreṣṭhaṃ vidhivat prītipūrvakam
     parayā bharataśreṣṭhaṃ pūjayā samavasthitau
     tatas tābhyām anujñāto yayau yena hayo gataḥ
tataḥ sa paścimaṃ deśaṃ samudrasya tadā hayaḥ
     krameṇa vyacarat sphītaṃ tataḥ pañcanadaṃ yayau
tasmād api sa kauravya gāndhāraviṣayaṃ hayaḥ
     vicacāra yathākāmaṃ kaunteyānugatas tadā
tatra gāndhārarājena yuddham āsīn mahātmanaḥ
     ghoraṃ śakuniputreṇa pūrvavairānusāriṇā
