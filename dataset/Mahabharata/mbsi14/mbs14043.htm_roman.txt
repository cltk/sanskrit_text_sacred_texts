[br]
      manuṣyāṇāṃ tu rājanyaḥ kṣatriyo madhyamo guṇaḥ
      kuñjaro vāhanānāṃ ca siṃhaś cāraṇyavāsinām
aviḥ paśūnāṃ sarveṣām ākhuś ca bilavāsinām
      gavāṃ govṛṣabhaś caiva strīṇāṃ puruṣa eva ca
nyagrodho jambuvekṣaś ca pippalaḥ śālmalis tathā
      śiṃśapā meṣaśṛṅgaś ca tathā kīcaka veṇavaḥ
      ete drumāṇāṃ rājāno loke 'smin nātra saṃśayaḥ
himavān pāriyātraś ca sadyo vindhyas trikūṭavān
      śveto nīlaś ca bhāsaś ca kāṣṭhavāṃś caiva parvataḥ
śubhaskandho mahendraś ca mālyavān parvatas tathā
      ete parvatarājāno gaṇānāṃ marutas tathā
sūryo grahāṇām adhipo nakṣatrāṇāṃ ca candramāḥ
      yamaḥ pitṝṇām adhipaḥ saritām atha sāgaraḥ
ambhasāṃ varuṇo rājā sattvānāṃ mitra ucyate
      arko 'dhipatir uṣṇānāṃ jyotiṣām indur ucyate
agnir bhūtapatir nityaṃ brāhmaṇānāṃ bṛhaspatiḥ
      oṣadhīnāṃ patiḥ somo viṣṇur balavatāṃ varaḥ
tvaṣṭādhirājo rūpāṇāṃ paśūnām īśvaraḥ śivaḥ
      dakṣiṇānāṃ tathā yajño vedānām ṛṣayas tathā
diśām udīcī viprāṇāṃ somo rājā pratāpavān
     kuberaḥ sarvayakṣāṇāṃ devatānāṃ puraṃdaraḥ
     eṣa bhūtādikaḥ sargaḥ prajānāṃ ca prajāpatiḥ
sarveṣām eva bhūtānām ahaṃ brahmamayo mahān
     bhūtaṃ parataraṃ matto viṣṇor vāpi na vidyate
rājādhirājaḥ sarvāsāṃ viṣṇur brahmamayo mahān
     īśvaraṃ taṃ vijānīmaḥ sa vibhuḥ sa prajāpatiḥ
narakiṃnara yakṣāṇāṃ gandharvoragarakṣasām
     devadānava nāgānāṃ sarveṣām īśvaro hi saḥ
bhaga devānuyātānāṃ sarvāsāṃ vāmalocanā
     māheśvarī mahādevī procyate pārvatīti yā
umāṃ devīṃ vijānīta nārīṇām uttamāṃ śubhām
     ratīnāṃ vasumatyas tu strīṇām apsarasas tathā
dharmakāmāś ca rājāno brāhmaṇā dharmalakṣaṇāḥ
     tasmād rājā dvijātīnāṃ prayateteha rakṣaṇe
rajñāṃ hi viṣaye yeṣām avasīdanti sādhavaḥ
     hīnās te svaguṇaiḥ sarvaiḥ pretyāvān mārgagāminaḥ
rājñāṃ tu viṣaye yeṣāṃ sādhavaḥ parirakṣitāḥ
     te 'smiṁl loke pramodante pretya cānantyam eva ca
     prāpnuvanti mahātmāna iti vittadvijarṣabhāḥ
ata ūrdhvaṃ pravakṣyāmi niyataṃ dharmalakṣaṇam
     ahiṃsā lakṣaṇo dharmo hiṃsā cādharmalakṣaṇā
prakāśalakṣaṇā devā manuṣyāḥ karma lakṣaṇāḥ
     śabdalakṣaṇam ākāśaṃ vāyus tu sparśalakṣaṇaḥ
jyotiṣāṃ lakṣaṇaṃ rūpam āpaś ca rasalakṣaṇāḥ
     dharaṇī sarvabhūtānāṃ pṛthivī gandhalakṣaṇā
svaravyañjana saṃskārā bhāratī satyalakṣaṇā
     manaso lakṣaṇaṃ cintā tathoktā buddhir anvayāt
manasā cintayāno 'rthān buddhyā caiva vyavasyati
     buddhir hi vyavasāyena lakṣyate nātra saṃśayaḥ
lakṣaṇaṃ mahato dhyānam avyaktaṃ sādhu lakṣaṇam
     pravṛtti lakṣaṇo yogo jñānaṃ saṃnyāsalakṣaṇam
tasmāj jñānaṃ puraskṛtya saṃnyased iha buddhimān
     saṃnyāsī jñānasaṃyuktaḥ prāpnoti paramāṃ gatim
     atīto 'dvaṃdvam abhyeti tamo mṛtyujarātigam
dharmalakṣaṇasaṃyuktam uktaṃ vo vidhivan mayā
     guṇānāṃ grahaṇaṃ samyag vakṣyāmy aham ataḥ param
pārthivo yas tu gandho vai ghrāṇeneha sa gṛhyate
     ghrāṇasthaś ca tathā vāyur gandhajñāne vidhīyate
apāṃ dhāturaso nityaṃ jihvayā sa tu gṛhyate
     jihvāsthaś ca tathā somo rasajñāne vidhīyate
jyotiṣaś ca guṇo rūpaṃ cakṣuṣā tac ca gṛhyate
     cakṣuḥsthaś ca tathādityo rūpajñāne vidhīyate
vāyavyas tu tathā sparśas tvacā prajñāyate ca saḥ
     tvaksthaś caiva tathā vāyuḥ sparśajñāne vidhīyate
ākāśasya guṇo ghoṣaḥ śrotreṇa sa tu gṛhyate
     śrotrasthāś ca diśaḥ sarvāḥ śabdajñāne prakīrtitāḥ
manasas tu guṇaś cintā prajñayā sa tu gṛhyate
     hṛdistha cetanā dhātur mano jñāne vidhīyate
buddhir adhyavasāyena dhyānena ca mahāṃs tathā
     niścitya grahaṇaṃ nityam avyaktaṃ nātra saṃśayaḥ
aliṅga grahaṇo nityaḥ kṣetrajño nirguṇātmakaḥ
     tasmād aliṅgaḥ kṣetrajñaḥ kevalaṃ jñānalakṣaṇaḥ
avyaktaṃ kṣetram uddiṣṭaṃ guṇānāṃ prabhavāpyayam
     sadā paśyāmy ahaṃ līnaṃ vijānāmi śṛṇomi ca
puruṣas tad vijānīte tasmāt kṣetrajña ucyate
     guṇavṛttaṃ tathā kṛtsnaṃ kṣetrajñaḥ paripaśyati
ādimadhyāvasānāntaṃ sṛjyamānam acetanam
     na guṇā vidur ātmānaṃ sṛjyamānaṃ punaḥ punaḥ
na satyaṃ veda vai kaś cit kṣetrajñas tv eva vindati
     guṇānāṃ guṇabhūtānāṃ yat paraṃ parato mahat
tasmād guṇāṃś ca tattvaṃ ca parityajyeha tattvavit
     kṣīṇadoṣo guṇān hitvā kṣetrajñaṃ praviśaty atha
nirdvaṃdvo nirnamaḥ kāro niḥ svadhā kāra eva ca
     acalaś cāniketaś ca kṣetrajñaḥ sa paro vibhuḥ
