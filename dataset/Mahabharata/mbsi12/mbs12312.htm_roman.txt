[bhī]
      sa mokṣam anucintyaiva śukaḥ pitaram abhyagāt
      prāhābhivādya ca guruṃ śreyo 'rthī vinayānvitaḥ
mokṣadharmeṣu kuśalo bhagavān prabravītu me
      yathā me manasaḥ śāntiḥ paramā saṃbhavet prabho
śrutvā putrasya vacanaṃ paramarṣir uvāca tam
      adhīsva putra mokṣaṃ vai dharmāṃś ca vividhān api
pitur niyogāj jagrāha śuko brahmavidāṃ varaḥ
      yogaśāstraṃ ca nikhilaṃ pāpilaṃ caiva bhārata
sa taṃ brāhmyā śriyā yuktaṃ brahma tulyaparākramam
      mene putraṃ yadā vyāsa mokṣavidyā viśāradam
uvāca gaccheti tadā janakaṃ mithileśvaram
      sa te vakṣyati mokṣārthaṃ nikhilena viśeṣataḥ
pitur niyogād agaman maithilaṃ janakaṃ nṛpam
      prastuṃ dharmasya niṣṭhāṃ vai mokṣasya ca parāyanam
uktaś ca mānuṣeṇa tvaṃ pathā gacchety avismitaḥ
      na prabhāvena gantavyam antarikṣacareṇa vai
ārjavenaiva gantavyaṃ na sukhānveṣiṇā pathā
      nānveṣṭavyā viśeṣās tu viśeṣā hi prasaṅginaḥ
ahaṃkāro na kartavyo yājye tasmin narādhipe
     sthātavyaṃ ca vaśe tasya sa te chetsyati saṃśayam
sa dharmakuśalo rājā mokṣaśāstraviśāradaḥ
     yājyo mama sa yad brūyāt tat kāryam aviśaṅkayā
evam uktaḥ sa dharmātmā jagāma mithilāṃ muniḥ
     padbhyāṃ śako 'ntarikṣeṇa krāntuṃ bhūmiṃ sasāgarām
sa girīṃś cāpy atikramya nadīs tīrtvā sarāṃsi ca
     bahu vyālamṛgākīrṇā vividhāś cātavīs tathā
meror hareś ca dve varṣe varṣaṃ haimavataṃ tathā
     krameṇaiva vyatikramya bhārataṃ varṣam āsadat
sa deśān vividhān paśyaṃś cīna hūna niṣevitān
     āryāvartam imaṃ deśam ājagāma vicintayan
pitur vacanam ājñāya tam evārthaṃ vicintayan
     adhvānaṃ so 'ticakrāma khe 'caraḥ khecarann iva
pattanāni ca ramyāṇi sphītāni nagarāṇi ca
     ratnāni ca vicitrāṇi śukaḥ paśyan na paśyati
udyānāni ca ramyāṇi tathaivāyatanāni ca
     puṇyāni caiva tīrthāni so 'tikramya tathādhvanaḥ
so 'cireṇaiva kālena videhān āsasāda ha
     rakṣitān dharmarājena janakena mahātmanā
tatra grāmān bahūn paśyan bahvannarasabhojanān
     pallī ghoṣān samṛddhāṃś ca bahugokulasaṃkulān
sphītāṃś ca śāliyavasair haṃsasārasasevitān
     padminībhiś ca śataśaḥ śrīmatībhir alaṃkṛtān
sa videhān atikramya samṛddhajanasevitān
     mithilopavanaṃ ramyāsasāda mahad ṛddhimat
hastyaśvarathasaṃkīrṇaṃ naranārī samākulam
     paśyannapaśyann iva tat samatikrāmad avyutaḥ
manasā taṃ vahan bhāraṃ tam evārthaṃ vicintayan
     ātmārāmaḥ prasannātmā mithilām āsasāda ha
tasyā dvāraṃ samāsādya dvārapālair nivāritaḥ
     sthito dhyānaparo mukto viditaḥ praviveśa ha
sa rājamārgam āsādya samṛddhajanasaṃkulam
     pārthiva kṣayam āsādya niḥśaṅkaḥ praviveśa ha
tatrāpi dvārapālās tam ugravāco nyasedhayan
     tathaiva ca śukas tatra nirmanyuḥ samatiṣṭhata
na cātapādhva saṃtaptaḥ kṣutpipāsā śramānvitaḥ
     pratāmyati glāyati vā nāpaiti ca tathātapāt
teṣāṃ tu dvārapālānām ekaḥ śokasamanvitaḥ
     madhyaṃ gatam ivādityaṃ dṛṣṭvā śukam avasthitam
pūjayitvā yathānyāyam abhivādya kṛtāñjaliḥ
     praveśayat tataḥ kakṣyāṃ dvitīyaṃ rājaveśmanaḥ
tatrāsīnaḥ śukas tāta mokṣam evānucintayan
     chāyāyām ātape caiva samadarśī mahādyutiḥ
taṃ muhūrtād ivāgamya rājño mantrī kṛtāñjaliḥ
     prāveśayat tataḥ kakṣyāṃ tṛtīyāṃ rājaveśmanaḥ
tatrāntaḥpura saṃbaddhaṃ mahac caitrarathopamam
     suvibhaktajalā krīḍaṃ ramyaṃ puṣpitapādapam
tad darśayitvā sa śukaṃ mantrī kānanam uttamam
     arham āsanam ādiśya niścakrāma tataḥ punaḥ
taṃ cāruveṣāḥ suśroṇyas taruṇyaḥ priyadarśanāḥ
     sūkṣmaraktāmbaradharās taptakāñcanabhūsanaḥ
saṃlāpollāpa kuśalā nṛttagītaviśāradāḥ
     smitapūrvābhibhāsinyo rūpeṇāpsarasāṃ samāḥ
kāmopacāra kuśalā bhāvajñāḥ sarvakovidāḥ
     paraṃ pañcāśato nāryo vāru mukhyāḥ samādravan
pādyādīni pratigrāhya pūjayā parayārcya ca
     deśakālopapannena sādhv annenāpy atarpayan
tasya bhuktavatas tāta tad antaḥpura kānanam
     suramyaṃ darśayām āsur aikaikaśyena bhārata
krīdantyaś ca hasantyaś ca gāyantyaś caiva tāḥ śukam
     udārasattvaṃ sattvajñāḥ sarvāḥ paryacaraṃs tadā
āraṇeyas tu śuddhātmā trisaṃdehas trikarmakṛt
     vaśyendriyo jitakrodho na hṛṣyati na kupyati
tasmai śayyāsanaṃ divyaṃ varārhaṃ ratnabhūṣitam
     spardhyāstaraṇa saṃstīrṇaṃ dadus tāḥ paramastriyaḥ
pādaśaucaṃ tu kṛtvaiva śukaḥ saṃdhyām upāsya ca
     niṣasādāsane puṇye tam evārthaṃ vicintayan
pūrvarātre tu tatrāsau bhūtvā dhyānaparāyanaḥ
     madhyarātre yathānyāyaṃ nidrām āhārayat prabhuḥ
tato muhūrtād utthāya kṛtvā śaucam anantaram
     strībhiḥ parivṛto dhīmān dhyānam evānvapadyata
anena vidhinā kārṣṇis tad ahaḥ śeṣam acyutaḥ
     tāṃ ca rātriṃ nṛpa kule vartayām āsa bhārata
