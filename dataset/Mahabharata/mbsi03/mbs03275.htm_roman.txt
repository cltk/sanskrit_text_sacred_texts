[mārk]
      sa hatvā rāvaṇaṃ kṣudraṃ rākṣasendraṃ suradviṣam
      babhūva hṛṣṭaḥ sasuhṛd rāmaḥ saumitriṇā saha
tato hate daśagrīve devāḥ sarṣipurogamāḥ
      āśīrbhir jaya yuktābhir ānarcus taṃ mahābhujam
rāmaṃ kamalapatrākṣaṃ tuṣṭuvuḥ sarvadevatāḥ
      gandharvāḥ puṣpavarṣaiś ca vāg bhiś ca tridaśālayāḥ
pūjayitvā yathā rāmaṃ pratijagmur yathāgatam
      tan mahotsava saṃkāśam āsīd ākāśam acyuta
tato hatvā daśagrīvaṃ laṅkāṃ rāmo mayā yaśāḥ
      vibhīṣaṇāya pradadau prabhuḥ parapuraṃjayaḥ
tataḥ sītāṃ puraskṛtya vibhīṣaṇapuraskṛtām
      avindhyo nāma suprajño vṛddhāmātyo viniryayau
uvāca ca mahātmānaṃ kākutsthaṃ dainyam āsthitam
      pratīccha devīṃ sadvṛttāṃ mahātmañ jānakīm iti
etac chrutvā vacas tasmād avatīrya rathottamāt
      bāṣpeṇāpihitāṃ sītāṃ dadarśekṣvākunandanaḥ
tāṃ dṛṣṭvā cārusarvāṅgīṃ jaṭilāṃ kṛṣṇavāsasam
      malopacitasarvāṅgīṃ jaṭilāṃ kṛṣṇavāsasam
uvāca rāmo vaidehīṃ parāmarśaviśaṅkitaḥ
     gaccha vaidehi muktā tvaṃ yat kāryaṃ tan mayā kṛtam
mām āsādya patiṃ bhadre na tvaṃ rākṣasa veśmani
     jarāṃ vrajethā iti me nihato 'sau niśācaraḥ
kathaṃ hy asmadvidho jātu jānan dharmaviniścayam
     parahastagatāṃ nārīṃ muhūrtam api dhārayet
suvṛttām asuvṛttāṃ vāpy ahaṃ tvām adya maithili
     notsahe paribhogāya śvāvalīḍhaṃ havir yathā
tataḥ sā sahasā bālā tac chrutvā dāruṇaṃ vacaḥ
     papāta devī vyathitā nikṛttā kadalī yathā
yo hy asyā harṣasaṃbhūto mukharāgas tadābhavat
     kṣaṇena sa punar bhraṣṭo niḥśvāsād iva darpaṇe
tatas te harayaḥ sarve tac chrutvā rāma bhāṣitam
     gatāsukalpā niśceṣṭā babhūvuḥ saha lakṣmaṇāḥ
tato devo viśuddhātmā vimānena caturmukhaḥ
     pitāmaho jagat sraṣṭā darśayām āsa rāghavam
śakraś cāgniś ca vāyuś ca yamo varuṇa eva ca
     yakṣādhipaś ca bhagavāṃs tathā saptarṣayo 'malāḥ
rājā daśarathaś caiva divyabhāsvaramūrtimān
     vimānena mahārheṇa haṃsayuktena bhāsvatā
tato 'ntarikṣaṃ tat sarvaṃ devagandharvasaṃkulam
     śuśubhe tārakā citraṃ śaradīva nabhastalam
tata utthāya vaidehi teṣāṃ madhye yaśasvinī
     uvāca vākyaṃ kalyāṇī rāmaṃ pṛthula vakṣasam
rājaputra na te kopaṃ karomi viditā hi me
     gatiḥ strīṇāṃ narāṇāṃ ca śṛṇu cedaṃ vaco mama
antaś carati bhūtānāṃ mātariśvā sadāgatiḥ
     sa me vimuñcatu prāṇān yadi pāpaṃ carāmy aham
agir āpas tathākāśaṃ pṛthivī vāyur eva ca
     vimuñcantu mama prāṇān yadi pāpaṃ carāmy aham
tato 'ntarikṣe vāg āsīt sarvā viśrāvayan diśaḥ
     puṇyā saṃharṣaṇī teṣāṃ vānarāṇāṃ mahātmanām
[vāyu]
     bho bho rāghava satyaṃ vai vāyur asmi sadāgatiḥ
     apāpā maithilī rājan saṃgaccha saha bhāryayā
[agnir]
     aham antaḥ śarīrastho bhūtānāṃ raghunandana
     susūkṣmam api kākutstha maithilī nāparādhyati
[varuṇa]
     rasā vai matprasūtā hi bhūtadeheṣu rāghava
     ahaṃ vai tvāṃ prabravīmi maithilī pratigṛhyatām
[brahmā]
     putra naitad ihāścaryaṃ tvayi rājarṣidharmiṇi
     sādho sadvṛttamārgasthe śṛṇu cedaṃ vaco mama
śatrur eṣa tvayā vīra devagandharvabhoginām
     yakṣāṇāṃ dānavānāṃ ca maharṣīṇāṃ ca pātitaḥ
avadhyaḥ sarvabhūtānāṃ matprasādāt purābhavat
     kasmāc cit kāraṇāt pāpaḥ kaṃ cit kālam upekṣitaḥ
vadhārtham ātmanas tena hṛtā sītā durātmanā
     nalakūbara śāpena rakṣā cāsyāḥ kṛtā mayā
yadi hy akāmām āsevet striyam anyām api dhruvam
     śatadhāsya phaled deha ity uktaḥ so 'bhavat purā
nātra śaṅkā tvayā kāryā pratīchemāṃ mahādyute
     kṛtaṃ tvayā mahat kāryaṃ devānām amaraprabha
[daṣaratha]
     prīto 'smi vatsa bhadraṃ te pitā daraśatho 'smi te
     anujānāmi rājyaṃ ca praśādhi puruṣottama
[rāma]
     abhivādaye tvāṃ rājendra yadi tvaṃ janako mama
     gamiṣyāmi purīṃ ramyām ayodhyāṃ śāsanāt tava
[mārk]
     tam uvāca pitā bhūyo prahṛṣṭo manujādhipa
     gacchāyodhyāṃ praśādhi tvaṃ rāma raktāntalocana
tato devān namaskṛtya suhṛdbhir abhinanditaḥ
     mahendra iva paulomyā bhāryayā sa sameyivān
tato varaṃ dadau tasmai avindhyāya paraṃtapaḥ
     trijaṭāṃ cārthamānābhyāṃ yojayām āsa rākṣasīm
tam uvāca tato brahmā devaiḥ śakra mukhair vṛtaḥ
     kausalyā mātar iṣṭāṃs te varān adya dadāni kān
vavre rāmaḥ sthitiṃ dharme śatrubhiś cāparājayam
     rākṣasair nihatānāṃ ca vānarāṇāṃ samudbhavam
tatas te brahmaṇā prokte tatheti vacane tadā
     samuttasthur mahārāja vānarā labdhacetasaḥ
sitā cāpi mahābhāgā varaṃ hanumate dadau
     rāma kīrtyā samaṃ putra jīvitaṃ te bhaviṣyati
divyās tvām upabhogāś ca matprasāda kṛtāḥ sadā
     upasthāsyanti hanumann iti sma harilocana
tatas te prekṣamāṇānāṃ teṣām akliṣṭakarmaṇām
     antardhānaṃ yayur devāḥ sarve śakrapurogamāḥ
dṛṣṭvā tu rāmaṃ jānakyā sametaṃ śakrasārathiḥ
     uvāca paramaprītaḥ suhṛnmadhya idaṃ vacaḥ
devagandharvayakṣāṇāṃ mānuṣāsurabhoginām
     apanītaṃ tvayā duḥkham idaṃ satyaparākrama
sadevāsuragandharvā yakṣarākṣasa pannagāḥ
     kathayiṣyanti lokās tvāṃ yāvad bhūmir dhariṣyati
ity evam uktvānujñāpya rāmaṃ śastrabhṛtāṃ varam
     saṃpūjyāpākramat tena rathenādityavarcasā
tataḥ sītāṃ puraskṛtya rāmaḥ saumitriṇā saha
     sugrīva pramukhairś caiva sahitaḥ sarvavānaraiḥ
vidhāya rakṣāṃ laṅkāyāṃ vibhīṣaṇapuraskṛtaḥ
     saṃtatāra punas tena setunā makarālayam
puṣpakeṇa vimānena khecareṇa virājatā
     kāmagena yathāmukhyair amātyaiḥ saṃvṛto vaśī
tatas tīre samudrasya yatra śiśye sa pārthivaḥ
     tatraivovāsa dharmātmā sahitaḥ sarvavānaraiḥ
athaināṃ rāghavaḥ kāle samānīyābhipūjya ca
     visarjayām āsa tadā ratnaiḥ saṃtoṣya sarvaśaḥ
gateṣu vānarendreṣu gopuccharkṣeṣu teṣu ca
     sugrīvasahito rāmaḥ kiṣkindhāṃ punar āgamat
vibhīṣaṇenānugataḥ sugrīvasahitas tadā
     puṣpakeṇa vimānena vaidehyā darśayan vanam
kiṣkindhāṃ tu samāsādya rāmaḥ praharatāṃ varaḥ
     aṅgadaṃ kṛtakarmāṇaṃ yauva rājye 'bhiṣecayat
tatas tair eva sahito rāmaḥ saumitriṇā saha
     yathāgatena mārgeṇa prayayau svapuraṃ prati
ayodhyāṃ sa samāsādya purīṃ rāṣṭrapatis tataḥ
     bharatāya hanūmantaṃ dūtaṃ prasthāpayat tadā
lakṣayitveṅgitaṃ sarvaṃ priyaṃ tasmai nivedya ca
     vāyuputre punaḥ prāpte nandigrāmam upāgamat
sa tatra maladigdhāṅgaṃ bharataṃ cīravāsasam
     agrataḥ pāduke kṛtvā dadarśāsīnam āsane
sametya bharatenātha śatrughnena ca vīryavān
     rāghavaḥ saha saumitrir mumude bharata rṣabha
tathā bharataśatrughnau sametau guruṇā tadā
     vaidehyā darśanenobhau praharṣaṃ samavāpatuḥ
tasmai tad bharato rājyam āgatāyābhisatkṛtam
     nyāsaṃ niryātayām āsa yuktaḥ paramayā mudā
tatas taṃ vaiṣṇavaṃ śūraṃ nakṣatre 'bhimate 'hani
     vasiṣṭho vāmadevaś ca sahitāv abhyaṣiñcatām
so 'bhiṣiktaḥ kapiśreṣṭhaṃ sugrīvaṃ sasuhṛjjanam
     vibhīṣaṇaṃ ca paulastyam anvajānād gṛhān prati
abhyarcya vividhai ratnaiḥ prītiyuktau mudā yutau
     samādhāyetikartavyaṃ duḥkhena visasarja ha
puṣpakaṃ ca vimānaṃ tat pūjayitvā sarāghavaḥ
     prādād vaiśravaṇāyaiva prītyā sa raghunandanaḥ
tato devarṣisahitaḥ saritaṃ gomatīm anu
     daśāśvamedhān ājahre jārūthyān sa nirargalān
