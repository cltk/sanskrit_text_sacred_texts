[sūrya]
      naiṣa devo 'nilasakho nāsuro na ca pannagaḥ
      uñchavṛtti vrate siddho munir eṣa divaṃ gataḥ
eṣa mūlaphalāhāraḥ śīrṇaparṇāśanas tathā
      abbhakṣo vāyubhakṣaś ca āsīd vipraḥ samāhitaḥ
ṛcaś cānena vipreṇa saṃhitāntar abhiṣṭutāḥ
      svargadvāra kṛtodyogo yenāsau tridivaṃ gataḥ
asanna dhīranākāṅkṣī nityam uñchaśilāśanaḥ
      sarvabhūtahite yukta eṣa vipro bhujaṃgama
na hi devā na gandharvā nāsurā na ca pannagāḥ
      prabhavantīha bhūtānāṃ prāptānāṃ paramāṃ gatim
[nāga]
      etad evaṃvidhaṃ dṛṣṭam āścaryaṃ tatra me dvija
      saṃsiddho mānuṣaḥ kāyo yo 'sau siddhagatiṃ gataḥ
      sūryeṇa sahito brahman pṛthivīṃ parivartate
