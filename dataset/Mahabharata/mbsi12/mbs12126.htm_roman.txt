[bh]
      tatas teṣāṃ samastānām ṛṣīṇām ṛṣisattamaḥ
      ṛṣabho nāma viprarṣiḥ smayann iva tato 'bravīt
purāhaṃ rājaśārdūla tīrthāny anucaran prabho
      samāsāditavān divyaṃ naranārāyaṇāśramam
yatra sā badarī ramyā hrado vaihāyasas tathā
      yatra cāśvaśirā rājan vedān paṭhati śāśvatān
tasmin sarasi kṛtvāhaṃ vidhivat tarpaṇaṃ purā
      pitṝṇāṃ devatānāṃ ca tato ''śramam iyāṃ tadā
remāte yatra tau nityaṃ naranārāyaṇāv ṛṣī
      adūrād āśramaṃ kaṃ cid vāsārtham agamaṃ tataḥ
tataś cīrājinadharaṃ kṛśam uccam atīva ca
      adrākṣam ṛṣim āyāntaṃ tanuṃ nāma tapo nidhim
anyair narair mahābāho vapuṣāṣṭa guṇānvitam
      kṛśatā cāpi rājarṣe na dṛṣṭā tādṛśī kva cit
śarīram api rājendra tasya kāniṣṭhikā samam
      grīvā bāhū tathā pādau keśāś cādbhutadarśanāḥ
śiraḥ kāyānurūpaṃ ca karṇau nete tathaiva ca
      tasya vāk caiva ceṣṭā ca sāmānye rājasattama
dṛṣṭvāhaṃ taṃ kṛśaṃ vipraṃ bhītaḥ paramadurmanāḥ
     pādau tasyābhivādyātha sthitaḥ prāñjalir agrataḥ
nivedya nāmagotraṃ ca pitaraṃ ca nararṣabha
     pradiṣṭe cāsane tena śanair aham upāviśam
tataḥ sa kathayām āsa kathā dharmārthasaṃhitāḥ
     ṛṣimadhye mahārāja tatra dharmabhṛtāṃ varaḥ
tasmiṃs tu kathayaty eva rājā rājīvalocanaḥ
     upāyāj javanair aśvaiḥ sabalaḥ sāvarodhanaḥ
smaran putram araṇye vai naṣṭaṃ paramadurmanāḥ
     bhūridyumna pitā dhīmān raghuśreṣṭho mahāyaśāḥ
iha drakṣyāmi taṃ putraṃ drakṣyāmīheti pārthivaḥ
     evam āśākṛto rājaṃś caran vanam idaṃ purā
durlabhaḥ sa mayā draṣṭuṃ nūnaṃ paramadhārmikaḥ
     ekaḥ putro mahāraṇye naṣṭa ity asakṛt tadā
durlabhaḥ sa mayā draṣṭum āśā ca mahatī mama
     tayā parītagātro 'haṃ mumūrṣur nātra saṃśayaḥ
etac chrutvā sa bhagavāṃs tanur munivarottamaḥ
     avākśirā dhyānaparo muhūrtam iva tasthivān
tam anudhyāntam ālakṣya rājā paramadurmanāḥ
     uvāca vākyaṃ dīnātmā mandaṃ mandam ivāsakṛt
durlabhaṃ kiṃ nu viprarṣe āśāyāś caiva kiṃ bhavet
     bravītu bhagavān etad yadi guhyaṃ na tan mayi
maharṣir bhagavāṃs tena pūrvam āsīd vimānitaḥ
     bāliśāṃ buddhim āsthāya mandabhāgyatayātmanaḥ
arthayan kalaśaṃ rājan kāñcanaṃ valkalāni ca
     nirviṇṇaḥ sa tu viprarṣir nirāśaḥ samapadyata
evam uktvābhivādyātha tam ṛṣiṃ lokapūjitam
     śrānto nyaṣīdad dharmātmā yathā tvaṃ narasattama
arghyaṃ tataḥ samānīya pādyaṃ caiva mahān ṛṣiḥ
     āraṇyakena vidhinā rājñe sarvaṃ nyavedayat
tatas te munayaḥ sarve parivārya nararṣabham
     upāviśan puraskṛtya saptarṣaya iva dhruvam
apṛcchaṃś caiva te tatra rājānam aparājitam
     prayojanam idaṃ sarvam āśramasya praveśanam
[rājā]
     vīra dyumna iti khyāto rājāhaṃ dikṣu viśrutaḥ
     bhūri dyumnaṃ sutaṃ naṣṭam anveṣṭuṃ vanam āgataḥ
ekaputraḥ sa viprāgrya bāla eva ca so 'nagha
     na dṛśyate vane cāsmiṃs tam anveṣṭuṃ carāmy aham
[rsabha]
     evam ukte tu vacane rājñā munir adhomukhaḥ
     tūṣṇīm evābhavat tatra na ca pratyuktavān nṛpam
sa hi tena purā vipro rājñā nātyartha mānitaḥ
     āśā kṛśaṃ ca rājendra tapo dīrghaṃ samāsthitaḥ
pratigraham ahaṃ rājñāṃ na kariṣye kathaṃ cana
     anyeṣāṃ caiva varṇānām iti kṛtvā dhiyaṃ tadā
āśā hi puruṣaṃ bālaṃ lālāpayati tasthuṣī
     tām ahaṃ vyapaneṣyāmi iti kṛtvā vyavasthitaḥ
[r]
     āśāyāḥ kiṃ kṛśatvaṃ ca kiṃ ceha bhuvi durlabham
     bravītu bhagavān etat tvaṃ hi dharmārthadarśivān
[rsabha]
     tataḥ saṃsmṛtya tat sarvaṃ smārayiṣyann ivābravīt
     rājānaṃ bhagavān vipras tataḥ kṛśa tanus tanuḥ
kṛśatve na samaṃ rājann āśāyā vidyate nṛpa
     tasyā vai durlabhatvāt tu prārthitāḥ pārthivā mayā
[r]
     kṛśākṛśe mayā brahman gṛhīte vacanāt tava
     durlabhatvaṃ ca tasyaiva veda vākyam iva dvija
saṃśayas tu mahāprājña saṃjāto hṛdaye mama
     tan me sattama tattvena vaktum arhasi pṛcchataḥ
tvattaḥ kṛśataraṃ kiṃ nu bravītu bhagavān idam
     yadi guhyaṃ na te vipra loke 'smin kiṃ nu durlabham
[kṛṣātanu]
     durlabho 'py atha vā nāsti yo 'rthī dhṛtim ivāpnuyāt
     sudurlabhataras tāta yo 'rthinaṃ nāvamanyate
saṃśrutya nopakriyate paraṃ śaktyā yathārhataḥ
     saktā yā sarvabhūteṣu sāśā kṛśatarī mayā
ekaputraḥ pitā putre naṣṭe vā proṣite tathā
     pravṛttiṃ yo na jānāti sāśā kṛśatarī mayā
prasave caiva nārīṇāṃ vṛddhānāṃ putra kāritā
     tathā narendra dhaninām āśā kṛśatarī mayā
[rsabha]
     etac chrutvā tato rājan sa rājā sāvarodhanaḥ
     saṃspṛśya pādau śirasā nipapāta dvijarṣabhe
[rājā]
     prasādaye tvā bhagavan putreṇecchāmi saṃgatim
     vṛṇīṣva ca varaṃ vipra yam icchasi yathāvidhi
[rsabha]
     abravīc ca hi taṃ vākyaṃ rājā rājīvalocanaḥ
     satyam etad yathā vipra tvayoktaṃ nāsty ato mṛṣā
tataḥ prahasya bhagavāṃs tanur dharmabhṛtāṃ varaḥ
     putram asyānayat kṣipraṃ tapasā ca śrutena ca
taṃ samānāyya putraṃ tu tadopālabhya pārthivam
     ātmānaṃ darśayām āsa dharmaṃ dharmabhṛtāṃ varaḥ
saṃdarśayitvā cātmānaṃ divyam adbhutadarśanam
     vipāpmā vigatakrodhaś cacāra vanam antikāt
etad dṛṣṭaṃ mayā rājaṃs tataś ca vacanaṃ śrutam
     āśām apanayasvāśu tataḥ kṛśatarīm imām
[bh]
     sa tatrokto mahārāja ṛṣabheṇa mahātmanā
     sumitro 'panayat kṣipram āśāṃ kṛśatarīṃ tadā
evaṃ tvam api kaunteya śrutvā vāṇīm imāṃ mama
     sthiro bhava yathā rājan himavān acalottamaḥ
tvaṃ hi draṣṭā ca śrotā ca kṛcchreṣv arthakṛteṣv iha
     śrutvā mama mahārāja na saṃtaptum ihārhasi
