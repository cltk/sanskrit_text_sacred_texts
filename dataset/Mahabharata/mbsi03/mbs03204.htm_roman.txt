[mārk]
      evaṃ saṃkathite kṛtsne mokṣadharme yudhiṣṭhira
      dṛḍhaṃ prītimanā vipro dharmavyādham uvāca ha
nyāyayuktam idaṃ sarvaṃ bhavatā parikīrtitam
      na te 'sty aviditaṃ kiṃ cid dharmeṣv iha hi dṛśyate
[vyadha]
      pratyakṣaṃ mama yo dharmas taṃ paśya dvijasattama
      yena siddhir iyaṃ prāptā mayā brāhmaṇapuṃgava
uttiṣṭha bhagavan kṣipraṃ praviśyābhyantaraṃ gṛham
      draṣṭum arhasi dharmajña mātaraṃ pitaraṃ ca me
[mārk]
      ity uktaḥ sa praviśyātha dadarśa paramārcitam
      saudhaṃ hṛdyaṃ caturśālam atīva ca manoharam
devatā gṛhasaṃkāśaṃ daivataiś ca supūjitam
      śayanāsanasaṃbādhaṃ gandhaiś ca paramair yutam
tatra śuklāmbara dharau pitarāv asya pūjitau
      kṛtāhārau sutuṣṭau tāv upaviṣṭau varāsane
      dharmavyādhas tutau dṛṣṭvā pādeṣu śirasāpatat
[vṛddhau]
      uttiṣṭhottiṣṭha dharmajña dharmas tvām abhirakṣatu
      prītau svas tava śaucena dīrgham āyur avāpnuhi
      sat putreṇa tvayā putra nityakālaṃ supūjitau
na te 'nyad daivataṃ kiṃ cid daivateṣv api vartate
      prayatatvād dvijātīnāṃ damenāsi samanvitaḥ
pituḥ pitāmahā ye ca tathaiva prapitāmahāḥ
     prītās te satataṃ putra damenāvāṃ ca pūjayā
manasā karmaṇā vācā śuśrūṣā naiva hīyate
     na cānyā vitathā buddhir dṛśyate sāṃprataṃ tava
jāmadagnyena rāmeṇa yathā vṛddhau supūjitau
     tathā tvayā kṛtaṃ sarvaṃ tad viśiṣṭaṃ ca putraka
[mārk]
     tatas taṃ brāhmaṇaṃ tābhyāṃ dharmavyādho nyavedayat
     tau svāgatena taṃ vipram arcayām āsatus tadā
pratigṛhya ca tāṃ pūjāṃ dvijaḥ papraccha tāv ubhau
     saputrābhyāṃ sabhṛtyābhyāṃ kac cid vāṃ kuśalaṃ gṛhe
     anāmayaṃ ca vāṃ kac cit sadaiveha śarīrayoḥ
[vṛddhau]
     kuśalaṃ no gṛhe vipra bhṛtyavarge ca sarvaśaḥ
     kac cit tvam apy avighnena saṃprāpto bhagavann iha
[mārk]
     bāḍham ity eva tau vipraḥ pratyuvāca mudānvitaḥ
     dharmavyādhas tu taṃ vipram arthavad vākyam abravīt
pitā mātā ca bhagavann etau me daivataṃ param
     yad daivatebhyaḥ kartavyaṃ tad etābhyāṃ karomy aham
trayastriṃśad yathā devāḥ sarve śakrapurogamāḥ
     saṃpūjyāḥ sarvalokasya tathā vṛttāv imau mama
upahārān āharanto devatānāṃ yathā dvijāḥ
     kurvate tadvad etābhyāṃ karomy aham atandritaḥ
etau me paramaṃ brahman pitā mātā ca daivatam
     etau puṣpaiḥ phalai ratnais toṣayāmi sadā dvija
etāv evāgnayo mahyaṃ yān vadanti manīṣiṇaḥ
     yajñā vedāś ca catvāraḥ sarvam etau mama dvija
etadarthaṃ mama prāṇā bhāryā putrāḥ suhṛjjanāḥ
     saputradāraḥ śuśrūṣāṃ nityam eva karomy aham
svayaṃ ca snāpayāmy etau tathā pādau pradhāvaye
     āhāraṃ saṃprayacchāmi svayaṃ ca dvijasattama
anukūlāḥ kathā vacmi vipriyaṃ parivarjayan
     adharmeṇāpi saṃyuktaṃ priyam ābhyāṃ karomy aham
dharmam eva guruṃ jñātvā karomi dvijasattama
     atandritaḥ sadā vipra śuśrūṣāṃ vai karomy aham
pañcaiva guravo brahman puruṣasya babhūṣataḥ
     pitā mātāgnir ātmā ca guruś ca dvijasattama
eteṣu yas tu varteta samyag eva dvijottama
     bhaveyur agnayas tasya paricīrṇās tunityaśaḥ
     gārhasthye vartamānasya dharma eṣa sanātanaḥ
