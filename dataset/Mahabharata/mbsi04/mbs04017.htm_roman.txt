[drau]
      aśocyaṃ nu kutas tasyā yasyā bhartā yudhiṣṭhiraḥ
      jānaṃ sarvāṇi duḥkhāni kiṃ māṃ tvaṃ paripṛcchasi
yan māṃ dāsī pravādena prātikāmī tadānayat
      sabhāyāṃ pārṣado madhye tan māṃ dahati bhārata
pārthivasya sutā nāma kā nu jīveta mādṛśī
      anubhūya bhṛśaṃ duḥkham anyatra draupadīṃ prabho
vanavāsa gatāyāś ca saindhavena durātmanā
      parāmarśaṃ dvitīyaṃ ca soḍhum utsahate nu kā
matsyarājñaḥ samakṣaṃ ca tasya dhūrtasya paśyataḥ
      kīcakena padā spṛṣṭā kā nu jīveta mādṛśī
evaṃ bahuvidhaiḥ kleśaiḥ kliśyamānāṃ ca bhārata
      na māṃ jānāsi kaunteya kiṃ phalaṃ jīvitena me
yo 'yaṃ rājño virāṭasya kīcako nāma bhārata
      senā nīḥ puruṣavyāghra syālaḥ paramadurmatiḥ
sa māṃ sairandhi veṣeṇa vasantīṃ rājaveśmani
      nityam evāha duṣṭātmā bhāryā mama bhaveti vai
tenopamantryamāṇāyā vadhārheṇa sapatnahan
      kāleneva phalaṃ pakvaṃ hṛdayaṃ me vidīryate
bhrātaraṃ ca vigarhasva jyeṣṭhaṃ durdyūta devinam
     yasyāsmi karmaṇā prāptā dukham etad anantakam
ko hi rājyaṃ parityajya sarvasvaṃ cātmanā saha
     pravrajyāyaiva dīvyeta vinā durdyūta devinam
yadi niṣkasahasreṇa yac cānyat sāravad dhanam
     sāyamprātar adeviṣyad api saṃvatsarān bahūn
rukmaṃ hiraṇyaṃ vāsāṃsi yānaṃ yugyam ajāvikam
     aśvāśvatara saṃghāṃś ca na jātu kṣayam āvahet
so 'yaṃ dyūtapravādena śriyā pratyavaropitaḥ
     tūṣṇīm āste yathā mūḍhaḥ svāni karmāṇi cintayan
daśanāgasahasrāṇi padmināṃ hemamālinām
     yaṃ yāntam anuyāntīha so 'yaṃ dyūtena jīvati
tathā śatasahasrāṇi nṛṇām amitatejasām
     upāsate mahārājam indraprasthe yudhiṣṭhiram
śataṃ dāsī sahasrāṇi yasya nityaṃ mahānase
     pātrī hastaṃ divārātram atithīn bhojayanty uta
eṣa niṣkasahasrāṇi pradāya dadatāṃ varaḥ
     dyūtajena hy anarthena mahatā samupāvṛtaḥ
enaṃ hi svarasaṃpannā bahavaḥ sūtamāgadhāḥ
     sāyaṃprātar upātiṣṭhan sumṛṣṭamaṇikuṇḍalāḥ
sahasram ṛṣayo yasya nityam āsan sabhā sadaḥ
     tapaḥ śrutopasaṃpannāḥ sarvakāmair upasthitāḥ
andhān vṛddhāṃs tathānāthān sarvān rāṣṭreṣu durgatān
     bibharty avimanā nityam ānṛśaṃsyād yudhiṣṭhiraḥ
sa eṣa nirayaṃ prāpto matsyasya paricārakaḥ
     sabhāyāṃ devitā rājñaḥ kaṅko brūte yudhiṣṭhiraḥ
indraprasthe nivasataḥ samaye yasya pārthivāḥ
     āsan balibhṛtaḥ sarve so 'dyānyair bhṛtim icchati
pārthivāḥ pṛthivīpālā yasyāsan vaśavartinaḥ
     sa vaśe vivaśo rājā pareṣām adya vartate
pratāpya pṛthivīṃ sarvāṃ raśmivān iva tejasā
     so 'yaṃ rājño virāṭasya sabhā stāro yudhiṣṭhiraḥ
yam upāsanta rājānaḥ sabhāyām ṛṣibhiḥ saha
     tam upāsīnam adyānyaṃ paśya pāṇḍava pāṇḍavam
atadarhaṃ mahāprājñaṃ jīvitārthe 'bhisaṃśritam
     dṛṣṭvā kasya na duḥkhaṃ syād dharmātmānaṃ yudhiṣṭhiram
upāste sma sabhāyāṃ yaṃ kṛtṣṇā vīra vasuṃdharā
     tam upāsīnam adyānyaṃ paśya bhārata bhāratam
evaṃ bahuvidhair duḥkhaiḥ pīḍyamānām anāthavat
     śokasāragamadhyasthāṃ kiṃ māṃ bhīma na paśyasi
