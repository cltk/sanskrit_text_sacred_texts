[mārk]
      ṛṣayas tu mahāghorān dṛṣṭvotpātān pṛthagvidhān
      akurvañ śāntim udvignā lokānāṃ moka bhāvanāḥ
nivasanti vane ye tu tasmiṃś caitrarathe janāḥ
      te 'bruvann eṣa no 'narthaḥ pāvakenāhṛto mahān
      saṃgamya ṣaḍbhiḥ patnībhiḥ saptarṣīṇām iti sma ha
apare garuḍīm āhus tvayānartho 'yam āhṛtaḥ
      yair dṛṣṭā sā tadā devī tasyā rūpeṇa gacchatī
      na tu tat svāhayā karmakṛtaṃ jānāti vai janaḥ
suparṇī tu vaco śrutvā mamāyaṃ tanayas tv iti
      upagamya śanaiḥ skandam āhāhaṃ jananī tava
atha saptarṣayaḥ śrutvā jātaṃ putraṃ mahaujasam
      tatyajuḥ ṣaṭ tadā patnīr vinā devīm arundhatīm
ṣaḍbhir eva tadā jātam āhus tad vanavāsinaḥ
      saptarṣīn āha ca svāhā mama putro 'yam ity uta
      ahaṃ jāne naitad evam iti rājan punaḥ punaḥ
viśvāmitras tu kṛtveṣṭiṃ saptarṣīṇāṃ mahāmuniḥ
      pāvakaṃ kāmasaṃtaptam adṛṣṭaḥ pṛṣṭhato 'nvagāt
      tat tena nikhilaṃ sarvam avabuddhaṃ yathātatham
viśvāmitras tu prathamaṃ kumāraṃ śaraṇaṃ gataḥ
      stavaṃ divyaṃ saṃpracakre mahāsenasya cāpi saḥ
maṅgalāni ca sarvāṇi kaumārāṇi trayodaśa
      jātakarmādikās tasya kriyāś cakre mahāmuniḥ
ṣaḍ vaktrasya tu māhātmyaṃ kukkuṭasya ca sādhanam
     śaktyā devyāḥ sādhanaṃ ca tathā pāriṣadām api
viśvāmitraś cakāraitat karma lokahitāya vai
     tasmād ṛṣiḥ kumārasya viśvāmitrābhavat priyaḥ
anvajānāc ca svāhāyā rūpānyatvaṃ mahāmuniḥ
     abravīc ca munī sarvān nāparādhyanti vai striyaḥ
     śrutvā tu tattvatas tasmāt te patnīḥ sarvato 'tyajan
skandaṃ śrutvā tato devā vāsavaṃ sahitābruvan
     aviṣahya balaṃ skandaṃ jahi śakrāśu māciram
yadi vā na nihansy enam adyendro 'yaṃ bhaviṣyati
     trailokyaṃ saṃnigṛhyāsmāṃs tvāṃ ca śakra mahābalaḥ
sa tān uvāca vyathito bālo 'yaṃ sumahābalaḥ
     sraṣṭāram api lokānāṃ yudhi vikramya nāśayet
sarvās tvayābhigacchantu skandaṃ lokasya mātaraḥ
     kāmavīryā ghnantu cainaṃ tathety uktvā ca tā yayuḥ
tam apratibalaṃ dṛṣṭvā viṣaṇṇavanadās tu tāḥ
     aśakyo 'yaṃ vicintyaivaṃ tam eva śaraṇaṃ yayuḥ
ūcuś cāpi tvam asmākaṃ putrāsmābhir dhṛtaṃ jagat
     abhinandasva naḥ sarvāḥ prasnutāḥ snehaviklavāḥ
tāḥ saṃpūjya mahāsenaḥ kāmāṃś cāsāṃ pradāya saḥ
     apaśyad agnim āyāntaṃ pitaraṃ balināṃ balī
sa tu saṃpūjitas tena saha mātṛgaṇena ha
     parivārya mahāsenaṃ rakṣamāṇaḥ sthitaḥ sthiram
sarvāsāṃ yā tu mātṝṇāṃ nārī krodhasamudbhavā
     dhātrī sā putravat skandaṃ śūlahastābhyarakṣata
lohitasyodadheḥ kanyā krūrā lohitabhojanā
     pariṣvajya mahāsenaṃ putravat paryarakṣata
agnir bhūtvā naigameyaś chāga vaktro bahu prajaḥ
     ramayām āsa śailasthaṃ bālaṃ krīḍanakair iva
