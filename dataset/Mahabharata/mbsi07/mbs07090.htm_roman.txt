[s]
      ātmāparādhāt saṃbhūtaṃ vyasanaṃ bharatarṣabha
      prāpya prākṛtavad vīra na tvaṃ śocitum arhasi
tava nirguṇatāṃ jñātvā pakṣapātaṃ suteṣu ca
      dvaidhī bhāvaṃ tathā dharme pāṇḍaveṣu ca matsaram
      ārtapralāpāṃś ca bahūn manujādhipa sattama
sarvalokasya tattvajñaḥ sarvalokaguṇaḥ prabhu
      vāsudevas tato yuddhaṃ kurūṇām akaron mahat
ātmāparādhāt sumahān prāptas te vipulaḥ kṣayaḥ
      na hi te sukṛtaṃ kiṃ cid ādau madhye ca bhārata
      dṛśyate pṛṣṭhataś caiva tvan mūko hi parājayaḥ
tasmād adya sthiro bhūtvā jñātvā lokasya nirṇayam
      śṛṇu yuddhaṃ yathāvṛttaṃ ghoraṃ devāsuropamam
praviṣṭe tava sainyaṃ tu śaineye satyavikrame
      bhīmasenamukhāḥ pārthāḥ pratīyur vāhinīṃ tava
āgacchatas tān sahasa kruddha rūpān sahānugān
      dadhāraiko raṇe pāṇḍūn kṛtavarmā mahārathaḥ
yathodvṛttaṃ dhārayate velā vai salilārṇavam
      pāṇḍusainyaṃ tathā saṃkhye hārdikyaḥ samavārayat
tatrādbhutam amanyanta hārdikyasya parākramam
      yad enaṃ sahitāḥ pārthā nāticakramur āhave
tato bhīmas tribhir viddhvā kṛtavarmāṇam āyasaiḥ
     śaṅkhaṃ dadhmau mahābāhur harṣayan sarvapāṇḍavān
sahadevas tu viṃśatyā dharmarājaś ca pañcabhiḥ
     śatena nakulaś cāpi hārdikyaṃ samavidhyata
draupadeyās trisaptatyā saptabhiś ca ghaṭotkacaḥ
     dhṛṣṭadyumnas tribhiś cāpi kṛtavarmāṇam ārdayat
     virāṭo drupadaś caiva yājñaseniś ca pañcabhiḥ
śikhaṇḍī cāpi hārdikyaṃ viddhvā pañcabhir āśugaiḥ
     punar vivyādha viṃśatyā sāyakānāṃ hasann iva
kṛtavarmā tato rājan sarvatas tān mahārathān
     ekaikaṃ pañcabhir viddhvā bhīmaṃ vivyādha saptabhiḥ
     dhanur dhvajaṃ ca saṃyatto rathād bhūmāv apātayat
athainaṃ chinnadhanvānaṃ tvaramāṇo mahārathaḥ
     ājaghānorasi kruddhaḥ saptatyā niśitaiḥ śaraiḥ
sa gāḍhaviddho balavān hārdikyasya śarottamaiḥ
     cacāla rathamadhyasthaḥ kṣitikampe yathācalaḥ
bhīmasenaṃ tathā dṛṣṭvā dharmarāja purogamāḥ
     visṛjantaḥ śarān ghorān kṛtavarmāṇam ārdayan
taṃ tathā koṣṭhakī kṛtyarathavaṃśena māriṣa
     vivyadhuḥ sāyakair hṛṣṭā rakṣārthaṃ māruter mṛdhe
pratilabhya tataḥ saṃjñāṃ bhīmaseno mahābalaḥ
     śaktiṃ jagrāha samare hemadaṇḍām ayasmayīm
     cikṣepa ca rathāt tūrṇaṃ kṛtavarma rathaṃ prati
sā bhīma bhujanirmuktā nirmuktoraga saṃnibhā
     kṛtavarmāṇam abhitaḥ prajajvāla sudāruṇā
tām āpatantīṃ sahasā yugāntāgnisamaprabhām
     dvābhyāṃ śarābhyāṃ hārdikyo nicakarta dvidhā tadā
sā chinnā patitā bhūmau śaktiḥ kanakabhūṣaṇā
     dyotayantī diśo rājan maholkeva divaś cyutā
     śaktiṃ vinihatāṃ dṛṣṭvā bhīmaś cukrodha vai bhṛśam
tato 'nyad dhanur ādāya vegavat sumahāsvanam
     bhīmaseno raṇe kruddho hārdikyaṃ samavārayat
athainaṃ pañcabhir bāṇair ājaghāna stanāntare
     bhīmo bhīmabalo rājaṃs tava durmantritena ha
bhojas tu kṣatasarvāṅgo bhīmasenena māriṣa
     raktāśoka ivotphullo vyabhrājata raṇājire
tataḥ kruddhas tribhir bāṇair bhīmasenaṃ hasann iva
     abhihatya dṛḍhaṃ yuddhe tān sarvān pratyavidhyata
tribhis tribhir maheṣvāso yatamānān mahārathān
     te 'pi taṃ pratyavidhyanta saptabhiḥ saptabhiḥ śaraiḥ
śikhaṇḍinas tataḥ kruddhaḥ kṣurapreṇa mahārathaḥ
     dhanuś ciccheda samare prahasann iva bhārata
śikhaṇḍī tu tataḥ kruddhaś chinne dhanuṣi satvaram
     asiṃ jagrāha samare śatacandraṃ ca bhāsvaram
bhramayitvā mahācarma cāmīkaravibhūṣitam
     tam asiṃ preṣayām āsa kṛtavarma rathaṃ prati
sa tasya sa śaraṃ cāpaṃ chittvā saṃkhye mahān asiḥ
     abhyagād dharaṇīṃ rājaṃś cyutaṃ jyotir ivāmbarāt
etasminn eva kāle tu tvaramāṇā mahārathāḥ
     vivyadhuḥ sāyakair gāḍhaṃ kṛtavarmāṇam āhave
athānyad dhanur ādāya tyaktvā tac ca mahad dhanuḥ
     viśīrṇaṃ bharataśreṣṭha hārdikyaḥ paravīrahā
vivyādha pāṇḍavān yuddhe tribhis tribhir ajihmagaiḥ
     śikhaṇḍinaṃ ca vivyādha tribhiḥ pañcabhir eva ca
dhanur anyat samādāya śikhaṇḍī tu mahāyaśāḥ
     avārayat kūrmanakhair āśugair hṛdikātmajam
tataḥ kruddho raṇe rājan hṛdikasyātma saṃbhavaḥ
     abhidudrāva vegena yājñaseniṃ mahāratham
bhīṣmasya samare rājan mṛtyor hetuṃ mahātmanaḥ
     vidarśayan balaṃ śūraḥ śārdūla iva kuñjaram
tau diśāgajasaṃkāśau jvalitāv iva pāvakau
     samāsedatur anyonyaṃ śarasaṃghair ariṃdamau
vidhunvānau dhanuḥśreṣṭhe saṃdadhānau ca sāyakān
     visṛjantau ca śataśo gabhastīn iva bhāskarau
tāpayantau śarais tīkṣṇair anyonyaṃ tau mahārathau
     yugāntapratimau vīrau rejatur bhāskarāv iva
kṛtavarmā tu rabhasaṃ yājñaseniṃ mahāratham
     viddhveṣūṇāṃ trisaptatyā punar vivyādha saptabhiḥ
sa gāḍhaviddho vyathito rathopastha upāviśat
     visṛjan saśaraṃ cāpaṃ mūrchayābhipariplutaḥ
taṃ viṣaṇṇaṃ rathe dṛṣṭvā tāvakā bharatarṣabha
     hārdikyaṃ pūjayām āsur vāsāṃsy ādudhuvuś ca ha
śikhaṇḍinaṃ tathā jñātvā hārdikya śarapīḍitam
     apovāha raṇād yantā tvaramāṇo mahāratham
sāditaṃ tu rathopasthe dṛṣṭvā pārthāḥ śikhaṇḍinam
     parivavrū rathais tūrṇaṃ kṛtavarmāṇam āhave
tatrādbhutaṃ paraṃ cakre kṛtavarmā mahārathaḥ
     yad ekaḥ samare pārthān vārayām āsa sānugān
pārthāñ jitvājayac cedīn pāñcālān sṛñjayān api
     kekayāṃś ca mahāvīryān kṛtavarmā mahārathaḥ
te vadhyamānāḥ samare hārdikyena sma pāṇḍavāḥ
     itaś cetaś ca dhāvanto naiva cakrur dhṛtiṃ raṇe
jitvā pāṇḍusutān yuddhe bhīmasenapurogamān
     hārdikyaḥ samare 'tiṣṭhad vidhūma iva pāvakaḥ
te drāvyamāṇāḥ samare hārdikyena mahārathāḥ
     vimukhāḥ samapadyanta śaravṛṣṭibhir arditāḥ
