[vyāsa]
      trayī vidyām avekṣeta vedeṣūktām athāṅgataḥ
      ṛk sāma varṇākṣarato yajuṣo 'tharvaṇas tathā
vedavādeṣu kuśalā hy adhyātmakuśalāś ca ye
      sattvavanto mahābhāgāḥ paśyanti prabhavāpyayau
evaṃ dharmeṇa varteta kriyāḥ śiṣṭavad ācaret
      asaṃrodhena bhūtānāṃ vṛttiṃ lipseta vai dvijaḥ
sadbhya āgatavijñānaḥ śiṣṭaḥ śāstravicakṣaṇaḥ
      svadharmeṇa kriyā loke kurvāṇaḥ satyasaṃgaraḥ
tiṣṭhaty eteṣu gṛhavān saḥ sukarmasu sa dvijaḥ
      pañcabhiḥ satataṃ yajñaiḥ śraddadhāno yajeta ca
dhṛtimān apramattaś ca dānto dharmavid ātmavān
      vītaharṣabhayakrodho brāhmaṇo nāvasīdati
dānam adhyayanaṃ yajñas tapo hrīr ārjavaṃ damaḥ
      etair vardhayate tejaḥ pāpmānaṃ cāpakarṣati
dhūtapāpmā tu medhāvī laghv āhāro jitendriyaḥ
      kāmakrodhau vaśe kṛtvā ninīsed brahmaṇaḥ padam
agnīṃś ca brāhmaṇāṃś cārced devatāḥ pranameta ca
      varjayed ruṣatīṃ vācaṃ hiṃsāṃ cādharmasaṃhitām
eṣā pūrvatarā vṛttir brāhmaṇasya vidhīyate
     jñānāgamena karmāṇi kurvan karmasu sidhyati
pañcendriya jalāṃ ghorāṃ lobhakūlāṃ sudustarām
     manyupaṅkām anādhṛṣyāṃ nadīṃ tarati buddhimān
māka manyūddhataṃ yat syān nityam atyantamohitam
     mahatā vidhidṛṣṭena balenāpratighātinā
     svabhāvasrotasā vṛttam uhyate satataṃ jagat
kālodakena mahatā varṣāvartena saṃtatam
     māsormiṇartu vegena pakṣolapa tṛṇena ca
nimeṣonmeṣa phenena ahorātra javena ca
     kāmagrāheṇa ghoreṇa veda yajñaplavena ca
dharmadvīpena bhūtānāṃ cārthakāmaraveṇa ca
     ṛtasopānatīreṇa vihiṃsā taruvāhinā
yugahradaughamadhyena brahma prāyabhavena ca
     dhātrā sṛṣṭāni bhūtāni kṛṣyante yamasādanam
etat prajñāmayair dhīrā nistaranti manīṣiṇaḥ
     plavair aplavavanto hi kiṃ kariṣyanty acetasaḥ
upapannaṃ hi yat prājño nistaren netaro janaḥ
     dūrato guṇadoṣau hi prājñaḥ sarvatra paśyati
saṃśayātmā sa kāmātmā calacitto 'lpacetanaḥ
     aprājño na taraty eva yo hy āste na sa gacchati
aplavo hi mahādoṣam uhyamāno 'dhigacchati
     kāmagrāhagṛhītasya jñānam apy asya na plavaḥ
tasmād unmajjanasyārthe prayateta vicakṣaṇaḥ
     etad unmajjanaṃ tasya yad ayaṃ brāhmaṇo bhavet
tryavadāte kule jātas trisaṃdehas trikarmakṛt
     tasmād unmajjanas tiṣṭhen nistaret prajñayā yathā
saṃskṛtasya hi dāntasya niyatasya kṛtātmanaḥ
     prājyasyānantarā siddhir iha loke paratra ca
vartate teṣu gṛhavān akrudhyann anasūyakaḥ
     pañcabhiḥ satataṃ yajñair vighasāśī yajeta ca
satāṃ vṛttena varteta kriyāḥ śiṣṭavad ācaret
     asaṃrodhena dharmasya vṛttiṃ lipsed agarhitām
śrutivijñānatattvajñaḥ śiṣṭācāro vicakṣaṇaḥ
     svadharmeṇa kriyāvāṃś ca karmaṇā so 'py asaṃkaraḥ
kriyāvāñ śraddadhānaś ca dātā prājño 'nasūyakaḥ
     dharmādharmaviśeṣajñaḥ sarvaṃ tarati dustaram
dhṛtimān apramattaś ca dānto dharmavid ātmavān
     vītaharṣabhayakrodho brāhmaṇo nāvasīdati
eṣā pūrvatarā vṛttir brāhmaṇasya vidhīyate
     jñānavittvena karmāṇi kurvan sarvatra sidhyati
adharmaṃ dharmakāmo hi karotīhāvicakṣaṇaḥ
     dharmaṃ cādharmasaṃkāśaṃ śocann iva karoti saḥ
dharmaṃ karomīti karoty adharmam; adharmakāmaś ca karoti dharmam
     ubhe bālaḥ karmaṇī na prajānan; sa jāyate mriyate cāpi dehī
