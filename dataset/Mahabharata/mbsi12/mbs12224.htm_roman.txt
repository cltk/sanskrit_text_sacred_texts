[y]
      ādyantaṃ sarvabhūtānāṃ śrotum icchāmi kaurava
      dhyānaṃ karma ca kālaṃ ca tathaivāyur yuge yuge
lokatattvaṃ ca kārtsnyena bhūtānām āgatiṃ gatim
      sargaś ca nidhanaṃ caiva kuta etat pravartate
yadi te 'nugrahe buddhir asmāsv iha satāṃ vara
      etad bhavantaṃ pṛcchāmi tad bhavān prabravītu me
pūrvaṃ hi kathitaṃ śrutvā bhṛgubhāsitam uttamam
      bharadvājasya viprarṣes tato me buddhir uttamā
jātā paramadharmiṣṭhā divyasaṃsthāna saṃsthitā
      tato bhūyas tu pṛcchāmi tad bhavān vaktum arhati
[bhī]
      atra te vartayiṣye 'ham itihāsaṃ purātanam
      jagau yad bhagavān vyāsaḥ putrāya paripṛcchate
adhītya vedān akhilān sāṅgopaniṣadas tathā
      anvicchan naiṣṭhikaṃ karma dharmanaipuna darśanāt
kṛṣṇadvaipāyanaṃ vyāsaṃ putro vaiyāsakiḥ śukaḥ
      papraccha saṃdeham imaṃ chinnadharmārthasaṃśayam
bhūtagrāmasya kartāraṃ kālajñāne ca niścayam
      brāhmaṇasya ca yatkṛtyaṃ tad bhavān vaktum arhati
tasmai provāca tat sarvaṃ pitā putrāya pṛcchate
     atītānāgate vidvān sarvajñaḥ sarvadharmavit
anādy antam ajaṃ divyam ajaraṃ dhruvam avyayam
     apratarkyam avijñeyaṃ brahmāgre samavartata
kāsthā nimeṣā daśa pañca caiva; triśat tu kāsthā gaṇayet kalāṃ tām
     triṃśat kalāś cāpi bhaven muhūrto; bhāgaḥ kalāyā daśamaś ca yaḥ syāt
triṃśan muhūrtaś ca bhaved ahaś ca; rātriś ca saṃkhyā munibhiḥ pranītā
     māsaḥ smṛto rātryahanī ca triṃśat; saṃvatsaro dvādaśamāsa uktaḥ
     saṃvatsaraṃ dve ayane vadanti; saṃkhyāvido dakṣiṇam uttaraṃ ca
ahorātre vibhajate sūryo mānuṣalaukike
     rātriḥ svapnāya bhūtānāṃ ceṣṭāyai karmaṇām ahar
pitrye rātryahanī māsaḥ pravibhāgas tayoḥ punaḥ
     kṛṣṇo 'haḥ karma ceṣṭāyāṃ śuklaḥ svapnāya śarvarī
daive rātryahanī varṣaṃ pravibhāgas tayoḥ punaḥ
     ahas tatrodag ayanaṃ rātriḥ syād dakṣiṇāyanam
ye te rātryahanī pūrve kīrtite daivalaukike
     tayoḥ saṃkhyāya varṣāgraṃ brāhme vakṣyāmy ahaḥ kṣape
teṣāṃ saṃvatsarāgrāṇi pravakṣyāmy anupūrvaśaḥ
     kṛte tretāyuge caiva dvāpare ca kalau tathā
catvāry āhuḥ sahasrāṇi varṣāṇāṃ tat kṛtaṃ yugam
     tasya tāvac chatī saṃdhyā saṃdhyāṃśaś ca tathāvidhaḥ
itareṣu sasaṃdhyeṣu sasaṃdhyāṃśeṣu ca triṣu
     ekāpāyena saṃyānti sahasrāṇi śatāni ca
etāni śāśvatāṁl lokān dhārayanti sanātanān
     etad brahmavidāṃ tāta viditaṃ brahma śāśvatam
caturpāt sakalo dharmaḥ satyaṃ caiva kṛte yuge
     nādharmeṇāgamaḥ kaś cit paras tasya pravartate
itareṣv āgamād dharmaḥ padaśas tv avaropyate
     caurikānṛta māyābhir adharmaś copacīyate
arogāḥ sarvasiddhārthāś caturvarṣa śatāyuṣaḥ
     kṛte tretādiṣv eteṣāṃ pādaśo hrasate vayaḥ
vedavādāś cānuyugaṃ hrasantīti ca naḥ śrutam
     āyūṃsi cāśiṣaś caiva vedasyaiva ca yat phalam
anye kṛtayuge dharmās tretāyāṃ dvāpare 'pare
     anye kaliyuge dharmā yathāśakti kṛtā iva
tapaḥ paraṃ kṛtayuge tretāyāṃ jñānam uttamam
     dvāpare yajñam evāhur dānam eva kalau yuge
etāṃ dvādaśa sāhasrīṃ yugākhyāṃ kavayo viduḥ
     sahasraṃ parivṛttaṃ tad brāhmaṃ divasam ucyate
rātris tāvat tithī brāhmī tad ādau viśvam īśvaraḥ
     pralaye 'dhyātmam āviśya suptvā so 'nte vibudhyate
sahasrayugaparyantam ahar yad brahmaṇo viduḥ
     rātriṃ yugasahasrāntāṃ te 'horātravido janāḥ
pratibuddho vikurute brahmākṣayyaṃ kṣapākṣaye
     sṛjate ca mahad bhūtaṃ tasmād vyaktātmakaṃ manaḥ
brahmatejomayaṃ śukraṃ yasya sarvam idaṃ jagat
     ekasya bhūtaṃ bhūtasya dvayaṃ sthāvarajaṅgamam
ahar mukhe vibuddhaḥ san sṛjate vidyayā jagat
     agra eva mahābhūtam āśu vyaktātmakaṃ manaḥ
abhibhūyeha cārciṣmad vyasṛjat sapta mānasān
     dūragaṃ bahudhāgāmi prārthanā saṃśayātmakam
manaḥ sṛṣṭiṃ vikurute codyamānaṃ sisṛkṣayā
     ākāśaṃ jāyate tasmāt tasya śabdo guṇo mataḥ
ākāśāt tu vikurvāṇāt sarvagandhavahaḥ śuciḥ
     balavāñ jāyate vāyus tasya sparśo guṇo mataḥ
vāyor api vikurvāṇāj jyotir bhūtaṃ tamonudam
     rociṣṇu jāyate tatra tad rūpaguṇam ucyate
jyotiṣo 'pi vikurvāṇād bhavanty āpo rasātmikāḥ
     adbhyo gandhaguṇā bhūmiḥ pūrvaiṣā sṛṣṭir ucyate
guṇāḥ pūrvasya pūrvasya prāpnuvanty uttarottaram
     teṣāṃ yāvat tithaṃ yad yat tat tat tāvad guṇaṃ smṛtam
upalabhyāpsu ced gandhaṃ ke cid brūyur anaipuṇāt
     pṛthivyām eva taṃ vidyād āpo vāyuṃ ca saṃśritam
ete tu sapta puruṣā nānā viryāḥ pṛthak pṛthak
     nāśaknuvan prajāḥ sraṣṭum asamāgamya sarvataḥ
te sametya mahātmānam anyonyam abhisaṃśritāḥ
     śarīrāśrayaṇaṃ prāptās tataḥ puruṣa ucyate
śrayaṇāc charīraṃ bhavati mūrtimat sodaśātmakam
     tad āviśanti bhūtāni mahānti saha karmaṇā
sarvabhūtāni cādāya tapasaś caraṇāya ca
     ādikartā mahābhūtaṃ tam evāhuḥ prajāpatim
sa vai sṛjati bhūtāni sa eva puruṣaḥ paraḥ
     ajo janayate brahmā devarṣipitṛmānavān
lokān nadīḥ samudrāṃś ca diśaḥ śailān vanaspatīn
     narakiṃnara rakṣāṃsi vayaḥ paśumṛgoragān
     avyayaṃ ca vyayaṃ caiva dvayaṃ sthāvarajaṅgamam
teṣāṃ ye yāni karmāṇi prāk sṛṣṭyāṃ pratipedire
     tāny eva pratipadyante sṛjyamānāḥ punaḥ punaḥ
hiṃsrāhiṃsre mṛdu krūre dharmādharme ṛtānṛte
     ato yan manyate dhātā tasmāt tat tasya rocate
mahābhūteṣu nānātvam indriyārtheṣu mūrtiṣu
     viniyogaṃ ca bhūtānāṃ dhātaiva vidadhāty uta
ke cit puruṣakāraṃ tu prāhuḥ karmavido janāḥ
     daivam ity apare viprāḥ svabhāvaṃ bhūtacintakāḥ
pauruṣaṃ karma daivaṃ ca phalavṛtti svabhāvataḥ
     traya ete 'pṛthag būtā navivekaṃ tu ke cana
evam etac ca naivaṃ ca yad bhūtaṃ sṛjate jagat
     karmasthā viṣamaṃ brūyuḥ sattvasthāḥ samadarśinaḥ
tapo niḥśreyasaṃ jantos tasya mūlaṃ damaḥ śamaḥ
     tena sarvān avāpnoti yān kāmān manasecchati
tapasā tad avāpnoti yad bhūtaṃ sṛjate jagat
     sa tad bhūtaś ca sarveṣāṃ bhūtānāṃ bhavati prabhuḥ
ṛṣayas tapasā vedān adhyaiṣanta divāniśam
     anādi nidhanā nityā vāg utsṛṣṭā svayambhuvā
ṛṣīṇāṃ nāmadheyāni yāś ca vedeṣu sṛṣṭayaḥ
     śarvary anteṣu jātānāṃ tāny evaibhyo dadāti saḥ
nāma bhedas tapaḥ karma yajñākhyā lokasiddhayaḥ
     ātmasiddhis tu vedeṣu procyate daśabhiḥ kramaiḥ
yad uktaṃ vedavādeṣu gahanaṃ veda dṛṣṭibhiḥ
     tad anteṣu yathā yuktaṃ kramayogena lakṣyate
karmajo 'yaṃ pṛthagbhāvo dvandvayukto viyoginaḥ
     ātmasiddhis tu vijñātā jahāti prāyaśo balam
dve brahmaṇī veditavye śabdabrahma paraṃ ca yat
     śabdabrahmaṇi niṣṇātaḥ paraṃ brahmādhigacchati
ārambha yajñāḥ kṣatrasya havir yajñā viśas tathā
     paricārayajñāḥ śūdrās tu tapoyajñā dvijātayaḥ
tretāyuge vidhis tv eṣāṃ yajñānāṃ na kṛte yuge
     dvāpare viplavaṃ yānti yajñāḥ kaliyuge tathā
apṛthag dharmiṇo martyā ṛk sāmāni yajūṃsi ca
     kāmyāṃ puṣṭiṃ pṛthag dṛṣṭvā tapobhis tapa eva ca
tretāyāṃ tu samastās te prādurāsan mahābalāḥ
     saṃyantāraḥ sthāvarāṇāṃ jaṅgamānāṃ ca sarvaśaḥ
tretāyāṃ saṃhatā hy ete yajñā varṇās tathaiva ca
     saṃrodhād āyuṣas tv ete vyasyante dvāpare yuge
dṛśyante nāpi dṛśyante vedāḥ kaliyuge 'khilāḥ
     utsīdante sayajñāś ca kevalā dharmasetavaḥ
kṛte yuge yas tu dharmo brāhmaṇeṣu pradṛśyate
     ātmavatsu tapovatsu śrutavatsu pratiṣṭhitaḥ
adharmavratasaṃyogaṃ yathā dharmaṃ yuge yuge
     vikriyante svadharmasthā vedavādā yathā yugam
yathā viśvāni bhūtāni vṛṣṭyā bhūyāṃsi prāvṛṣi
     sṛjyante jaṅgamasthāni tathā dharmā yuge yuge
yathartuṣv ṛtuliṅgāni nānārūpāṇi paryaye
     dṛśyante tāni tāny eva tathā brahmāha rātriṣu
vihitaṃ kālanānātvam anādi nidhanaṃ tathā
     kīrtitaṃ yat purastāt te tat sūte cātti ca prajāḥ
dadhāti prabhave sthānaṃ bhūtānāṃ saṃyamo yamaḥ
     svabhāvenaiva vartante dvandvayuktāni bhūriśaḥ
sargaḥ kālaḥ kriyā vedāḥ kartā kāryaṃ kriyāphalam
     proktaṃ te putra sarvaṃ vai yan māṃ tvaṃ paripṛcchasi
pratyāhāraṃ tu vakṣyāmi śarvary ādau gate 'hani
     yathedaṃ kurute 'dhyātmaṃ susūkṣmaṃ viśvam īśvaraḥ
divi sūryās tathā sapta dahanti śikhino 'rciṣā
     sarvam etat tadārcirbhiḥ pūrṇaṃ jājvalyate jagat
