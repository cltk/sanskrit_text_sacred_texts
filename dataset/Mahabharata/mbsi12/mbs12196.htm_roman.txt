[manu]
      yad indriyais tūpakṛtān purastāt; prāptān guṇān saṃsmarate cirāya
      teṣv indriyeṣūpahateṣu paścāt; sa buddhirūpaḥ paramaḥ svabhāvaḥ
yathendriyārthān yugapat samastān; nāvekṣate kṛtsnam atulyakālam
      yathābalaṃ saṃcarate sa vidvāṃs; tasmāt sa ekaḥ paramaḥ śarīrī
rajas tamaḥ sattvam atho tṛtīyaṃ; gacchaty asau jñānaguṇān virūpān
      tathendriyāṇy āviśate śarīrī; hutāśanaṃ vāyur ivendhanastham
na cakṣuṣā paśyati rūpam ātmano; na paśyati sparśam indriyendriyam
      na śrota liṅgaṃ śravaṇe nidarśanaṃ; tathāgataṃ paśyati tad vinaśyati
śrotrādīni na paśyanti svaṃ svam ātmānam ātmanā
      sarvajñaḥ sarvadarśī ca kṣetrajñas tāni paśyati
yathā himavataḥ pārśvaṃ pṛṣṭhaṃ candramaso yathā
      na dṛṣṭapūrvaṃ manujair na ca tan nāsti tāvatā
tadvad bhūteṣu bhūtātmā sūkṣmo jñānātmavān asau
      adṛṣṭapūrvaś cakṣurbhyāṃ na cāsau nāsti tāvatā
paśyann api yathā lakṣma jagat some na vindati
      evam asti na vety etan na ca tan na parāyanam
rūpavantam arūpatvād udayāstamaye budhāḥ
      dhiyā samanupaśyanti tadgatāḥ savitur gatim
tathā buddhipradīpena dūrasthaṃ suvipaścitaḥ
     pratyāsannaṃ ninīsanti jñeyaṃ jñānābhisaṃhitam
na hi khalv anupāyena kaś cid artho 'bhisidhyati
     sūtrajālair yathāmatsyān badhnanti jalajīvinaḥ
mṛgair mṛgāṇāṃ grahaṇaṃ pakṣiṇāṃ pakṣibhir yathā
     gajānāṃ ca jagair evaṃ jñeyaṃ jñānena gṛhyate
ahir eva hy aheḥ pādān paśyatīti nidarśanam
     tadvan mūrtiṣu mūrtiṣṭhaṃ jñeyaṃ jñānena paśyati
notsahante yathā vettum indriyair indriyāṇy api
     tathaiveha parā buddhiḥ paraṃ buddhyā na paśyati
yathā candro hy amāvāsyām aliṅgatvān na dṛśyate
     na ca nāśo 'sya bhavati tathā viddhi śarīriṇam
kṣīṇakośo hy amāvāsyaṃ candramā na prakāśate
     tadvan mūrti viyuktaḥ sañ śarīrī nopalabhyate
yathā kośāntaraṃ prāpya candrama bhrājate punaḥ
     tadval liṅgāntaraṃ prāpya śarīrī bhrājate punaḥ
janma vṛddhikṣayaś cāsya pratyakṣeṇopalabhyate
     sā tu candramaso vyaktir na tu tasya śarīriṇaḥ
utpattivṛddhivyayato yathā sa iti gṛhyate
     candra eva tv amāvāsyāṃ tathā bhavati mūrtimān
nābhisarpad vimuñcad vā śaśinaṃ dṛśyate tamaḥ
     visṛjaṃś copasarpaṃś ca tadvat paśya śarīriṇam
yathā candrārkasaṃyuktaṃ tamas tad upalabhyate
     tadvac charīra saṃyuktaḥ śarīrīty upalabhyate
yathā candrārkanirmuktaḥ sa rāhur nopalabhyate
     tadvac charīra nirmuktaḥ śarīrī nopalabhyate
yathā candro hy amāvāsyāṃ nakṣatair yujyate gataḥ
     tadvac charīra nirmuktaḥ phalair yujyati karmaṇaḥ
