[y]
      yayā buddhyā mahīpālo bhraṣṭa śrīr vicaren mahīm
      kāladaṇḍa viniṣpiṣṭas tan me brūhi pitāmaha
[bhī]
      atrāpy udāharantīmam itihāsaṃ purātanam
      vāsavasya ca saṃvādaṃ baler vairocanasya ca
pitāmaham upāgatya pranipatya kṛtāñjaliḥ
      sarvān evāsurāñ jitvā baliṃ papraccha vāsavaḥ
yasya sma dadato vittaṃ na kadā cana hīyate
      taṃ baliṃ nādhigacchāmi brahmann ācakṣva me balim
sa eva hy astam ayate sa sma vidyotate diśaḥ
      sa varṣati sma varṣāṇi yathākālam atandritaḥ
      taṃ baliṃ nādhigacchāmi brahmann ācakṣva me balim
sa vāyur varuṇaś caiva sa raviḥ sa ca candramāḥ
      so 'gnis tapati bhūtāni pṛthivī ca bhavaty uta
      taṃ baliṃ nādhigacchāmi brahmann ācakṣva me balim
[brahmā]
      naitat te sādhu maghavan yad etad anupṛcchasi
      pṛṣṭas tu nānṛtaṃ brūyāt tasmād vakṣyāmi te balim
uṣṭreṣu yadi vā goṣu khareṣv aśveṣu vā punaḥ
      variṣṭho bhavitā jantuḥ śūnyāgāre śacīpate
[ṣakra]
      yadi sma balinā brahmañ śūnyāgāre sameyivān
      hanyām enaṃ na vā hanyāṃ tad brahmann anuśādhi mām
[brahmā]
     mā sma śakra baliṃ hiṃsīr na balir vadham arhati
     nyāyāṃs tu śakra prastavyas tvayā vāsava kāmyayā
[bhī]
     evam ukto bhagavatā mahendraḥ pṛthivīṃ tadā
     cacārairāvata skandham adhiruhya śriyā vṛtaḥ
tato dadarśa sabaliṃ kharaveṣeṇa saṃvṛtam
     yathā khyātaṃ bhagavatā śūnyāgāra kṛtālayam
[ṣakra]
     kharayonim anuprāptas tuṣabhakṣo 'si dānava
     iyaṃ te yonir adhamā śoṣasy āho na śocasi
adṛṣṭaṃ bata paśyāmi dviṣatāṃ vaśam āgatam
     śriyā vihīnaṃ mitraiś ca bhraṣṭa vīryaparākramam
yad yad yānasahasreṇa jñātibhiḥ parivāritaḥ
     lokān pratāpayan sarvān yāsy asmān avitarkayan
tvan mukhāś caiva daiteyā vyatiṣṭhaṃs tava śāsane
     akṛṣṭapacyā pṛthivī tavaiśvarye babhūva ha
     idaṃ ca te 'dya vyasanaṃ śocasy āho na śocasi
yadātiṣṭhaḥ samudrasya pūrvakūle vilelihan
     jñātibhyo vibhajan vittaṃ tadāsīt te manaḥ katham
yat te sahasrasamitā nanṛtur deva yoṣitaḥ
     bahūni varṣapūgāni vihāre dīpyataḥ śriyā
sarvāḥ puṣkara mālinyaḥ sarvāḥ kāñcanasaprabhāḥ
     katham adya tadā caiva manas te dānaveśvara
chattraṃ tavāsīt sumahat sauvarṇaṃ mani bhūṣitam
     nanṛtur yatra gandharvāḥ saḥ sahasrāṇi saptadhā
yūpas tavāsīt sumahāñ jayataḥ sarvakāñcanaḥ
     yatrādadaḥ sahasrāṇām ayutāni gavāṃ daśa
yadā tu pṛthivīṃ sarvāṃ yajamāno 'nuparyayāḥ
     śamyākṣepeṇa vidhinā tadāsīt kiṃ nu te hṛdi
na te paśyāmi bhṛṅgāraṃ na chattraṃ vyajanaṃ na ca
     brahmadattāṃ ca te mālāṃ na paśyāmy asurādhipa
[bali]
     na tvaṃ paśyasi bhṛṅgāraṃ na chattraṃ vyajanaṃ na ca
     brahmadattāṃ ca me mālāṃ na tvaṃ drakṣyasi vāsava
guhāyāṃ nihitāni tvaṃ mama ratnāni pṛcchasi
     yadā me bhavitā kālas tadā tvaṃ tāni drakṣyasi
na tv etad anurūpaṃ te yaśaso vā kulasya vā
     samṛddhārtho 'samṛddhārthaṃ yan māṃ katthitum icchasi
na hi duḥkheṣu śocanti na prahṛṣyanti carddhiṣu
     kṛtaprajñā jñānatṛptāḥ kṣāntāḥ santo manīsinaḥ
tvaṃ tuprākṛtayā buddhyā purandara vikatthase
     yadāham iva bhāvī tvaṃ tadā naivaṃ vadiṣyasi
