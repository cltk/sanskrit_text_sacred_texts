[mārk]
      atha kanyāpradāne sa tam evārthaṃ vicintayan
      samāninye ca tat sarvaṃ bhāṇḍaṃ vaivāhikaṃ nṛpaḥ
tato vṛddhān dvijān sarvān ṛtvijaḥ sapurohitān
      samāhūya tithau puṇye prayayau saha kanyayā
medhyāraṇyaṃ sa gatvā ca dyumatsenāśramaṃ nṛpaḥ
      padbhyām eva dvijaiḥ sārdhaṃ rājarṣiṃ tam upāgamat
tatrāpaśyan mahābhāgaṃ śālavṛkṣam upāśritam
      kauśyāṃ bṛsyāṃ samāsīnaṃ cakṣur hīnaṃ nṛpaṃ tadā
sa rājā tasya rājarṣeḥ kṛtvā pūjāṃ yathārhataḥ
      vācā suniyato bhūtvā cakārātma nivedanam
tasyārghyam āsanaṃ caiva gāṃ cāvedya sa dharmavit
      kim āgamanam ity evaṃ rājā rājānam abravīt
tasya sarvam abhiprāyam itikartavyatāṃ ca tām
      satyavantaṃ samuddiśya sarvam eva nyavedayat
[aṣvapati]
      sāvitrī nāma rājarṣe kanyeyaṃ mama śobhanā
      tāṃ svadharmeṇa dharmajña snuṣārthe tvaṃ gṛhāṇa me
cyutāḥ sma rājyād vanavāsam āśritāś; carāma dharmaṃ niyatās tapasvinaḥ
      kathaṃ tv anarhā vanavāsam āśrame; sahiṣyate kleśam imaṃ sutā tava
[aṣvapati]
     sukhaṃ ca duḥkhaṃ ca bhavābhavātmakaṃ; yadā vijānāti sutāham eva ca
     na madvidhe yujyati vākyam īdṛśaṃ; viniścayenābhigato 'smi te nṛpa
āśāṃ nārhasi me hantuṃ sauhṛdād raṇayena ca
     abhitaś cāgataṃ premṇā pratyākhyātuṃ na mārhasi
anurūpo hi saṃyoge tvaṃ mamāhaṃ tavāpi ca
     snuṣāṃ pratīccha me kanyāṃ bhāryāṃ satyavataḥ sutām
[dyumatsena]
     pūrvam evābhilaṣitaḥ saṃbhandho me tvayā saha
     bhraṣṭarājyas tv aham iti tata etad vicāritam
abhiprāyas tv ayaṃ yo me pūrvam evābhikāṅkṣitaḥ
     sa nirvartatu me 'dyaiva kāṅkṣito hy asi me 'tithiḥ
[mārk]
     tataḥ sarvān samānīya dvijān āśramavāsinaḥ
     yathāvidhi samudvāhaṃ kārayām āsatur nṛpau
dattvā tv aśvapatiḥ kanyāṃ yathārhaṃ ca paricchadam
     yayau svam eva bhavanaṃ yuktaḥ paramayā mudā
satyavān api bhāryāṃ tāṃ labdhvā sarvaguṇānvitām
     mumude sā ca taṃ labdhvā bhartāraṃ manasepsitam
gate pitari sarvāṇi saṃnyasyābharaṇāni sā
     jagṛhe valkalāny eva vastraṃ kāṣāyam eva ca
paricārair guṇaiś caiva praśrayeṇa damena ca
     sarvakāmakriyābhiś ca sarveṣāṃ tuṣṭim āvahat
śvaśrūṃ śarīrasatkāraiḥ sarvair āchādanādibhiḥ
     śvaśuraṃ devakāryaiś ca vācaḥ saṃyamanena ca
tathaiva priyavādena naipuṇena śamena ca
     raho caivopacāreṇa bhartāraṃ paryatoṣayat
evaṃ tatrāśrame teṣāṃ tadā nivasatāṃ satām
     kālas tapasyatāṃ kaś cid aticakrām abhārata
sāvitryās tu śayānāyās tiṣṭhantyāś ca divāniśam
     nāradena yad uktaṃ tad vākyaṃ manasi vartate
