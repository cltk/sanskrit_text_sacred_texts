[y]
      pitāmahena vidhivad yajñā proktā mahātmanā
      guṇāś caiṣāṃ yathātattvaṃ pretya ceha ca sarvaśaḥ
na te śakyā daridreṇa yajñāḥ prāptuṃ pitāmaha
      bahūpakaraṇā yajñā nānāsaṃbhāravistarāḥ
pārthivai rājaputrair vā śakyāḥ prāptuṃ pitāmaha
      nārthanyūnair avaguṇair ekātmabhir asaṃhataiḥ
yo daridrair api vidhiḥ śakyaḥ prāptuṃ sadā bhavet
      tulyo yajñaphalair etais tan me brūhi pitāmaha
[bh]
      idam aṅgirasā proktam upavāsaphalātmakam
      vidhiṃ yajñaphalais tulyaṃ tan nibodha yudhiṣṭhira
yas tu kalyaṃ tathā sāyaṃ bhuñjāno nāntarā pibet
      ahiṃsā nirato nityaṃ juhvāno jātavedasam
ṣaḍbhir eva tu varṣaiḥ sa sidhyate nātra saṃśayaḥ
      taptakāñcanavarṇaṃ ca vimānaṃ labhate naraḥ
deva strīṇām adhīvāse nṛtyagītaninādite
      prājāpatye vaset padmaṃ varṣāṇām agnisaṃnibhe
trīṇi varṣāṇi yaḥ prāśet satataṃ tv ekabhojanam
      dharmapatnī rato nityam agniṣṭoma phalaṃ labhet
dvitīye divase yas tu prāśnīyād ekabhojanam
     sadā dvādaśa māsāṃs tu juhvāno jātavedasam
     yajñaṃ bahu suvarṇaṃ vā vāsava priyam āharet
satyavāg dānaśīlaś ca brahmaṇyaś cānasūyakaḥ
     kṣānto dānto jitakrodhaḥ sa gacchati parāṃ gatim
pāṇḍurābhrapratīkāśe vimāne haṃsalakṣaṇe
     dve samāpte tataḥ padme so 'psarobhir vaset saha
tṛtīye divase yas tu prāśnīyād ekabhojanam
     sadā dvādaśa māsāṃs tu juhvāno jātavedasam
atirātrasya yajñasya phalaṃ prāpnoty anuttamam
     mayūrahaṃsasaṃyuktaṃ vimānaṃ labhate naraḥ
saptarṣīṇāṃ sadā loke so 'psarobhir vaset saha
     nivartanaṃ ca tatrāsya trīṇi padmāni vai viduḥ
divase yaś caturhe tu prāśnīyād ekabhojanam
     sadā dvādaśa māsān vai juhvāno jātavedasam
vājapeyasya yajñasya phalaṃ prāpnoty anuttamam
     indra kanyābhirūḍhaṃ ca vimānaṃ labhate naraḥ
sagarasya ca paryante vāsavaṃ lokam āvaset
     devarājasya ca krīḍāṃ nityakālam avekṣate
divase pañcame yas tu prāśnīyād ekabhojanam
     sadā dvādaśa māsāṃs tu juhvāno jātavedasam
alubdhaḥ satyavādī ca brahmaṇyaś cāvihiṃsakaḥ
     anasūyur apāpastho dvādaśāha phalaṃ labhet
jāmbūnadamayaṃ divyaṃ vimānaṃ haṃsalakṣaṇam
     sūryamālā samābhāsam ārohet pāṇḍuraṃ gṛham
āvartanāni catvāri tathā padmāni dvādaśa
     śarāgniparimāṇaṃ ca tatrāsau vasate sukham
divase yas tu ṣaṣṭhe vai muniḥ prāśeta bhojanam
     sadā dvādaśa māsān vai juhvāno jātavedasam
sadā triṣavaṇa snāyī brahma cāry anasūyakaḥ
     gavāmayasya yajñasya phalaṃ prāpnoty anuttamam
agnijvālā samābhāsaṃ haṃsabarhiṇa sevitam
     śātakumbhamayaṃ yuktaṃ sādhayed yānam uttamam
tathaivāpsarasām aṅke prasuptaḥ pratibudhyate
     nūpurāṇāṃ ninādena mekhalānāṃ ca nisvanaiḥ
koṭīsahasraṃ varṣāṇāṃ trīṇi koṭiśatāni ca
     padmāny aṣṭādaśa tathā patāke dve tathaiva ca
ayutāni ca pañcāśad ṛkṣacarma śatasya ca
     lomnāṃ pramāṇena samaṃ brahmaloke mahīyate
divase saptame yas tu prāśnīyād ekabhojanam
     sadā dvādaśa māsān vai juhvāno jātavedasam
sarasvatīṃ gopayāno brahmacaryaṃ samācaran
     sumanovarṇakaṃ caiva madhu māṃsaṃ ca varjayet
puruṣo marutāṃ lokam indralokaṃ ca gacchati
     tatra tatra ca siddhārtho devakanyābhir uhyate
phalaṃ bahu suvarṇasya yajñasya labhate naraḥ
     saṃkhyām atiguṇāṃ cāpi teṣu lokeṣu modate
yas tu saṃvatsaraṃ kṣānto bhuṅkte 'hany aṣṭame naraḥ
     devakāryaparo nityaṃ juhvāno jātavedasam
pauṇḍarīkasya yajñasya phalaṃ prāpnoty anuttamam
     padmavarṇanibhaṃ caiva vimānam adhirohati
kṛṣṇāḥ kanakagauryaś ca nāryaḥ śyāmās tathāparāḥ
     vayo rūpavilāsinyo labhate nātra saṃśayaḥ
yas tu saṃvatsaraṃ bhuṅkte navame navame 'hani
     sadā dvādaśa māsān vai juhvāno jātavedasam
aśvamedhasya yajñasya phalaṃ prāpnoti mānavaḥ
     puṇḍarīkaprakāśaṃ ca vimānaṃ labhate naraḥ
dīptasūryāgnitejobhir divyamālābhir eva ca
     nīyate rudra kanyābhiḥ so 'ntarikṣaṃ sanātanam
aṣṭādaśasahasrāṇi varṣāṇāṃ kalpam eva ca
     koṭīśatasahasraṃ ca teṣu lokeṣu modate
yas tu saṃvatsaraṃ bhuṅkte daśāhe vai gate gate
     sadā dvādaśa māsān vai juhvāno jātavedasam
brahma kanyā niveśe ca sarvabhūtamanohare
     aśvamedha sahasrasya phalaṃ prāpnoty anuttamam
rūpavatyaś ca taṃ kanyā ramayanti sadā naram
     nīlotpalanibhair varṇai raktotpalanibhais tathā
vimānaṃ maṇḍalāvartam āvarta gahanāvṛtam
     sāgarormi pratīkāśaṃ sādhayed yānam uttamam
vicitramaṇimālābhir nāditaṃ śaṅkhapuṣkaraiḥ
     sphāṭikair vajrasāraiś ca stambhaiḥ sukṛtavedikam
     ārohati mahad yānaṃ haṃsasārasavāhanam
ekādaśe tu divase yaḥ prāpte prāśate haviḥ
     sadā dvādaśa māsān vai juhvāno jātavedasam
parastriyo nābhilaṣed vācātha manasāpi vā
     anṛtaṃ ca na bhāṣeta mātāpitroḥ kṛte 'pi vā
abhigacchen mahādevaṃ vimānasthaṃ mahābalam
     svayambhuvaṃ ca paśyeta vimānaṃ samupasthitam
kumāryaḥ kāñcanābhāsā rūpavatyo nayanti tam
     rudrāṇāṃ tam adhīvāsaṃ divi divyaṃ manoharam
varṣāṇy aparimeyāni yugāntam api cāvaset
     koṭīśatasahasraṃ ca daśakoṭiśatāni ca
rudraṃ nityaṃ praṇamate devadānava saṃmatam
     sa tasmai darśanaṃ prāpto divase divase bhavet
divase dvādaśe yas tu prāpte vai prāśate haviḥ
     sadā dvādaśa māsān vai sarvamedha phalaṃ labhet
ādityair dvādaśais tasya vimānaṃ saṃvidhīyate
     maṇimuktā pravālaiś ca mahārhair upaśobhitam
haṃsamālā parikṣiptaṃ nāgavīthī samākulam
     mayūraiś cakravākaiś ca kūjadbhir upaśobhitam
aṭṭair mahadbhiḥ saṃyuktaṃ brahmaloke pratiṣṭhitam
     nityam āvasate rājan naranārī samāvṛtam
     ṛṣir evaṃ mahābhāgas tv aṅgirāḥ prāha dharmavit
trayodaśe tu divase yaḥ prāpte prāśate haviḥ
     sadā dvādaśa māsān vai deva satra phalaṃ labhet
raktapadmodayaṃ nāma vimānaṃ sādhayen naraḥ
     jātarūpaprayuktaṃ ca raktasaṃcaya bhūṣitam
devakanyābhir ākīrṇaṃ divyābharaṇabhūṣitam
     puṇyagandhodayaṃ divyaṃ vāyavyair upaśobhitam
tatra śaṅkupatākaṃ ca yugāntaṃ kalpam eva ca
     ayutāyutaṃ tathā padmaṃ samudraṃ ca tathā vaset
gītagandharvaghoṣaiś ca bherī paṇavanisvanaiḥ
     sadā pramuditas tābhir devakanyābhir īḍyate
caturdaśe tu divase yaḥ pūrṇe prāśate haviḥ
     sadā dvādaśa māsān vai mahāmedha phalaṃ labhet
anirdeśya vayo rūpā devakanyāḥ svalaṃkṛtāḥ
     mṛṣṭataptāṅgada dharā vimānair anuyānti tam
kalahaṃsavinirghoṣair nūpurāṇāṃ ca nisvanaiḥ
     kāñcīnāṃ ca samutkarṣais tatra tatra vibodhyate
devakanyā nivāse ca tasmin vasati mānavaḥ
     jāhnavī vālukākīrṇe pūrṇaṃ saṃvatsaraṃ nara
yas tu pakṣe gate bhuṅkte ekabhaktaṃ jitendriyaḥ
     sadā dādaśa māsāṃs tu juhvāno jātavedasam
     rājasūya sahasrasya phalaṃ prāpnoty anuttamam
yānam ārohate nityaṃ haṃsabarhiṇa sevitam
     maṇimaṇḍalakaiś citrajātarūpasamāvṛtam
divyābharaṇaśobhābhir varastrībhir alaṃkṛtam
     ekastambhaṃ caturdvāraṃ sapta bhaumaṃ sumaṅgalam
     vaijayantī sahasraiś ca śobhitaṃ gītanisvanaiḥ
divyaṃ divyaguṇopetaṃ vimānam adhirohati
     maṇimuktā pravālaiś ca bhūṣitaṃ vaidyuta prabham
     vased yugasahasraṃ ca khaḍgakuñjaravāhanaḥ
ṣoḍaśe divase yas tu saṃprāpte prāśate haviḥ
     sadā dvādaśa māsān vai somayajñaphalaṃ labhet
somakanyā nivāseṣu so 'dhyāvasati nityadā
     saumya gandhānuliptaś ca kāmacāragatir bhavet
sudarśanābhir nārībhir madhurābhis tathaiva ca
     arcyate vai vimānasthaḥ kāmabhogaiś ca sevyate
phalaṃ padmaśataprakhyaṃ mahākalpaṃ daśādhikam
     āvartanāni catvāri sāgare yāty asau naraḥ
divase sapta daśame yaḥ prāpte prāśate haviḥ
     sadā dvādaśa māsān vai juhvāno jātavedasam
sthānaṃ vāruṇam aindraṃ ca raudraṃ caivādhigacchati
     mārutauśanase caiva brahmalokaṃ ca gacchati
tatra daivatakanyābhir āsanenopacaryate
     bhūr bhuvaṃ cāpi deva rṣiṃ viśvarūpam avekṣate
tatra devādhidevasya kumāryo ramayanti tam
     dvātriṃśad rūpadhāriṇyo madhurāḥ samalaṃkṛtāḥ
candrādityāv ubhau yāvad gagane carataḥ prabho
     tāvac caraty asau vīraḥ sudhāmṛtarasāśanaḥ
aṣṭādaśe tu divase prāśnīyād ekabhojanam
     sadā dvādaśa māsān vai sapta lokān sa paśyati
rathaiḥ sanandighoṣaiś ca pṛṣṭhataḥ so 'nugamyate
     devakanyādhirūḍhais tu bhrājamānaiḥ svalaṃkṛtaiḥ
vyāghrasiṃhaprayuktaṃ ca meghasvananināditam
     vimānam uttamaṃ divyaṃ susukhī hy adhirohati
tatra kalpasahasraṃ sa kāntābhiḥ saha modate
     sudhā rasaṃ ca bhuñjīta amṛtopamam uttamam
ekonaviṃśe divase yo bhuṅkte ekabhojanam
     sadā dvādaśa māsān vai sapta lokān sa paśyati
uttamaṃ labhate sthānam apsarogaṇasevitam
     gandharvair upagītaṃ ca vimānaṃ sūryavarcasam
tatrāmara varastrībhir modate vigatajvaraḥ
     divyāmbara dharaḥ śrīmān ayutānāṃ śataṃ samāḥ
pūrṇe 'tha divase viṃśe yo bhuṅkte hy ekabhojanam
     sadā dvādaśa māsāṃs tu satyavādī dhṛtavrataḥ
amāṃsāśī brahma cārī sarvabhūtahite rataḥ
     sa lokān vipulān divyān ādityānām upāśnute
gandharvair apsarobhiś ca divyamālyānulepanaiḥ
     vimānaiḥ kāñcanair divyaiḥ pṛṣṭhataś cānugamyate
ekaviṃśe tu divase yo bhuṅkte hy ekabhojanam
     sadā dvādaśa māsān vai juhvāno jātavedasam
lokam auśanasaṃ divyaṃ śakra lokaṃ ca gacchati
     aśvinor marutāṃ caiva sukheṣv abhirataḥ sadā
anabhijñaś ca duḥkhānāṃ vimānavaram āsthitaḥ
     sevyamāno varastrībhiḥ krīḍaty amaravat prabhuḥ
dvāviṃśe divase prāpte yo bhuṅkte hy ekabhojanam
     sadā dvādaśa māsān vai juhvāno jātavedasam
dhṛtimān ahiṃsā nirataḥ satyavāg anasūyakaḥ
     lokān vasūnām āpnoti divākarasamaprabhaḥ
kāmacārī sudhā hāro vimānavaram āsthitaḥ
     ramate devakanyābhir divyābharaṇabhūṣitaḥ
trayoviṃśe tu divase prāśed yas tv ekabhojanam
     sadā dvādaśa māsāṃs tu mitāhāro jitendriyaḥ
vāyor uśanasaś caiva rudra lokaṃ ca gacchati
     kāmacārī kāmagamaḥ pūjyamāno 'psarogaṇaiḥ
anekaguṇaparyantaṃ vimānavaram āsthitaḥ
     ramate devakanyābhir divyābharaṇabhūṣitaḥ
caturviṃśe tu divase yaḥ prāśed ekabhojanam
     sadā dvādaśa māsān vai juhvāno jātavedasam
ādityānām adhīvāse modamāno vasec ciram
     divyamālyāmbaradharo divyagandhānulepanaḥ
vimāne kāñcane divye haṃsayukte manorame
     ramate devakanyānāṃ sahasrair ayutais tathā
pañcaviṃśe tu divase yaḥ prāśed ekabhojanam
     sadā dvādaśa māsāṃs tu puṣkalaṃ yānam āruhet
siṃhavyāghra prayuktaiś ca meghasvananināditaiḥ
    rathaiḥ sa nandighoṣaiś ca pṛṣṭhataḥ so 'nugamyate
devakanyā samārūḍhai rājatair vimalaiḥ śubhaiḥ
    vimānam uttamaṃ divyam āsthāya sumanoharam
tatra kalpasahasraṃ vai vasate strī śatāvṛte
    sudhā rasaṃ copajīvann amṛtāv upamam uttamam
ṣaḍviṃśe divase yas tu prāśnīyād ekabhojanam
    sadā dvādaśa māsāṃs tu niyato niyatāśanaḥ
jitendriyo vītarāgo juhvāno jātavedasam
    sa prāpnoti mahābhāgaḥ pūmyamāno 'psarogaṇaiḥ
saptānāṃ marutāṃ lokān vasūnāṃ cāpi śo 'śnute
    vimāne sphāṭike divye sarvaratnair alaṃkṛte
gandharvair apsarobhiś ca pūjyamānaḥ pramodate
    dve yugānāṃ sahasre tu divye divyena tejasā
saptaviṃśe tu divase yaḥ prāśed ekabhojanam
    sadā dvādaśa māsāṃs tu juhvāno jātavedasam
phalaṃ prāpnoti vipulaṃ devaloke ca pūjyate
    amṛtāśī vasaṃs tatra sa vitṛptaḥ pramodate
devarṣicaritaṃ rājan rājarṣibhir adhiṣṭhitam
    adhyāvasati divyātmā vimānavaram āsthitaḥ
strībhir mano'bhirāmābhī ramamāṇo madotkaṭaḥ
    yugakaklpa sahasrāṇi trīṇy āvasati vai sukham
yo 'ṣṭāviṃśe tu divase prāśnīyād ekabhojanam
    sadā dvādaśa māsāṃs tu jitātmā vijitendriyaḥ
phalaṃ devarṣicaritaṃ vipulaṃ samupāśnute
    bhogavāṃs tejasā bhāti sahasrāṃśur ivāmalaḥ
sukumāryaś ca nāryas taṃ ramamāṇāḥ suvarcasaḥ
    pīnastanoru jaghanā divyābharaṇabhūṣitāḥ
ramayanti manaḥkāntā vimāne sūryasaṃnibhe
    sarvakāmagame divye kalpāyuta śataṃ samāḥ
ekonatriṃśe divase yaḥ prāśed ekabhojanam
    sadā dvādaśa māsān vai satyavrataparāyaṇaḥ
tasya lokāḥ śubhā divyā devarājarṣipūjitāḥ
    vimānaṃ candra śubhābhaṃ divyaṃ samadhigacchati
jātarūpamayaṃ yuktaṃ sarvaratnavibhūṣitam
    apsarogaṇasaṃpūrṇaṃ gandharvair abhināditam
tatra cainaṃ śubhā nāryo divyābharaṇabhūṣitāḥ
    mano'bhirāmā madhurā ramayanti madotkaṭāḥ
bhogavāṃs tejasā yukto vaiśvānarasamaprabhaḥ
    divyo divyena vapuṣā bhrājamāna ivāmaraḥ
vasūnāṃ marutāṃ caiva sādhyānām aśvinos tathā
    rudrāṇāṃ ca tathā lokān brahmalokaṃ ca gacchati
yas tu māse gate bhuṅkte ekabhaktaṃ śamātmakaḥ
    sadā dvādaśa māsān vai brahmalokam avāpnuyāt
sudhā rasakṛtāhāraḥ śrīmān sarvamanoharaḥ
    tejasā vapuṣā lakṣmyā bhrājate raśmivān iva
divyamālyāmbaradharo divyagandhānulepanaḥ
    sukheṣv abhirato yogī duḥkhānām avijānakaḥ
svayaṃprabhābhir nārībhir vimānastho mahīyate
    rudra devarṣikanyābhiḥ satataṃ cābhipūjyate
nānāvidha surūpābhir nānā rāgābhir eva ca
    nānā madhurabhāṣābhir nānā ratibhir eva ca
vimāne nagarākāre sūryavat sūryasaṃnibhe
    pṛṣṭhataḥ somasaṃkāśe udak caivābhra saṃnibhe
dakṣiṇāyāṃ tu raktābhe adhastān nila maṇḍale
    ūrdhvaṃ citrābhisaṃkāśe naiko vasati pūjitaḥ
yāvad varṣasahasraṃ tu jambūdvīpe pravarṣati
    tāvat saṃvatsarāḥ proktā brahmalokasya dhīmataḥ
vipruṣaś caiva yāvantyo nipatanti nabhastalāt
    varṣāsu varṣatas tāvan nivasaty amaraprabhaḥ
māsopavāsī varṣais tu daśabhir svargam uttamam
    maharṣitvam athāsādya sa śarīragatir bhavet
munir dānto jitakrodho jitaśiśnodaraḥ sadā
    juhvann agnīṃś ca niyataḥ saṃdhyopāsanasevitā
bahubhir niyamair evaṃ māsān aśnāti yo naraḥ
    abhrāvakāśa śīlaś ca tasya vāso nirucyate
divaṃ gatvā śarīreṇa svena rājan yathāmaraḥ
    svargaṃ puṇyaṃ yathākāmam upabhuṅkte yathāvidhi
eṣa te bharataśreṣṭha yajñānāṃ vidhir uttamaḥ
    vyākhyāto hy ānupūrvyeṇa upavāsaphalātmakaḥ
daridrair manujaiḥ pārtha prāpyaṃ yajñaphalaṃ yathā
    upavāsam imaṃ kṛtvā gacchec ca paramāṃ gatim
    devadvijātipūjāyāṃ rato bharatasattama
upavāsavidhis tv eṣa vistareṇa prakīrtitaḥ
    niyateṣv apramatteṣu śaucavatsu mahātmasu
dambhadroha nivṛtteṣu kṛtabuddhiṣu bhārata
    acaleṣv aprakampeṣu mā te bhūd atra saṃśayaḥ
