[s]
      senāniveśaṃ saṃprāpya kaitavyaḥ pāṇḍavasya ha
      samāgataḥ pāṇḍaveyair yudhiṣṭhiram abhāṣata
abhijño dūtavākyānāṃ yathoktaṃ bruvato mama
      duryodhana samādeśaṃ śrutvā na kroddhum arhasi
ulūka na bhayaṃ te 'sti brūhi tvaṃ vigatajvaraḥ
      yan mataṃ dhārtarāṣṭrasya lubdhasyādīrgha darśinaḥ
tato dyutimatāṃ madhye pāṇḍavānāṃ mahātmanām
      sṛñjayānāṃ ca sarveṣāṃ kṛṣṇasya ca yaśasvinaḥ
drupadasya saputrasya virāṭasya ca saṃnidhau
      bhūmipānāṃ ca sarveṣāṃ madhye vākyaṃ jagāda ha
idaṃ tvām abravīd rājā dhārtarāṣṭro mahāmanāḥ
      śṛṇvatāṃ kuruvīrāṇāṃ tan nibodha narādhipa
parājito 'si dyūtena kṛṣṇā cānāyitā sabhām
      śakyo 'marṣo manuṣyeṇa kartuṃ puruṣamāninā
dvādaśaiva tu varṣāṇi vane dhiṣṇyād vivāsitāḥ
      saṃvatsaraṃ virāṭasya dāsyam āsthāya coṣitāḥ
amarṣaṃ rājyaharaṇaṃ vanavāsaṃ ca pāṇḍava
      draupadyāś ca parikleśaṃ saṃsmaran puruṣo bhava
aśaktena ca yac chaptaṃ bhīmasenena pāṇḍava
     duḥśāsanasya rudhiraṃ pīyatāṃ yadi śakyate
lohābhihāro nirvṛttaḥ kurukṣetram akardamam
     samaḥ panthā bhṛtā yodhāḥ śvo yudhyasva sakeśavaḥ
asamāgamya bhīṣmeṇa saṃyuge kiṃ vikatthase
     ārurukṣur yathā mandaḥ parvataṃ gandhamādanam
droṇaṃ ca yudhyatāṃ śreṣṭhaṃ śacīpatisamaṃ yudhi
     ajitvā saṃyuge pārtha rājyaṃ katham ihecchasi
brāhme dhanuṣi cācāryaṃ vedayor antaraṃ dvayoḥ
     yudhi dhuryam avikṣobhyam anīka dharam acyutam
droṇaṃ mohād yudhā pārtha yaj jigīṣasi tan mṛṣā
     na hi śuśruma vātena merum unmathitaṃ girim
anilo vā vahen meruṃ dyaur vāpi nipaten mahīm
     yugaṃ vā parivarteta yady evaṃ syād yathāttha mām
ko hy ābhyāṃ jīvitākāṅkṣī prāpyāstram arimardanam
     gajo vājī naro vāpi punaḥ svasti gṛhān vrajet
katham ābhyām abhidhyātaḥ saṃsṛṣṭo dāruṇena vā
     raṇe jīvan mimucyeta padā bhūmim upaspṛśan
kiṃ darduraḥ kūpaśayo yathemāṃ; na budhyase rājacamūṃ sametām
     durādharṣāṃ deva camū prakāśāṃ; guptāṃ narendrais tridaśair iva dyām
prācyaiḥ pratīcyair atha dākṣiṇātyair; udīcyakāmbojaśakaiḥ khaśaiś ca
     śālvaiḥ samatsyaiḥ kurumadhyadeśair; mlecchaiḥ pulindair draviḍāndhra kāñcyaiḥ
nānājanaughaṃ yudhi saṃpravṛddhaṃ; gāṅgaṃ yathā vegam avāraṇīyam
     māṃ ca sthitaṃ nāgabalasya madhye; yuyutsase mandakim alpabuddhe
ity evam uktvā rājānaṃ dharmaputraṃ yudhiṣṭhiram
     abhyāvṛtya punar jiṣṇum ulūkaḥ pratyabhāṣata
akatthamāno yudhyasva katthase 'rjuna kiṃ bahu
     paryāyāt siddhir etasya naitat sidhyati katthanāt
yadīdaṃ katthanāt sidhyet karma loke dhanaṃjaya
     sarve bhaveyuḥ siddhārthā bahu kattheta durgataḥ
jānāmi te vāsudevaṃ sahāyaṃ; jānāmi te gāṇḍivaṃ tālamātram
     jānāmy etat tvādṛśo nāsti; yodhā rājyaṃ ca te jānamāno harāmi
na tu paryāya dharmeṇa siddhiṃ prāpnoti bhūyasīm
     manasaiva hi bhūtāni dhātā prakurute vaśe
trayodaśa samā bhuktaṃ rājyaṃ vilapatas tava
     bhūyaś caiva praśāsiṣye nihatya tvāṃ sabāndhavam
kva tadā gāṇḍivaṃ te 'bhūd yat tvaṃ dāsapaṇe jitaḥ
     kva tadā bhīmasenasya balam āsīc ca phalguna
sagadād bhīmasenāc ca pārthāc caiva sagāṇḍivāt
     na vai mokṣas tadā vo 'bhūd vinā kṛṣṇām aninditām
sā vo dāsyaṃ samāpannān mokṣayām āsa bhāminī
     amānuṣya samāyuktān dāsya karmaṇy avasthitān
avocaṃ yat ṣaṇḍhatilān ahaṃ vas tathyam eva tat
     dhṛtā hi veṇī pārthena virāṭanagare tadā
sūdakarmaṇi ca śrāntaṃ virāṭasya mahānase
     bhīmasenena kaunteya yac ca tan mama pauruṣam
evam eva sadā daṇḍaṃ kṣatriyāḥ kṣatriye dadhuḥ
     śreṇyāṃ kakṣyāṃ ca veṇyāṃ ca saṃyuge yaḥ palāyate
na bhayād vāsudevasya na cāpi tava phalguna
     rājyaṃ pratipradāsyāmi yudhyasva saha keśavaḥ
na māyā hīndra jālaṃ vā kuhakā vā vibhīṣaṇī
     āttaśastrasya me yuddhe vahanti pratigarjanāḥ
vāsudeva sahasraṃ vā phalgunānāṃ śatāni vā
     āsādya mām amogheṣuṃ draviṣyanti diśo daśa
saṃyugaṃ gaccha bhīṣmeṇa bhindhi tvaṃ śirasā girim
     prataremaṃ mahāgādhaṃ bāhubhyāṃ puruṣodadhim
śāradvata mahīmānaṃ viviṃśati jhaṣākulam
     bṛhadbalasamuccālaṃ saumadatti timiṃgilam
duḥśāsanaughaṃ śala śalya matsyaṃ; suṣeṇa citrāyudhanāganakram
     jayadrathādriṃ purumitra gādhaṃ; durmarṣaṇodaṃ śakuniprapātam
śastraugham akṣayyam atipravṛddhaṃ; yadāvagāhya śramanaṣṭacetāḥ
     bhaviṣyasi tvaṃ hatasarvabāndhavas; tadā manas te paritāpam eṣyati
tadā manas te tridivād ivāśucer; nivartatāṃ pārtha mahī praśāsanāt
     rājyaṃ praśāstuṃ hi sudurlabhaṃ tvayā; bubhūṣatā svarga ivātapasvinā
