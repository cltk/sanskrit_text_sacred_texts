atha tasyāprameyasya muner vacanam uttamam
 śrutvā puruṣaśārdūlaḥ pratyuvāca śubhāṃ giram
alpavīryā yadā yakṣāḥ śrūyante munipuṃgava
 kathaṃ nāgasahasrasya dhārayaty abalā balam
viśvāmitro 'bravīd vākyaṃ śṛṇu yena balottarā
 varadānakṛtaṃ vīryaṃ dhārayaty abalā balam
pūrvam āsīn mahāyakṣaḥ suketur nāma vīryavān
 anapatyaḥ śubhācāraḥ sa ca tepe mahat tapaḥ
pitāmahas tu suprītas tasya yakṣapates tadā
 kanyāratnaṃ dadau rāma tāṭakāṃ nāma nāmataḥ
dadau nāgasahasrasya balaṃ cāsyāḥ pitāmahaḥ
 na tv eva putraṃ yakṣāya dadau brahmā mahāyaśāḥ
tāṃ tu jātāṃ vivardhantīṃ rūpayauvanaśālinīm
 jambhaputrāya sundāya dadau bhāryāṃ yaśasvinīm
kasya cit tv atha kālalsya yakṣī putraṃ vyajāyata
 mārīcaṃ nāma durdharṣaṃ yaḥ śāpād rākṣaso 'bhavat
sunde tu nihate rāma agastyam ṛṣisattamam
 tāṭakā saha putreṇa pradharṣayitum icchati
rākṣasatvaṃ bhajasveti mārīcaṃ vyājahāra saḥ
 agastyaḥ paramakruddhas tāṭakām api śaptavān
puruṣādī mahāyakṣī virūpā vikṛtānanā
 idaṃ rūpam apahāya dāruṇaṃ rūpam astu te
saiṣā śāpakṛtāmarṣā tāṭakā krodhamūrchitā
 deśam utsādayaty enam agastyacaritaṃ śubham
enāṃ rāghava durvṛttāṃ yakṣīṃ paramadāruṇām
 gobrāhmaṇahitārthāya jahi duṣṭaparākramām
na hy enāṃ śāpasaṃsṛṣṭāṃ kaś cid utsahate pumān
 nihantuṃ triṣu lokeṣu tvām ṛte raghunandana
na hi te strīvadhakṛte ghṛṇā kāryā narottama
 cāturvarṇyahitārthāya kartavyaṃ rājasūnunā
rājyabhāraniyuktānām eṣa dharmaḥ sanātanaḥ
 adharmyāṃ jahi kākutsha dharmo hy asyā na vidyate
śrūyate hi purā śakro virocanasutāṃ nṛpa
 pṛthivīṃ hantum icchantīṃ mantharām abhyasūdayat
viṣṇunā ca purā rāma bhṛgupatnī dṛḍhavratā
 anindraṃ lokam icchantī kāvyamātā niṣūditā
etaiś cānyaiś ca bahubhī rājaputramahātmabhiḥ
 adharmaniratā nāryo hatāḥ puruṣasattamaiḥ
