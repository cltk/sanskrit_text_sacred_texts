vaco vijñāya hanumān sugrīvasya mahātmanaḥ
 parvatād ṛśyamūkāt tu pupluve yatra rāghavau
sa tatra gatvā hanumān balavān vānarottamaḥ
 upacakrāma tau vāgbhir mṛdvībhiḥ satyavikramaḥ
svakaṃ rūpaṃ parityajya bhikṣurūpeṇa vānaraḥ
 ābabhāṣe ca tau vīrau yathāvat praśaśaṃsa ca
rājarṣidevapratimau tāpasau saṃśitavratau
 deśaṃ katham imaṃ prāptau bhavantau varavarṇinau
trāsayantau mṛgagaṇān anyāṃś ca vanacāriṇaḥ
 pampātīraruhān vṛkṣān vīkṣamāṇau samantataḥ
imāṃ nadīṃ śubhajalāṃ śobhayantau tarasvinau
 dhairyavantau suvarṇābhau kau yuvāṃ cīravāsasau
siṃhaviprekṣitau vīrau siṃhātibalavikramau
 śakracāpanibhe cāpe pragṛhya vipulair bhujaiḥ
śrīmantau rūpasaṃpannau vṛṣabhaśreṣṭhavikramau
 hastihastopamabhujau dyutimantau nararṣabhau
prabhayā parvatendro 'yaṃ yuvayor avabhāsitaḥ
 rājyārhāv amaraprakhyau kathaṃ deśam ihāgatau
padmapatrekṣaṇau vīrau jaṭāmaṇḍaladhāriṇau
 anyonyasadṛśau vīrau devalokād ivāgatau
yadṛcchayeva saṃprāptau candrasūryau vasuṃdharām
 viśālavakṣasau vīrau mānuṣau devarūpiṇau
siṃhaskandhau mahāsattvau samadāv iva govṛṣau
 āyatāś ca suvṛttāś ca bāhavaḥ parighottamāḥ
 sarvabhūṣaṇabhūṣārhāḥ kim arthaṃ na vibhūṣitaḥ
ubhau yogyāv ahaṃ manye rakṣituṃ pṛthivīm imām
 sasāgaravanāṃ kṛtsnāṃ vindhyameruvibhūṣitām
ime ca dhanuṣī citre ślakṣṇe citrānulepane
 prakāśete yathendrasya vajre hemavibhūṣite
saṃpūrṇā niśitair bāṇair tūṇāś ca śubhadarśanāḥ
 jīvitāntakarair ghorair jvaladbhir iva pannagaiḥ
mahāpramāṇau vipulau taptahāṭakabhūṣitau
 khaḍgāv etau virājete nirmuktabhujagāv iva
evaṃ māṃ paribhāṣantaṃ kasmād vai nābhibhāṣathaḥ
sugrīvo nāma dharmātmā kaś cid vānarayūthapaḥ
 vīro vinikṛto bhrātrā jagad bhramati duḥkhitaḥ
prāpto 'haṃ preṣitas tena sugrīveṇa mahātmanā
 rājñā vānaramukhyānāṃ hanumān nāma vānaraḥ
yuvābhyāṃ saha dharmātmā sugrīvaḥ sakhyam icchati
 tasya māṃ sacivaṃ vittaṃ vānaraṃ pavanātmajam
bhikṣurūpapraticchannaṃ sugrīvapriyakāmyayā
 ṛśyamūkād iha prāptaṃ kāmagaṃ kāmarūpiṇam
evam uktvā tu hanumāṃs tau vīrau rāmalakṣmaṇau
 vākyajñau vākyakuśalaḥ punar novāca kiṃ cana
etac chrutvā vacas tasya rāmo lakṣmaṇam abravīt
 prahṛṣṭavadanaḥ śrīmān bhrātaraṃ pārśvataḥ sthitam
sacivo 'yaṃ kapīndrasya sugrīvasya mahātmanaḥ
 tam eva kāṅkṣamāṇasya mamāntikam upāgataḥ
tam abhyabhāṣa saumitre sugrīvasacivaṃ kapim
 vākyajñaṃ madhurair vākyaiḥ snehayuktam ariṃdamam
