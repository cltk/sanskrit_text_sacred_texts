[vaiṣampāyana]
      sa evam uktas tu munir nārado vadatāṃ varaḥ
      kathayām āsa tat sarvaṃ yathā śaptaḥ sasūtajaḥ
evam etan mahābāho yathā vadasi bhārata
      na karṇārjunayoḥ kiṃ cid aviṣahyaṃ bhaved raṇe
guhyam etat tu devānāṃ kathayiṣyāmi te nṛpa
      tan nibodha mahārāja yathāvṛttam idaṃ purā
kṣatraṃ svargaṃ kathaṃ gacchec chastra pūtam iti prabho
      saṃgharṣajananas tasmāt kanyā garbho vinirmitaḥ
sa bālas tejasā yuktaḥ sūtaputratvam āgataḥ
      cakārāṅgirasāṃ śreṣṭhe dhanurvedaṃ gurau tava
sabalaṃ bhīmasenasya phalgunasya ca lāghavam
      buddhiṃ ca tava rājendra yamayor vinayaṃ tathā
sakhyaṃ ca vāsudevena bālye gāṇḍivadhanvanaḥ
      prajānām anurāgaṃ ca cintayāno vyadahyata
sa sakhyam agamad bālye rājñā duryodhanena vai
      yuṣmābhir nityasaṃdviṣṭo daivāc cāpi svabhāvataḥ
vidyādhikam athālakṣya dhanurvede dhanaṃjayam
      droṇaṃ rahasy upāgamya karṇo vacanam abravīt
brahmāstaṃ vettum icchāmi sa rahasyanivartanam
     arjunena samo yuddhe bhaveyam iti me matiḥ
samaḥ putreṣu ca snehaḥ śiṣyeṣu ca tava dhruvam
     tvatprasādān na māṃ brūyur akṛtāstraṃ vicakṣaṇāḥ
droṇas tathoktaḥ karṇena sāpekṣaḥ phalgunaṃ prati
     daurātmyaṃ cāpi karṇasya viditvā tam uvāca ha
brahmāstaṃ brāhmaṇo vidyād yathāvac caritavrataḥ
     kṣatriyo vā tapasvī yo nānyo vidyāt kathaṃ cana
ity ukto 'ṅgirasāṃ śreṣṭham āmantrya pratipūjya ca
     jagāma sahasā rāmaṃ mahendraṃ parvataṃ prati
sa tu rāmam upāgamya śirasābhipraṇamya ca
     brāhmaṇo bhārgavo 'smīti gauraveṇābhyagacchata
rāmas taṃ pratijagrāha pṛṣṭvā gotrādi sarvaśaḥ
     uṣyatāṃ svāgataṃ ceti prītimāṃś cābhavad bhṛśam
tatra karṇasya vasato mahendre parvatottame
     gandharvai rākṣasair yakṣair devaiś cāsīt samāgamaḥ
sa tatreṣv astram akarod bhṛguśreṣṭhād yathāvidhi
     priyaś cābhavad atyarthaṃ devagandharvarakṣasām
sa kadā cit samudrānte vicarann āśramāntike
     ekaḥ khaḍgadhanuḥ pāṇiḥ paricakrāma sūta jaḥ
so 'gnihotraprasaktasya kasya cid brahmavādinaḥ
     jaghānājñānataḥ pārtha homadhenuṃ yadṛcchayā
tad ajñānakṛtaṃ matvā brāhmaṇāya nyavedayat
     karṇaḥ prasādayaṃś cainam idam ity abravīd vacaḥ
abuddhi pūrvaṃ bhagavan dhenur eṣā hatā tava
     mayā tatra prasādaṃ me kuruṣveti punaḥ punaḥ
taṃ sa vipro 'bravīt kruddho vācā nirbhartsayann iva
     durācāra vadhārhas tvaṃ phalaṃ prāpnuhi durmate
yena vispardhase nityaṃ yadarthaṃ ghaṭase 'niśam
     yudhyatas tena te pāpabhūmiś cakraṃ grasiṣyati
tataś cakre mahī graste mūrdhānaṃ te vicetasaḥ
     pātayiṣyati vikramya śatrur gaccha narādhama
yatheyaṃ gaur hatā mūḍha pramattena tvayā mama
     pramattasyaivam evānyaḥ śiras te pātayiṣyati
tataḥ prasādayām āsa punas taṃ dvijasattamam
     gobhir dhanaiś ca ratnaiś ca sa cainaṃ punar abravīt
nedaṃ mad vyāhṛtaṃ kuryāt sarvaloko 'pi vai mṛṣā
     gaccha vā tiṣṭha vā yad vā kāryaṃ te tat samācara
ity ukto brāhmaṇenātha karṇo dainyād adhomukhaḥ
     rāmam abhyāgamad bhītas tad eva manasā smaran
