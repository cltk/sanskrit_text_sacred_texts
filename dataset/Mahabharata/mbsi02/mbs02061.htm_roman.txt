[bhm]
      bhavanti deśe bandhakyaḥ kitavānāṃ yudhiṣṭhira
      na tābhir uta dīvyanti dayā caivāsti tāsv api
kāśyo yad balim āhārṣīd dravyaṃ yac cānyad uttamam
      tathānye pṛthivīpālā yāni ratnāny upāharan
vāhanāni dhanaṃ caiva kavacāny āyudhāni ca
      rājyam ātmā vayaṃ caiva kaitavena hṛtaṃ paraiḥ
na ca me tatra kopo 'bhūt sarvasyeśo hi no bhavān
      idaṃ tv atikṛtaṃ manye draupadī yatra paṇyate
eṣā hy anarhatī bālā pāṇḍavān prāpya kauravaiḥ
      tvatkṛte kliśyate kṣudrair nṛśaṃsair nikṛtipriyaiḥ
asyāḥ kṛte manyur ayaṃ tvayi rājan nipātyate
      bāhū te saṃpradhakṣyāmi sahadevāgnim ānaya
[ar]
      na purā bhīmasena tvam īdṛśīr vaditā giraḥ
      parais te nāśitaṃ nūnaṃ nṛśaṃsair dharmagauravam
na sakāmāḥ pare kāryā dharmam evācarottamam
      bhrātaraṃ dhārmikaṃ jyeṣṭhaṃ nātikramitum arhati
āhūto hi parai rājā kṣātra dharmam anusmaran
      dīvyate parakāmena tan naḥ kīrtikaraṃ mahat
[bhm]
     evam asmi kṛtaṃ vidyāṃ yady asyāhaṃ dhanaṃjaya
     dīpte 'gnau sahitau bāhū nirdayeyaṃ balād iva
[v]
     tathā tān duḥkhitān dṛṣṭvā pāṇḍavān dhṛtarāṣṭrajaḥ
     kliśyamānāṃ ca pāñcālīṃ vikarṇa idam abravīt
yājñasenyā yad uktaṃ tad vākyaṃ vibrūta pārthivāḥ
     avivekena vākyasya narakaḥ sadya eva naḥ
bhīṣmaś ca dhṛtarāṣṭraś ca kuruvṛddha tamāv ubhau
     sametya nāhatuḥ kiṃ cid viduraś ca mahāmatiḥ
bharadvājo 'pi sarveṣām ācāryaḥ kṛpa eva ca
     ata etāv api praśnaṃ nāhatur dvijasattamau
ye tv anye pṛthivīpālāḥ sametāḥ sarvatodiśaḥ
     kāmakrodhau samutsṛjya te bruvantu yathāmati
yad idaṃ draupadī vākyam uktavaty asakṛc chubhā
     vimṛśya kasya kaḥ pakṣaḥ pārthivā vadatottaram
evaṃ sa bahuśaḥ sarvān uktavāṃs tān sabhā sadaḥ
     na ca te pṛthivīpālās tam ūcuḥ sādhv asādhu vā
uktvā tathāsakṛt sarvān vikarṇaḥ pṛthivīpatīn
     pāṇiṃ pāṇau viniṣpiṣya niḥśvasann idam abravīt
vibrūta pṛthivīpālā vākyaṃ mā vā kathaṃ cana
     manye nyāyyaṃ yad atrāhaṃ tad dhi vakṣyāmi kauravāḥ
catvāry āhur naraśreṣṭhā vyasanāni mahīkṣitām
     mṛgayāṃ pānam akṣāṃś ca grāmye caivātisaktatām
eteṣu hi naraḥ sakto dharmam utsṛjya vartate
     tathāyuktena ca kṛtāṃ kriyāṃ loko na manyate
tad ayaṃ pāṇḍuputreṇa vyasane vartatā bhṛśam
     samāhūtena kitavair āsthito draupadī paṇaḥ
sādhāraṇī ca sarveṣāṃ pāṇḍavānām aninditā
     jitena pūrvaṃ cānena pāṇḍavena kṛtaḥ paṇaḥ
iyaṃ ca kīrtitā kṛṣṇā saubalena paṇārthinā
     etat sarvaṃ vicāryāhaṃ manye na vijitām imām
etac chrutvā mahān nādaḥ sabhyānām udatiṣṭhata
     vikarṇaṃ śaṃsamānānāṃ saubalaṃ ca vinindatām
tasminn uparate śabde rādheyaḥ krodhamūrchitaḥ
     pragṛhya ruciraṃ bāhum idaṃ vacanam abravīt
dṛśyante vai vikarṇe hi vaikṛtāni bahūny api
     tajjas tasya vināśāya yathāgnir araṇi prajaḥ
ete na kiṃ cid apy āhuś codyamānāpi kṛṣṇayā
     dharmeṇa vijitāṃ manye manyante drupadātmajām
tvaṃ tu kevalabālyena dhārtarāṣṭra vidīryase
     yad bravīṣi sabhāmadhye bālaḥ sthavira bhāṣitam
na ca dharmaṃ yathātattvaṃ vetsi duryodhanāvara
     yad bravīṣi jitāṃ kṛṣṇām ajiteti sumandadhīḥ
kathaṃ hy avijitāṃ kṛṣṇāṃ manyase dhṛtarāṣṭraja
     yadā sabhāyāṃ sarvasvaṃ nyastavān pāṇḍavāgrajaḥ
abhyantarā ca sarvasve draupadī bharatarṣabha
     evaṃ dharmajitāṃ kṛṣṇāṃ manyase na jitāṃ katham
kīrtitā draupadī vācā anujñātā ca pāṇḍavaiḥ
     bhavaty avijitā kena hetunaiṣā matā tava
manyase vā sabhām etām ānītām ekavāsasam
     adharmeṇeti tatrāpi śṛṇu me vākyam uttaram
eko bhartā striyā devair vihitaḥ kurunandana
     iyaṃ tv anekavaśagā bandhakīti viniścitā
asyāḥ sabhām ānayanaṃ na citram iti me matiḥ
     ekāmbara dharatvaṃ vāpy atha vāpi vivastratā
yac caiṣāṃ draviṇaṃ kiṃ cid yā caiṣā ye ca pāṇḍavāḥ
     saubaleneha tat sarvaṃ dharmeṇa vijitaṃ vasu
duḥśāsana subālo 'yaṃ vikarṇaḥ prājñavādikaḥ
     pāṇḍavānāṃ ca vāsāṃsi draupadyāś cāpy upāhara
tac chrutvā pāṇḍavāḥ sarve svāni vāsāṃsi bhārata
     avakīryottarīyāṇi sabhāyāṃ samupāviśat
tato duḥśāsano rājan draupadyā vasanaṃ balāt
     sabhāmadhye samākṣipya vyapakraṣṭuṃ pracakrame
ākṛṣyamāṇe vasane draupadyās tu viśāṃ pate
     tad rūpam aparaṃ vastraṃ prādurāsīd anekaśaḥ
tato halahalāśabdas tatrāsīd ghoranisvanaḥ
     tad adbhutatamaṃ loke vīkṣya sarvamahīkṣitām
śaśāpa tatra bhīmas tu rājamadhye mahāsvanaḥ
     krodhād visphuramāṇauṣṭho viniṣpiṣya kare karam
idaṃ me vākyam ādaddhvaṃ kṣatriyā lokavāsinaḥ
     noktapūrvaṃ narair anyair na cānyo yad vadiṣyati
yady etad evam uktvā tu na kuryāṃ pṛthivīśvarāḥ
     pitāmahānāṃ sarveṣāṃ nāhaṃ gatim avāpnuyām
asya pāpasya durjāter bhāratāpasadasya ca
     na pibeyaṃ balād vakṣo bhittvā ced rudhiraṃ yudhi
tasya te vacanaṃ śrutvā sarvalokapraharṣaṇam
     pracakrur bahulāṃ pūjāṃ kutsanto dhṛtarāṣṭrajam
yadā tu vāsasāṃ rāśiḥ sabhāmadhye samācitaḥ
     tato duḥśāsanaḥ śrānto vrīḍitaḥ samupāviśat
dhik śabdas tu tatas tatra samabhūl lomaharṣaṇaḥ
     sabhyānāṃ naradevānāṃ dṛṣṭvā kuntīsutāṃs tadā
na vibruvanti kauravyāḥ praśnam etam iti sma ha
     sajanaḥ krośati smātra dhṛtarāṣṭraṃ vigarhayan
tato bāhū samucchritya nivārya ca sabhā sadaḥ
     viduraḥ sarvadharmajña idaṃ vacanam abravīt
[vi]
     draupadī praśnam uktvaivaṃ roravīti hy anāthavat
     na ca vibrūta taṃ praśnaṃ sabhyā dharmo 'tra pīḍyate
sabhāṃ prapadyate hy ārtaḥ prajvalann iva havyavāṭ
     taṃ vai satyena dharmeṇa sabhyāḥ praśamayanty uta
dharmapraśnam atho brūyād ārtaḥ sabhyeṣu mānavaḥ
     vibrūyus tatra te praśnaṃ kāmakrodhavaśātigāḥ
vikarṇena yathā prajñam uktaḥ praśno narādhipāḥ
     bhavanto 'pi hi taṃ praśnaṃ vibruvantu yathāmati
yo hi praśnaṃ na vibrūyād dharmadarṣī sabhāṃ gataḥ
     anṛte yā phalāvāptis tasyāḥ so 'rdhaṃ samaśnute
yaḥ punar vitathaṃ brūyād dharmadarśī sabhāṃ gataḥ
     anṛtasya phalaṃ kṛtsnaṃ saṃprāpnotīti niścayaḥ
atrāpy udāharantīmam itihāsaṃ purātanam
     prahlādasya ca saṃvādaṃ muner āṅgirasasya ca
prahlādo nāma daityendras tasya putro virocanaḥ
     kanyā hetor āṅgirasaṃ sudhanvānam upādravat
ahaṃ jyāyān ahaṃ jyāyān iti kanyepsayā tadā
     tayor devanam atrāsīt prāṇayor iti naḥ śrutam
tayoḥ praśna vivādo 'bhūt prahlādaṃ tāv apṛcchatām
     jyāyān ka āvayor ekaḥ praśnaṃ prabrūhi mā mṛṣā
sa vai vivadanād bhītaḥ sudhanvānaṃ vyalokayat
     taṃ sudhanvābravīt kruddho brahmadaṇḍa iva jvalan
yadi vai vakṣyasi mṛṣā prahlādātha na vakṣyasi
     śatadhā te śiro vajrī vajreṇa prahariṣyati
sudhanvanā tathoktaḥ san vyathito 'śvattha parṇavat
     jagāma kaśyapaṃ daityaḥ paripraṣṭuṃ mahaujasam
[prah]
     tvaṃ vai dharmasya vijñātā daivasyehāsurasya ca
     brāhmaṇasya mahāprājña dharmakṛcchram idaṃ śṛṇu
yo vai praśnaṃ na vibrūyād vitathaṃ vāpi nirdiśet
     ke vai tasya pare lokās tan mamācakṣva pṛcchataḥ
[kaṣ]
     jānan na vibruvan praśnaṃ kāmāt krodhāt tathā bhayāt
     sahasraṃ vāruṇān pāśān ātmani pratimuñcati
tasya saṃvatsare pūrṇe pāśa ekaḥ pramucyate
     tasmāt satyaṃ tu vaktavyaṃ jānatā satyam añjasā
viddho dharmo hy adharmeṇa sabhāṃ yatra prapadyate
     na cāsya śalyaṃ kṛntanti viddhās tatra sabhā sadaḥ
ardhaṃ harati vai śreṣṭhaḥ pādo bhavati kartṛṣu
     pādaś caiva sabhāsatsu ye na nindanti ninditam
aneno bhavati śreṣṭho mucyante ca sabhā sadaḥ
     eno gacchati kartāraṃ nindārho yatra nindyate
vitathaṃ tu vadeyur ye dharmaṃ prahlāda pṛcchate
     iṣṭāpūrtaṃ ca te ghnanti sapta caiva parāvarān
hṛtasvasya hi yad duḥkhaṃ hataputrasya cāpi yat
     ṛṇinaṃ prati yac caiva rājñā grastasya cāpi yat
striyāḥ patyā vihīnāyāḥ sārthād bhraṣṭasya caiva yat
     adhyūḍhāyāś ca yad duḥkhaṃ sākṣibhir vihatasya ca
etāni vai samāny āhur duḥkhāni tridaśeśvarāḥ
     tāni sarvāṇi duḥkhāni prāpnoti vitathaṃ bruvan
samakṣa darśanāt sākṣyaṃ śravaṇāc ceti dhāraṇāt
     tasmāt satyaṃ bruvan sākṣī dharmārthābhyāṃ na hīyate
[vi]
     kaśyapasya vaco śrutvā prahlādaḥ putram abravīt
     śreyān sudhanvā tvatto vai mattaḥ śreyāṃs tathāṅgirāḥ
mātā sudhanvanaś cāpi śreyasī mātṛtas tava
     virocana sudhanvāyaṃ prāṇānām īśvaras tava
[sudhanvan]
     putrasnehaṃ parityajya yas tvaṃ dharme pratiṣṭhitaḥ
     anujānāmi te putraṃ jīvatv eṣa śataṃ samāḥ
[vi]
     evaṃ vai paramaṃ dharmaṃ śrutvā sarve sabhā sadaḥ
     yathā praśnaṃ tu kṛṣṇāyā manyadhvaṃ tatra kiṃ param
[v]
     vidurasya vaco śrutvā nocuḥ kiṃ cana pārthivāḥ
     karṇo duḥśāsanaṃ tv āha kṛṣṇāṃ dāsīṃ gṛhān naya
tāṃ vepamānāṃ savrīḍāṃ pralapantīṃ sma pāṇḍavān
     duḥśāsanaḥ sabhāmadhye vicakarṣa tapasvinīm
