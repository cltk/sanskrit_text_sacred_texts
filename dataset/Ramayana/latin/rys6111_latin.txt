anujñātaṃ tu rāmeṇa tad vimānam anuttamam
 utpapāta mahāmeghaḥ śvasanenoddhato yathā
pātayitvā tataś cakṣuḥ sarvato raghunandanaḥ
 abravīn maithilīṃ sītāṃ rāmaḥ śaśinibhānanām
kailāsaśikharākāre trikūṭaśikhare sthitām
 laṅkām īkṣasva vaidehi nirmitāṃ viśvakarmaṇā
etad āyodhanaṃ paśya māṃsaśoṇitakardamam
 harīṇāṃ rākṣasānāṃ ca sīte viśasanaṃ mahat
tavahetor viśālākṣi rāvaṇo nihato mayā
 kumbhakarṇo 'tra nihataḥ prahastaś ca niśācaraḥ
lakṣmaṇenendrajic cātra rāvaṇir nihato raṇe
 virūpākṣaś ca duṣprekṣyo mahāpārśvamahodarau
akampanaś ca nihato balino 'nye ca rākṣasāḥ
 triśirāś cātikāyaś ca devāntakanarāntakau
atra mandodarī nāma bhāryā taṃ paryadevayat
 sapatnīnāṃ sahasreṇa sāsreṇa parivāritā
etat tu dṛśyate tīrthaṃ samudrasya varānane
 yatra sāgaram uttīrya tāṃ rātrim uṣitā vayam
eṣa setur mayā baddhaḥ sāgare salilārṇave
 tavahetor viśālākṣi nalasetuḥ suduṣkaraḥ
paśya sāgaram akṣobhyaṃ vaidehi varuṇālayam
 apāram abhigarjantaṃ śaṅkhaśuktiniṣevitam
hiraṇyanābhaṃ śailendraṃ kāñcanaṃ paśya maithili
 viśramārthaṃ hanumato bhittvā sāgaram utthitam
atra rākṣasarājo 'yam ājagāma vibhīṣaṇaḥ
eṣā sā dṛśyate sīte kiṣkindhā citrakānanā
 sugrīvasya purī ramyā yatra vālī mayā hataḥ
dṛśyate 'sau mahān sīte savidyud iva toyadaḥ
 ṛśyamūko giriśreṣṭhaḥ kāñcanair dhātubhir vṛtaḥ
atrāhaṃ vānarendreṇa sugrīveṇa samāgataḥ
 samayaś ca kṛtaḥ sīte vadhārthaṃ vālino mayā
eṣā sā dṛśyate pampā nalinī citrakānanā
 tvayā vihīno yatrāhaṃ vilalāpa suduḥkhitaḥ
asyās tīre mayā dṛṣṭā śabarī dharmacāriṇī
 atra yojanabāhuś ca kabandho nihato mayā
dṛśyate 'sau janasthāne sīte śrīmān vanaspatiḥ
 yatra yuddhaṃ mahad vṛttaṃ tavahetor vilāsini
 rāvaṇasya nṛśaṃsasya jaṭāyoś ca mahātmanaḥ
kharaś ca nihataś saṃkhye dūṣaṇaś ca nipātitaḥ
 triśirāś ca mahāvīryo mayā bāṇair ajihmagaiḥ
parṇaśālā tathā citrā dṛśyate śubhadarśanā
 yatra tvaṃ rākṣasendreṇa rāvaṇena hṛtā balāt
eṣā godāvarī ramyā prasannasalilā śivā
 agastyasyāśramo hy eṣa dṛśyate paśya maithili
vaidehi dṛśyate cātra śarabhaṅgāśramo mahān
 upayātaḥ sahasrākṣo yatra śakraḥ puraṃdaraḥ
ete te tāpasāvāsā dṛśyante tanumadhyame
 atriḥ kulapatir yatra sūryavaiśvānaraprabhaḥ
 atra sīte tvayā dṛṣṭā tāpasī dharmacāriṇī
asmin deśe mahākāyo virādho nihato mayā
asau sutanuśailendraś citrakūṭaḥ prakāśate
 yatra māṃ kaikayīputraḥ prasādayitum āgataḥ
eṣā sā yamunā dūrād dṛśyate citrakānanā
 bharadvājāśramo yatra śrīmān eṣa prakāśate
eṣā tripathagā gaṅgā dṛśyate varavarṇini
 śṛṅgaverapuraṃ caitad guho yatra samāgataḥ
eṣā sā dṛśyate 'yodhyā rājadhānī pitur mama
 ayodhyāṃ kuru vaidehi praṇāmaṃ punar āgatā
tatas te vānarāḥ sarve rākṣasaś ca vibhīṣaṇaḥ
 utpatyotpatya dadṛśus tāṃ purīṃ śubhadarśanām
tatas tu tāṃ pāṇḍuraharmyamālinīṃ; viśālakakṣyāṃ gajavājisaṃkulām
 purīm ayodhyāṃ dadṛśuḥ plavaṃgamāḥ; purīṃ mahendrasya yathāmarāvatīm
