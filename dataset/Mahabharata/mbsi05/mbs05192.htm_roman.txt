bhīṣma uvāca
      tataḥ śikhaṇḍino mātā yathātattvaṃ narādhipa
      ācacakṣe mahābāho bhartre kanyāṃ śikhaṇḍinīm
aputrayā mayā rājan sapatnīnāṃ bhayād idam
      kanyā śikhaṇḍinī jātā puruṣo vai niveditaḥ
tvayā caiva naraśreṣṭha tan me prītyānumoditam
      putrakarma kṛtaṃ caiva kanyāyāḥ pārthivarṣabha
      bhāryā coḍhā tvayā rājan daśārṇādhipateḥ sutā
tvayā ca prāgabhihitaṃ devavākyārthadarśanāt
      kanyā bhūtvā pumān bhāvīty evaṃ caitad upekṣitam
etac chrutvā drupado yajñasenaḥ; sarvaṃ tattvam mantravidbhyo nivedya
      mantraṃ rājā mantrayām āsa rājan; yad yad yuktaṃ rakṣaṇe vai prajānām
saṃbandhakaṃ caiva samarthya tasmin; dāśārṇake vai nṛpatau narendra
      svayaṃ kṛtvā vipralambhaṃ yathāvan; mantraikāgro niścayaṃ vai jagāma
svabhāvaguptaṃ nagaram āpatkāle tu bhārata
      gopayām āsa rājendra sarvataḥ samalaṃkṛtam
ārtiṃ ca paramāṃ rājā jagāma saha bhāryayā
      daśārṇapatinā sārdhaṃ virodhe bharatarṣabha
kathaṃ saṃbandhinā sārdhaṃ na me syād vigraho mahān
      iti saṃcintya manasā daivatāny arcayat tadā
taṃ tu dṛṣṭvā tadā rājan devī deva paraṃ tathā
     arcāṃ prayuñjānam atho bhāryā vacanam abravīt
devānāṃ pratipattiś ca satyā sādhumatā sadā
     sā tu duḥkhārṇavaṃ prāpya naḥ syād arcayatāṃ bhṛśam
daivatāni ca sarvāṇi pūjyantāṃ bhūridakṣiṇaiḥ
     agnayaś cāpi hūyantāṃ dāśārṇapratisedhane
ayuddhena nivṛttiṃ ca manasā cintayābhibho
     devatānāṃ prasādena sarvam etad bhaviṣyati
mantribhir mantritaṃ sārdhaṃ tvayā yat pṛthulocana
     purasyāsyāvināśāya tac ca rājaṃs tathā kuru
daivaṃ hi mānuṣopetaṃ bhṛśaṃ sidhyati pārthiva
     parasparavirodhāt tu nānayoḥ siddhir asti vai
tasmād vidhāya nagare vidhānaṃ sacivaiḥ saha
     arcayasva yathākāmaṃ daivatāni viśāṃ pate
evaṃ saṃbhāṣamāṇau tau dṛṣṭvā śokaparāyaṇau
     śikhaṇḍinī tadā kanyā vrīḍiteva manasvinī
tataḥ sā cintayām āsa matkṛte duḥkhitāv ubhau
     imāv iti tataś cakre matiṃ prāṇavināśane
evaṃ sā niścayaṃ kṛtvā bhṛśaṃ śokaparāyaṇā
     jagāma bhavanaṃ tyaktvā gahanaṃ nirjanaṃ vanam
yakṣeṇarddhimatā rājan sthūṇākarṇena pālitam
     tadbhayād eva ca jano visarjayati tad vanam
tatra sthūṇasya bhavanaṃ sudhāmṛttikalepanam
     lājollāpikadhūmāḍhyam uccaprākāratoraṇam
tat praviśya śikhaṇḍī sā drupadasyātmajā nṛpa
     anaśnatī bahutithaṃ śarīram upaśoṣayat
darśayām āsa tāṃ yakṣaḥ sthūṇo madhvakṣasaṃyutaḥ
     kimartho 'yaṃ tavārambhaḥ kariṣye brūhi māciram
aśakyam iti sā yakṣaṃ punaḥ punar uvāca ha
     kariṣyāmīti caināṃ sa pratyuvācātha guhyakaḥ
dhaneśvarasyānucaro varado 'smi nṛpātmaje
     adeyam api dāsyāmi brūhi yat te vivakṣitam
tataḥ śikhaṇḍī tat sarvam akhilena nyavedayat
     tasmai yakṣapradhānāya sthūṇākarṇāya bhārata
āpanno me pitā yakṣa nacirād vinaśiṣyati
     abhiyāsyati saṃkruddho daśārṇādhipatir hi tam
mahābalo mahotsāhaḥ sa hemakavaco nṛpaḥ
     tasmād rakṣasva māṃ yakṣa pitaraṃ mātaraṃ ca me
pratijñāto hi bhavatā duḥkhapratinayo mama
     bhaveyaṃ puruṣo yakṣa tvatprasādād aninditaḥ
yāvad eva sa rājā vai nopayāti puraṃ mama
     tāvad eva mahāyakṣa prasādaṃ kuru guhyaka
