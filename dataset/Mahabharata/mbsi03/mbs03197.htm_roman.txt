[mārk]
      kaś cid dvijātipravaro vedādhyāyī tapodhanaḥ
      tapasvī dharmaśīlaś ca kauśiko nāma bhārata
sāṅgopaniṣadān vedān adhīte dvijasattamaḥ
      sa vṛkṣamūle kasmiṃś cid vedān uccārayan sthitaḥ
upariṣṭāc ca vṛkṣasya balākā saṃnyalīyata
      tayā purīṣam utsṛṣṭaṃ brāhmaṇasya tadopari
tām avekṣya tataḥ kruddhaḥ samapadhyāyata dvijaḥ
      bhṛṣaṃ krodhābhibhūtena balākā sā nirīkṣitā
apadhyātā ca vipreṇa nyapatad vasudhātale
      balākāṃ patitāṃ dṛṣṭvā gatasattvām acetanām
      kāruṇyād abhisaṃtaptaḥ paryaśocata tāṃ dvijaḥ
akāryaṃ kṛtavān asmi raga dveṣabalāt kṛtaḥ
      ity uktvā bahuśo vidvān grāmaṃ bhaikṣāya saṃśritaḥ
grāme śucīni pracaran kulāni bharatarṣabha
      praviṣṭas tat kulaṃ yatra pūrvaṃ caritavāṃs tu saḥ
dehīti yācamāno vai tiṣṭhety uktaḥ striyā tataḥ
      śaucaṃ tu yāvat kurute bhājanasya kuṭumbinī
etasminn antare rājan kṣudhā saṃpīḍito bhṛṣam
      bhartā praviṣṭaḥ sahasā tasyā bharatasattama
sā tu dṛṣṭvā patiṃ sādhvī brāhmaṇaṃ vyapahāya tam
     pādyam ācamanīyaṃ ca dadau bhartre tathāsanam
prahvā paryacarac cāpi bhartāram asitekṣaṇā
     āhāreṇātha bhakṣaiś ca vākyaiḥ sumadhurais tathā
ucchiṣṭaṃ bhuñjate bhartuḥ sā tu nityaṃ yudhiṣṭhira
     daivataṃ ca patiṃ mene bhartuś cittānusāriṇī
na karmaṇā na manasā nātyaśnān nāpi cāpibat
     taṃ sarvabhāvopagatā patiśuśrūṣaṇe ratā
sādhv ācārā śucir dakṣā kuṭumbasya hitaiṣiṇī
     bhartuś cāpi hitaṃ yat tat satataṃ sānuvartate
devatātithibhṛtyānāṃ śvaśrū śvaśurayos tathā
     śuśrūṣaṇaparā nityaṃ satataṃ saṃyatendriyā
sā brāhmaṇaṃ datā dṛṣṭvā saṃsthitaṃ bhaikṣa kāṅkṣiṇam
     kurvatī patiśuśrūṣāṃ sasmārātha śubhekṣaṇā
vrīḍitā sābhavat sādhvī tadā bharatasattama
     bhikṣām ādāya viprāya nirjagāma yaśasvinī
[brā]
     kim idaṃ bhavati tvaṃ māṃ tiṣṭhety uktvā varāṅgane
     uparodhaṃ kṛtavatī na visarjitavaty asi
[mārk]
     brāhmaṇaṃ krodhasaṃtaptaṃ jvalantam iva tejasā
     dṛṣṭvā sādhvī manuṣyendra sāntvapūrvaṃ vaco 'bravīt
kṣantum arhasi me vipra bhartā me daivataṃ mahat
     sa cāpi kṣudhitaḥ śrāntaḥ prāptaḥ śuśrūṣito mayā
[brā]
     brāhmaṇā na garīyāṃso garīyāṃs te patiḥ kṛtaḥ
     gṛhastha dharme vartantī brāhmaṇān avamanyase
indro 'py eṣāṃ praṇamate kiṃ punar mānuṣā bhuvi
     avalipte na jānīṣe vṛddhānāṃ na śrutaṃ tvayā
     brāhmaṇā hy agnisadṛṣā daheyuḥ pṛthivīm api
[strī]
     nāvajānāmy ahaṃ viprān devais tulyān manasvinaḥ
     aparādham imaṃ vipra kṣantum arhasi me 'nagha
jānāmi tejo viprāṇāṃ mahābhāgyaṃ ca dhīmatām
     apeyaḥ sāgaraḥ krodhāt kṛto hi lavaṇodakaḥ
tathaiva dīptatapasāṃ munīnāṃ bhāvitātmanām
     yeṣāṃ krodhāgnir adyāpi daṇḍake nopaśāmyati
brahmaṇānāṃ paribhavād vatāpiś ca durātmavān
     agastyam ṛṣim āsādya jīrṇaḥ krūro mahāsuraḥ
prabhāvā bahavaś cāpi śrūyante brahmavādinam
     krodhaḥ suvipulo brahman prasādaś ca mahātmanām
asmiṃs tv atikrame brahman kṣantum arhasi me 'nagha
     patiśuśrūṣayā dharmo yaḥ sa me rocate dvija
daivateṣv api sarveṣu bhartā me daivataṃ param
     aviśeṣeṇa tasyāhaṃ kuryāṃ dharmaṃ dvijottama
śuśrūṣāyāḥ phalaṃ paśya patyur brāhmaṇa yādṛśam
     balākā hi tvayā dagdhā roṣāt tad viditaṃ mama
krodhaḥ śatruḥ śarīrastho manuṣyāṇāṃ dvijottama
     yaḥ krodhamohau tyajati taṃ devā brāhmaṇaṃ viduḥ
yo vaded iha satyāni guruṃ saṃtoṣayeta ca
     hiṃsitaś ca na hiṃseta taṃ devā brāhmaṇaṃ viduḥ
jitendriyo dharmaparaḥ svādhyāyanirataḥ śuciḥ
     kāmakrodhau vaśe yasya taṃ devā brāhmaṇaṃ viduḥ
yasya cātmasamo loko dharmajñasya manasvinaḥ
     sarvadharmeṣu ca ratas taṃ devā brāhmaṇaṃ viduḥ
yo 'dhyāpayed adhīyīta yajed vā yājayīta vā
     dadyād vāpi yathāśakti taṃ devā brāhmaṇaṃ viduḥ
brahmacārī ca vedānyo adhīyīta dvijottamaḥ
     svākhyāye cāpramatto vai taṃ devā brāhmaṇaṃ viduḥ
yad brāhmaṇānāṃ kuśalaṃ tad eṣāṃ parikīryayet
     satyaṃ tathā vyaharatāṃ nānṛte ramate manaḥ
dhanaṃ tu brāhmaṇasyāhuḥ svādhyāyaṃ damam ārjavam
     indriyāṇāṃ nigrahaṃ ca śāśvataṃ dvijasattama
     satyārjave dharmam āhuḥ paraṃ dharmavido janāḥ
durjñeyaḥ śāśvato dharmaḥ sa tu satye pratiṣṭhitaḥ
     śrutipramāṇo dharmaḥ syād iti vṛddhānuśāsanam
bahudhā dṛśyate dharmaḥ sūkṣma eva dvijottama
     bhavān api ca dharmajñaḥ svādhyāyanirataḥ śuciḥ
     na tu tattvena bhagavan dharmān vetsīti me matiḥ
mātā pitṛbhyāṃ śuśrūṣuḥ satyavādī jitendriyaḥ
     mithilāyāṃ vasan vyādhaḥ sa te dharmān pravakṣyati
     tatra gacchasva bhadraṃ te yathākāmaṃ dvijottama
atyuktam api me sarvaṃ kṣantum arhasy anindita
     striyo hy avadhyāḥ sarveṣāṃ ye dharmaviduṣo janāḥ
[brā]
     prīto 'smi tava bhadraṃ te gataḥ krodhaś ca śobhane
     upālambhas tvayā hy ukto mama niḥśreyasaṃ param
     svasti te 'stu gamiṣyāmi sādhayiṣyāmi śobhane
[mārk]
     tayā visṛṣṭṭo nirgamya svam eva bhavanaṃ yayau
     vinindan sa dvijo ''tmānaṃ kauśiko narasattama
