[dhṛ]
      nadīnāṃ parvatānāṃ ca nāmadheyāni saṃjaya
      tathā janapadānāṃ ca ye cānye bhūmim āśritāḥ
pramāṇaṃ ca pramāṇajña pṛthivyā api sarvaśaḥ
      nikhilena samācakṣva kānanāni ca saṃjaya
pañcemāni mahārāja mahābhūtāni saṃgrahāt
      jagat sthitāni sarvāṇi samāny āhur manīṣiṇaḥ
bhūmir āpas tathā vāyur agnir ākāśam eva ca
      guṇottarāṇi sarvāṇi teṣāṃ bhūmiḥ pradhānataḥ
śabdaḥ sparśaś ca rūpaṃ ca raso gandhaś ca pañcamaḥ
      bhūmer ete guṇāḥ proktā ṛṣibhis tattvavedibhiḥ
catvāro 'psu guṇā rājan gandhas tatra na vidyate
      śabdaḥ sparśaś ca rūpaṃ ca tejaso 'tha guṇās trayaḥ
      śabdaḥ sparśaś ca vāyos tu ākāśe śabda eva ca
ete pañca guṇā rājan mahābhūteṣu pañcasu
      vartante sarvalokeṣu yeṣu lokāḥ pratiṣṭhitāḥ
anyonyaṃ nābhivartante sāmyaṃ bhavati vai yadā
      yadā tu viṣamībhāvam āviśanti parasparam
      tadā dehair dehavanto vyatirohanti nānyathā
ānupūrvyād vinaśyanti jāyante cānupūrvaśaḥ
      sarvāṇy aparimeyāni tad eṣāṃ rūpam aiśvaram
tatra tatra hi dṛśyante dhātavaḥ pāñca bhautikāḥ
     teṣāṃ manuṣyās tarkeṇa pramāṇāni pracakṣate
acintyāḥ khalu ye bhāvā na tāṃs tarkeṇa sādhayet
     prakṛtibhyaḥ paraṃ yat tu tad acintyasya lakṣaṇam
sudarśanaṃ pravakṣyāmi dvīpaṃ te kurunandana
     parimaṇḍalo mahārāja dvīpo 'sau cakrasaṃsthitaḥ
nadī jalapraticchannaḥ parvataiś cābhrasaṃnibhaiḥ
     puraiś ca vividhākārai ramyair janapadais tathā
vṛkṣaiḥ puṣpaphalopetaiḥ saṃpannadhanadhānyavān
     lāvaṇena samudreṇa samantāt parivāritaḥ
yathā ca puruṣaḥ paśyed ādarśe mukham ātmanaḥ
     evaṃ sudarśana dvīpo dṛśyate candramaṇḍale
dvir aṃśe pippalas tatra dvir aṃśe ca śaśo mahān
     sarvauṣadhisamāvāpaiḥ sarvataḥ parivṛṃhitaḥ
     āpas tato 'nyā vijñeyā eṣa saṃkṣepa ucyate
