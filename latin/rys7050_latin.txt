tathā saṃcoditaḥ sūto lakṣmaṇena mahātmanā
 tad vākyam ṛṣiṇā proktaṃ vyāhartum upacakrame
purā nāmnā hi durvāsā atreḥ putro mahāmuniḥ
 vasiṣṭhasyāśrame puṇye sa vārṣikyam uvāsa ha
tam āśramaṃ mahātejāḥ pitā te sumahāyaśāḥ
 purodhasaṃ mahātmānaṃ didṛkṣur agamat svayam
sa dṛṣṭvā sūryasaṃkāśaṃ jvalantam iva tejasā
 upaviṣṭaṃ vasiṣṭhasya savye pārśve mahāmunim
 tau munī tāpasa śreṣṭhau vinītas tv abhyavādayat
sa tābhyāṃ pūjito rājā svāgatenāsanena ca
 pādyena phalamūlaiś ca so 'py āste munibhiḥ saha
teṣāṃ tatropaviṣṭānāṃ tās tāḥ sumadhurāḥ kathāḥ
 babhūvuḥ paramarṣīṇāṃ madhyādityagate 'hani
tataḥ kathāyāṃ kasyāṃ cit prāñjaliḥ pragraho nṛpaḥ
 uvāca taṃ mahātmānam atreḥ putraṃ tapodhanam
bhagavan kiṃ pramāṇena mama vaṃśo bhaviṣyati
 kimāyuś ca hi me rāmaḥ putrāś cānye kimāyuṣaḥ
rāmasya ca sutā ye syus teṣām āyuḥ kiyad bhavet
 kāmyayā bhagavan brūhi vaṃśasyāsya gatiṃ mama
tac chrutvā vyāhṛtaṃ vākyaṃ rājño daśarathasya tu
 durvāsāḥ sumahātejā vyāhartum upacakrame
ayodhyāyāḥ patī rāmo dīrghakālaṃ bhaviṣyati
 sukhinaś ca samṛddhāś ca bhaviṣyanty asya cānujāḥ
kasmiṃś cit karaṇe tvāṃ ca maithilīṃ ca yaśasvinīm
 saṃtyajiṣyati dharmātmā kālena mahatā kila
daśavarṣasahasraṇi daśavarṣaśatāni ca
 rāmo rājyam upāsitvā brahmalokaṃ gamiṣyati
samṛddhair hayamedhaiś ca iṣṭvā parapuraṃjayaḥ
 rājavaṃśāṃś ca kākutstho bahūn saṃsthāpayiṣyati
sa sarvam akhilaṃ rājño vaṃśasyāsya gatāgatam
 ākhyāya sumahātejās tūṣṇīm āsīn mahādyutiḥ
tūṣṇīṃbhūte munau tasmin rājā daśarathas tadā
 abhivādya mahātmānau punar āyāt purottamam
etad vaco mayā tatra muninā vyāhṛtaṃ purā
 śrutaṃ hṛdi ca nikṣiptaṃ nānyathā tad bhaviṣyati
evaṃgate na saṃtāpaṃ gantum arhasi rāghava
 sītārthe rāghavārthe vā dṛḍho bhava narottama
tac chrutvā vyāhṛtaṃ vākyaṃ sūtasya paramādbhutam
 praharṣam atulaṃ lebhe sādhu sādhv iti cābravīt
tayoḥ saṃvadator evaṃ sūtalakṣmaṇayoḥ pathi
 astam arko gato vāsaṃ gomatyāṃ tāv athoṣatuḥ
