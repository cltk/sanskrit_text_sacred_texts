[yava]
      pratibhāsyanti vai vedā mama tātasya cobhayoḥ
      ati cānyān bhaviṣyāvo varā labdhās tathā mayā
[bharad]
      darpas te bhavitā tāta varāṁl labdhvā yathepsitān
      sa darpapūrṇaḥ kṛpaṇaḥ kṣipram eva vinaśyasi
atrāpy udāharantīmā gāthā devair udāhṛtāḥ
      ṛṣir āsīt purā putra bāladhir nāma vīryavān
saputraśokād udvignas tapas tepe suduścaram
      bhaven mama suto 'martya iti taṃ labdhavāṃś ca saḥ
tasya prasādo devaiś ca kṛto na tv amaraiḥ samaḥ
      nāmartyo vidyate martyo nimittāyur bhaviṣyati
[b]
      yatheme parvatāḥ śaśvat tiṣṭhanti surasattamāḥ
      akṣayās tannimittaṃ me sutasyāyur bhaved iti
tasya putras tadā jajñe medhāvī krodhanaḥ sadā
      sa tac chrutvākarod darpam ṛṣīṃś caivāvamanyata
vikurvāṇo munīnāṃ tu caramāṇo mahīm imām
      āsasāda mahāvīryaṃ dhanuṣākṣaṃ manīṣiṇam
tasyāpacakre medhāvī taṃ śaśāpa sa vīryavān
      bhava bhasmeti coktaḥ sa na bhasma samapadyata
dhanuṣākṣas tu taṃ dṛṣṭvā medhāvinam anāmayam
     nimittam asya mahiṣair bhedayām āsa vīryavān
sa nimitte vinaste tu mamāra sahasā śiśuḥ
     taṃ mṛtaṃ putram ādāya vilalāpa tataḥ pitā
lālapyamānaṃ taṃ dṛṣṭvā munayaḥ punar ārtavat
     ūcur vedoktayā pūrvaṃ gāthayā tan nibodha me
na diṣṭam artham atyetum īśo martyaḥ kathaṃ cana
     mahiṣair bhedayām āsa dhanuṣākṣo mahīdharān
evaṃ labdhvā varān bālā darpapūrṇās tarasvinaḥ
     kṣipram eva vinaśyanti yathā na syāt tathā bhavān
eṣa raibhyo mahāvīryaḥ putrau cāsya tathā vibhau
     taṃ yathā putra nābhyeṣi tathā kuryās tv atandritaḥ
sa hi kruddhaḥ samarthas tvāṃ putra pīḍayituṃ ruṣā
     vaidyaś cāpi tapasvī ca kopanaś ca mahān ṛṣiḥ
[y]
     evaṃ kariṣye mā tāpaṃ tāta kārṣīḥ kathaṃ cana
     yathā hi me bhavān mānyas tathā raibhyaḥ pitā mama
uktvā sa pitaraṃ ślakṣṇaṃ yavakrīr akutobhayaḥ
     viprakurvann ṛṣīn anyān atuṣyat parayā mudā
