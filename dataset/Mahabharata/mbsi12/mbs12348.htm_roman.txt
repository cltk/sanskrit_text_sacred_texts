[nāga]
      atha brāhmaṇarūpeṇa kaṃ taṃ samanupaśyasi
      mānuṣaṃ kevalaṃ vipraṃ devaṃ vātha śucismite
ko hi māṃ mānuṣaḥ śakto draṣṭukāmo yaśasvini
      saṃdarśana rucir vākyam ājñā pūrvaṃ vadiṣyati
surāsuragaṇānāṃ ca devarṣīṇāṃ ca bhāmini
      nanu nāgā mahāvīryāḥ sauraseyās tarasvinaḥ
vandanīyāś ca varadā vayam apy anuyāyinaḥ
      manuṣyāṇāṃ viśeṣeṇa dhanādhyakṣā iti śrutiḥ
[nāgabhāryā]
      ārjavenābhijānāmi nāsau devo 'nilāśana
      ekaṃ tv asya vijānāmi bhaktimān atiroṣaṇaḥ
sa hi kāryāntarākāṅkṣī jalepsuḥ stokako yathā
      varṣaṃ varṣapriyaḥ pakṣī darśanaṃ tava kāṅkṣati
na hi tvā daivataṃ kiṃ cid vivignaṃ pratipālayet
      tulye hy abhijane jāto na kaś cit paryupāsate
tad roṣaṃ sahajaṃ tyaktvā tvam enaṃ draṣṭum arhasi
      āśā chedena tasyādya nātmānaṃ dagdhum arhasi
āśayā tv abhipannānām akṛtvāśru pramārjanam
      rājā vā rājaputro vā bhrūṇa hatyaiva yujyate
maunāj jñānaphalāvāptir dānena ca yaśo mahat
     vāgmitvaṃ satyavāckyena paratra ca mahīyate
bhūmipradānena gatiṃ labhaty āśramasaṃmitām
     nastasyārthasya saṃprāptiṃ kṛtvā phalam upāśnute
abhipretām asaṃkliṣṭāṃ kṛtvākāmavatīṃ kriyām
     na yāti nirayaṃ kaś cid iti dharmavido viduḥ
[nāga]
     abhimānena māno me jātidoṣeṇa vai mahān
     roṣaḥ saṃkalpajaḥ sādhvi dagdho vācāgninā tvayā
na ca roṣād ahaṃ sādhvi paśyeyam adhikaṃ tamaḥ
     yasya vaktavyatāṃ yānti viśeṣeṇa bhujaṃgamāḥ
doṣasya hi vaśaṃgatvā daśagrīvaḥ pratāpavān
     tathā śakra pratispardhī hato rāmeṇa saṃyuge
antaḥpura gataṃ vatsaṃ śrutvā rāmeṇa nirhṛtam
     dharṣaṇād roṣasaṃvignāḥ kārtavīrya sutā hatāḥ
jāmadagnyena rāmeṇa sahasranayanopamaḥ
     saṃyuge nihato roṣāt kārtavīryo mahābalaḥ
tad eṣa tapasāṃ śatruḥ śreyasaś ca nipātanaḥ
     nigṛhīto mayā roṣaḥ śrutvaiva vacanaṃ tava
ātmānaṃ ca viśeṣeṇa praśaṃsāmy anapāyini
     yasya me tvaṃ viśālākṣi bhāryā sarvaguṇānvitā
eṣa tatraiva gacchāmi yatra tiṣṭhaty asau dvijaḥ
     sarvathā coktavān vākyaṃ nākṛtārthaḥ prayāsyati
