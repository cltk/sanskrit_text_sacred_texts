[y]
      na māṃ prīṇayate rājyaṃ tvayy evaṃ duḥkhite nṛpa
      dhin mām astu sudurbuddhiṃ rājyasaktaṃ pramādinam
yo 'haṃ bhavantaṃ duḥkhārtam upavāsakṛśaṃ nṛpa
      yatāhāraṃ kṣitiśayaṃ nāvindaṃ bhrātṛbhiḥ saha
aho 'smi vañcito mūḍho bhavatā gūḍhabuddhinā
      viśvāsayitvā pūrvaṃ māṃ yad idaṃ duḥkham aśnuthāḥ
kiṃ me rājyena bhogair vā kiṃ yajñaiḥ kiṃ sukhena vā
      yasya me tvaṃ mahīpāla duḥkhāny etāny avāptavān
pīḍitaṃ cāpi jānāmi rājyam ātmānam eva ca
      anena vacasā tubhyaṃ duḥkhitasya janeśvara
bhavān pitā bhavān mātā bhavān naḥ paramo guruḥ
      bhavatā viprahīṇā hi kva nu tiṣṭhāmahe vayam
auraso bhavataḥ putro yuyutsur nṛpasattama
      astu rājā mahārāja yaṃ cānyaṃ manyate bhavān
ahaṃ vanaṃ gamiṣyāmi bhavān rājyaṃ praśāstv idam
      na mām ayaśasā dagdhaṃ bhūyas tvaṃ dagdhum arhasi
nāhaṃ rājā bhavān rājā bhavatā paravān aham
      kathaṃ guruṃ tvāṃ dharmajñam anujñātum ihotsahe
na manyur hṛdi naḥ kaś cid duryodhanakṛte 'nagha
     bhavitavyaṃ tathā tad dhi vayaṃ te caiva mohitāḥ
vayaṃ hi putrā bhavato yathā duryodhanādayaḥ
     gāndhārī caiva kuntī ca nirveśeṣe mate mama
sa māṃ tvaṃ yadi rājendra parityajya gamiṣyasi
     pṛṣṭhatas tvānuyāsyāmi satyenātmānam ālabhe
iyaṃ hi vasusaṃpūrṇā mahī sāgaramekhalā
     bhavatā viprahīṇasya na me prītikarī bhavet
bhavadīyam idaṃ sarvaṃ śirasā tvāṃ prasādaye
     tvadadhīnāḥ sma rājendra vyetu te mānaso jvaraḥ
bhavitavyam anuprāptaṃ manye tvāṃ taj janādhipa
     diṣṭyā śuśrūṣamāṇas tvāṃ mokṣyāmi manaso jvaram
[dhṛ]
     tāpasye me manas tāta vartate kurunandana
     ucitaṃ hi kule 'smākam araṇyagamanaṃ prabho
ciram asmy uṣitaḥ putra ciraṃ śuśrūṣitas tvayā
     vṛddhaṃ mām abhyanujñātuṃ tvam arhasi janādhipa
[vai]
     ity uktvā dharmarājānaṃ vepamānaḥ kṛtāñjalim
     uvāca vacanaṃ rājā dhṛtarāṣṭro 'mbikā sutaḥ
saṃjayaṃ ca mahāmātraṃ kṛpaṃ cāpi mahāratham
     anunetum ihecchāmi bhavadbhiḥ pṛthivīpatim
glāyate me mano hīdaṃ mukhaṃ ca pariśuṣyati
     vayasā ca prakṛṣṭena vāg vyāyāmena caiva hi
ity uktvā sa tu dharmātmā vṛddho rājā kurūdvahaḥ
     gāndhārīṃ śiśriye dhīmān sahasaiva gatāsuvat
taṃ tu dṛṣṭvā tathāsīnaṃ niśceṣṭaṃ kuru pārthivam
     ārtiṃ rājā yayau tūrṇaṃ kaunteyaḥ paravīrahā
[y]
     yasya nāgasahasreṇa daśa saṃkhyena vai balam
     so 'yaṃ nārīm upāśritya śete rājā gatāsuvat
āyasī pratimā yena bhīmasenasya vai purā
     cūrṇīkṛtā balavatā sabalārthī śritaḥ striyam
dhig astu mām adharmajñaṃ dhig buddhiṃ dhik ca me śrutam
     yatkṛte pṛthivīpālaḥ śete 'yam atathocitaḥ
aham apy upavatsyāmi yathaivāyaṃ gurur mama
     yadi rājā na bhuṅkte 'yaṃ gāndhārī ca yaśasvinī
[vai]
     tato 'sya pāṇinā rājā jalaśītena pāṇḍavaḥ
     uro mukhaṃ ca śanakaiḥ paryamārjata dharmavit
tena ratnauṣadhimatā puṇyenaca sugandhinā
     pāṇisparśena rājñas tu rājā saṃjñām avāpa ha
