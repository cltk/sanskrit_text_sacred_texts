[y]
      ime vai mānavāḥ sarve dharmaṃ prati viśaṅkitāḥ
      ko 'yaṃ dharmaḥ kuto dharmas tan me brūhi pitāmaha
dharmo nv ayam ihārthaḥ kim amutrārtho 'pi vā bhavet
      ubhayārtho 'pi vā dharmas tan me brūhi pitāmaha
[bhīsma]
      sad ācāraḥ smṛtir vedās trividhaṃ dharmalakṣaṇam
      caturtham artham ity āhuḥ kavayo dharmalakṣaṇam
api hy uktāni karmāṇi vyavasyanty uttarāvare
      lokayātrārtham eveha dharmasya niyamaḥ kṛtaḥ
      ubhayatra sukhodarka iha caiva paratra ca
alabdhvā nipunaṃ dharmaṃ pāpaḥ pāpe prasajjati
      na ca pāpakṛtaḥ pāpān mucyante ke cid āpadi
apāpavādī bhavati yadā bhavati dharmavit
      dharmasya niṣṭhā svācāras tam evāśritya bhotsyase
yadādharmasamāviṣṭo dhanaṃ gṛhṇāti taskaraḥ
      ramate nirharan stenaḥ paravittam arājake
yadāsya tad dharanty anye tadā rājānam icchati
      tadā teṣāṃ spṛhayate ye vai tuṣṭāḥ svakair dhanaiḥ
abhītaḥ śucir abhyeti rājadvāram aśaṅkitaḥ
      na hi duścaritaṃ kiṃ cid antarātmani paśyati
satyasya vacanaṃ sādhu na satyād vidyate param
     satyena vidhṛtaṃ sarvaṃ sarvaṃ satye pratiṣṭhitam
api pāpakṛto raudrāḥ satyaṃ kṛtvā pṛthak pṛthak
     adroham avisaṃvādaṃ pravartante tadāśrayāḥ
     te cen mitho 'dhṛtiṃ kuryur vinaśyeyur asaṃśayam
na hartavyaṃ paradhanam iti dharmaḥ sanātanaḥ
     manyante balavantas taṃ durbalaiḥ saṃpravartitam
     yadā niyati daurbalyam athaiṣām eva rocate
na hy atyantaṃ balayutā bhavanti sukhino 'pi vā
     tasmād anārjave buddhir na kāryā te kathaṃ cana
asādhubhyo 'sya na bhayaṃ na corebhyo na rājataḥ
     na kiṃ cit kasya cit kurvan nirbhayaḥ śucir āvaset
sarvataḥ śaṅkate steno mṛgo grāmam iveyivān
     bahudhācaritaṃ pāpam anyatraivānupaśyati
muditaḥ śucir abhyeti sarvato nirbhayaḥ sadā
     na hi duścaritaṃ kiṃ cid ātmano 'nyeṣu paśyati
dātavyam ity ayaṃ dharma ukto bhūtahite rataiḥ
     taṃ manyante dhanayutāḥ kṛpaṇaiḥ saṃpravartitam
yadā niyati kārpaṇyam athaiṣām eva rocate
     na hy atyantaṃ dhanavanto bhavanti sukhino 'pi vā
yad anyair vihitaṃ necched ātmanaḥ karma pūruṣaḥ
     na tatpareṣu kurvīta jānann apriyam ātmanaḥ
yo 'nyasya syād upapatiḥ sa kaṃ kiṃ vaktum arhati
     yad anyas tasya tat kuryān na mṛṣyed iti me matiḥ
jīvituṃ yaḥ svayaṃ cecchet kathaṃ so 'nyaṃ praghātayet
     yad yad ātmana iccheta tatparasyāpi cintayet
atiriktaiḥ saṃvibhajed bhogair anyān akiṃcanān
     etasmāt kāraṇād dhātrā kusīdaṃ saṃpravartitam
yasmiṃs tu devāḥ samaye saṃtiṣṭheraṃs tathā bhavet
     atha cel lābhasamaye sthitir dharme 'pi śobhanā
sarvaṃ priyābhyupagataṃ dharmam āhur manīṣiṇaḥ
     paśyaitaṃ lakṣaṇoddeśaṃ dharmādharme yudhiṣṭhira
lokasaṃgraha saṃyuktaṃ vidhātrā vihitaṃ purā
     sūkṣmadharmārthaniyataṃ satāṃ caritam uttamam
dharmalakṣaṇam ākhyātam etat te kurusattama
     tasmād anārjave buddhir na kāryā te kathaṃ cana
