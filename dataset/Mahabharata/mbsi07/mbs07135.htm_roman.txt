[s]
      duryodhanenaivam ukto drauṇir āhavadurmadaḥ
      pratyuvāca mahābāho yathā vadasi kaurava
priyā hi pāṇḍavā nityaṃ mama cāpi pituś ca me
      tathaivāvāṃ priyau teṣāṃ na tu yuddhe kurūdvaha
      śaktitas tāta yudhyāmas tyaktvā prāṇān abhītavat
ahaṃ karṇaś ca śalyaś ca kṛpo hārdikya eva ca
      nimeṣāt pāṇḍavīṃ senāṃ kṣapayema nṛpottama
te cāpi kauravīṃ senāṃ nimeṣārdhāt kurūdvaha
      kṣapayeyur mahābāho na syāma yadi saṃyuge
yudhyatāṃ pāṇḍavāñ śaktyā teṣāṃ cāsmān yuyutsatām
      tejas tu teja āsādya praśamaṃ yāti bhārata
aśakyā tarasā jetuṃ pāṇḍavānām anīkinī
      jīvatsu pāṇḍuputreṣu tad dhi satyaṃ bravīmi te
ātmārthaṃ yudhyamānās te samarthāḥ pāṇḍunandanāḥ
      kimarthaṃ tava sainyāni na haniṣyanti bhārata
tvaṃ hi lubdhatamo rājan nikṛtijñaś ca kaurava
      sarātiśaṅkī mānī ca tato 'smān atiśaṅkase
ahaṃ tu yatnam āsthāya tvadarthe tyaktajīvitaḥ
      eṣa gacchāmi saṃgrāmaṃ tvatkṛte kurunandana
yotsye 'haṃ śatrubhiḥ sārdhaṃ jeṣyāmi ca varān varān
     pāñcālaiḥ saha yotsyāmi somakaiḥ kekayais tathā
     pāṇḍaveyaiś ca saṃgrāme tvatpriyārtham ariṃdama
adya madbāṇanirdagdhāḥ pāñcālāḥ somakās tathā
     siṃhenevārditā gāvo vidraviṣyanti sarvataḥ
adya dharmasuto rājā dṛṣṭvā mama parākramam
     aśvatthāmam ayaṃ lokaṃ maṃsyate saha somakaiḥ
āgamiṣyati nirvedaṃ dharmaputro yudhiṣṭhiraḥ
     dṛṣṭvā vinihatān saṃkhye pāñcālān somakaiḥ saha
ye māṃ yuddhe 'bhiyotsyanti tān haniṣyāmi bhārata
     na hi te vīra mucyeran madbāhvantaram āgatāḥ
evam uktvā mahābāhuḥ putraṃ duryodhanaṃ tava
     abhyavartata yuddhāya drāvayan sarvadhanvinaḥ
     cikīrṣus tava putrāṇāṃ priyaṃ prāṇabhṛtāṃ varaḥ
tato 'bravīt sa kaikeyān pāñcālān gautamī sutaḥ
     praharadhvam itaḥ sarve mama gātre mahārathāḥ
     sthirī bhūtāś ca yudhyadhvaṃ darśayanto 'stralāghavam
evam uktās tu te sarve śastravṛṣṭim apātayan
     drauṇiṃ prati mahārāja jalaṃ jaladharā iva
tān nihatya śarān drauṇir daśavīrān apothayat
     pramukhe pāṇḍuputrāṇāṃ dhṛṣṭadyumnasya cābhibho
te hanyamānāḥ samare pāñcālāḥ sṛñjayās tathā
     parityajya raṇe drauṇiṃ vyadravanta diśo daśa
tān dṛṣṭvā dravataḥ śūrān pāñcālān saha somakān
     dhṛṣṭadyumno mahārāja drauṇim abhyadravad yudhi
tataḥ kāñcanacitrāṇāṃ sa jalāmbuda nādinām
     vṛtaḥ śatena śūrāṇāṃ rathānām anivartinām
putraḥ pāñcālarājasya dhṛṣṭadyumno mahārathaḥ
     drauṇim ity abravīd vākyaṃ dṛṣṭvā yodhān nipātitān
ācārya putra durbuddhe kim anyair nihatais tava
     samāgaccha mayā sārdhaṃ yadi śūro 'si saṃyuge
     ahaṃ tvāṃ nihaniṣyāmi tiṣṭhedānīṃ mamāgrataḥ
tatas tam ācārya sutaṃ dhṛṣṭadyumnaḥ pratāpavān
     marmabhidbhiḥ śarais tīkṣṇair jaghāna bharatarṣabha
te tu paṅktī kṛtā drauṇiṃ śarā viviśur āśugāḥ
     rukmapuṅkhāḥ prasannāgrāḥ sarvakāyāvadāraṇāḥ
     madhv arthina ivoddāmā bhramarāḥ puṣpitaṃ drumam
so 'tividdho bhṛśaṃ kruddhaḥ padākrānta ivoragaḥ
     mānī drauṇir asaṃbhrānto bāṇapāṇir abhāṣata
dhṛṣṭadyumna sthiro bhūtvā muhūrtaṃ pratipālaya
     yāvat tvāṃ niśitair bāṇaiḥ preṣayāmi yamakṣayam
drauṇir evam athābhāṣya pārṣataṃ paravīrahā
     chādayām āsa bāṇaughaiḥ samantāl laghuhastavat
sa chādyamānaḥ samare drauṇinā yuddhadurmadaḥ
     drauṇiṃ pāñcāla tanayo vāgbhir ātarjayat tadā
na jānīṣe pratijñāṃ me viprotpattiṃ tathaiva ca
     droṇaṃ hatvā kila mayā hantavyas tvaṃ sudurmate
     tatas tvāhaṃ na hanmy adya droṇe jīvati saṃyuge
imāṃ tu rajanīṃ prāptām aprabhātāṃ sudurmate
     nihatya pitaraṃ te 'dya tatas tvām api saṃyuge
     neṣyāmi mṛtyulokāyety evaṃ me manasi sthitam
yas te pārtheṣu vidveṣo yā bhaktiḥ kauraveṣu ca
     tāṃ darśaya sthiro bhūtvā na me jīvan vimokṣyase
yo hi brāhmaṇyam utsṛjya kṣatradharmarato dvijaḥ
     sa vadhyaḥ sarvalokasya yathā tvaṃ puruṣādhama
ity uktaḥ paruṣaṃ vākyaṃ pārṣatena dvijottamaḥ
     krodham āhārayat tīvraṃ tiṣṭha tiṣṭheti cābravīt
nirdahann iva cakṣurbhyāṃ pārṣataṃ so 'bhyavaikṣata
     chādayām āsa ca śarair niḥśvasan pannago yathā
sa chādyamānaḥ samare drauṇinā rājasattama
     sarvapāñcāla senābhiḥ saṃvṛto rathasattamaḥ
nākampata mahābāhuḥ svadhairyaṃ samupāśritaḥ
     sāyakāṃś caiva vividhān aśvatthāmni mumoca ha
tau punaḥ saṃnyavartetāṃ prāṇadyūtapare raṇe
     nivārayantau bāṇaughaiḥ parasparam amarṣiṇau
     utsṛjantau maheṣvāsau śaravṛṣṭīḥ samantataḥ
drauṇipārṣatayor yuddhaṃ ghorarūpaṃ bhayānakam
     dṛṣṭvā saṃpūjayām āsuḥ siddhacāraṇavātikāḥ
śaraughaiḥ pūrayantau tāv ākāśaṃ pradiśas tathā
     alakṣyau samayudhyetāṃ mahat kṛtvā śarais tamaḥ
nṛtyamānāv iva raṇe maṇḍalīkṛtakārmukau
     parasparavadhe yattau parasparajayaiṣiṇau
ayudhyetāṃ mahābāhū citraṃ laghu ca suṣṭhu ca
     saṃpūjyamānau samare yodhamukhyaiḥ sahasraśaḥ
tau prayuddhau raṇe dṛṣṭvā vane vanyau gajāv iva
     ubhayoḥ senayor harṣas tumulaḥ samapadyata
siṃhanāda ravāś cāsan dadhmuḥ śaṅkhāṃś ca māriṣa
     vāditrāṇy abhyavādyanta śataśo 'tha sahasraśaḥ
tasmiṃs tu tumule yuddhe bhīrūṇāṃ bhayavardhane
     muhūrtam iva tad yuddhaṃ samarūpaṃ tadābhavat
tato drauṇir mahārāja pārṣatasya mahātmanaḥ
     dhvajaṃ dhanus tathā chatram ubhau ca pārṣṇisārathī
     sūtam aśvāṃś ca caturo nihatyābhyadravad raṇe
pāñcālāṃś caiva tān sarvān bāṇaiḥ saṃnataparvabhiḥ
     vyadrāvayad ameyātmā śataśo 'tha sahasraśaḥ
tataḥ pravivyathe senā pāṇḍavī bharatarṣabha
     dṛṣṭvā drauṇer mahat karma vāsavasyeva saṃyuge
śatena ca śataṃ hatvā pāñcālānāṃ mahārathaḥ
     tribhiś ca niśitair bāṇair hatvā trīn vai mahārathān
drauṇir drupadaputrasya phalgunasya ca paśyataḥ
     nāśayām āsa pāñcālān bhūyiṣṭhaṃ ye vyavasthitāḥ
te vadhyamānāḥ pāñcālāḥ samare saha sṛñjayaiḥ
     agacchan drauṇim utsṛjya viprakīrṇarathadhvajāḥ
sa jitvā samare śatrūn droṇaputro mahārathaḥ
     nanāda sumahānādaṃ tapānte jalado yathā
sa nihatya bahūñ śūrān aśvatthāmā vyarocata
     yugānte sarvabhūtāni bhasmakṛtveva pāvakaḥ
saṃpūjyamāno yudhi kauraveyair; vijitya saṃkhye 'rigaṇān sahasraśaḥ
     vyarocata droṇasutaḥ pratāpavān; yathā surendro 'rigaṇān nihatya
