kṣatradharmān na pāpīyān dharmo 'sti bharatarṣabha
      abhiyāne ca yuddhe ca rājā hanti mahājanam
atha sma karmaṇā yena lokāñ jayati pārthivaḥ
      vidvañ jijñāsamānāya prabrūhi bharatarṣabha
nigraheṇa ca pāpānāṃ sādhūnāṃ pragraheṇa ca
      yajñair dānaiś ca rājāno bhavanti śucayo 'malāḥ
uparundhanti rājāno bhūtāni vijayārthinaḥ
      ta eva vijayaṃ prāpya vardhayanti punaḥ prajāḥ
apavidhyanti pāpāni dānayajñatapo balaiḥ
      anugraheṇa bhūtānāṃ puṇyam eṣāṃ pravardhate
yathaiva kṣetranirdātā nirdan vai kṣetram ekadā
      hinasti kakṣaṃ dhānyaṃ ca na ca dhānyaṃ vinaśyati
evaṃ śastrāṇi muñcanto ghnanti vadhyān athaika dā
      tasyaiṣā niṣkṛtiḥ kṛtsnā bhūtānāṃ bhāvanaṃ punaḥ
yo bhūtāni dhanajyānād vadhāt kleśāc ca rakṣati
      dasyubhyaḥ prāṇadānāt sadhanadaḥ sukhado virāṭ
sa sarvayajñair ījāno rājāthābhaya dakṣiṇaiḥ
      anubhūyeha bhadrāṇi prāpnod indra sa lokatām
brāhmaṇārthe samutpanne yo 'bhiniḥsṛtya yudhyate
     ātmānaṃ yūpam ucchritya sa yajño 'nanta dakṣiṇaḥ
abhīto vikirañ śatrūn pratigṛhṇañ śarāṃs tathā
     na tasmāt tridaśāḥ śreyo bhuvi paśyanti kiṃ cana
tasya yāvanti śastrāṇi tvacaṃ bhindanti saṃyuge
     tāvataḥ so 'śnute lokān sarvakāmaduho 'kṣayān
na tasya rudhiraṃ gātrād āvedhebhyaḥ pravartate
     sa ha tenaiva raktena sarvapāpaiḥ pramucyate
yāni duḥkhāni sahate vraṇānām abhitāpane
     na tato 'sti tapo bhūya iti dharmavido viduḥ
pṛṣṭhato bhīravaḥ saṃkhye vartante 'dhama pūruṣāḥ
     śūrāc charaṇam icchantaḥ parjanyād iva jīvanam
yadi śūras tathā kṣeme pratirakṣet tathā bhaye
     pratirūpaṃ janāḥ kuryur na ca tad vartate tathā
yadi te kṛtam ājñāya namaḥ kuryuḥ sadaiva tam
     yuktaṃ nyāyyaṃ ca kuryus te na ca tad vartate tathā
puruṣāṇāṃ samānānāṃ dṛśyate mahad antaram
     saṃgrāme 'nīka velāyām utkruṣṭe 'bhipatatsu ca
pataty abhimukhaḥ śūraḥ parān bhīruḥ palāyate
     āsthāyāsvargyam adhvānaṃ sahāyān viṣame tyajan
mā sma tāṃs tādṛśāṃs tāta janiṣṭhāḥ puruṣādhamān
     ye sahāyān raṇe hitvā svasti manto gṛhān yayuḥ
asvasti tebhyaḥ kurvanti devā indrapurogamāḥ
     tyāgena yaḥ sahāyānāṃ svān prāṇāṃs trātum icchati
taṃ hanyuḥ kāṣṭhaloṣṭair vā dayeyur vā kaṭāgninā
     paśuvan mārayeyur vā kṣatriyā ye syur īdṛśāḥ
adharmaḥ kṣatriyasyaiṣa yac chayyā maraṇaṃ bhavet
     visṛjañ śreṣma pittāni kṛpaṇaṃ paridevayan
avikṣatena dehena pralayaṃ yo 'dhigacchati
     kṣatriyo nāsya tat karma praśaṃsanti purā vidaḥ
na gṛhe maraṇaṃ tāta kṣatriyāṇāṃ praśasyate
     śauṭīrāṇām aśauṭīram adharmyaṃ kṛpaṇaṃ ca tat
idaṃ duḥkham aho kaṣṭaṃ pāpīya iti niṣṭanan
     pratidhvasta mukhaḥ pūtir amātyān bahu śocayan
arogāṇāṃ spṛhayate muhur mṛtyum apīcchati
     vīro dṛpto 'bhimānī ca nedṛśaṃ mṛtyum arhati
raṇeṣu kadanaṃ kṛtvā jñātibhiḥ parivāritaḥ
     tīkṣṇaiḥ śastraiḥ suvikliṣṭaḥ kṣatriyo mṛtyum arhati
śūro hi satyamanyubhyām āviṣṭo yudhyate bhṛśam
     kṛtyamānāni gātrāṇi parair naivāvabudhyate
sa saṃkhye nidhanaṃ prāpya praśastaṃ lokapūjitam
     svadharmaṃ vipulaṃ prāpya śakrasyaiti sa lokatām
sarvo yodhaḥ paraṃ tyaktum āviṣṭas tyaktajīvitaḥ
     prāpnotīndrasya sālokyaṃ śūraḥ pṛṣṭham adarśayan
