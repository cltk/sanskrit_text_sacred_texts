[bhī]
      sa labdhvā paramaṃ devād varaṃ satyavatī sutaḥ
      araṇīṃ tv atha saṃgṛhya mamanthāgnicikīrṣayā
atha rūpaṃ paraṃ rājan bibhratīṃ svena tejasā
      ghṛtācīṃ nāmāpsarasam apaśyad bhagavān ṛṣiḥ
ṛṣir apsarasaṃ dṛṣṭvā sahasā kāmamohitaḥ
      abhavad bhagavān vyāso vane tasmin yudhiṣṭhira
sā ca kṛtvā tadā vyāsaṃ kāmasaṃvignamānasam
      śukī bhūtvā mahārāja ghṛtācī samupāgamat
sa tām apsarasaṃ dṛṣṭvā rūpeṇānyena saṃvṛtām
      śarīrajenānugataḥ sarvagātrātigena ha
sa tu dhairyeṇa mahatā nigṛhṇan hṛcchayaṃ muniḥ
      na śaśāka niyantuṃ tad vyāsaḥ pravisṛtaṃ manaḥ
      bhāvitvāc caiva bhāvasya ghṛtācyā vapuṣā hṛtaḥ
yatnān niyacchato yasya muner agi cikīrṣayā
      araṇyām eva sahasā tasya śukram avāpatat
so 'viśaṅkena manasā tathaiva dvijasattamaḥ
      araṇīṃ mamantha brahmarṣis tasyāṃ jajñe śuko nṛpa
śukre nirmathyamāne tu śuko jajñe mahātapaḥ
      paramarṣir mahāyogiy araṇī garbhasaṃbhavaḥ
yathādhvare samiddho 'gnir bāti havyam upāttavān
     tathārūpaḥ śuko jajñe prajvalann iva tejasā
bibhrat pituś ca kauravya rūpavarṇam anuttamam
     babhau tadā bhāvitātmā vidhūmo 'gnir iva jvalan
taṃ gaṅgā saritāṃ śreṣṭhā merupṛṣṭhe janeśvara
     svarūpiṇī tadābhyetya snāpayām āsa vāriṇā
antarikṣāc ca kauravya dandaḥ kṛṣṇājinaṃ ca ha
     papāta bhuvi rājendra śukasyārthe mahātmanaḥ
jehīyante sma gandharvā nanṛtuś cāpsarogaṇāḥ
     devadundubhayaś caiva prāvādyanta mahāsvanāḥ
viśvāvasuś ca gandharvas tathā tumburu nāradau
     hāhā hūhū ca gandharvau tuṣṭuvuḥ śukasaṃbhavam
tatra śakra purogāś ca lokapālāḥ samāgatāḥ
     devā devarṣayaś caiva tathā brahmarṣayo 'pi ca
divyāni sarvapuṣpāni pravavarṣātra mārutaḥ
     jaṅgamaṃ sthāvaraṃ caiva prahṛṣṭam abhavaj jagat
taṃ mahātmā svayaṃ prītyā devyā saha mahādyutiḥ
     jātamātraṃ muneḥ putraṃ vidhinopānayat tadā
tasya deveśvaraḥ śakro divyam adbhutadarśanam
     dadau kamandaluṃ prītyā deva vāsāṃsi cābhibho
haṃsāś ca śatapatrāś ca sārasāś ca sahasraśaḥ
     pradakṣiṇam avartanta śukāś cāsaś ca bhārata
āraṇeyas tathā divyaṃ prāpya janma mahādyutiḥ
     tatraivovāsa medhāvī vratacārī samāhitaḥ
utpanna mātraṃ taṃ vedāḥ sarahasyāḥ sasaṃgrahāḥ
     upatasthur mahārāja yathāsya pitaraṃ tathā
bṛhaspatiṃ tu vavre sa vedavedāṅgabhāṣyavit
     upādhyāyaṃ mahārāja dharmam evānucintayan
so 'dhītya vedān akhilān sarahasyān sasaṃgrahān
     itihāsaṃ ca kārtsnyena rājaśāstrāṇi cābhibho
gurave dakṣiṇāṃ dattvā samāvṛtto mahāmuniḥ
     ugraṃ tapaḥ samārebhe brahmacārī samāhitaḥ
devatānām ṛṣīṇāṃ ca bālye 'pi sa mahātapaḥ
     saṃmantraṇīyo mānyaś ca jñānena tapasā tathā
na tv asya ramate buddhir āśrameṣu narādhipa
     triṣu gārhastya mūleṣu mokṣadharmānudarśinaḥ
