saṃjaya uvāca
      evaṃ te paṇḍavāḥ sarve puraskṛtya śikhaṇḍinam
      vivyadhuḥ samare bhīṣmaṃ parivārya samantataḥ
śataghnībhiḥ sughorābhiḥ paṭṭiśaiḥ saparaśvadhaiḥ
      mudgarair musalaiḥ prāsaiḥ kṣepaṇībhiś ca sarvaśaḥ
śaraiḥ kanakapuṅkhaiś ca śaktitomarakampanaiḥ
      nārācair vatsadantaiś ca bhuśuṇḍībhiś ca bhārata
      atāḍayan raṇe bhīṣme sahitāḥ sarvasṛñjayāḥ
sa viśīrṇātanutrāṇaḥ pīḍito bahubhis tadā
      vivyathe naiva gāṅgeyo bhidyamāneṣu marmasu
sa dīptaśaracāpārcir astraprasṛtamārutaḥ
      neminirhrādasaṃnādo mahāstrodayapāvakaḥ
citracāpamahājvālo vīrakṣayamahendhanaḥ
      yugāntāgnisamo bhīṣmaḥ pareṣāṃ samapadyata
nipatya rathasaṃghānām antareṇa viniḥsṛtaḥ
      dṛśyate sma narendrāṇāṃ punar madhyagataś caran
tataḥ pāñcālarājaṃ ca dhṛṣṭaketum atītya ca
      pāṇḍavānīkinīmadhyam āsasāda sa vegitaḥ
tataḥ sātyakibhīmau ca pāṇḍavaṃ ca dhanaṃjayam
      drupadaṃ ca virāṭaṃ ca dhṛṣṭadyumnaṃ ca pārṣatam
bhīmaghoṣair mahāvegair vairivāraṇabhedibhiḥ
     ṣaḍ etān ṣaḍbhir ānarchad bhāskarapratimaiḥ śaraiḥ
tasya te niśitān bāṇān saṃnivārya mahārathāḥ
     daśabhir daśabhir bhīṣmam ardayām āsur ojasā
śikhaṇḍī tu raṇe bāṇān yān mumoca mahāvrate
     te bhīṣmaṃ viviśus tūrṇaṃ svarṇapuṅkhāḥ śilāśitāḥ
tataḥ kirīṭī saṃrabdho bhīṣmam evābhyavartata
     śikhaṇḍinaṃ puraskṛtya dhanuś cāsya samācchinat
bhīṣmasya dhanuṣaś chedaṃ nāmṛṣyanta mahārathāḥ
     droṇaś ca kṛtavarmā ca saindhavaś ca jayadrathaḥ
bhūriśravāḥ śalaḥ śalyo bhagadattas tathaiva ca
     saptaite paramakruddhāḥ kirīṭinam abhidrutāḥ
uttamāstrāṇi divyāni darśayanto mahārathāḥ
     abhipetur bhṛśaṃ kruddhāś chādayanta sma pāṇḍavān
teṣām āpatatāṃ śabdaḥ śuśruve phalgunaṃ prati
     udvṛttānāṃ yathā śabdaḥ samudrāṇāṃ yugakṣaye
hatānayata gṛhṇīta yudhyatāpi ca kṛntata
     ity āsīt tumulaḥ śabdaḥ phalgunasya rathaṃ prati
taṃ śabdaṃ tumulaṃ śrutvā pāṇḍavānāṃ mahārathāḥ
     abhyadhāvan parīpsantaḥ phalgunaṃ bharatarṣabha
sātyakir bhīmasenaś ca dhṛṣṭadyumnaś ca pārṣataḥ
     virāṭadrupadau cobhau rākṣasaś ca ghaṭotkacaḥ
abhimanyuś ca saṃkruddhaḥ saptaite krodhamūrchitāḥ
     samabhyadhāvaṃs tvaritāś citrakārmukadhāriṇaḥ
teṣāṃ samabhavad yuddhaṃ tumulaṃ lomaharṣaṇam
     saṃgrāme bharataśreṣṭha devānāṃ dānavair iva
śikhaṇḍī tu rathaśreṣṭho rakṣyamāṇaḥ kirīṭinā
     avidhyad daśabhir bhīṣmaṃ chinnadhanvānam āhave
     sārathiṃ daśabhiś cāsya dhvajaṃ caikena cicchide
so 'nyat kārmukam ādāya gāṅgeyo vegavattaram
     tad apy asya śitair bhallais tribhiś ciccheda phalgunaḥ
evaṃ sa pāṇḍavaḥ kruddha āttam āttaṃ punaḥ punaḥ
     dhanur bhīṣmasya ciccheda savyasācī paraṃtapaḥ
sa cchinnadhanvā saṃkruddhaḥ sṛkkiṇī parisaṃlihan
     śaktiṃ jagrāha saṃkruddho girīṇām api dāraṇīm
     tāṃ ca cikṣepa saṃkruddhaḥ phalgunasya rathaṃ prati
tām āpatantīṃ saṃprekṣya jvalantīm aśanīm iva
     samādatta śitān bhallān pañca pāṇḍavanandanaḥ
tasya ciccheda tāṃ śaktiṃ pañcadhā pañcabhiḥ śaraiḥ
     saṃkruddho bharataśreṣṭha bhīṣmabāhubaleritām
sā papāta paricchinnā saṃkruddhena kirīṭinā
     meghavṛndaparibhraṣṭā vicchinneva śatahradā
chinnāṃ tāṃ śaktim ālokya bhīṣmaḥ krodhasamanvitaḥ
     acintayad raṇe vīro buddhyā parapuraṃjayaḥ
śakto 'haṃ dhanuṣaikena nihantuṃ sarvapāṇḍavān
     yady eṣāṃ na bhaved goptā viṣvakseno mahābalaḥ
kāraṇadvayam āsthāya nāhaṃ yotsyāmi pāṇḍavaiḥ
     avadhyatvāc ca pāṇḍūnāṃ strībhāvāc ca śikhaṇḍinaḥ
pitrā tuṣṭena me pūrvaṃ yadā kālīm udāvahat
     svacchandamaraṇaṃ dattam avadhyatvaṃ raṇe tathā
     tasmān mṛtyum ahaṃ manye prāptakālam ivātmanaḥ
evaṃ jñātvā vyavasitaṃ bhīṣmasyāmitatejasaḥ
     ṛṣayo vasavaś caiva viyatsthā bhīṣmam abruvan
yat te vyavasitaṃ vīra asmākaṃ sumahat priyam
     tat kuruṣva maheṣvāsa yuddhād buddhiṃ nivartaya
tasya vākyasya nidhane prādur āsīc chivo 'nilaḥ
     anulomaḥ sugandhī ca pṛṣataiś ca samanvitaḥ
devadundubhayaś caiva saṃpraṇedur mahāsvanāḥ
     papāta puṣpavṛṣṭiś ca bhīṣmasyopari pārthiva
na ca tac chuśruve kaś cit teṣāṃ saṃvadatāṃ nṛpa
     ṛte bhīṣmaṃ mahābāhuṃ māṃ cāpi munitejasā
saṃbhramaś ca mahān āsīt tridaśānāṃ viśāṃ pate
     patiṣyati rathād bhīṣme sarvalokapriye tadā
iti devagaṇānāṃ ca śrutvā vākyaṃ mahāmanāḥ
     tataḥ śāṃtanavo bhīṣmo bībhatsuṃ nābhyavartata
     bhidyamānaḥ śitair bāṇaiḥ sarvāvaraṇabhedibhiḥ
śikhaṇḍī tu mahārāja bharatānāṃ pitāmaham
     ājaghānorasi kruddho navabhir niśitaiḥ śaraiḥ
sa tenābhihataḥ saṃkhye bhīṣmaḥ kurupitāmahaḥ
     nākampata mahārāja kṣitikampe yathācalaḥ
tataḥ prahasya bībhatsur vyākṣipan gāṇḍivaṃ dhanuḥ
     gāṅgeyaṃ pañcaviṃśatyā kṣudrakāṇāṃ samarpayat
punaḥ śaraśatenaivaṃ tvaramāṇo dhanaṃjayaḥ
     sarvagātreṣu saṃkruddhaḥ sarvamarmasv atāḍayat
evam anyair api bhṛśaṃ vadhyamāno mahāraṇe
     na cakrus te rujaṃ tasya rukmapuṅkhāḥ śilāśitāḥ
tataḥ kirīṭī saṃrabdho bhīṣmam evābhyavartata
     śikhaṇḍinaṃ puraskṛtya dhanuś cāsya samācchinat
athainaṃ daśabhir viddhvā dhvajam ekena cicchide
     sārathiṃ viśikhaiś cāsya daśabhiḥ samakampayat
so 'nyat kārmukam ādatta gāṅgeyo balavattaram
     tad apy asya śitair bhallais tridhā tribhir upānudat
     nimeṣāntaramātreṇa āttam āttaṃ mahāraṇe
evam asya dhanūṃṣy ājau ciccheda subahūny api
     tataḥ śāṃtanavo bhīṣmo bībhatsuṃ nābhyavartata
athainaṃ pañcaviṃśatyā kṣudrakāṇāṃ samardayat
     so 'tividdho maheṣvāso duḥśāsanam abhāṣata
eṣa pārtho raṇe kruddhaḥ pāṇḍavānāṃ mahārathaḥ
     śarair anekasāhasrair mām evābhyasate raṇe
na caiṣa śakyaḥ samare jetuṃ vajrabhṛtā api
     na cāpi sahitā vīrā devadānavarākṣasāḥ
     māṃ caiva śaktā nirjetuṃ kim u martyāḥ sudurbalāḥ
evaṃ tayoḥ saṃvadatoḥ phalguno niśitaiḥ śaraiḥ
     śikhaṇḍinaṃ puraskṛtya bhīṣmaṃ vivyādha saṃyuge
tato duḥśāsanaṃ bhūyaḥ smayamāno 'bhyabhāṣata
     atividdhaḥ śitair bāṇair bhṛśaṃ gāṇḍīvadhanvanā
vajrāśanisamasparśāḥ śitāgrāḥ saṃpraveśitāḥ
     vimuktā avyavacchinnā neme bāṇāḥ śikhaṇḍinaḥ
nikṛntamānā marmāṇi dṛḍhāvaraṇabhedinaḥ
     musalānīva me ghnanti neme bāṇāḥ śikhaṇḍinaḥ
brahmadaṇḍasamasparśā vajravegā durāsadāḥ
     mama prāṇān ārujanti neme bāṇāḥ śikhaṇḍinaḥ
bhujagā iva saṃkruddhā lelihānā viṣolbaṇāḥ
     mamāviśanti marmāṇi neme bāṇāḥ śikhaṇḍinaḥ
nāśayantīva me prāṇān yamadūtā ivāhitāḥ
     gadāparighasaṃsparśā neme bāṇāḥ śikhaṇḍinaḥ
kṛntanti mama gātrāṇi māghamāse gavām iva
     arjunasya ime bāṇā neme bāṇāḥ śikhaṇḍinaḥ
sarve hy api na me duḥkhaṃ kuryur anye narādhipāḥ
     vīraṃ gaṇḍīvadhanvānam ṛte jiṣṇuṃ kapidhvajam
iti bruvañ śāṃtanavo didhakṣur iva pāṇḍavam
     saviṣphuliṅgāṃ dīptāgrāṃ śaktiṃ cikṣepa bhārata
tām asya viśikhaiś chittvā tridhā tribhir apātayat
     paśyatāṃ kuruvīrāṇāṃ sarveṣāṃ tatra bhārata
carmāthādatta gāṅgeyo jātarūpapariṣkṛtam
     khaḍgaṃ cānyataraṃ prepsur mṛtyor agre jayāya vā
tasya tac chatadhā carma vyadhamad daṃśitātmanaḥ
     rathād anavarūḍhasya tad adbhutam ivābhavat
vinadyoccaiḥ siṃha iva svāny anīkāny acodayat
     abhidravata gāṅgeyaṃ māṃ vo 'stu bhayam aṇv api
atha te tomaraiḥ prāsair bāṇaughaiś ca samantataḥ
     paṭṭiśaiś ca sanistriṃśair nānāpraharaṇais tathā
vatsadantaiś ca bhallaiś ca tam ekam abhidudruvuḥ
     siṃhanādas tato ghoraḥ pāṇḍavānām ajāyata
tathaiva tava putrāś ca rājan bhīṣmajayaiṣiṇaḥ
     tam ekam abhyavartanta siṃhanādāṃś ca nedire
tatrāsīt tumulaṃ yuddhaṃ tāvakānāṃ paraiḥ saha
     daśame 'hani rājendra bhīṣmārjunasamāgame
āsīd gāṅga ivāvarto muhūrtam udadher iva
     sainyānāṃ yudhyamānānāṃ nighnatām itaretaram
agamyarūpā pṛthivī śoṇitāktā tadābhavat
     samaṃ ca viṣamaṃ caiva na prājñāyata kiṃ cana
yodhānām ayutaṃ hatvā tasmin sa daśame 'hani
     atiṣṭhad āhave bhīṣmo bhidyamāneṣu marmasu
tataḥ senāmukhe tasmin sthitaḥ pārtho dhanaṃjayaḥ
     madhyena kurusainyānāṃ drāvayām āsa vāhinīm
vayaṃ śvetahayād bhītāḥ kuntīputrād dhanaṃjayāt
     pīḍyamānāḥ śitaiḥ śastraiḥ pradravāma mahāraṇāt
sauvīrāḥ kitavāḥ prācyāḥ pratīcyodīcyamālavāḥ
     abhīṣāhāḥ śūrasenāḥ śibayo 'tha vasātayaḥ
śālvāśrayās trigartāś ca ambaṣṭhāḥ kekayaiḥ saha
     dvādaśaite janapadāḥ śarārtā vraṇapīḍitāḥ
     saṃgrāme na jahur bhīṣmaṃ yudhyamānaṃ kirīṭinā
tatas tam ekaṃ bahavaḥ parivārya samantataḥ
     parikālya kurūn sarvāñ śaravarṣair avākiran
nipātayata gṛhṇīta vidhyatātha ca karṣata
     ity āsīt tumulaḥ śabdo rājan bhīṣmarathaṃ prati
abhihatya śaraughais taṃ śataśo 'tha sahasraśaḥ
     na tasyāsīd anirbhinnaṃ gātreṣv aṅgulamātrakam
evaṃvibho tava pitā śarair viśakalī kṛtaḥ
     śitāgraiḥ phalgunenājau prākśirāḥ prāpatad rathāt
     kiṃciccheṣe dinakare putrāṇāṃ tava paśyatām
hāheti divi devānāṃ pārthivānāṃ ca sarvaśaḥ
     patamāne rathād bhīṣme babhūva sumahān svanaḥ
taṃ patantam abhiprekṣya mahātmānaṃ pitāmaham
     saha bhīṣmeṇa sarveṣāṃ prāpatan hṛdayāni naḥ
sa papāta mahābāhur vasudhām anunādayan
     indradhvaja ivotsṛṣṭaḥ ketuḥ sarvadhanuṣmatām
     dharaṇīṃ nāspṛśac cāpi śarasaṃghaiḥ samācitaḥ
śaratalpe maheṣvāsaṃ śayānaṃ puruṣarṣabham
     rathāt prapatitaṃ cainaṃ divyo bhāvaḥ samāviśat
abhyavarṣata parjanyaḥ prākampata ca medinī
     patan sa dadṛśe cāpi kharvitaṃ ca divākaram
saṃjñāṃ caivālabhad vīraḥ kālaṃ saṃcintya bhārata
     antarikṣe ca śuśrāva divyāṃ vācaṃ samantataḥ
kathaṃ mahātmā gāṅgeyaḥ sarvaśastrabhṛtāṃ varaḥ
     kālaṃ kartā naravyāghraḥ saṃprāpte dakṣiṇāyane
sthito 'smīti ca gāṅgeyas tac chrutvā vākyam abravīt
     dhārayām āsa ca prāṇān patito 'pi hi bhūtale
     uttarāyaṇam anvicchan bhīṣmaḥ kurupitāmahaḥ
tasya tan matam ājñāya gaṅgā himavataḥ sutā
     maharṣīn haṃsarūpeṇa preṣayām āsa tatra vai
tataḥ saṃpātino haṃsās tvaritā mānasaukasaḥ
     ājagmuḥ sahitā draṣṭuṃ bhīṣmaṃ kurupitāmaham
     yatra śete naraśreṣṭhaḥ śaratalpe pitāmahaḥ
te tu bhīṣmaṃ samāsādya munayo haṃsarūpiṇaḥ
     apaśyañ śaratalpasthaṃ bhīṣmaṃ kurupitāmaham
te taṃ dṛṣṭvā mahātmānaṃ kṛtvā cāpi pradakṣiṇam
     gāṅgeyaṃ bharataśreṣṭhaṃ dakṣiṇena ca bhāskaram
itaretaram āmantrya prāhus tatra manīṣiṇaḥ
     bhīṣma eva mahātmā san saṃsthātā dakṣiṇāyane
ity uktvā prasthitān haṃsān dakṣiṇām abhito diśam
     saṃprekṣya vai mahābuddhiś cintayitvā ca bhārata
tān abravīc chāṃtanavo nāhaṃ gantā kathaṃ cana
     dakṣiṇāvṛtta āditya etan mama manaiḥ sthitam
gamiṣyāmi svakaṃ sthānam āsīd yan me purātanam
     udagāvṛtta āditye haṃsāḥ satyaṃ bravīmi vaḥ
dhārayiṣyāmy ahaṃ prāṇān uttarāyaṇakāṅkṣayā
     aiśvaryabhūtaḥ prāṇānām utsarge niyato hy aham
     tasmāt prāṇān dhārayiṣye mumūrṣur udagāyane
yaś ca datto varo mahyaṃ pitrā tena mahātmanā
     chandato mṛtyur ity evaṃ tasya cāstu varas tathā
dhārayiṣye tataḥ prāṇān utsarge niyate sati
    ity uktvā tāṃs tadā haṃsān aśeta śaratalpagaḥ
evaṃ kurūṇāṃ patite śṛṅge bhīṣme mahaujasi
    pāṇḍavāḥ sṛñjayāś caiva siṃhanādaṃ pracakrire
tasmin hate mahāsattve bharatānām amadhyame
    na kiṃ cit pratyapadyanta putrās te bharatarṣabha
    saṃmohaś caiva tumulaḥ kurūṇām abhavat tadā
nṛpā duryodhanamukhā niḥśvasya rurudus tataḥ
    viṣādāc ca ciraṃ kālam atiṣṭhan vigatendriyāḥ
dadhyuś caiva mahārāja na yuddhe dadhire manaḥ
    ūrugrāhagṛhītāś ca nābhyadhāvanta pāṇḍavān
avadhye śaṃtanoḥ putre hate bhīṣme mahaujasi
    abhāvaḥ sumahān rājan kurūn āgād atandritaḥ
hatapravīrāś ca vayaṃ nikṛttāś ca śitaiḥ śaraiḥ
    kartavyaṃ nābhijānīmo nirjitāḥ savyasācinā
pāṇḍavās tu jayaṃ labdhvā paratra ca parāṃ gatim
    sarve dadhmur mahāśaṅkhāñ śūrāḥ parighabāhavaḥ
    somakāś ca sapañcālāḥ prāhṛṣyanta janeśvara
tatas tūryasahasreṣu nadatsu sumahābalaḥ
    āsphoṭayām āsa bhṛśaṃ bhīmaseno nanarta ca
senayor ubhayoś cāpi gāṅgeye vinipātite
    saṃnyasya vīrāḥ śastrāṇi prādhyāyanta samantataḥ
prākrośan prāpataṃś cānye jagmur mohaṃ tathāpare
    kṣatraṃ cānye 'bhyanindanta bhīṣmaṃ caike 'bhyapūjayan
ṛṣayaḥ pitaraś caiva praśaśaṃsur mahāvratam
    bharatānāṃ ca ye pūrve te cainaṃ praśaśaṃsire
mahopaniṣadaṃ caiva yogam āsthāya vīryavān
    japañ śāṃtanavo dhīmān kālākāṅkṣī sthito 'bhavat
