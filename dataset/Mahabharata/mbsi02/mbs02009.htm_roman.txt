[n]
      yudhiṣṭhira sabhā divyā varuṇasya sitaprabhā
      pramāṇena yathā yāmyā śubhaprākāratoraṇā
antaḥ salilam āsthāya vihitā viśvakarmaṇā
      divyaratnamayair vṛkṣaiḥ phalapuṣpapradair yutā
nīlapītāsita śyāmaiḥ sitair lohitakair api
      avatānais tathā gulmaiḥ puṣpamañjari dhāribhiḥ
tathā śakunayas tasyāṃ nānārūpā mṛdu svarāḥ
      anirdeśyā vapuṣmantaḥ śataśo 'tha sahasraśaḥ
sā sabhā sukhasaṃsparśā na śītā na ca gharmadā
      veśmāsanavatī ramyā sitā varuṇapālitā
yasyām āste sa varuṇo vāruṇyā saha bhārata
      divyaratnāmbara dharo bhūṣaṇair upaśobhitaḥ
sragviṇo bhūṣitāś cāpi divyamālyānukarṣiṇaḥ
      ādityās tatra varuṇaṃ jaleśvaram upāsate
vāsukis takṣakaś caiva nāgaś cairāvatas tathā
      kṛṣṇaś ca lohitaś caiva padmaś citraś ca vīryavān
kambalāśvatarau nāgau dhṛtarāṣṭra balāhakau
      maṇimān kuṇḍaladharaḥ karkoṭaka dhanaṃjayau
prahlādo mūṣikādaś ca tathaiva janamejayaḥ
     patākino maṇḍalinaḥ phaṇavantaś ca sarvaśaḥ
ete cānye ca bahavaḥ sarpās tasyāṃ yudhiṣṭhira
     upāsate mahātmānaṃ varuṇaṃ vigataklamāḥ
balir vairocano rājā narakaḥ pṛthivīṃ jayaḥ
     prahlādo vipra cittiś ca kālakhañjāś ca sarvaśaḥ
suhanur durmukhaḥ śaṅkhaḥ sumanāḥ sumatiḥ svanaḥ
     ghaṭodaro mahāpārśvaḥ krathanaḥ piṭharas tathā
viśvarūpaḥ surūpaś ca virūpo 'tha mahāśirāḥ
     daśagrīvaś ca bālī ca meghavāsā daśāvaraḥ
kaiṭabho viṭaṭūtaś ca saṃhrādaś cendra tāpanaḥ
     daityadānava saṃghāś ca sarve rucirakuṇḍalāḥ
sragviṇo maulinaḥ sarve tathā divyaparicchadāḥ
     sarve labdhavarāḥ śūrāḥ sarve vigatamṛtyavaḥ
te tasyāṃ varuṇaṃ devaṃ dharmapāśasthitāḥ sadā
     upāsate mahātmānaṃ sarve sucaritavratāḥ
tathā samudrāś catvāro nadī bhāgīrathī ca yā
     kālindī vidiśā veṇṇā narmadā vegavāhinī
vipāśā ca śatadruś ca candra bhāgā sarasvatī
     irāvatī vitastā ca sindhur deva nadas tathā
godāvarī kṛṣṇa veṇṇā kāverī ca sarid varā
     etāś cānyāś ca saritas tīrthāni ca sarāṃsi ca
kūpāś ca saprasravaṇā dehavanto yudhiṣṭhira
     palvalāni taḍāgāni dehavanty atha bhārata
diśas tathā mahī caiva tathā sarve mahīdharāḥ
     upāsate mahātmānaṃ sarve jalacarās tathā
gītavāditravantaś ca gandharvāpsarasāṃ gaṇāḥ
     stuvanto varuṇaṃ tasyāṃ sarva eva samāsate
mahīdharā ratnavanto rasā yeṣu pratiṣṭhitāḥ
     sarve vigrahavantas te tam īśvaram upāsate
eṣā mayā saṃpatatā vāruṇī bharatarṣabha
     dṛṣṭapūrvā sabhā ramyā kuberasya sabhāṃ śṛṇu
