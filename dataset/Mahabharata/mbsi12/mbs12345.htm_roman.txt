[bhīsma]
      sa vanāni vicitrāṇi tīrthāni ca sarāṃsi ca
      abhigacchan krameṇa sma kaṃ cin munim upasthitaḥ
taṃ sa tena yathoddiṣṭaṃ nāgaṃ vipreṇa brāhmaṇaḥ
      paryapṛcchad yathānyāyaṃ śrutvaiva ca jagāma saḥ
so 'bhigamya yathākhyātaṃ nāgāyatanam arthavit
      proktavān aham asmīti bhoḥ śabdālaṃkṛtaṃ vacaḥ
tatas tasya vacaḥ śrutvā rūpiṇī dharmavatsalā
      darśayām āsa taṃ vipraṃ nāgapatnī pativratā
sā tasmai vidhivat pūjāṃ cakre dharmaparāyanā
      svāgatenāgataṃ kṛtvā kiṃ karomīti cābravīt
[brāhman]
      viśrānto 'bhyarcitaś cāsmi bhavatyā ślakṣṇayā girā
      draṣṭum icchāmi bhavati taṃ devaṃ nāgam uttamam
etad dhi paramaṃ kāryam etan me phalam īpsitam
      anenārthena cāsmy adya saṃprāptaḥ pannagālayam
[nāgabhāryā]
      ārya sūryarathaṃ voḍhuṃ gato 'sau māsacārikaḥ
      saptāstabhir dinair vipra darśayiṣyaty asaṃśayam
etad viditam āryasya vivāsa karaṇaṃ mama
      bhartur bhavatu kiṃ cānyat kriyatāṃ tad vadasva me
[brāhmana]
     anena niścayenāhaṃ sādhvi saṃprāptavān iha
     pratīkṣann āgamaṃ devi vatsyāmy asmin mahāvane
saṃprāptasyaiva cāvyagram āvedyo 'ham ihāgataḥ
     mamābhigamanaṃ prāpto vācyaś ca vacanaṃ tvayā
aham apy atra vatsyāmi gomatyāḥ puline śubhe
     kālaṃ parimitāhāro yathoktaṃ paripālayan
[bhīsma]
     tataḥ sa vipras tāṃ nāgīṃ samādhāya punaḥ punaḥ
     tad eva pulinaṃ nadyāḥ prayayau brāhmaṇarṣabhaḥ
