[vyāsa]
      pṛcchatas tava sat putra yathāvad iha tattvataḥ
      sāṃkhyanyāyena saṃyuktaṃ yad etat kīrtitaṃ mayā
yogakṛtyaṃ tu te kṛtsnaṃ vartayiṣyāmi tac chṛṇu
      ekatvaṃ buddhimanasor indriyāṇāṃ ca sarvaśaḥ
      ātmano dhyāyinas tāta jñānam etad anuttamam
tad etad upaśāntena dāntenādhyātma śīlinā
      ātmārāmeṇa buddhena boddhavyaṃ śuci karmaṇā
yogadoṣān samucchidya pañca yān kavayo viduḥ
      kāmaṃ krodhaṃ ca lobhaṃ ca bhayaṃ svapnaṃ ca pañcamam
krodhaṃ śamena jayati kāmaṃ saṃkalpavarjanāt
      sattvasaṃsevanād dhīro nidrām ucchettum arhati
dhṛtyā śiśnodaraṃ rakṣet pāṇi pādaṃ ca cakṣuṣā
      cakṣuḥ śrotre ca manasā mano vācaṃ ca karmaṇā
apramādād bhayaṃ jahyāl lobhaṃ prājñopasevanāt
      evam etān yogadoṣāñ jayen nityam atandritaḥ
agnīṃś ca brāhmaṇāṃś cārced devatāḥ pranameta ca
      varjayed ruṣitāṃ vācaṃ hiṃsā yuktāṃ mano'nugām
brahmatejomayaṃ śukraṃ yasya sarvam idaṃ rasaḥ
      ekasya bhūtaṃ bhūtasya dvayaṃ sthāvarajaṅgamam
dhyānam adhyayanaṃ dānaṃ satyaṃ hrīr ārjavaṃ kṣamā
     śaucam āhārasaṃśuddhir indriyāṇāṃ ca nigrahaḥ
etair vivardhate tejaḥ pāpmānaṃ cāpakarṣati
     sidhyanti cāsya sarvārthā vijñānaṃ ca pravartate
samaḥ sarveṣu bhūteṣu labdhālabdhena vartayan
     dhūtapāpmā tu tejasvī laghv āhāro jitendriyaḥ
     kāmakrodhau vaśe kṛtvā ninīsed brahmaṇaḥ padam
manasaś cendriyāṇāṃ ca kṛtvaikāgryaṃ samāhitaḥ
     prāg rātrāpararātreṣu dhārayen mana ātmanā
jantoḥ pañcendriyasyāsya yad ekaṃ chidram indriyam
     tato 'sya sravati prajñā dṛteḥ pādād ivodakam
manas tu pūrvam ādadyāt kumīnān iva matsyahā
     tataḥ śrotraṃ tataś cakṣur jihvāṃ ghrāṇaṃ ca yogavit
tata etāni saṃyamya manasi sthāpayed yatiḥ
     tathaivāpohya saṃkalpān mano hy ātmani dhārayet
pañca jñānena saṃdhāya manasi sthāpayed yatiḥ
     yadaitāny avatiṣṭhante manaḥ sasthāni cātmani
     prasīdanti ca saṃsthāya tadā brahma prakāśate
vidhūma iva dīptārcir āditya iva dīptimān
     vaidyuto 'gnir ivākāśe paśyaty ātmānam ātmanā
     sarvaṃ ca tatra sarvatra vyāpakatvāc ca dṛśyate
taṃ paśyanti mahātmāno brāhmaṇā ye manīṣiṇaḥ
     dhṛtimanto mahāprājñāḥ sarvabhūtahite ratāḥ
evaṃ parimitaṃ kālam ācaran saṃśitavrataḥ
     āsīno hi rahasy eko gacched akṣarasātmyatām
pramoho bhrama āvarto ghrāṇaśravaṇa darśane
     adbhutāni rasasparśe śītoṣṇe mārutākṛtiḥ
pratibhām upasargāṃś cāpy upasaṃgṛhya yogataḥ
     tāṃs tattvavid anādṛtya svātmanaiva nivartayet
kuryāt paricayaṃ yoge taikālyaṃ niyato muniḥ
     giriśṛṅge tathā caitye vṛkṣāgreṣu ca yojajet
saṃniyamyendriyagrāhaṃ goṣṭhe bhānda manā iva
     ekāgraś cintayen nityaṃ yogān nodvejayen manaḥ
yenopāyena śakyeta saṃniyantuṃ calaṃ manaḥ
     taṃ taṃ yukto niṣeveta na caiva vicalet tataḥ
śūnyā giriguhāś caiva devatāyatanāni ca
     śūnyāgārāṇi caikāgro nivāsārtham upakramet
nābhiṣvajet paraṃ vācā karmaṇā manasāpi vā
     upekṣako yatāhāro labdhālabdhe samo bhavet
yaś cainam abhinandeta yaś cainam apavādayet
     samas tayoś cāpy ubhayor nābhidhyāyec chubhāśubham
na prahṛṣyeta lābheṣu nālābheṣu ca cintayet
     samaḥ sarveṣu bhūteṣu sadharmā mātariśvanaḥ
evaṃ sarvātmanaḥ sādhoḥ sarvatra samadarśinaḥ
     so māsān nityayuktasya śabdavrahmātivartate
vedanārtāḥ prajā dṛṣṭvā samalokṣāśma kāñcanaḥ
     etasmin nirato mārge viramen na vimohitaḥ
api varṇāv akṛṣṭas tu nārī vā dharmakāṅkṣiṇī
     tāv apy etena mārgeṇa gacchetāṃ paramāṃ gatim
ajaṃ purāṇam ajaraṃ sanātanaṃ; yad indriyair upalabhate naro 'calaḥ
     anor anīyo mahato mahattaraṃ; tadātmanā paśyati yuktātmavān
idaṃ maharṣer vacanaṃ mahātmano; yathāvad uktaṃ manasānudṛśya ca
     avekṣya ceyāt parameṣṭhi sātmyatāṃ; prayānti yāṃ bhūtagatiṃ manīṣiṇaḥ
