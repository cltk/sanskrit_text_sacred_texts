tad ugraśāsanaṃ bhartur vijñāya haripuṃgavāḥ
 śalabhā iva saṃchādya medinīṃ saṃpratasthire
rāmaḥ prasravaṇe tasmin nyavasat sahalakṣmaṇaḥ
 pratīkṣamāṇas taṃ māsaṃ yaḥ sītādhigame kṛtaḥ
uttarāṃ tu diśaṃ ramyāṃ girirājasamāvṛtām
 pratasthe sahasā vīro hariḥ śatabalis tadā
pūrvāṃ diśaṃ prati yayau vinato hariyūthapaḥ
tārāṅgadādi sahitaḥ plavagaḥ pavanātmajaḥ
 agastyacaritām āśāṃ dakṣiṇāṃ hariyūthapaḥ
paścimāṃ tu diśaṃ ghorāṃ suṣeṇaḥ plavageśvaraḥ
 pratasthe hariśārdūlo bhṛśaṃ varuṇapālitām
tataḥ sarvā diśo rājā codayitvā yathā tatham
 kapisenā patīn mukhyān mumoda sukhitaḥ sukham
evaṃ saṃcoditāḥ sarve rājñā vānarayūthapāḥ
 svāṃ svāṃ diśam abhipretya tvaritāḥ saṃpratasthire
nadantaś connadantaś ca garjantaś ca plavaṃgamāḥ
 kṣvelanto dhāvamānāś ca yayuḥ plavagasattamāḥ
 ānayiṣyāmahe sītāṃ haniṣyāmaś ca rāvaṇam
aham eko haniṣyāmi prāptaṃ rāvaṇam āhave
 tataś conmathya sahasā hariṣye janakātmajām
vepamānaṃ śrameṇādya bhavadbhiḥ sthīyatām iti
 eka evāhariṣyāmi pātālād api jānakīm
vidhamiṣyāmy ahaṃ vṛkṣān dārayiṣyāmy ahaṃ girīn
 dharaṇīṃ dārayiṣyāmi kṣobhayiṣyāmi sāgarān
ahaṃ yojanasaṃkhyāyāḥ plavitā nātra saṃśayaḥ
 śataṃ yojanasaṃkhyāyāḥ śataṃ samadhikaṃ hy aham
bhūtale sāgare vāpi śaileṣu ca vaneṣu ca
 pātālasyāpi vā madhye na mamācchidyate gatiḥ
ity ekaikaṃ tadā tatra vānarā baladarpitāḥ
 ūcuś ca vacanaṃ tasmin harirājasya saṃnidhau
