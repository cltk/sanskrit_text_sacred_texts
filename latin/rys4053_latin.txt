tathā bruvati tāre tu tārādhipativarcasi
 atha mene hṛtaṃ rājyaṃ hanumān aṅgadena tat
buddhyā hy aṣṭāṅgayā yuktaṃ caturbalasamanvitam
 caturdaśaguṇaṃ mene hanumān vālinaḥ sutam
āpūryamāṇaṃ śaśvac ca tejobalaparākramaiḥ
 śaśinaṃ śuklapakṣādau vardhamānam iva śriyā
bṛhaspatisamaṃ buddhyā vikrame sadṛśaṃ pituḥ
 śuśrūṣamāṇaṃ tārasya śukrasyeva puraṃdaram
bhartur arthe pariśrāntaṃ sarvaśāstraviśāradam
 abhisaṃdhātum ārebhe hanumān aṅgadaṃ tataḥ
sa caturṇām upāyānāṃ tṛtīyam upavarṇayan
 bhedayām āsa tān sarvān vānarān vākyasaṃpadā
teṣu sarveṣu bhinneṣu tato 'bhīṣayad aṅgadam
 bhīṣaṇair bahubhir vākyaiḥ kopopāyasamanvitaiḥ
tvaṃ samarthataraḥ pitrā yuddhe tāreya vai dhuram
 dṛḍhaṃ dhārayituṃ śaktaḥ kapirājyaṃ yathā pitā
nityam asthiracittā hi kapayo haripuṃgava
 nājñāpyaṃ viṣahiṣyanti putradārān vinā tvayā
tvāṃ naite hy anuyuñjeyuḥ pratyakṣaṃ pravadāmi te
 yathāyaṃ jāmbavān nīlaḥ suhotraś ca mahākapiḥ
na hy ahaṃ ta ime sarve sāmadānādibhir guṇaiḥ
 daṇḍena na tvayā śakyāḥ sugrīvād apakarṣitum
vigṛhyāsanam apy āhur durbalena balīyasaḥ
 ātmarakṣākaras tasmān na vigṛhṇīta durbalaḥ
yāṃ cemāṃ manyase dhātrīm etad bilam iti śrutam
 etal lakṣmaṇabāṇānām īṣatkāryaṃ vidāraṇe
svalpaṃ hi kṛtam indreṇa kṣipatā hy aśaniṃ purā
 lakṣmaṇo niśitair bāṇair bhindyāt patrapuṭaṃ yathā
 lakṣmaṇasya ca nārācā bahavaḥ santi tadvidhāḥ
avasthāne yadaiva tvam āsiṣyasi paraṃtapa
 tadaiva harayaḥ sarve tyakṣyanti kṛtaniścayāḥ
smarantaḥ putradārāṇāṃ nityodvignā bubhukṣitāḥ
 kheditā duḥkhaśayyābhis tvāṃ kariṣyanti pṛṣṭhataḥ
sa tvaṃ hīnaḥ suhṛdbhiś ca hitakāmaiś ca bandhubhiḥ
 tṛṇād api bhṛśodvignaḥ spandamānād bhaviṣyasi
na ca jātu na hiṃsyus tvāṃ ghorā lakṣmaṇasāyakāḥ
 apavṛttaṃ jighāṃsanto mahāvegā durāsadāḥ
asmābhis tu gataṃ sārdhaṃ vinītavad upasthitam
 ānupūrvyāt tu sugrīvo rājye tvāṃ sthāpayiṣyati
dharmakāmaḥ pitṛvyas te prītikāmo dṛḍhavrataḥ
 śuciḥ satyapratijñaś ca nā tvāṃ jātu jighāṃsati
priyakāmaś ca te mātus tadarthaṃ cāsya jīvitam
 tasyāpatyaṃ ca nāsty anyat tasmād aṅgada gamyatām
