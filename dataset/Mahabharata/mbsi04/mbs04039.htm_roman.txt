[uttara]
      suvarṇavikṛtānīmāny āyudhāni mahātmanām
      rucirāṇi prakāśante pārthānām āśu kāriṇām
kva nu svid arjunaḥ pārthaḥ pauravyo vā yudhiṣṭhiraḥ
      nakulaḥ sahadevaś ca bhīmasenaś ca pāṇḍavaḥ
sarva eva mahātmānaḥ sarvāmitra vināśanāḥ
      rājyam akṣaiḥ parākīrya na śrūyante kadā cana
draupadī kva ca pāñcālī strīratnam iti viśrutā
      jitān akṣais tadā kṛṣṇā tān evānvagamad vanam
[arj]
      aham asmy arjunaḥ pārthaḥ sabhāstāro yudhiṣṭhiraḥ
      ballavo bhīmasenas tu pitus te rasapācakaḥ
aśvabandho 'tha nakulaḥ sahadevas tu gokule
      sairandhīṃ draupadīṃ viddhi yatkṛte kīcakā hatāḥ
[uttara]
      daśa pārthasya nāmāni yāni pūrvaṃ śrutāni me
      prabrūyās tāni yadi me śraddadhyāṃ sarvam eva te
[arj]
      hanta te 'haṃ samācakṣe daśa nāmāni yāni me
      arjunaḥ phalguno jiṣṇuḥ kirīṭī śvetavāhanaḥ
      bībhatsur vijayaḥ kṛṣṇaḥ savyasācī dhanaṃjayaḥ
[uttara]
      kenāsi vijayo nāma kenāsi śvetavāhanaḥ
      kirīṭī nāma kenāsi savyasācī kathaṃ bhavān
arjunaḥ phalguno jiṣṇuḥ kṛṣṇo bībhatsur eva ca
     dhanaṃjayaś ca kenāsi prabrūhi mama tattvataḥ
     śrutā me tasya vīrasya kevalā nāma hetavaḥ
[arj]
     sarvāñ janapadāñ jitvā vittam ācchidya kevalam
     madhye dhanasya tiṣṭhāmi tenāhur māṃ dhanaṃjayam
abhiprayāmi saṃgrāme yad ahaṃ yuddhadurmadā
     nājitvā vinivartāmi tena māṃ vijayaṃ viduḥ
śvetāḥ kāñcanasaṃnāhā rathe yujyanti me hayāḥ
     saṃgrāme yudhyamānasya tenāhaṃ śvetavāhanaḥ
uttarābhyāṃ ca pūrvābhyāṃ phalgunībhyām ahaṃ divā
     jāto himavataḥ pṛṣṭhe tena māṃ phalgunaṃ viduḥ
purā śakreṇa me dattaṃ yudhyato dānavarṣabhaiḥ
     kirīṭaṃ mūrdhni sūryābhaṃ tena māhuḥ kirīṭinam
na kuryāṃ karma bībhatsaṃ yudhyamānaḥ kathaṃ cana
     tena devamanuṣyeṣu bībhatsur iti māṃ viduḥ
ubhau me dakṣiṇau pāṇī gāṇḍīvasya vikarṣaṇe
     tena devamanuṣyeṣu savyasācīti māṃ viduḥ
pṛthivyāṃ caturantāyāṃ varṇo me durlabhaḥ samaḥ
     karomi karma śulkaṃ ca tena mām arjunaṃ viduḥ
ahaṃ durāpo durdharṣo damanaḥ pākaśāsaniḥ
     tena devamanuṣyeṣu jiṣṇu nāmāsmi viśrutaḥ
kṛṣṇa ity eva daśamaṃ nāma cakre pitā mama
     kṛṣṇāvadātasya sataḥ priyatvād bālakasya vai
[vai]
     tataḥ pārthaṃ sa vairāṭir abhyavādayad antikāt
     ahaṃ bhūmiṃ jayo nāma nāmnāham api cottaraḥ
diṣṭyā tvāṃ pārtha paśyāmi svāgataṃ te dhanaṃjaya
     lohitākṣa mahābāho nāgarājakaropama
     yad ajñānād avocaṃ tvāṃ kṣantum arhasi tan mama
yatas tvayā kṛtaṃ pūrvaṃ vicitraṃ karma duṣkaram
     ato bhayaṃ vyatītaṃ me prītiś ca paramā tvayi
