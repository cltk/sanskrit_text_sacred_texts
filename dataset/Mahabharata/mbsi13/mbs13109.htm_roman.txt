[y]
      sarveṣām eva varṇānāṃ mlecchānāṃ ca pitāmaha
      upavāse matir iyaṃ kāraṇaṃ ca na vidmahe
brahmakṣatreṇa niyamāś cartavyā iti naḥ śrutam
      upavāse kathaṃ teṣāṃ kṛtyam asti pitāmaha
niyamaṃ copavāsānāṃ sarveṣāṃ brūhi pārthiva
      avāpnoti gatiṃ kāṃ ca upavāsaparāyaṇaḥ
upavāsaḥ paraṃ puṇyam upavāsaḥ parāyaṇam
      upoṣyeha naraśreṣṭha kiṃ phalaṃ pratipadyate
adharmān mucyate kena dharmam āpnoti vai katham
      svargaṃ puṇyaṃ ca labhate kathaṃ bharatasattama
upoṣya cāpi kiṃ tena pradeyaṃ syān narādhipa
      dharmeṇa ca sukhān arthāṁl labhed yena bravīhi tam
[v]
      evaṃ bruvāṇaṃ kaunteyaṃ dharmajñaṃ dharmatattvavit
      dharmaputram idaṃ vākyaṃ bhīṣmaḥ śāṃtanavo 'bravīt
idaṃ khalu mahārāja śrutam āsīt purātanam
      upavāsavidhau śreṣṭhā ye guṇā bharatarṣabha
prājāpatyaṃ hy aṅgirasaṃ pṛṣṭavān asmi bhārata
      yathā māṃ tvaṃ tathaivāhaṃ pṛṣṭavāṃs taṃ tapodhanam
praśnam etaṃ mayā pṛṣṭo bhagavān agnisaṃbhavaḥ
     upavāsavidhiṃ puṇyam ācaṣṭa bharatarṣabha
[angiras]
     brahmakṣatre trirātraṃ tu vihitaṃ kurunandana
     dvis trirātram athaivātra nirdiṣṭaṃ puruṣarṣabha
vaiśyaśūdrau tu yau mohād upavāsaṃ prakurvate
     trirātraṃ dvis trirātraṃ vā tayoḥ puṣṭir na vidyate
caturtha bhakta kṣapaṇaṃ vaiśyaśūdre vidhīyate
     trirātraṃ na tu dharmajñair vihitaṃ brahmavādibhiḥ
pañcamyāṃ caiva ṣaṣṭhyāṃ ca paurṇamāsyāṃ ca bhārata
     kṣamāvān rūpasaṃpannaḥ śrutavāṃś caiva jāyate
nānapatyo bhavet prājño daridro vā kadā cana
     yajiṣṇuḥ pañcamīṃ ṣaṣṭhīṃ kṣaped yo bhojayed dvijān
aṣṭamīm atha kaunteya śuklapakṣe caturdaṣīm
     upoṣya vyādhirahito vīryavān abhijāyate
mārgaśīrṣaṃ tu yo māmam ekabhaktena saṃkṣipet
     bhojayec ca dvijān bhaktyā sa mucyed vyādhikilbiṣaiḥ
sarvakalyāṇa saṃpūrṇaḥ sarvauṣadhisamanvitaḥ
     kṛṣibhāgī bahudhano bahuputrāś ca jāyate
pauṣa māsaṃ tu kaunteya bhaktenaikena yaḥ kṣapet
     subhago darśanīyaś ca yaśobhāgī ca yājate
pitṛbhakto māghamāsam ekabhaktena yaḥ kṣapet
     śrīmat kule jñātimadhye sa mahattvaṃ prapadyate
bhaga daivaṃ tu yo māsam ekabhaktena yaḥ kṣapet
     strīṣu vallabhatāṃ yāti vāśyāś cāsya bhavanti tāḥ
caitraṃ tu niyato māsam ekabhaktena yaḥ kṣapet
     suvarṇamaṇimuktāḍhye kule mahati jāyate
nistared ekabhaktena vaiśākhaṃ yo jitendriyaḥ
     naro vā yadi vā nārī jñātīnāṃ śreṣṭhatāṃ vrajet
jyeṣṭhā mūlaṃ tu yo māsam ekabhaktena saṃkṣapet
     aiśvaryam atulaṃ śreṣṭhaṃ pumān strī vābhijāyate
āṣāḍham ekabhaktena sthitvā māsam atandritaḥ
     bahu dhānyo bahudhano bahuputraś ca jāyate
śrāvaṇaṃ niyato māsam ekabhaktena yaḥ kṣapet
     yatra tatrābhiṣekeṇa yujyate jñātivardhanaḥ
prauṣṭha padaṃ tu yo māsam ekāhāro bhaven naraḥ
     dhanāḍyaṃ sphītam acalam aiśvaryaṃ pratipadyate
tathaivāśvayujaṃ māsam ekabhaktena yaḥ kṣapet
     prajāvān vāhanāḍhyaś ca bahuputraś ca jāyate
kārttikaṃ tu naro māsaṃ yaḥ kuryād ekabhojanam
     śūraś ca bahubhāryaś ca kīrtimāṃś caiva jāyate
iti māsā naravyāghra kṣapatāṃ karikīrtitāḥ
     tithīnāṃ niyamā ye tu śṛṇu tān api pārthiva
pakṣe pakṣe gate yas tu bhaktam aśnāti bhārata
     gavāḍhyo bahuputraś ca dīrghāyuś ca sa jāyate
māsi māsi trirātrāṇi kṛtvā varṣāṇi dvādaśa
     gaṇādhipatyaṃ prāpnoti niḥ sapatnam anāvilam
ete tu niyamāḥ sarve kartavyāḥ śarado daśa
     dve cānye bharataśreṣṭha pravṛttim anuvartatā
yas tu prātas tathā sāyaṃ bhuñjāno nāntarā pibet
     ahiṃsā nirato nityaṃ juhvāno jātavedasam
ṣaḍbhiḥ sa varṣair nṛpate sidhyate nātra saṃśayaḥ
     agniṣṭomasya yajñasya phalaṃ prāpnoti mānavaḥ
adhivāse so 'psarasāṃ nṛtyagītavinādite
     taptakāñcanavarṇābhaṃ vimānam adhirohati
pūrṇaṃ varṣasahasraṃ tu brahmaloke mahīyate
     tat kṣayād iha cāgamya māhātmyaṃ pratipadyate
yas tu saṃvatsaraṃ pūrṇam ekāhāro bhaven naraḥ
     atirātrasya yajñasya saphalaṃ samupāśnute
daśavarṣasahasrāṇi svarge ca sa mahīyate
     tat kṣayād iha cāgamya māhātmyaṃ pratipadyate
yas tu saṃvatsaraṃ pūrṇaṃ caturthaṃ bhaktam aśnute
     ahiṃsā nirato nityaṃ satyavāṅ niyatendriyaḥ
vājapeyasya yajñasya phalaṃ vai samupāśnute
     triṃśadvarṣasahasrāṇi svarge ca sa mahīyate
ṣaṣṭhe kāle tu kaunteya naraḥ saṃvatsaraṃ kṣapet
     aśvamedhasya yajñasya phalaṃ prāpnoti mānavaḥ
cakravāka prayuktena vimānena sa gacchati
     catvāriṃśat sahasrāṇi varṣāṇāṃ divi modate
aṣṭamena tu bhaktena jīvan saṃvatsaraṃ nṛpa
     gavāmayasya yajñasya phalaṃ prāpnoti mānavaḥ
haṃsasārasayuktena vimānena sa gacchati
     pañcāśataṃ sahasrāṇi varṣāṇāṃ divi modate
pakṣe pakṣe gate rājan yo 'śnīyād varṣam eva tu
     ṣaṇ māsānaśanaṃ tasya bhagavān aṅgirābravīt
     ṣaṣṭiṃ varṣasahasrāṇi divam āvasate ca saḥ
vīṇānāṃ vallakīnāṃ ca veṇūnāṃ ca viśāṃ pate
     sughoṣair madhuraiḥ śabdaiḥ suptaḥ sa pratibodhyate
saṃvatsaram ihaikaṃ tu māsi māsi pibet payaḥ
     phalaṃ viśvajitas tāta prāpnoti sa naro nṛpa
siṃhavyāghra prayuktena vimānena sa gacchati
     saptatiṃ ca sahasrāṇi varṣāṇāṃ divi modate
māhād ūrdhvaṃ naravyāghra nopavāso vidhīyate
     vidhiṃ tv anaśanasyāhuḥ pārtha dharmavido janāḥ
anārto vyādhirahito gacched anaśanaṃ tu yaḥ
     pade pade yajñaphalaṃ sa prāpnoti na saṃśayaḥ
divaṃ haṃsaprayuktena vimānena sa gacchati
     śataṃ cāpsarasaḥ kanyā ramayanty api taṃ naram
ārto vā vyādhito vāpi gacched anaśanaṃ tu yaḥ
     śataṃ varṣasahasrāṇāṃ modate divi sa prabho
     kāñcīnūpuraśabdena suptaś caiva prabodhyate
sahasrahaṃsa saṃyukte vimāne somavarcasi
     sa gatvā strīśatākīrṇe ramate bharatarṣabha
kṣīṇasyāpyāyanaṃ dṛṣṭaṃ kṣatasya kṣatarohaṇam
     vyādhitasyauṣadha grāmaḥ kruddhasya ca prasādanam
duḥkhitasyārthamānābhyāṃ dravyāṇāṃ pratipādanam
     na caite svargakāmasya rocante sukhamedhasaḥ
ataḥ sa kāmasaṃyukto vimāne hemasaṃnibhe
     ramate strī śatākīrṇe puruṣo 'laṃ kṛtaḥ śubhe
svasthaḥ saphalasaṃkalpaḥ sukhī vigatakalmaṣaḥ
     anaśnan deham utsṛjya phalaṃ prāpnoti mānavaḥ
bālasūryapratīkāśe vimāne hemavarcasi
     vaiḍūrya muktā khacite vīṇā murajanādite
patākā dīpikākīrṇe divyaghaṇṭā ninādite
     strīsahasrānucarite sa naraḥ sukham edhate
yāvanti romakūpāṇi tasya gātreṣu pāṇḍava
     tāvanty eva sahasrāṇi varṣāṇāṃ divi modate
nāsti vedāt paraṃ śāstraṃ nāsti mātṛsamo guruḥ
     na dharmāt paramo lābhas tapo nānaśanāt param
brāhmaṇebhyaḥ paraṃ nāsti pāvanaṃ divi ceha ca
     upavāsais tathā tulyaṃ tapaḥ karma na vidyate
upoṣya vidhivad devās tridivaṃ pratipedire
     ṛṣayaś ca parāṃ siddhim upavāsair avāpnuvan
divyaṃ varṣasahasraṃ hi viśvāmitreṇa dhīmatā
     kṣāntam ekena bhaktena tena virpatvam āgataḥ
cyavano jamadagniś ca vasiṣṭho gautamo bhṛguḥ
     sarva eva divaṃ prāptāḥ kṣamāvanto maharṣayaḥ
idam aṅgirasā pūrvaṃ maharṣibhyaḥ pradarśitam
     yaḥ pradarśayate nityaṃ na sa duḥkham avāpnute
imaṃ tu kaunteya yathākramaṃ vidhiṃ; pravartitaṃ hy aṅgirasā maharṣiṇā
     paṭheta yo vai śṛṇuyāc ca nityadā; na vidyate tasya narasya kilbiṣam
vimucyate cāpi sa sarvasaṃkarair; na cāsya doṣair abhibhūyate manaḥ
     viyonijānāṃ ca vijānate rutaṃ; dhruvāṃ ca kīrtiṃ labhate narottamaḥ
