[y]
      prajñā śrutābhyāṃ vṛttena śīlena ca yathā bhavān
      guṇaiḥ samuditaḥ sarvair vayasā ca samanvitaḥ
      tasmād bhavantaṃ pṛcchāmi dharmaṃ dharmabhṛtāṃ vara
kṣatriyo yadi vā vaiśyaḥ śūdro vā rājasattama
      brāhmaṇyaṃ prāpnuyāt kena tan me vyākhyātum arhasi
tapasā vā sumahatā karmaṇā vā śrutena vā
      brāhmaṇyam atha ced icchet tan me brūhi pitāmaha
[bh]
      brāhmaṇyaṃ tāta duṣprāpaṃ varṇaiḥ kṣatrādibhis tribhiḥ
      paraṃ hi sarvabhūtānāṃ sthānam etad yudhiṣṭhira
bahvīs tu saṃsaran yonīr jāyamānaḥ punaḥ punaḥ
      paryāye tāta kasmiṃś cid brāhmaṇo nāma jāyate
atrāpy udāharantīmam itihāsaṃ purātanam
      mataṅgasya ca saṃvādma gardabhyāś ca yudhiṣṭhira
dvijāteḥ kasya cit tāta tulyavarṇaḥ sutaḥ prabhuḥ
      mataṅgo nāma nāmnābhūt sarvaiḥ samudito guṇaiḥ
sa yajñakāraḥ kaunteya pitrā sṛṣṭaḥ paraṃtapa
      prāyād gardabha yuktena rathenehāśu gāminā
sa bālaṃ gardabhaṃ rājan vahantaṃ mātur antike
      niravidhyat pratodena nāsikāyāṃ punaḥ punaḥ
taṃ tu tīvravraṇaṃ deṣṭvā gardabhī putragṛddhinī
     uvāca mā śucaḥ putra caṇḍālas tvādhitiṣṭhati
brāhmaṇe dāruṇaṃ nāsti maitro brāhmaṇa ucyate
     ācāryaḥ sarvabhūtānāṃ śātā kiṃ prahariṣyati
ayaṃ tu pāpaprakṛtir bāle na kurute dayām
     svayoniṃ mānayaty eṣa bhāvo bhāvaṃ nigacchati
etac chrutvā mataṅgas tu dāruṇaṃ rāsabhī vacaḥ
     avatīrya rathāt tūrṇaṃ rāsabhīṃ pratyabhāṣata
brūhi rāsabhi kalyāṇi mātā me yena dūṣitā
     kathaṃ māṃ vetsi caṇḍālaṃ kṣipraṃ rāsabhi śaṃsa me
kena jāto 'smi caṇḍālo brāhmaṇyaṃ yena me 'naśat
     tattvenaitan mahāprājñe brūhi sarvam aśeṣataḥ
[gardabhī]
     brāhmaṇyāṃ vṛṣalena tvaṃ mattāyāṃ nāpitena ha
     jātas tvam asi caṇḍālo brāhmaṇyaṃ tena te 'naśat
evam ukto mataṅgas tu pratyupāyād gṛhaṃ prati
     tam āgatam abhiprekṣya pitā vākyam athābravīt
mayā tvaṃ yajñasaṃsiddhau niyukto guru karmaṇi
     kasmāt pratinivṛtto 'si kac cin na kuśalaṃ tava
[m]
     ayonir agryayonir vā yaḥ syāt sa kuśalī bhavet
     kuśalaṃ tu kutas tasya yasyeyaṃ jananī pitaḥ
brāhmaṇyāṃ vṛṣalāj jātaṃ pitar vedayatīha mām
     amānuṣī gardabhīyaṃ tasmāt tapsye tapo mahat
evam uktvā sa pitaraṃ pratasthe kṛtaniścayaḥ
     tato gatvā mahāraṇyam atapyata mahat tapaḥ
tataḥ saṃtāpayām āsa vibudhāṃs tapasānvitaḥ
     mataṅgaḥ susukhaṃ prepsuḥ sthānaṃ sucaritād api
taṃ tathā tapasā yuktam uvāca harivāhanaḥ
     mataṅga tapyase kiṃ tvaṃ bhogān utsṛjya mānuṣān
varaṃ dadāni te hanta vṛṇīṣva tvaṃ yad icchati
     yac cāpy avāpyam anyat te sarvaṃ prabrūhi māciram
[m]
     brāhmaṇyaṃ kāmayāno 'ham idam ārabdhavāṃs tapaḥ
     gaccheyaṃ tad avāpyeha vara eṣa vṛto mayā
etac chrutvā tu vacanaṃ tam uvāca puraṃdaraḥ
     brāhmaṇyaṃ prārthayānas tvam aprāpyam akṛtātmabhiḥ
śreṣṭhaṃ yat sarvabhūteṣu tapo yan nātivartate
     tadagryaṃ prārthayānas tvam acirād vinaśiṣyasi
devatāsuramartyeṣu yat pavitraṃ paraṃ smṛtam
     caṇḍāla yonau jātena na ta prāpyaṃ kathaṃ cana
