[s]
      śṛṇu rājann avahito yathāvṛtto mahān kṣayaḥ
      kurūṇāṃ pāṇḍavānāṃ ca samāsādya parasparam
nihate sūtaputre tu pāṇḍavena mahātmanā
      vidruteṣu ca sainyeṣu samānīteṣu cāsakṛt
vimukhe tava putre tu śokopahatacetasi
      bhṛśodvigneṣu sainyeṣu dṛṣṭvā pārthasya vikramam
dhyāyamāneṣu sainyeṣu duḥkhaṃ prāpteṣu bhārata
      balānāṃ madhyamānānāṃ śrutvā ninadam uttamam
abhijñānaṃ narendrāṇāṃ vikṛtaṃ prekṣya saṃyuge
      patitān rathanīḍāṃś ca rathāṃś cāpi mahātmanām
raṇe vinihatān nāgān dṛṣṭvā pattīṃś ca māriṣa
      āyodhanaṃ cātighoraṃ rudrasyākrīḍa saṃnibham
aprakhyātiṃ gatānāṃ tu rājñāṃ śatasahasraśaḥ
      kṛpāviṣṭaḥ kṛpo rājan vayaḥ śīlasamanvitaḥ
abravīt tatra tejasvī so 'bhisṛtya janādhipam
      duryodhanaṃ manyuvaśād vacanaṃ vacanakṣamaḥ
duryodhana nibodhedaṃ yat tvā vakṣyāmi kaurava
      śrutvā kuru mahārāja yadi te rocate 'nagha
na yuddhadharmāc chreyān vai panthā rājendra vidyate
     yaṃ samāśritya yudhyante kṣatriyāḥ kṣatriyarṣabha
putro bhrātā pitā caiva svasreyo mātulas tathā
     saṃbandhibandhavāś caiva yodhyā vai kṣatrajīvinā
vadhe caiva paro dharmas tathādharmaḥ palāyane
     te sma ghorāṃ samāpannā jīvikāṃ jīvitārthinaḥ
tatra tvāṃ prativakṣyāmi kiṃ cid eva hitaṃ vacaḥ
     hate bhīṣme ca droṇe ca karṇe caiva mahārathe
jayadrathe ca nihate tava bhrātṛṣu cānagha
     lakṣmaṇe tava putre ca kiṃ śeṣaṃ paryupāsmahe
yeṣu bhāraṃ samāsajya rājye matim akurmahi
     te saṃtyajya tanūr yātāḥ śūrā brahma vidāṃ gatim
vayaṃ tv iha vinā bhūtā guṇavadbhir mahārathaiḥ
     kṛpaṇaṃ vartayiṣyāma pātayitvā nṛpān bahūn
sarvair api ca jīvadbhir bībhatsur aparājitaḥ
     kṛṣṇa netro mahābāhur devair api durāsadaḥ
indra kārmukavajrābham indraketum ivocchritam
     vānaraṃ ketum āsādya saṃcacāla mahācamūḥ
siṃhanādena bhīmasya pāñcajanya svanena ca
     gāṇḍīvasya ca nirghoṣāt saṃhṛṣyanti manāṃsi naḥ
carantīva mahāvidyun muṣṇanti nayanaprabhām
     alātam iva cāviddhaṃ gāṇḍīvaṃ samadṛśyata
jāmbūnadavicitraṃ ca dhūyamānaṃ mahad dhanuḥ
     dṛśyate dikṣu sarvāsu vidyud abhraghaneṣv iva
udyamānaś ca kṛṣṇena vāyuneva balāhakaḥ
     tāvakaṃ tad balaṃ rājann arjuno 'stravidāṃ varaḥ
     gahanaṃ śiśire kakṣaṃ dadāhāgnir ivotthitaḥ
gāhamānam anīkāni mahendrasadṛśaprabham
     dhanaṃjayam apaśyāma caturdantam iva dvipam
vikṣobhayantaṃ senāṃ te trāsayantaṃ ca pārthivān
     dhanaṃjayam apaśyāma nalinīm iva kuñjaram
trāsayantaṃ tathā yodhān dhanur ghoṣeṇa pāṇḍavam
     bhūya enam apaśyāma siṃhaṃ mṛgagaṇā iva
sarvalokamaheṣvāsau vṛṣabhau sarvadhanvinām
     āmuktakavacau kṛṣṇau lokamadhye virejatuḥ
adya sapta daśāhāni vartamānasya bhārata
     saṃgrāmasyātighorasya vadhyatāṃ cābhito yudhi
vāyuneva vidhūtāni tavānīkāni sarvaśaḥ
     śarad ambhoda jālāni vyaśīryanta samantataḥ
tāṃ nāvam iva paryastāṃ bhrāntavātāṃ mahārṇave
     tava senāṃ mahārāja savyasācī vyakampayat
kva nu te sūtaputro 'bhūt kva nu droṇaḥ sahānugaḥ
     ahaṃ kva ca kva cātmā te hārdikyaś ca tathā kva nu
     duḥśāsanaś ca bhrātā te bhrātṛbhiḥ sahitaḥ kva nu
bāṇagocara saṃpāptaṃ prekṣya caiva jayadratham
     saṃbandhinas te bhrātṝṃś ca sahāyān mātulāṃs tathā
sarvān vikramya miṣato lokāṃś cākramya mūrdhani
     jayadratho hato rājan kiṃ nu śeṣam upāsmahe
ko veha sa pumān asti yo vijeṣyati pāṇḍavam
     tasya cāstrāṇi divyāni vividhāni mahātmanaḥ
     gāṇḍīvasya ca nirghoṣo vīryāṇi harate hi naḥ
naṣṭacandrā yathā rātriḥ seneyaṃ hatanāyakā
     nāgabhagnadrumā śuṣkā nadīvākulatāṃ gatā
dhvajinyāṃ hatanetrāyāṃ yatheṣṭaṃ śvetavāhanaḥ
     cariṣyati mahābāhuḥ kakṣe 'gnir iva saṃjvalan
sātyakeś caiva yo vego bhīmasenasya cobhayoḥ
     darayeta girīn sarvāñ śoṣayeta ca sāgarān
uvāca vākyaṃ yad bhīmaḥ sabhāmadhye viśāṃ pate
     kṛtaṃ ta sakalaṃ tena bhūyaś caiva kariṣyati
pramukhasthe tadā karṇe balaṃ pāṇḍava rakṣitam
     durāsadaṃ tathā guptaṃ gūḍhaṃ gāṇḍīvadhanvanā
yuṣmābhis tāni cīrṇāni yāny asāhūni sādhuṣu
     akāraṇakṛtāny eva teṣāṃ vaḥ phalam āgatam
ātmano 'rthe tvayā loko yatnataḥ sarva āhṛtaḥ
     sa te saṃśayitas tāta ātmā ca bharatarṣabha
rakṣa duryodhanātmānam ātmā sarvasya bhājanam
     bhinne hi bhājane tāta diśo gacchati tadgatam
hīyamānena vai saṃdhiḥ paryeṣṭavyaḥ samena ca
     vigraho vardhamānena nītir eṣā bṛhaspateḥ
te vayaṃ pāṇḍuputrebhyo hīnāḥ svabalaśaktitaḥ
     atra te pāṇḍavaiḥ sārdhaṃ saṃdhiṃ manye kṣamaṃ prabho
na jānīte hi yaḥ śreyaḥ śreyasaś cāvamanyate
     sa kṣipraṃ bhraśyate rājyān na ca śreyo 'nuvindati
praṇipatya hi rājānaṃ rājyaṃ yadi labhemahi
     śreyaḥ syān na tu mauḍhyena rājan gantuṃ parābhavam
vaicitravīrya vacanāt kṛpā śīllo yudhiṣṭhiraḥ
     viniyuñjīta rājye tvāṃ govinda vacanena ca
yad brūyād dhi hṛṣīkeśo rājānam aparājitam
     arjunaṃ bhīmasenaṃ ca sarvaṃ kuryur asaṃśayam
nātikramiṣyate kṛṣṇo vacanaṃ kauravasya ha
     dhṛtarāṣṭrasya manye 'haṃ nāpi kṛṣṇasya pāṇḍavaḥ
etat kṣamam ahaṃ manye tava pārthair avigraham
     na tva bravīmi kārpaṇyān na prāṇaparirakṣaṇāt
     pathyaṃ rājan bravīmi tvāṃ tatparāsuḥ smariṣyasi
iti vṛddho vilapyaitat kṛpaḥ śāradvato vacaḥ
     dīrgham uṣṇaṃ ca niḥśvasya śuśoca ca mumoha ca
