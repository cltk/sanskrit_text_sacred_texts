[br]
      atrāpy udāharantīmam itihāsaṃ purātanam
      nibodha daśa hotṝṇāṃ vidhānam iha yādṛśam
sarvam evātra vijñeyaṃ cittaṃ jñānam avekṣate
      retaḥ śarīrabhṛt kāye vijñātā tu śarīrabhṛt
śarīrabhṛd gārhapatyas tasmād anyaḥ praṇīyate
      tataś cāhavanīyas tu tasmin saṃkṣipyate haviḥ
tato vācaspatir jajñe samānaḥ paryavekṣate
      rūpaṃ bhavati vai vyaktaṃ tad anudravate manaḥ
[brāhmaṇī]
      kasmād vāg abhavat pūrvaṃ kasmāt paścān mano 'bhavat
      manasā cintitaṃ vākyaṃ yadā samabhipadyate
kena vijñānayogena matiś cittaṃ samāsthitā
      samunnītā nādhyagacchat ko vaināṃ pratiṣedhati
[br]
      tām apānaḥ patir bhūtvā tasmāt preṣyaty apānatām
      tāṃ matiṃ manasaḥ prāhur manas tasmād avekṣate
praśnaṃ tu vān manasor māṃ yasmāt tvam anupṛcchasi
      tasmāt te vartayiṣyāmi tayor eva samāhvayam
ubhe vān manasī gatvā bhūtātmānam apṛcchatām
      āvayoḥ śreṣṭham ācakṣva chindhi nau saṃśayaṃ vibho
mana ity eva bhagavāṃs tadā prāha sarasvatīm
     ahaṃ vai kāmadhuk tubhyam iti taṃ prāha vāg atha
sthāvaraṃ jaṅgamaṃ caiva viddhy ubhe manasī mama
     sthāvaraṃ matsakāśe vai jaṅgamaṃ viṣaye tava
yas tu te viṣayaṃ gacchen mantro varṇaḥ svaro 'pi vā
     tan mano jaṅgamaṃ nāma tasmād asi garīyasī
yasmād asi ca mā vocaḥ svayam abhyetya śobhane
     tasmād ucchvāsam āsādya na vakṣyasi sarasvati
prāṇāpānāntare devī vāg vai nityaṃ sma tiṣṭhati
     preryamāṇā mahābhāge vinā prāṇam apānatī
     prajāpatim upādhāvat prasīda bhagavann iti
tataḥ prāṇaḥ prādurabhūd vācam āpyāyayan punaḥ
     tamād ucchvāsam āsādya na vāg vadati karhi cit
ghoṣiṇī jātanirghoṣā nityam eva pravartate
     tayor api ca ghoṣiṇyor nirghoṣaiva garīyasī
gaur iva prasravaty eṣā rasam uttamaśālinī
     satataṃ syandate hy eṣā śāśvataṃ brahmavādinī
divyādivya prabhāvena bhāratī gauḥ śucismite
     etayor antaraṃ paśya sūkṣmayoḥ syandamānayoḥ
anutpanneṣu vākyeṣu codyamānā sisṛkṣayā
     kiṃ nu pūrvaṃ tato devī vyājahāra sarasvatī
prāṇena yā saṃbhavate śarīre; prāṇād apānampratipadyate ca
     udāna bhūtā ca visṛjya dehaṃ; vyānena sarvaṃ divam āvṛṇoti
tataḥ samāne pratitiṣṭhatīha; ity eva pūrvaṃ prajajalpa cāpi
     tasmān manaḥ sthāvaratvād viśiṣṭaṃ; tathā devī jaṅgamatvād viśiṣṭā
