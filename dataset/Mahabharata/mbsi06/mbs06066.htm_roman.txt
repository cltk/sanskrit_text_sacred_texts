[s]
      akarot tumulaṃ yuddhaṃ bhīṣmaḥ śāṃtanavas tadā
      bhīmasena bhayād icchan putrāṃs tārayituṃ tava
pūrvāhṇe tan mahāraudraṃ rājñāṃ yuddham avartata
      kurūṇāṃ pāṇḍavānāṃ ca mukhyaśūra vināśanam
tasminn ākulasaṃgrāme vartamāne mahābhaye
      abhavat tumulaḥ śabdaḥ saṃspṛśan gaganaṃ mahat
nadadbhiś ca mahānāgair heṣamāṇaiś ca vājibhiḥ
      bherīśaṅkhaninādaiś ca tumulaḥ samapadyata
yuyutsavas te vikrāntā vijayāya mahābalāḥ
      anyonyam abhigarjanto goṣṭheṣv iva maharṣabhāḥ
śirasāṃ pātyamānānāṃ samare niśitaiḥ śaraiḥ
      aśmavṛṣṭir ivākāśe babhūva bharatarṣabha
kuṇḍaloṣṇīṣa dhārīṇi jātarūpojjvalāni ca
      patitāni sma dṛśyante śirāṃsi bharatarṣabha
viśikhonmathitair gātrair bāhubhiś ca sa kārmukaiḥ
      sa hastābharaṇaiś cānyair abhavac chāditā mahī
kavacopahitair gātrair hastaiś ca samalaṃkṛtaiḥ
      mukhaiś ca candrasaṃkāśai raktāntanayanaiḥ śubhaiḥ
gajavājimanuṣyāṇāṃ sarvagātraiś ca bhūpate
     āsīt sarvā samākīrṇā muhūrtena vasuṃdharā
rajomeghaiś ca tumulaiḥ śastravidyut prakāśitaiḥ
     āyudhānāṃ ca nirghoṣaḥ stanayitnusamo 'bhavat
sa saṃprahāras tumulaḥ kaṭukaḥ śoṇitodakaḥ
     prāvartata kurūṇāṃ ca pāṇḍavānāṃ ca bhārata
tasmin mahābhaye ghore tumule lomaharṣaṇe
     vavarṣuḥ śaravarṣāṇi kṣatriyā yuddhadurmadāḥ
krośanti kuñjarās tatra śaravarṣa pratāpitāḥ
     tāvakānāṃ pareṣāṃ ca saṃyuge bharatottama
     aśvāś ca paryadhāvanta hatārohā diśo daśa
utpatya nipatanty anye śaraghāta prapīḍitāḥ
     tāvakānāṃ pareṣāṃ ca yodhānāṃ bharatarṣabha
aśvānāṃ kuñjarāṇāṃ ca rathānāṃ cātivartatām
     saṃghātāḥ sma pradṛśyante tatra tatra viśāṃ pate
gadābhir asibhiḥ prāsair bāṇaiś ca nataparvabhiḥ
     jaghnuḥ parasparaṃ tatra kṣatriyāḥ kālacoditāḥ
apare bāhubhir vīrā niyuddha kuśalā yudhi
     bahudhā samasajjanta āyasaiḥ parighair iva
muṣṭibhir jānubhiś caiva talaiś caiva viśāṃ pate
     anyonyaṃ jaghnire vīrās tāvakāḥ pāṇḍavaiḥ saha
virathā rathinaś cātra nistriṃśavaradhāriṇaḥ
     anyonyam abhidhāvanta parasparavadhaiṣiṇaḥ
tato duryodhano rājā kaliṅgair bahubhir vṛtaḥ
     puraskṛtya raṇe bhīṣmaṃ pāṇḍavān abhyavartata
tathaiva pāṇḍavāḥ sarve parivārya vṛkodaram
     bhīṣmam abhyadravan kruddhā raṇe rabhasa vāhanāḥ
