[yā]
      ete pradhānasya guṇās trayaḥ puruṣasattama
      kṛtsnasya caiva jagatas tiṣṭhanty anapagāḥ sadā
śatadhā sahasradhā caiva tathā śatasahasradhā
      kotiśaś ca karoty eṣa pratyagātmānam ātmanā
sāttvikasyottamaṃ sthānaṃ rājasasyeha madhyamam
      tāmasasyādhamaṃ sthānaṃ prāhur adhyātmacintakāḥ
kelaveneha puṇyena gatim ūrdhvām avāpnuyāt
      puṇyapāpen amānuṣyam adharmeṇāpy adho gatim
dvandvam eṣāṃ trayāṇāṃ tu saṃnipātaṃ ca tattvataḥ
      sattvasya rajasaś caiva tamasaś ca śṛṇuṣva me
sattvasya tu rajo dṛṣṭaṃ rajasaś ca tamas tathā
      tamasaś ca tathā sattvaṃ sattvasyāvyaktam eva ca
avyaktasattvasaṃyukto devalokam avāpnuyāt
      rajaḥ sattvasamāyukto manuṣyeṣūpapadyate
rajas tamo bhyāṃ saṃyuktas tiryagyoniṣu jāyate
      rajas tāmasasattvaiś ca yukto mānuṣyam āpnuyāt
puṇyapāpaviyuktānāṃ sthānam āhur manīsinām
      śāsvataṃ cāvyayaṃ caiva akṣaraṃ cābhayaṃ ca yat
jñānināṃ saṃbhavaṃ śreṣṭhaṃ sthānam avraṇam acyutam
     atīndriyam abīlaṃ ca janmamṛtyutamo nudam
avyaktasthaṃ paraṃ yat tat pṛṣṭhas te 'haṃ narādhipa
     sa eṣa prakṛtiṣṭho hi tasthur ity abhidhīyate
acetanaś caiṣa mataḥ prakṛtiṣṭhaś ca pārthiva
     etenādhiṣṭhitaś caiva sṛjate saṃharaty api
[janaka]
     anādinidhanāv etāv ubhāv eva mahāmune
     amūrtimantāv acalāv aprakampyau ca nirvranau
agrāhyāv ṛṣiśārdūla katham eko hy acetanaḥ
     cetanāvāṃs tathā caikaḥ kṣetrajña iti bhāsitaḥ
tvaṃ hi viprendra kārtsnyena mokṣadharmam upāsase
     sākalyaṃ mokṣadharmasya śrotum icchāmi tattvataḥ
astitvaṃ kevalatvaṃ ca vinā bhāvaṃ tathaiva ca
     tathaivotkramaṇa sthānaṃ dehino 'pi viyujyataḥ
kālena yaddhi prāpnoti sthānaṃ tad brūhi me dvija
     sāṃkhyajñānaṃ ca tattvena pṛtha yogaṃ tathaiva ca
ariṣṭāni ca tattvena vaktum arhasi sattama
     viditaṃ sarvam etat te pānāv āmalakaṃ yathā
