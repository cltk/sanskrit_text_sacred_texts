[dhṛ]
      aham apy evam evaitac cintayāmi yathā yuvām
      vivektuṃ nāham icchāmi tv ākaraṃ viduraṃ prati
atas teṣāṃ guṇān eva kīrtayāmi viśeṣataḥ
      nāvabudhyeta viduro mamābhiprāyam iṅgitaiḥ
yac ca tvaṃ manyase prāptaṃ tad brūhi tvaṃ suyodhana
      rādheya manyase tvaṃ ca yat prāptaṃ tad bravīhi me
[dur]
      adya tān kuśalair vipraiḥ sukṛtair āptakāribhiḥ
      kuntīputrān bhedayāmo mādrīputrau ca pāṇḍavau
atha vā drupado rājā mahadbhir vittasaṃcayaiḥ
      putrāś cāsya pralobhyantām amātyāś caiva sarvaśaḥ
parityajadhvaṃ rājānaṃ kuntīputraṃ yudhiṣṭhiram
      atha tatraiva vā teṣāṃ nivāsaṃ rocayantu te
ihaiṣāṃ doṣavad vāsaṃ varṇayantu pṛthak pṛthak
      te bhidyamānās tatraiva manaḥ kurvantu pāṇḍavāḥ
atha vā kuśalāḥ ke cid upāyanipuṇā narāḥ
      itaretarataḥ pārthān bhedayantv anurāgataḥ
vyutthāpayantu vā kṛṣṇāṃ bahutvāt sukaraṃ hi tat
      atha vā pāṇḍavāṃs tasyāṃ bhedayantu tataś ca tām
bhīmasenasya vā rājann upāyakuśalair naraiḥ
     mṛtyur vidhīyatāṃ channaiḥ sa hi teṣāṃ balādhikaḥ
tasmiṃs tu nihate rājan hatotsāhā hataujasaḥ
     yatiṣyante na rājyāya sa hi teṣāṃ vyapāśrayaḥ
ajeyo hy arjunaḥ saṃkhye pṛṣṭhagope vṛkodare
     tam ṛte phalguno yuddhe rādheyasya na pādabhāk
te jānamānā daurbalyaṃ bhīmasenam ṛte mahat
     asmān balavato jñātvā naśiṣyanty abalīyasaḥ
ihāgateṣu pārtheṣu nideśavaśavartiṣu
     pravartiṣyāmahe rājan yathāśraddhaṃ nibarhaṇe
atha vā darśanīyābhiḥ pramadābhir vilobhyatām
     ekaikas tatra kaunteyas tataḥ kṛṣṇā virajyatām
preṣyatāṃ vāpi rādheyas teṣām āgamanāya vai
     te loptra hāraiḥ saṃdhāya vadhyantām āptakāribhiḥ
eteṣām abhyupāyānāṃ yas te nirdoṣavān mataḥ
     tasya prayogam ātiṣṭha purā kālo 'tivartate
yāvac cākṛta viśvāsā drupade pārthivarṣabhe
     tāvad evādya te śakyā na śakyās tu tataḥ param
eṣā mama matis tāta nigrahāya pravartate
     sādhu vā yadi vāsādhu kiṃ vā rādheya manyase
