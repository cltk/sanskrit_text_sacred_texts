[guru]
      na sa veda paraṃ dharmaṃ yo na veda catuṣṭayam
      vyaktāvyakte ca yat tattvaṃ saṃprāptaṃ paramarṣiṇā
vyaktaṃ mṛtyumukhaṃ vidyād avyaktam amṛtaṃ padam
      pravṛtti lakṣaṇaṃ dharmam ṛṣir nārāyaṇo 'bravīt
atraivāvasthitaṃ sarvaṃ trailokyaṃ sacarācaram
      nivṛtti lakṣaṇaṃ dharmam avyaktaṃ brahma śāśvatam
pravṛtti lakṣaṇaṃ dharmaṃ prajāpatir athābravīt
      pravṛttiḥ punar āvṛttir nivṛttiḥ paramā gatiḥ
tāṃ gatiṃ paramām eti nivṛtti paramo muniḥ
      jñānatattvaparo nityaṃ śubhāśubhanidarśakaḥ
tad evam etau vijñeyāv avyaktapuruṣāv ubhau
      avyaktapuruṣābhyāṃ tu yat syād anyan mahattaram
taṃ viśeṣam avekṣeta viśeṣeṇa vicakṣaṇaḥ
      anādy antāv ubhāv etāv aliṅgau cāpy ubhāv api
ubhau nityau sūkṣmatarau mahad bhyaś ca mahattarau
      sāmānyam etad ubhayor evaṃ hy anyad viśeṣaṇam
prakṛtyā sarga dharmiṇyā tathā trividha sattvayā
      viparītam ato vidyāt kṣetrajñasya ca lakṣaṇam
prakṛteś ca vikārāṇāṃ draṣṭāram aguṇānvitam
     agrāhyau puruṣāv etāv aliṅgatvad asaṃhitau
saṃyogalakṣaṇotpattiḥ karmajā gṛhyate yayā
     karaṇaiḥ karma nirvṛttaiḥ kartā yad yad viceṣṭate
     kīrtyate śabdasaṃjñābhiḥ ko 'ham eṣo 'py asāv iti
uṣṇīsavān yathā vastrais tribhir bhavati saṃvṛtaḥ
     saṃvṛto 'yaṃ tathā dehī sattvarājasa tāmasaiḥ
tasmāc catuṣṭayaṃ vedyam etair hetubhir ācitam
     yathā saṃjño hy ayaṃ samyag antakāle na muhyati
śriyaṃ divyām abhiprepsur brahma vāṅmanasā śuciḥ
     śārīrair niyamair ugraiś caren niṣkalmaṣaṃ tapaḥ
trailokyaṃ tapasā vyāptam antarbhūtena bhāsvatā
     sūryaś ca candramāś caiva bhāsatas tapasā divi
pratāpas tapaso jñānaṃ loke saṃśabditaṃ tapaḥ
     rajas tamo ghnaṃ yat karma tapasas tat svalakṣaṇam
brahmacaryam ahiṃsā ca śārīraṃ tapa ucyate
     vāṅmano niyamaḥ sāmyaṃ mānasaṃ tapa ucyate
vidhijñebhyo dvijātibhyo grāhyam annaṃ viśiṣyate
     āhāraniyamenāsya pāpmā naśyati rājasaḥ
vaimanasyaṃ ca viṣaye yānty asya kvaraṇāni ca
     tasmāt tanmātram ādadyād yāvad atra prayojanam
antakāle vayotkarṣāc chanaiḥ kuryād anāturaḥ
     evaṃ yuktena manasā jñānaṃ tad upapadyate
rajasā cāpy ayaṃ dehī dehavāñ śabdavac caret
     kāryair avyāhata matir vairāgyāt prakṛtau sthitaḥ
     ā dehād apramādāc ca dehāntād vipramucyate
hetuyuktaḥ sadotsargo bhūtānāṃ pralayas tathā
     parapratyaya sarge tu niyataṃ nātivartate
bhavānta prabhava prajñā āsate ye viparyayam
     dhṛtyā dehān dhārayanto buddhisaṃkṣipta mānasāḥ
     sthānebhyo dhvaṃsamānāś ca sūkṣmatvāt tān upāsate
yathāgamaṃ ca tat sarvaṃ buddhyā tan naiva budhyate
     dehāntaṃ kaś cid ansvāste bhāvitātmā nirāśrayaḥ
     yukto dhāraṇayā kaś cit sattāṃ ke cid upāsate
abhyasyanti paraṃ devaṃ vidyut saṃśabditākṣaram
     antakāle hy upāsannās tapasā dagdhakilbiṣāḥ
sarva ete mahātmāno gacchanti paramāṃ gatim
     sūkṣmaṃ viśeṣaṇaṃ teṣām avekṣec chāstra cakṣuṣā
dehaṃ tu paramaṃ vidyād vimuktam aparigraham
     antarikṣād anyataraṃ dhāraṇāsaktamānasam
martyalokād vimucyante vidyā saṃyukta mānasāḥ
     brahmabhūtā virajasas tato yānti parāṃ gatim
kasāya varjitaṃ jñānaṃ yeṣām utpadyate 'calam
     te yānti paramāṁl lokān viśudhyanto yathābalam
bhagavantam ajaṃ divyaṃ viṣṇum avyaktasaṃjñitam
     bhāvena yānti śuddhā ye jñānatṛptā nirāśiṣaḥ
jñātvātmasthaṃ hariṃ caiva nivartante na te 'vyayāḥ
     prāpya tatparamaṃ sthānaṃ modante 'kṣaram avyayam
etāvad etad vijñānam etad asti ca nāsti ca
     tṛṣṇā baddhaṃ jagat sarvaṃ cakravat parivartate
bisa tantur yathaivāyam antasthaḥ sarvato bise
     tṛṣṇā tantur anādy antas tathā dehagataḥ sadā
sūcyā sūtraṃ yathā vastre saṃsārayati vāyakaḥ
     tadvat saṃsārasūtraṃ hi tṛṣṇā sūcyā nibadhyate
vikāraṃ prakṛtiṃ caiva puruṣaṃ ca sanātanam
     yo yathāvad vijānāti sa vitṛnso vimucyate
prakāśaṃ bhagavān etad ṛṣir nārāyaṇo 'mṛtam
     bhūtānām anukampārthaṃ jagāda jagato hitam
