ayodhyāṃ tu samālokya cintayām āsa rāghavaḥ
 cintayitvā tato dṛṣṭiṃ vānareṣu nyapātayat
priyakāmaḥ priyaṃ rāmas tatas tvaritavikramam
 uvāca dhīmāṃs tejasvī hanūmantaṃ plavaṃgamam
ayodhyāṃ tvarito gaccha kṣipraṃ tvaṃ plavagottama
 jānīhi kac cit kuśalī jano nṛpatimandire
śṛṅgaverapuraṃ prāpya guhaṃ gahanagocaram
 niṣādādhipatiṃ brūhi kuśalaṃ vacanān mama
śrutvā tu māṃ kuśalinam arogaṃ vigatajvaram
 bhaviṣyati guhaḥ prītaḥ sa mamātmasamaḥ sakhā
ayodhyāyāś ca te mārgaṃ pravṛttiṃ bharatasya ca
 nivedayiṣyati prīto niṣādādhipatir guhaḥ
bharatas tu tvayā vācyaḥ kuśalaṃ vacanān mama
 siddhārthaṃ śaṃsa māṃ tasmai sabhāryaṃ sahalakṣmaṇam
haraṇaṃ cāpi vaidehyā rāvaṇena balīyasā
 sugrīveṇa ca saṃvādaṃ vālinaś ca vadhaṃ raṇe
maithilyanveṣaṇaṃ caiva yathā cādhigatā tvayā
 laṅghayitvā mahātoyam āpagāpatim avyayam
upayānaṃ samudrasya sāgarasya ca darśanam
 yathā ca kāritaḥ setū rāvaṇaś ca yathā hataḥ
varadānaṃ mahendreṇa brahmaṇā varuṇena ca
 mahādevaprasādāc ca pitrā mama samāgamam
jitvā śatrugaṇān rāmaḥ prāpya cānuttamaṃ yaśaḥ
 upayāti samṛddhārthaḥ saha mitrair mahābalaḥ
etac chrutvā yamākāraṃ bhajate bharatas tataḥ
 sa ca te veditavyaḥ syāt sarvaṃ yac cāpi māṃ prati
jñeyāḥ sarve ca vṛttāntā bharatasyeṅgitāni ca
 tattvena mukhavarṇena dṛṣṭyā vyābhāṣaṇena ca
sarvakāmasamṛddhaṃ hi hastyaśvarathasaṃkulam
 pitṛpaitāmahaṃ rājyaṃ kasya nāvartayen manaḥ
saṃgatyā bharataḥ śrīmān rājyenārthī svayaṃ bhavet
 praśāstu vasudhāṃ sarvām akhilāṃ raghunandanaḥ
tasya buddhiṃ ca vijñāya vyavasāyaṃ ca vānara
 yāvan na dūraṃ yātāḥ smaḥ kṣipram āgantum arhasi
iti pratisamādiṣṭo hanūmān mārutātmajaḥ
 mānuṣaṃ dhārayan rūpam ayodhyāṃ tvarito yayau
laṅghayitvā pitṛpathaṃ bhujagendrālayaṃ śubham
 gaṅgāyamunayor bhīmaṃ saṃnipātam atītya ca
śṛṅgaverapuraṃ prāpya guham āsādya vīryavān
 sa vācā śubhayā hṛṣṭo hanūmān idam abravīt
sakhā tu tava kākutstho rāmaḥ satyaparākramaḥ
 sasītaḥ saha saumitriḥ sa tvāṃ kuśalam abravīt
pañcamīm adya rajanīm uṣitvā vacanān muneḥ
 bharadvājābhyanujñātaṃ drakṣyasy adyaiva rāghavam
evam uktvā mahātejāḥ saṃprahṛṣṭatanūruhaḥ
 utpapāta mahāvego vegavān avicārayan
so 'paśyad rāmatīrthaṃ ca nadīṃ vālukinīṃ tathā
 gomatīṃ tāṃ ca so 'paśyad bhīmaṃ sālavanaṃ tathā
sa gatvā dūram adhvānaṃ tvaritaḥ kapikuñjaraḥ
 āsasāda drumān phullān nandigrāmasamīpajān
krośamātre tv ayodhyāyāś cīrakṛṣṇājināmbaram
 dadarśa bharataṃ dīnaṃ kṛśam āśramavāsinam
jaṭilaṃ maladigdhāṅgaṃ bhrātṛvyasanakarśitam
 phalamūlāśinaṃ dāntaṃ tāpasaṃ dharmacāriṇam
samunnatajaṭābhāraṃ valkalājinavāsasaṃ
 niyataṃ bhāvitātmānaṃ brahmarṣisamatejasaṃ
pāduke te puraskṛtya śāsantaṃ vai vasuṃdharām
 caturvarṇyasya lokasya trātāraṃ sarvato bhayāt
upasthitam amātyaiś ca śucibhiś ca purohitaiḥ
 balamukhyaiś ca yuktaiś ca kāṣāyāmbaradhāribhiḥ
na hi te rājaputraṃ taṃ cīrakṛṣṇājināmbaram
 parimoktuṃ vyavasyanti paurā vai dharmavatsalāḥ
taṃ dharmam iva dharmajñaṃ devavantam ivāparam
 uvāca prāñjalir vākayṃ hanūmān mārutātmajaḥ
vasantaṃ daṇḍakāraṇye yaṃ tvaṃ cīrajaṭādharam
 anuśocasi kākutsthaṃ sa tvā kuśalam abravīt
priyam ākhyāmi te deva śokaṃ tyakṣyasi dāruṇam
 asmin muhūrte bhrātrā tvaṃ rāmeṇa saha saṃgataḥ
nihatya rāvaṇaṃ rāmaḥ pratilabhya ca maithilīm
 upayāti samṛddhārthaḥ saha mitrair mahābalaiḥ
lakṣmaṇaś ca mahātejā vaidehī ca yaśasvinī
 sītā samagrā rāmeṇa mahendreṇa śacī yathā
evam ukto hanumatā bharataḥ kaikayīsutaḥ
 papāta sahasā hṛṣṭo harṣān mohaṃ jagāma ha
tato muhūrtād utthāya pratyāśvasya ca rāghavaḥ
 hanūmantam uvācedaṃ bharataḥ priyavādinam
aśokajaiḥ prītimayaiḥ kapim āliṅgya saṃbhramāt
 siṣeca bharataḥ śrīmān vipulair aśrubindubhiḥ
devo vā mānuṣo vā tvam anukrośād ihāgataḥ
 priyākhyānasya te saumya dadāmi bruvataḥ priyam
gavāṃ śatasahasraṃ ca grāmāṇāṃ ca śataṃ param
 sakuṇḍalāḥ śubhācārā bhāryāḥ kanyāś ca ṣoḍaśa
hemavarṇāḥ sunāsorūḥ śaśisaumyānanāḥ striyaḥ
 sarvābharaṇasaṃpannā saṃpannāḥ kulajātibhiḥ
niśamya rāmāgamanaṃ nṛpātmajaḥ; kapipravīrasya tadādbhutopamam
 praharṣito rāmadidṛkṣayābhavat; punaś ca harṣād idam abravīd vacaḥ
