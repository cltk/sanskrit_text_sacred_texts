[y]
      kanyāyāḥ prāptaśulkāyāḥ patiś cen nāsti kaś cana
      tatra kā pratipattiḥ syāt tan me brūhi pitāmaha
[bh]
      yā putrakasyāpy arikthasya pratipat sā tadā bhavet
atha cet sāharec chulkaṃ krītā śulka pradasya sā
      tasyārthe 'patyam īheta yena nyāyena śaknuyāt
na tasyā mantravat kāryaṃ kaś cit kurvīta kiṃ cana
svayaṃ vṛteti sāvitrī pitrā vai pratyapadyata
      tat tasyānye praśaṃsanti dharmajñā netare janāḥ
etat tu nāpare cakrur na pare jātu sādhavaḥ
      sādhūnāṃ punar ācāro garīyo dharmalakṣaṇam
asminn eva prakaraṇe sukratur vākyam abravīt
      naptā videharājasya janakasya mahātmanaḥ
asad ācarite mārge kathaṃ syād anukīrtanam
      anupraśnaḥ saṃśayo vā satām etad upālabhet
asad eva hi dharmasya pramādo dharma āsuraḥ
      nānuśuśruma jātv etām imāṃ pūrveṣu janmasu
bhāryā patyor hi saṃbandha strīpuṃsos tulya eva saḥ
     ratiḥ sādhāraṇo dharma iti cāha sa pārthivaḥ
[y]
     atha kena pramāṇena puṃsām ādīyate dhanam
     putravad dhi pitus tasya kanyā bhavitum arhati
[bh]
     yathaivātmā tathā putraḥ putreṇa duhitā samā
     tasyām ātmani tiṣṭhantyāṃ katham anyo dhanaṃ haret
mātuś ca yautakaṃ yat syāt kumārī bhāga eva saḥ
     dauhitra eva vā riktham aputrasya pitur haret
dadāti hi sa piṇḍaṃ vai pitur mātāmahasya ca
     putra dauhitrayor neha viśeṣo dharmataḥ smṛtaḥ
anyatra jātayā sā hi prajayā putra īhate
     duhitānyatra jātena putreṇāpi viśiṣyate
dauhitrakeṇa dharmeṇa nātra paśyāmi kāraṇam
     vikrītāsu ca ye putrā bhavanti pitur eva te
asūyavas tv adharmiṣṭhāḥ parasvādāyinaḥ śaṭhāḥ
     āsurād adhisaṃbhūtā dharmād viṣamavṛttayaḥ
atra gāthā yamodgītāḥ kīrtayanti purā vidaḥ
     dharmajñā dharmaśāstreṣu nibaddhā dharmasetuṣu
yo manuṣyaḥ kvakaṃ putraṃ vikrīya dhanam icchati
     kanyāṃ vā jīvitārthāya yaḥ śulkena prayacchati
saptāvare mahāghore niraye kālasāhvaye
     svedaṃ mūtraṃ purīṣaṃ ca tasmin preta upāśnute
ārṣe gomithunaṃ śulkaṃ ke cid āhur mṛṣaiva tat
     alpaṃ vā bahu vā rājan vikrayas tāvad eva saḥ
yady apy ācaritaḥ kaiś cin naiṣa dharmaḥ kathaṃ cana
     anyeṣām api dṛśyante lobhataḥ saṃpravṛttayaḥ
vaśyāṃ kumārīṃ vihitāṃ ye ca tām upabhuñjate
     ete pāpasya kartāras tamasy andhe 'tha śerate
anyo 'py atha na vikreyo manuṣyaḥ kiṃ punaḥ prajāḥ
     adharmamūlair hi dhanair na tair artho 'sti kaś cana
