[v]
      tatas te prayayur hṛṣṭāḥ prahṛṣṭanaravāhanāḥ
      rathaghoṣeṇa mahatā pūrayanto vasuṃdharām
saṃstūyamānāḥ stutibhiḥ sūtamāgadhabandibhiḥ
      svena sainyena saṃvītā yathādityāḥ svaraśmibhiḥ
pāṇḍureṇātapatreṇa dhriyamāṇena mūrdhani
      babhau yudhiṣṭhiras tatra paurṇamāsyām ivoḍurāṭ
jayāśiṣaḥ prahṛṣṭānāṃ narāṇāṃ pathi pāṇḍavaḥ
      pratyagṛhṇād yathānyāyaṃ yathāvat puruṣarṣabhaḥ
tathaiva sainikā rājan rājānam anuyānti ye
      teṣāṃ halahalāśabdo divaṃ stabdhvā vyatiṣṭhata
sa sarāṃsi nadīś caiva vanāny upavanāni ca
      atyakrāman mahārājo giriṃ caivānvapadyata
tasmin deśe ca rājendra yatra tad dravyam uttamam
      cakre niveśanaṃ rājā pāṇḍavaḥ saha sainikaiḥ
      śive deśe same caiva tadā bharatasattama
agrato brāhmaṇān kṛtvā tapo vidyā damānvitān
      purohitaṃ ca kauravya vedavedāṅgapāragam
prāṅ niveśāt tu rājānaṃ brāhmaṇāḥ sa purodhasaḥ
      kṛtvā śāntiṃ yathānyāyaṃ sarvataḥ paryavārayan
kṛtvā ca madhye rājānam amātyāṃś ca yathāvidhi
     ṣaṭ pathaṃ nava saṃsthānaṃ niveśaṃ cakrire dvijāḥ
mattānāṃ vāraṇendrāṇāṃ niveśaṃ ca yathāvidhi
     kārayitvā sa rājendro brāhmaṇān idam abravīt
asmin kārye dvijaśreṣṭhā nakṣatre divase śubhe
     yathā bhavanto manyante kartum arhatha tat tathā
na naḥ kālātyayo vai syād ihaiva parilambatām
     iti niścitya viprendrāḥ kriyatāṃ yad anantaram
śrutvaitad vacanaṃ rājño brāhmaṇāḥ sa purodhasaḥ
     idam ūcur vaco hṛṣṭā dharmarāja priyepsavaḥ
adyaiva nakṣatram ahaś ca puṇyaṃ; yatāmahe śreṣṭhatamaṃ kriyāsu
     ambhobhir adyeha vasāma rājann; upoṣyatāṃ cāpi bhavadbhir adya
śrutvā tu teṣāṃ dvijasattamānāṃ; kṛtopavāsā rajanīṃ narendrāḥ
     ūṣuḥ pratītāḥ kuśasaṃstareṣu; yathādhvareṣu jvalitā havyavāhāḥ
tato niśā sā vyagaman mahātmanāṃ; saṃśṛṇvatāṃ vipra samīritā giraḥ
     tataḥ prabhāte vimale dvijarṣabhā; vaco 'bruvan dharmasutaṃ narādhipam
