[y]
      ke pūjyāḥ ke namaḥ kāryāḥ kathaṃ varteta keṣu ca
      kimācāraḥ kīdṛśeṣu pitāmaha na riṣyate
[bh]
      brāhmaṇānāṃ paribhavaḥ sādayed api devatāḥ
      brāhmaṇānāṃ namaskartā yudhiṣṭhira na riṣyate
te pūjyās te namaḥ kāryā vartethās teṣu putravat
      te hi lokān imān sarvān dhārayanti manīṣiṇaḥ
brāhmaṇāḥ sarvalokānāṃ mahānto dharmasetavaḥ
      dhanatyāgābhirāmāś ca vāk saṃyamaratāś ca ye
ramaṇīyāś ca bhūtānāṃ nidhānaṃ ca dhṛtavratāḥ
      praṇetāraś ca lokānāṃ śāstrāṇāṃ ca yaśasvinaḥ
tapo yeṣāṃ dhanaṃ nityaṃ vāk caiva vipulaṃ balam
      prabhavaś cāpi dharmāṇāṃ dharmajñāḥ sūkṣmadarśinaḥ
dharmakāmāḥ sthitā dharme sukṛtair dharmasetavaḥ
      yān upāśritya jīvanti prajāḥ sarvāś caturvidhāḥ
panthānaḥ sarvanetāro yajñavāhāḥ sanātanāḥ
      pitṛpaitāmahīṃ gurvīm udvahanti dhuraṃ sadā
dhuri ye nāvasīdanti viṣame sad gavā iva
      pitṛdevātithi mukhā havyakavyāgra bhojinaḥ
bhojanād eva ye lokāṃs trāyante mahato bhayāt
     dīpāḥ sarvasya lokasya cakṣuś cakṣuṣmatām api
sarvaśilpādi nidhayo nipuṇāḥ sūkṣmadarśinaḥ
     gatijñāḥ sarvabhūtānām adhyātmagaticintakāḥ
ādimadhyāvasānānāṃ jñātāraś chinnasaṃśayāḥ
     parāvaraviśeṣajñā gantāraḥ paramāṃ gatim
vimuktā dhuta pāpmāno nirdvaṃdvā niṣparigrahāḥ
     mānārhā mānitā nityaṃ jñānavidbhir mahātmabhiḥ
candane malapaṅke ca bhojane 'bhojane samāḥ
     samaṃ yeṣāṃ dukūlaṃ ca śāṇa kṣaumājināni ca
tiṣṭheyur apy abhuñjānā bahūni divasāny api
     śoṣayeyuś ca gātrāṇi svādhyāyaiḥ saṃyatendriyāḥ
adaivaṃ daivataṃ kuryur daivataṃ cāpy adaivatam
     lokān anyān sṛjeyuś ca lokapālāṃś ca kopitāḥ
apeyaḥ sāgaro yeṣām abhiśāpān mahātmanām
     yeṣāṃ kopāgnir adyāpi daṃḍake nopaśāmyati
devānām api ye devāḥ kāraṇaṃ kāraṇasya ca
     pramāṇasya pramāṇaṃ ca kas tān abhibhaved budhaḥ
yeṣāṃ vṛddhaś ca bālaś ca sarvaḥ saṃmānam arhati
     tapo vidyā viśeṣat tu mānayanti parasparam
avidvān brāhmaṇo devaḥ pātraṃ vai pāvanaṃ mahat
     vidvān bhūyastaro devaḥ pūrṇasāgara saṃnibhaḥ
avidvāṃś caiva vidvāṃś ca brāhmaṇo daivataṃ mahat
     praṇītaś cāpraṇītaś ca yathāgnir daivataṃ mahat
śmaśāne hy api tejasvī pāvako naiva duṣyati
     havir yajñeṣu ca vahan bhūya evābhiśobhate
evaṃ yady apy aniṣṭeṣu vartate sarvakarmasu
     sarvathā brāhmaṇo mānyo daivataṃ viddhi tatparam
