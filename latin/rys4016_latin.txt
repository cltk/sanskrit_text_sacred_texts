tām evaṃ bruvatīṃ tārāṃ tārādhipanibhānanām
 vālī nirbhartsayām āsa vacanaṃ cedam abravīt
garjato 'sya ca saṃrambhaṃ bhrātuḥ śatror viśeṣataḥ
 marṣayiṣyāmy ahaṃ kena kāraṇena varānane
adharṣitānāṃ śūrāṇāṃ samareṣv anivartinām
 dharṣaṇāmarṣaṇaṃ bhīru maraṇād atiricyate
soḍhuṃ na ca samartho 'haṃ yuddhakāmasya saṃyuge
 sugrīvasya ca saṃrambhaṃ hīnagrīvasya garjataḥ
na ca kāryo viṣādas te rāghavaṃ prati matkṛte
 dharmajñaś ca kṛtajñaś ca kathaṃ pāpaṃ kariṣyati
nivartasva saha strībhiḥ kathaṃ bhūyo 'nugacchasi
 sauhṛdaṃ darśitaṃ tāre mayi bhaktiḥ kṛtā tvayā
pratiyotsyāmy ahaṃ gatvā sugrīvaṃ jahi saṃbhramam
 darpaṃ cāsya vineṣyāmi na ca prāṇair vimokṣyate
śāpitāsi mama prāṇair nivartasva jayena ca
 ahaṃ jitvā nivartiṣye tam alaṃ bhrātaraṃ raṇe
taṃ tu tārā pariṣvajya vālinaṃ priyavādinī
 cakāra rudatī mandaṃ dakṣiṇā sā pradakṣiṇam
tataḥ svastyayanaṃ kṛtvā mantravad vijayaiṣiṇī
 antaḥpuraṃ saha strībhiḥ praviṣṭā śokamohitā
praviṣṭāyāṃ tu tārāyāṃ saha strībhiḥ svam ālayam
 nagarān niryayau kruddho mahāsarpa iva śvasan
sa niḥśvasya mahāvego vālī paramaroṣaṇaḥ
 sarvataś cārayan dṛṣṭiṃ śatrudarśanakāṅkṣayā
sa dadarśa tataḥ śrīmān sugrīvaṃ hemapiṅgalam
 susaṃvītam avaṣṭabdhaṃ dīpyamānam ivānalam
sa taṃ dṛṣṭvā mahāvīryaṃ sugrīvaṃ paryavasthitam
 gāḍhaṃ paridadhe vāso vālī paramaroṣaṇaḥ
sa vālī gāḍhasaṃvīto muṣṭim udyamya vīryavān
 sugrīvam evābhimukho yayau yoddhuṃ kṛtakṣaṇaḥ
śliṣṭamuṣṭiṃ samudyamya saṃrabdhataram āgataḥ
 sugrīvo 'pi samuddiśya vālinaṃ hemamālinam
taṃ vālī krodhatāmrākṣaḥ sugrīvaṃ raṇapaṇḍitam
 āpatantaṃ mahāvegam idaṃ vacanam abravīt
eṣa muṣṭir mayā baddho gāḍhaḥ sunihitāṅguliḥ
 mayā vegavimuktas te prāṇān ādāya yāsyati
evam uktas tu sugrīvaḥ kruddho vālinam abravīt
 tavaiva ca haran prāṇān muṣṭiḥ patatu mūrdhani
tāḍitas tena saṃkruddhaḥ samabhikramya vegataḥ
 abhavac choṇitodgārī sotpīḍa iva parvataḥ
sugrīveṇa tu niḥsaṃgaṃ sālam utpāṭya tejasā
 gātreṣv abhihato vālī vajreṇeva mahāgiriḥ
sa tu vālī pracaritaḥ sālatāḍanavihvalaḥ
 gurubhārasamākrāntā sāgare naur ivābhavat
tau bhīmabalavikrāntau suparṇasamaveginau
 pravṛddhau ghoravapuṣau candrasūryāv ivāmbare
vālinā bhagnadarpas tu sugrīvo mandavikramaḥ
 vālinaṃ prati sāmarṣo darśayām āsa lāghavam
tato dhanuṣi saṃdhāya śaram āśīviṣopamam
 rāghaveṇa mahābāṇo vālivakṣasi pātitaḥ
vegenābhihato vālī nipapāta mahītale
athokṣitaḥ śoṇitatoyavisravaiḥ ; supuṣpitāśoka ivāniloddhataḥ
 vicetano vāsavasūnur āhave; prabhraṃśitendradhvajavat kṣitiṃ gataḥ
