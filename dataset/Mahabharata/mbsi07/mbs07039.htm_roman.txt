[s]
      śaravikṣatagātras tu pratyamitram avasthitam
      abhimanyuḥ smayan dhīmān duḥśāsanam athābravīt
diṣṭyā paśyāmi saṃgrāme māninaṃ śatrum āgatam
      niṣṭhuraṃ tyaktadharmāṇam ākrośanaparāyaṇam
yat sabhāyāṃ tvayā rājño dhṛtarāṣṭrasya śṛṇvataḥ
      kopitaḥ paruṣair vākyair dharmarājo yudhiṣṭhiraḥ
      jayonmattena bhīmaś ca bahvabaddhaṃ prabhāṣatā
paravittāpahārasya krodhasyāpraśamasya ca
      lobhasya jñānanāśasya drohasyātyāhitasya ca
pitṝṇāṃ mama rājyasya haraṇasyogra dhanvinām
      tat tvām idam anuprāptaṃ tat kopād vai mahātmanām
sadyaś cogram adharmasya phalaṃ prāphnuhi durmate
      śāsitāsmy adya te bāṇaiḥ sarvasainyasya paśyataḥ
adyāham anṛṇas tasya kopasya bhavitā raṇe
      amarṣitāyāḥ kṛṣṇāyāḥ kāṅkṣitasya ca me pituḥ
adya kauravya bhīmasya bhavitāsmy anṛṇo yudhi
      na hi me mokṣyase jīvan yadi notsṛjase raṇam
evam uktvā mahābāhur bāṇaṃ duḥśāsanāntakam
      saṃdadhe paravīraghnaḥ kālāgnyanila varcasam
tasyoras tūrṇam āsādya jatru deśe vibhidya tam
     athainaṃ pañcaviṃśatyā punaś caiva samarpayat
sa gāḍhaviddho vyathito rathopastha upāviśat
     duḥśāsano mahārāja kaśmalaṃ cāviśan mahat
sārathis tvaramāṇas tu duḥśāsanam acetasam
     raṇamadhyād apovāha saubhadraśarapīḍitam
pāṇḍavā draupadeyāś ca virāṭaś ca samīkṣya tam
     pāñcālāḥ kekayāś caiva siṃhanādam athānadan
vāditrāṇi ca sarvāṇi nānā liṅgani sarvaśaḥ
     prāvādayanta saṃhṛṣṭāḥ pāṇḍūnāṃ tatra sainikāḥ
paśyantaḥ smayamānāś ca saubhadrasya viceṣṭitam
     atyantaviriṇaṃ dṛptaṃ dṛṣṭvā śatruṃ parājitam
dharmamāruta śakrāṇām āśvinoḥ pratimās tathā
     dhārayanto dhvajāgreṣu draupadeyā mahārathāḥ
sātyakiś cekitānaś ca dhṛṣṭadyumnaśikhaṇḍinau
     kekayā dhṛṣṭaketuś ca matsyapāñcāla sṛṃjayāḥ
pāṇḍavāś ca mudā yuktā yudhiṣṭhira purogamāḥ
     abhyavartanta sahitā droṇānīkaṃ bibhitsavaḥ
tato 'bhavan mahad yuddhaṃ tvadīyānāṃ paraiḥ saha
     jayam ākāṅkṣamāṇānāṃ śūrāṇām anivartinām
duryodhano mahārāja rādheyam idam abravīt
     paśya duḥśāsanaṃ vīram abhimanyuvaśaṃgatam
pratapantam ivādityaṃ nighnantaṃ śātravān raṇe
     saubhadram udyatās trātum abhidhāvanti pāṇḍavāḥ
tataḥ karṇaḥ śarais tīkṣṇair abhimanyuṃ durāsadam
     abhyavarṣata saṃkruddhaḥ putrasya hitakṛt tavam
tasya cānucarāṃs tīkṣṇair vivyādha parameṣubhiḥ
     avajñā pūrvakaṃ vīraḥ saubhadrasya raṇājire
abhimanyus tu rādheyaṃ trisaptatyā śilīmukhaiḥ
     avidhyat tvarito rājan droṇaṃ prepsur mahāmanāḥ
taṃ tadā nāśakat kaś cid droṇād vārayituṃ raṇe
     ārujantaṃ rathaśreṣṭhān vajrahastam ivāsurān
tataḥ karṇo jaya prepsur mānī sarvadhanurbhṛtām
     saubhadraṃ śataśo 'vidhyad uttamāstrāṇi darśayan
so 'strair astravidāṃ śreṣṭho rāma śiṣyaḥ pratāpavān
     samare śatrudurdharṣam abhimanyum apīḍayat
sa tathā pīḍyamānās tu rādheyenāstra vṛṣṭibhiḥ
     samare 'marasaṃkāśaḥ saubhadro na vyaṣīdata
tataḥ śilāśitais tīkṣṇair bhallaiḥ saṃnataparvabhiḥ
     chittvā dhanūṃṣi śūrāṇām ārjuniḥ karṇam ārdayat
tataḥ kṛcchragataṃ karṇaṃ dṛṣṭvā karṇād anantaraḥ
     saubhadram abhyayāt tūrṇaṃ dṛḍham udyamya kārmukam
tata uccukruśuḥ pārthās teṣāṃ cānucarā janāḥ
     vāditrāṇi ca saṃjaghnuḥ saubhadraṃ cāpi tuṣṭuvuḥ
