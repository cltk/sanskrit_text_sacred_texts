[s]
      virāṭo 'tha tribhir bāṇair bhīṣmam ārchan mahāratham
      vivyādha turagāṃś cāsya tribhir bāṇair mahārathaḥ
taṃ pratyavidhyad daśabhir bhīṣmaḥ śāṃtanavaḥ śaraiḥ
      rukmapuṅkhair maheṣvāsaḥ kṛtahasto mahābalaḥ
drauṇir gāṇḍīvadhanvānaṃ bhīma dhanvā mahārathaḥ
      avidhyad iṣubhiḥ ṣaḍbhir dṛḍhahastaḥ stanāntare
kārmukaṃ tasya ciccheda phalgunaḥ paravīrahā
      avidhyac ca bhṛśaṃ tīkṣṇair patribhiḥ śatrukarśanaḥ
so 'nyat kārmukam ādāya vegavat krodhamūrchitaḥ
      amṛṣyamāṇaḥ pārthena kārmukac chedam āhave
avidhyat phalgunaṃ rājan navatyā niśitaiḥ śaraiḥ
      vāsudevaṃ ca saptatyā vivyādha parameṣubhiḥ
tataḥ krodhābhitāmrākṣaḥ saha kṛṣṇena phalgunaḥ
      dīrgham uṣṇaṃ ca niḥśvasya cintayitvā muhur muhuḥ
dhanuḥ prapīḍya vāmena kareṇāmitrakarśanaḥ
      gāṇḍīvadhanvā saṃkruddhaḥ śitān saṃnataparvaṇaḥ
      jīvitāntakarān ghorān samādatta śilīmukhān
tais tūrṇaṃ samare 'vidhyad drauṇiṃ balavatāṃ varam
      tasya te kavacaṃ bhittvā papuḥ śoṇitam āhave
na vivyathe ca nirbhinno drauṇir gāṇḍīvadhanvanā
     tathaiva śaravarṣāṇi pratimuñcann avihvalaḥ
     tasthau sa samare rājaṃs trātum icchan mahāvratam
tasya tat sumahat karma śaśaṃsuḥ puruṣarṣabhāḥ
     yat kṛṣṇābhyāṃ sametābhyāṃ nāpatrapata saṃyuge
sa hi nityam anīkeṣu yudhyate 'bhayam āsthitaḥ
     astragrāmaṃ sa saṃhāraṃ droṇāt prāpya sudurlabham
mamāyam ācārya suto droṇasyātipriyaḥ sutaḥ
     brāhmaṇaś ca viśeṣeṇa mānanīyo mameti ca
samāsthāya matiṃ vīro bībhatsuḥ śatrutāpanaḥ
     kṛpāṃ cakre rathaśreṣṭho bhāradvāja sutaṃ prati
drauṇiṃ tyaktvā tato yuddhe kaunteyaḥ śatrutāpanaḥ
     yuyudhe tāvakān nighnaṃs tvaramāṇaḥ parākramī
duryodhanas tu daśabhir gārdhrapatraiḥ śilāśitaiḥ
     bhīmasenaṃ maheṣvāsaṃ rukmapuṅkhaiḥ samarpayat
bhīmasenas tu saṃkruddhaḥ parāsu karaṇaṃ dṛḍham
     citraṃ kārmukam ādatta śarāṃś ca niśitān daśa
ākarṇaprahitais tīkṣṇair vegitais tigmatejanaiḥ
     avidhyat tūrṇam avyagraḥ kururājaṃ mahorasi
tasya kāñcanasūtras tu śaraiḥ parivṛto maṇiḥ
     rarājorasi vai sūryo grahair iva samāvṛtaḥ
putras tu tava tejasvī bhīmasenena tāḍitaḥ
     nāmṛṣyata yathā nāgas talaśabdaṃ samīritam
tataḥ śarair mahārāja rukmapuṅkhaiḥ śilāśitaiḥ
     bhīmaṃ vivyādha saṃkruddhas trāsayāno varūthinīm
tau yudhyamānau samare bhṛśam anyonyavikṣatau
     putrau te devasaṃkāśau vyarocetāṃ mahābalau
citrasenaṃ naravyāghraṃ saubhadraḥ paravīrahā
     avidhyad daśabhir bāṇaiḥ purumitraṃ ca saptabhiḥ
satyavrataṃ ca saptatyā viddhvā śakrasamo yudhi
     nṛtyann iva raṇe vīra ārtiṃ naḥ samajījanat
taṃ pratyavidyad daśabhiś citrasenaḥ śilīmukhaiḥ
     satyavrataś ca navabhiḥ puru pitraś ca saptabhiḥ
sa viddho vikṣaran raktaṃ śatrusaṃvāraṇaṃ mahat
     ciccheda citrasenasya citraṃ kārmukam ārjuniḥ
     bhittvā cāsya tanutrāṇaṃ śareṇorasy atāḍayat
tatas te tāvakā vīrā rājaputrā mahārathāḥ
     sametya yudhi saṃrabdhā vivyadhur niśitaiḥ śaraiḥ
     tāṃś ca sarvāñ śarais tīkṣṇair jaghāna paramāstravit
tasya dṛṣṭvā tu tat karma parivavruḥ sutās tava
     dahantaṃ samare sainyaṃ tava kakṣaṃ yatholbaṇam
apetaśiśire kāle samiddham iva pāvakaḥ
     atyarocata saubhadras tava sainyāni śātayan
tat tasya caritaṃ dṛṣṭvā pautras tava viśāṃ pate
     lakṣmaṇo 'bhyapatat tūrṇaṃ sātvatī putram āhave
abhimanyus tu saṃkruddho lakṣmaṇaṃ śubhalakṣaṇam
     vivyādha viśikhaiḥ ṣaḍbhiḥ sārathiṃ ca tribhiḥ śaraiḥ
tathaiva lakṣmaṇo rājan saubhadraṃ niśitaiḥ śaraiḥ
     avidhyata mahārāja tad adbhutam ivābhavat
tasyāśvāṃś caturo hatvā sārathiṃ ca mahābalaḥ
     abhyadravata saubhadro lakṣmaṇaṃ niśitaiḥ śaraiḥ
hatāśve tu rathe tuṣṭhaṁl lakṣmaṇaḥ paravīrahā
     śaktiṃ cikṣepa saṃkruddhaḥ saubhadrasya rathaṃ prati
tām āpatantīṃ sahasā ghorarūpāṃ durāsadām
     abhimanyuḥ śarais tīkṣṇaiś ciccheda bhujagopamām
tataḥ svaratham āropya lakṣmaṇaṃ gautamas tadā
     apovāha rathenājau sarvasainyasya paśyataḥ
tataḥ samākule tasmin vartamāne mahābhaye
     abhyadravañ jighāṃsantaḥ parasparavadhaiṣiṇaḥ
tāvakāś ca maheṣvāsāḥ pāṇḍavāś ca mahārathāḥ
     juhvantaḥ samare prāṇān nijaghnur itaretaram
muktakeśā vikavacā virathāś chinnakārmukāḥ
     bāhubhiḥ samayudhyanta sṛñjayāḥ kurubhiḥ saha
tato bhīṣmo mahābāhuḥ pāṇḍavānāṃ mahātmanām
     senāṃ jaghāna saṃkruddho divyair astrair mahābalaḥ
hateśvarair gajair tatra narair aśvaiś ca pātitaiḥ
     rathibhiḥ sādibhiś caiva samāstīryata medinī
