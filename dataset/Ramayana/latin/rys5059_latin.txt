tato jāmbavato vākyam agṛhṇanta vanaukasaḥ
 aṅgadapramukhā vīrā hanūmāṃś ca mahākapiḥ
prītimantas tataḥ sarve vāyuputrapuraḥsarāḥ
 mahendrāgraṃ parityajya pupluvuḥ plavagarṣabhāḥ
merumandarasaṃkāśā mattā iva mahāgajāḥ
 chādayanta ivākāśaṃ mahākāyā mahābalāḥ
sabhājyamānaṃ bhūtais tam ātmavantaṃ mahābalam
 hanūmantaṃ mahāvegaṃ vahanta iva dṛṣṭibhiḥ
rāghave cārthanirvṛttiṃ bhartuś ca paramaṃ yaśaḥ
 samādhāya samṛddhārthāḥ karmasiddhibhir unnatāḥ
priyākhyānonmukhāḥ sarve sarve yuddhābhinandinaḥ
 sarve rāmapratīkāre niścitārthā manasvinaḥ
plavamānāḥ kham āplutya tatas te kānanaukṣakaḥ
 nandanopamam āsedur vanaṃ drumalatāyutam
yat tan madhuvanaṃ nāma sugrīvasyābhirakṣitam
 adhṛṣyaṃ sarvabhūtānāṃ sarvabhūtamanoharam
yad rakṣati mahāvīryaḥ sadā dadhimukhaḥ kapiḥ
 mātulaḥ kapimukhyasya sugrīvasya mahātmanaḥ
te tad vanam upāgamya babhūvuḥ paramotkaṭāḥ
 vānarā vānarendrasya manaḥkāntatamaṃ mahat
tatas te vānarā hṛṣṭā dṛṣṭvā madhuvanaṃ mahat
 kumāram abhyayācanta madhūni madhupiṅgalāḥ
tataḥ kumāras tān vṛddhāñ jāmbavatpramukhān kapīn
 anumānya dadau teṣāṃ nisargaṃ madhubhakṣaṇe
tataś cānumatāḥ sarve saṃprahṛṣṭā vanaukasaḥ
 muditāś ca tatas te ca pranṛtyanti tatas tataḥ
gāyanti ke cit praṇamanti ke cin; nṛtyanti ke cit prahasanti ke cit
 patanti ke cid vicaranti ke cit; plavanti ke cit pralapanti ke cit
parasparaṃ ke cid upāśrayante; parasparaṃ ke cid atibruvante
 drumād drumaṃ ke cid abhiplavante; kṣitau nagāgrān nipatanti ke cit
mahītalāt ke cid udīrṇavegā; mahādrumāgrāṇy abhisaṃpatante
 gāyantam anyaḥ prahasann upaiti; hasantam anyaḥ prahasann upaiti
rudantam anyaḥ prarudann upaiti; nudantam anyaḥ praṇudann upaiti
 samākulaṃ tat kapisainyam āsīn; madhuprapānotkaṭa sattvaceṣṭam
 na cātra kaś cin na babhūva matto; na cātra kaś cin na babhūva tṛpto
tato vanaṃ tat paribhakṣyamāṇaṃ; drumāṃś ca vidhvaṃsitapatrapuṣpān
 samīkṣya kopād dadhivaktranāmā; nivārayām āsa kapiḥ kapīṃs tān
sa taiḥ pravṛddhaiḥ paribhartsyamāno; vanasya goptā harivīravṛddhaḥ
 cakāra bhūyo matim ugratejā; vanasya rakṣāṃ prati vānarebhyaḥ
uvāca kāṃś cit paruṣāṇi dhṛṣṭam; asaktam anyāṃś ca talair jaghāna
 sametya kaiś cit kalahaṃ cakāra; tathaiva sāmnopajagāma kāṃś cit
sa tair madāc cāprativārya vegair; balāc ca tenāprativāryamāṇaiḥ
 pradharṣitas tyaktabhayaiḥ sametya; prakṛṣyate cāpy anavekṣya doṣam
nakhais tudanto daśanair daśantas; talaiś ca pādaiś ca samāpnuvantaḥ
 madāt kapiṃ taṃ kapayaḥ samagrā; mahāvanaṃ nirviṣayaṃ ca cakruḥ
