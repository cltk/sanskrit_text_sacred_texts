[s]
      tato bhūriśravā rājan sātyakiṃ navabhiḥ śaraiḥ
      avidhyad bhṛśasaṃkruddhas tottrair iva mahādvipam
kauravaṃ sātyakiś caiva śaraiḥ saṃnataparvabhiḥ
      avākirad ameyātmā sarvalokasya paśyataḥ
tato duyodhano rājā sodaryaiḥ parivāritaḥ
      saumadattiṃ raṇe yattaḥ samantāt paryavārayat
tathaiva pāṇḍavāḥ sarve sātyakiṃ rabhasaṃ raṇe
      parivārya sthitāḥ saṃkhye samantāt sumahaujasaḥ
bhīmasenas tu saṃkruddho gadām udyamya bhārata
      duryodhanamukhān sarvān putrāṃs te paryavārayat
rathair anekasāhasraiḥ krodhāmarṣasamanvitaḥ
      nandakas tava putras tu bhīmasenaṃ mahābalam
      vivyādha niśitaiḥ ṣaḍbhiḥ kaṅkapatraiḥ śilāśitaiḥ
duryodhanas tu samare bhīmasenaṃ mahābalam
      ājaghānorasi kruddho mārgaṇair niśitais tribhiḥ
tato bhīmo mahābāhuḥ svarathaṃ sumahābalaḥ
      āruroha rataḥ śreṣṭhaṃ viśokaṃ cedam abravīt
ete mahārathāḥ śūrā dhārtarāṣṭrā mahābalāḥ
      mām eva bhṛśasaṃkruddhā hantum abhyudyatā yudhi
etān adya haniṣyāmi paśyatas te na saṃśayaḥ
     tasmān mamāśvān saṃgrāme yattaḥ saṃyaccha sārathe
evam uktvā tataḥ pārthaḥ putraṃ duryodhanaṃ tava
     vivyādha daśabhis tīkṣṇaiḥ śaraiḥ kanakabhūṣaṇaiḥ
     nandakaṃ ca tribhir bāṇaiḥ patyavidhyat stanāntare
taṃ tu duryodhanaḥ ṣaṣṭyā viddhvā bhīmaṃ mahābalam
     tribhir anyaiḥ suniśitair viśokaṃ pratyavidhyata
bhīmasya ca raṇe rājan dhanuś cicheda bhāsvaram
     muṣṭideśe śarais tīkṣṇais tribhī rājā hasann iva
bhīmas tu prekṣya yantāraṃ viśokaṃ saṃyuge tadā
     pīḍitaṃ viśikhais tīkṣṇais tava putreṇa dhanvinā
amṛṣyamāṇaḥ saṃkruddho dhanur divyaṃ parāmṛśat
     putrasya te mahārāja vadhārthaṃ bharatarṣabha
samādatta ca saṃrabdhaḥ kṣurapraṃ lomavāhinam
     tena ciccheda nṛpater bhīmaḥ kārmukam uttamam
so 'pavidhya dhanuś chinnaṃ krodhena prajvalann iva
     anyat kārmukam ādatta sa tvaraṃ vegavattaram
saṃdhatta viśikhaṃ ghoraṃ kālamṛtyusamaprabham
     tenājaghāna saṃkruddho bhīmasenaṃ stanāntare
sa gāḍhaviddho vyathitaḥ syandanopastha āviśat
     sa niṣaṇṇo rathopasthe mūrchām abhijagāma ha
taṃ dṛṣṭvā vyathitaṃ bhīmam abhimanyupurogamāḥ
     nāmṛṣyanta maheṣvāsāḥ pāṇḍavānāṃ mahārathāḥ
tatas tu tumulāṃ vṛṣṭiṃ śastrāṇāṃ tigmatejasām
     pātayām āsur avyagrāḥ putrasya tava mūrdhani
pratilabhya tataḥ saṃjñāṃ bhīmaseno mahābalaḥ
     duryodhanaṃ tribhir viddhvā punar vivyādha pañcabhiḥ
śalyaṃ ca pañcaviṃśatyā śarair vivyādha pāṇḍavaḥ
     rukmapuṅkhair maheṣvāsaḥ sa viddho vyapayād raṇāt
pratyudyayus tato bhīmaṃ tava putrāś caturdaśa
     senāpatiḥ suṣeṇaś ca jalasaṃdhaḥ sulocanaḥ
ugro bhīma ratho bhīmo bhīma bāhur alolupaḥ
     durmukho duṣpradharṣaś ca vivitsur vikaṭaḥ samaḥ
visṛjanto bahūn bāṇān krodhasaṃraktalocanāḥ
     bhīmasenam abhidrutya vivyadhuḥ sahitā bhṛśam
putrāṃs tu tava saṃprekṣya bhīmaseno mahābalaḥ
     sṛkkiṇī vilihan vīraḥ paśumadhye vṛko yathā
     senāpateḥ kṣurapreṇa śiraś ciccheda pāṇḍavaḥ
jalasaṃdhaṃ vinirbhidya so 'nayad yamasādanam
     suṣeṇaṃ ca tato hatvā preṣayām āsa mṛtyave
ugrasya sa śirastrāṇaṃ śiraś candropamaṃ bhuvi
     pātayām āsa bhallena kuṇḍalābhyāṃ vibhūṣitam
bhīma bāhuṃ ca saptatyā sāśvaketuṃ sa sārathim
     nināya samare bhīmaḥ paralokāya māriṣa
bhīmaṃ bhīma rathaṃ cobhau bhīmaseno hasann iva
     bhrātarau rabhasau rājann anayad yamasādanam
tataḥ sulocanaṃ bhīmaḥ kṣurapreṇa mahāmṛdhe
     miṣatāṃ sarvasainyānām anayad yamasādanam
putrās tu tava taṃ dṛṣṭvā bhīmasena parākramam
     śeṣā ye 'nye 'bhavaṃs tatra te bhīmasya bhayārditāḥ
     vipradrutā diśo rājan vadhyamānā mahātmanā
tato 'bravīc chāṃtanavaḥ sarvān eva mahārathān
     eṣa bhīmo raṇe kruddho dhārtarāṣṭrān mahārathān
yathā prāgryān yathā jyeṣṭhān yathā śūrāṃś ca saṃgatān
     nipātayaty ugradhanvā taṃ pramathnīta pārthivāḥ
evam uktās tataḥ sarve dhārtarāṣṭrasya sainikāḥ
     abhyadravanta saṃkruddhā bhīmasenaṃ mahābalam
bhagadattaḥ prabhinnena kuñjareṇa viśāṃ pate
     apatat sahasā tatra yatra bhīmo vyavasthitaḥ
āpatann eva ca raṇe bhīmasenaṃ śilāśitaiḥ
     adṛśyaṃ samare cakre jīmūta iva bhāskaram
abhimanyumukhās tatra nāmṛṣyanta mahārathāḥ
     bhīmasyācchādanaṃ saṃkhye svabāhubalam āśritāḥ
ta enaṃ śaravarṣeṇa samantāt paryavārayan
     gajaṃ ca śaravṛṣṭyā taṃ bibhidus te samantataḥ
sa śastravṛṣṭyābhihataḥ prādravad dviguṇaṃ padam
     prāgjyotiṣa gajo rājan nānā liṅgaiḥ sutejanaiḥ
saṃjātarudhirotpīḍaḥ prekṣaṇīyo 'bhavad raṇe
     gabhastibhir ivārkasya saṃsyūto jalado mahān
sa codito madasrāvī bhagadattena vāraṇaḥ
     abhyadhāvata tān sarvān kālotsṛṣṭa ivāntakaḥ
     dviguṇaṃ javam āsthāya kampayaṃś caraṇair mahīm
tasya tat sumahad rūpaṃ dṛṣṭvā sarve mahārathāḥ
     asahyaṃ manyamānās te nātipramanaso 'bhavan
tatas tu nṛpatiḥ kruddho bhīmasenaṃ stanāntare
     ājaghāna naravyāghra śareṇa nataparvaṇā
so 'tividdho maheṣvāsas tena rājñā mahārathaḥ
     mūrchayābhiparītāṅgo dhvajayaṣṭim upāśritaḥ
tāṃs tu bhītān samālakṣya bhīmasenaṃ ca mūrchitam
     nanāda balavan nādaṃ bhagadattaḥ pratāpavān
tato ghaṭotkaco rājan prekṣya bhīmaṃ tathāgatam
     saṃkruddho rākṣaso ghoras tatraivāntaradhīyata
sa kṛtvā dāruṇāṃ māyāṃ bhīrūṇāṃ bhayavardhinīm
     adṛśyata nimeṣārdhād ghorarūpaṃ samāśritaḥ
airāvataṃ samāruhya svayaṃ māyāmayaṃ kṛtam
     tasya cānye 'pi din nāgā babhūvur anuyāyinaḥ
añjano vāmanaś caiva mahāpadmaś ca suprabhaḥ
     traya ete mahānāgā rākṣasaiḥ samadhiṣṭhitāḥ
mahākāyās tridhā rājan prasravanto madaṃ bahu
     tejo vīryabalopetā mahābalaparākramāḥ
ghaṭotkacas tu svaṃ nāgaṃ codayām āsa taṃ tataḥ
     sa gajaṃ bhagadattaṃ tu hantukāmaḥ paraṃtapaḥ
te cānye coditā nāgā rākṣasais tair mahābalaiḥ
     paripetuḥ susaṃrabdhāś caturdaṃṣṭrāś caturdiśam
     bhagadattasya taṃ nāgaṃ viṣāṇais te 'bhyapīḍayan
saṃpīḍyamānas tair nāgair vedanārtaḥ śarāturaḥ
     so 'nadat sumahānādam indrāśanisamasvanam
tasya taṃ nadato nādaṃ sughoraṃ bhīmanisvanam
     śrutvā bhīṣmo 'bravīd droṇaṃ rājānaṃ ca suyodhanam
eṣa yudhyati saṃgrāme haiḍimbena durātmanā
     bhagadatto maheṣvāsaḥ kṛcchreṇa parivartate
rākṣasaś ca mahāmāyaḥ sa ca rājātikopanaḥ
     tau sametau mahāvīryau kālamṛtyusamāv ubhau
śrūyate hy eṣa hṛṣṭānāṃ pāṇḍavānāṃ mahāsvanaḥ
     hastinaś caiva sumahān bhītasya ruvato dhvaniḥ
tatra gacchāma bhadraṃ vo rājānaṃ parirakṣitum
     arakṣyamāṇaḥ samare kṣipraṃ prāṇān vimokṣyate
te tvaradhvaṃ mahāvīryāḥ kiṃ cireṇa prayāmahe
     mahān hi vartate raudraḥ saṃgrāmo lomaharṣaṇaḥ
bhaktaś ca kulaputraś ca śūraś ca pṛtanā patiḥ
     yuktaṃ tasya paritrāṇaṃ kartum asmābhir acyutāḥ
bhīṣmasya tad vacaḥ śrutvā bhāradvājapurogamāḥ
     sahitāḥ sarvarājāno bhagadatta parīpsayā
     uttamaṃ javam āsthāya prayayur yatra so 'bhavat
tān prayātān samālokya yudhiṣṭhirapurogamāḥ
     pāñcālāḥ pāṇḍavaiḥ sārdhaṃ rākṣasendraḥ pratāpavān
tāny anīkāny athālokya rākṣasendraḥ pratāpavān
     nanāda sumahānādaṃ visphoṭam aśaner iva
tasya taṃ ninadaṃ śrutvā dṛṣṭvā nāgāṃś ca yudhyataḥ
     bhīṣmaḥ śāṃtanavo bhūyo bhāradvājam abhāṣata
na rocate me saṃgrāmo haiḍimbena durātmanā
     balavīryasamāviṣṭaḥ sa sahāyaś ca sāṃpratam
naiṣa śakyo yudhā jetum api vajrabhṛtā svayam
     labdhalakṣyaḥ prahārī ca vayaṃ ca śrāntavāhanāḥ
     pāñcālaiḥ pāṇḍaveyaiś ca divasaṃ kṣatavikṣatāḥ
tan na me rocate yuddhaṃ pāṇḍavair jitakāśibhiḥ
     ghuṣyatām avahāro 'dya śvo yotsyāmaḥ paraiḥ saha
pitāmahavacaḥ śrutvā tathā cakruḥ sma kauravāḥ
     upāyenāpayānaṃ te ghaṭotkaca bhayārditāḥ
kauraveṣu nivṛtteṣu pāṇḍavā jitakāśinaḥ
     siṃhanādam akurvanta śaṅkhaveṇusvanaiḥ saha
evaṃ tad abhavad yuddhaṃ divasaṃ bharatarṣabha
     pāṇḍavānāṃ kurūṇāṃ ca puraskṛtya ghaṭotkacam
kauravās tu tato rājan prayayuḥ śibiraṃ svakam
     vrīḍamānā niśākāle pāṇḍaveyaiḥ parājitāḥ
śaravikṣata gātrāś ca pāṇḍuputrā mahārathāḥ
     yuddhe sumanaso bhūtvā śibirāyaiva jagmire
puraskṛtya mahārāja bhīmasena ghaṭotkacau
     pūjayantas tadānyonyaṃ mudā paramayā yutāḥ
nadanto vividhān nādāṃs tūryasvanavimiśritān
     siṃhanādāṃś ca kurvāṇā vimiśrāñ śaṅkhanisvanaiḥ
vinadanto mahātmānaḥ kampayantaś ca medinīm
     ghaṭṭayantaś ca marmāṇi tava putrasya māriṣa
     prayātāḥ śibirāyaiva niśākāle paraṃtapāḥ
duryodhanas tu nṛpatir dīno bhrātṛvadhena ca
     muhūrtaṃ cintayām āsa bāṣpaśokasamākulaḥ
tataḥ kṛtvā vidhiṃ sarvaṃ śibirasya yathāvidhi
     pradadhyau śokasaṃtapto bhrātṛvyasanakarśitaḥ
