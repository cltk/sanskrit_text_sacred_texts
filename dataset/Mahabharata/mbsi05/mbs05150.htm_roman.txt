[j]
      yudhiṣṭhiraṃ sahānīkam upayāntaṃ yuyutsayā
      saṃniviṣṭaṃ kurukṣetraṃ vāsudevena pālitam
virāṭadrupadābhyāṃ ca saputrābhyāṃ samanvitam
      kekayair vṛṣṇibhiś caiva pārthivaiḥ śataśo vṛtam
mahendram iva cādityair abhiguptaṃ mahārathaiḥ
      śrutvā duryodhano rājā kiṃ kāryaṃ pratyapadyata
etad icchāmya haṃ śrotuṃ vistareṇa tapodhana
      saṃbhrame tumule tasmin yadāsīt kurujāṅgale
vyathayeyur hi devānāṃ senām api samāgame
      pāṇḍavā vāsudevaś ca virāṭadrupadau tathā
dhṛṣṭadyumnaś ca pāñcālyaḥ śikhaṇḍī ca mahārathaḥ
      yuyudhānaś ca vikrānto devair api durāsadaḥ
etad icchāmy ahaṃ śrotuṃ vistareṇa tapodhana
      kurūṇāṃ pāṇḍavānāṃ ca yad yad āsīd viceṣṭitam
pratiyāte tu dāśārhe rājā duryodhanas tadā
      karṇaṃ duḥśāsanaṃ caiva śakuniṃ cābravīd idam
akṛtenaiva kāryeṇa gataḥ pārthān adhokṣajaḥ
      sa enān manyunāviṣṭo dhruvaṃ vakṣyaty asaṃśayam
iṣṭo hi vāsudevasya pāṇḍavair mama vigrahaḥ
     bhīmasenārjunau caiva dāśārhasya mate sthitau
ajātaśatrur apy adya bhīmārjunavaśānugaḥ
     nikṛtaś ca mayā pūrvaṃ saha sarvaiḥ sahodaraiḥ
virāṭadrupadau caiva kṛtavairau mayā saha
     tau ca senā praṇetārau vāsudeva vaśānugau
bhavitā vigrahaḥ so 'yaṃ tumulo lomaharṣaṇaḥ
     tasmāt sāṃgrāmikaṃ sarvaṃ kārayadhvam atandritāḥ
śibirāṇi kurukṣetre kriyantāṃ vasudhādhipāḥ
     suparyāptāvakāśāni durādeyāni śatrubhiḥ
āsanna jalakāṇṭhāni śataśo 'tha sahasraśaḥ
     acchedyāhāra mārgāṇi ratnoccaya citāni ca
     vividhāyudhapūrṇāni patākādhvajavanti ca
samāś ca teṣāṃ panthānaḥ kriyantāṃ nagarād bahiḥ
     prayāṇaṃ ghuṣyatām adya śvobhūta iti māciram
te tatheti pratijñāya śvobhūte cakrire tathā
     hṛṣṭarūpā mahātmāno vināśāya mahīkṣitām
tatas te pārthivāḥ sarve tac chrutvā rājaśāsanam
     āsanebhyo mahārhebhya udatiṣṭhann amarṣitāḥ
bāhūn parighasaṃkāśān saṃskpṛśantaḥ śanaiḥ śanaiḥ
     kāñcanāṅgadadīptāṃś ca candanāgarubhūṣitān
uṣṇīṣāṇi niyacchanntaḥ puṇḍarīkanibhaiḥ karaiḥ
     antarīyottarīyāṇi bhūṣaṇāni ca sarvaśaḥ
te rathān rathinaḥ śreṣṭhā hayāṃś ca hayakovidāḥ
     sajjayanti sma nāgāṃś ca nāgaśikṣāsu niṣṭhitāḥ
atha varmāṇi citrāṇi kāñcanāni bahūni ca
     vividhāni ca śastrāṇi cakruḥ sajjāni sarvaśaḥ
padātayaś ca puruṣāḥ śastrāṇi vividhāni ca
     upajahruḥ śarīreṣu hemacitrāṇy anekaśaḥ
tad utsava ivodagraṃ saṃprahṛṣṭanarāvṛtam
     nagaraṃ dhārtarāṣṭrasya bhāratāsīt samākulam
janaughasalilāvarto rathanāgāśvamīnavān
     śaṅkhadundubhinirghoṣaḥ kośasaṃcaya ratnavān
citrābharaṇa varmormiḥ śastranirmala phenavān
     prāsādamālādrivṛto rathyāpaṇa mahāhradaḥ
yodhacandrodayodbhūtaḥ kururājamahārṇavaḥ
     adṛśyata tadā rājaṃś candrodaya ivārṇavaḥ
