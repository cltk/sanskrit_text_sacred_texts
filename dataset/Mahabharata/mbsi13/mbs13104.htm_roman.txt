[y]
      brāhmaṇa svāni ye mandā haranti bharatarṣabha
      nṛśaṃsakāriṇo mūḍhāḥ kva te gacchanti mānavāḥ
[bh]
      atrāpy udāharantīmam itihāsaṃ purātanam
      caṇḍālasya ca saṃvādaṃ kṣatrabandhoś ca bhārata
[rājanya]
      vṛddharūpo 'si caṇḍāla bālavac ca viceṣṭase
      śvakharāṇāṃ rajaḥ sevī kasmād udvijase gavām
sādhubhir garhitaṃ karma caṇḍālasya vidhīyate
      kasmād gorajasā dhvastam apāṃ kuṇḍe niṣiñcasi
[c]
      brāhmaṇasya gavāṃ rājan hriyatīnāṃ rajaḥ purā
      somam uddhvaṃsayām āsa taṃ somaṃ ye 'piban dvijāḥ
dīkṣitaś ca sa rājāpi kṣipraṃ narakam āviśat
      saha tair yājakaiḥ sarvair brahma svam upajīvya tat
ye 'pi tatrāpiban kṣīraṃ ghṛtaṃ dadhi ca mānavāḥ
      brāhmaṇāḥ saha rājanyāḥ sarve narakam āviśan
jaghnus tāḥ payasā putrāṃs tathā pautrān vidhunvatīḥ
      paśūn avekṣamāṇāś ca sādhuvṛttena dampatī
ahaṃ tatrāvasaṃ rājan brahma cārī jitendriyaḥ
      tāsāṃ me rajasā dhvastaṃ bhaikṣam āsīn narādhipa
caṇḍālo 'haṃ tato rājan bhuktvā tad abhavaṃ mṛtaḥ
     brahma svahārī ca nṛpaḥ so 'pratiṣṭhāṃ gatiṃ yayau
tasmād dharen na vipra svaṃ kadā cid api kiṃ cana
     brahma svarajasā dhvastaṃ bhuktvā māṃ paśya yādṛśam
tasmāt somo 'py avikreyaḥ puruṣeṇa vipaścitā
     vikrayaṃ hīha somasya garhayanti manīṣiṇaḥ
ye cainaṃ krīṇate rājan ye ca vikrīṇate janāḥ
     te tu vaivasvataṃ prāpya rauravaṃ yānti sarvaśaḥ
somaṃ tu rajasā dhvastaṃ vikrīyād buddhipūrvakam
     śrotriyo vārdhuṣī bhūtvā cirarātrāya naśyati
     narakaṃ triṃśataṃ prāpya śvaviṣṭhām upajīvati
śvacaryām atimānaṃ ca sakhidāreṣu viplavam
     tulayādhārayad dharmo hy atimāno 'tiricyate
śvānaṃ vai pāpinaṃ paśya vivarṇaṃ hariṇaṃ kṛśam
     atimānena bhūtānām imāṃ gatim upāgatam
ahaṃ vai vipule jātaḥ kule dhanasamanvite
     anyasmiñ janmani vibho jñānavijñānapāragaḥ
abhavaṃ tatra jānāno hy etān doṣān madāt tadā
     saṃrabdha eva bhūtānāṃ pṛṣṭhamāṃsāny abhakṣayam
so 'haṃ tena ca vṛttena bhojanena ca tena vai
     imām avasthāṃ saṃprāptaḥ paśya kālasya paryayam
ādīptam iva cailāntaṃ bhramarair iva cārditam
     dhāvamānaṃ susaṃrabdhaṃ paśya māṃ rajasānvitam
svādhyāyais tu mahat pāpaṃ taranti gṛhamedhinaḥ
     dānaiḥ pṛthagvidhaiś cāpi yathā prāhur manīṣiṇaḥ
tathā pāpakṛtaṃ vipram āśramasthaṃ mahīpate
     sarvasaṅgavinirmuktaṃ chandāṃsy uttārayanty uta
ahaṃ tu pāpayonyāṃ vai prasūtaḥ kṣatriyarṣabha
     niścayaṃ nādhigacchāmi kathaṃ mucyeyam ity uta
jātismaratvaṃ tu mama kena cit pūrvakarmaṇā
     śubhena yena mokṣaṃ vai prāptum icchāmy ahaṃ nṛpa
tvam imaṃ me prapannāya saṃśayaṃ brūhi pṛcchate
     caṇḍālatvāt katham ahaṃ mucyeyam iti sattama
[rājanya]
     caṇḍāla pratijānīhi yena mokṣam avāpsyasi
     brāhmaṇārthe tyajan prāṇān gatim iṣṭām avāpsyasi
dattvā śarīraṃ kravyādbhyo raṇāgnau dvija hetukam
     hutvā prāṇān pramokṣas te nānyathā mokṣam arhasi
[bh]
     ity uktaḥ sa tadā rājan brahma svārthe paraṃtapa
     hutvā raṇamukhe prāṇān gatim iṣṭām avāpa ha
tasmād rakṣyaṃ tvayā putra brahma svaṃ bharatarṣabha
     yadīcchasi mahābāho śāśvatīṃ gatim uttamām
