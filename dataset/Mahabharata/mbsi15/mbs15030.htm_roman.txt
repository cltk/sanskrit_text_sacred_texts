[vai]
      ājñāpayām āsa tataḥ senāṃ bharatasattamaḥ
      arjuna pramukhair guptāṃ lokapālopamair naraiḥ
yogo yoga iti prītyā tataḥ śabdo mahān abhūt
      krośatāṃ sādināṃ tatra yujyatāṃ yujyatām iti
ke cid yānair narā jagmuḥ ke cid aśvair manojavaiḥ
      rathaiś ca nagarākāraiḥ pradīptajvalanopamaiḥ
gajendraiś ca tathaivānye ke cid uṣṭrair narādhipa
      padātinas tathaivānye nakharaprāsayodhinaḥ
paurajānapadāś caiva yānair bahuvidhais tathā
      anvayuḥ kururājānaṃ dhṛtarāṣṭra didṛkṣayā
sa cāpi rājavacanām ācāryo gautamaḥ kṛpaḥ
      senām ādāya senānī prayayāv āśramaṃ prati
tato dvijair vṛtaḥ śrīmān kururājo yudhiṣṭhiraḥ
      saṃstūyamāno bahubhiḥ sūtamāgadhabandibhiḥ
pāṇḍureṇātapatreṇa dhriyamāṇena mūrdhani
      rathānīkena mahatā niryayau kurunandanaḥ
gajaiś cācalasaṃkāśair bhīmakarmā vṛkodaraḥ
      sajjayantrāyudhopetaiḥ prayayau mārutātmajaḥ
mādrīputrāv api tathā hayārohaiḥ susaṃvṛtau
     jagmatuḥ prītijananau saṃnaddha kavacadhvajau
arjunaś ca mahātejā rathenādityavarcasā
     vaśīśvetair hayair divyair yuktenānvagaman nṛpam
draupadī pramukhāś cāpi strī saṃgghāḥ śibikā gatāḥ
     stryadhyakṣayuktāḥ prayayur visṛjanto 'mitaṃ vasu
samṛddhanaranāgāśvaṃ veṇuvīṇā nināditam
     śuśubhe pāṇḍavaṃ sainyaṃ tat tadā bharatarṣabha
nadītīreṣu ramyeṣu saratsu ca viśāṃ pate
     vāsān kṛtvā krameṇātha jagmus te kurupuṃgavāḥ
yuyutsuś ca mahātejā dhaumyaś caiva purohitaḥ
     yudhiṣṭhirasya vacanāt puraguptiṃ pracakratuḥ
tato yudhiṣṭhiro rājā kurukṣetram avātarat
     krameṇottīrya yamunāṃ nadīṃ paramapāvanīm
sa dadarśāśramaṃ dūrād rājarṣes tasya dhīmataḥ
     śatayūpasya kauravya dhṛtarāṣṭrasya caiva ha
tataḥ pramuditaḥ sarvo janas tad vanam añjasā
     viveśa sumahānādair āpūrya bharatarṣabha
