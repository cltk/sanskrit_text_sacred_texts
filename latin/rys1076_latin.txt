gate rāme praśāntātmā rāmo dāśarathir dhanuḥ
 varuṇāyāprameyāya dadau haste sasāyakam
abhivādya tato rāmo vasiṣṭha pramukhān ṛṣīn
 pitaraṃ vihvalaṃ dṛṣṭvā provāca raghunandanaḥ
jāmadagnyo gato rāmaḥ prayātu caturaṅgiṇī
 ayodhyābhimukhī senā tvayā nāthena pālitā
rāmasya vacanaṃ śrutvā rājā daśarathaḥ sutam
 bāhubhyāṃ saṃpariṣvajya mūrdhni cāghrāya rāghavam
gato rāma iti śrutvā hṛṣṭaḥ pramudito nṛpaḥ
 codayām āsa tāṃ senāṃ jagāmāśu tataḥ purīm
patākādhvajinīṃ ramyāṃ tūryodghuṣṭanināditām
 siktarājapathāṃ ramyāṃ prakīrṇakusumotkarām
rājapraveśasumukhaiḥ paurair maṅgalavādibhiḥ
 saṃpūrṇāṃ prāviśad rājā janaughaiḥ samalaṃkṛtām
kausalyā ca sumitrā ca kaikeyī ca sumadhyamā
 vadhūpratigrahe yuktā yāś cānyā rājayoṣitaḥ
tataḥ sītāṃ mahābhāgām ūrmilāṃ ca yaśasvinīm
 kuśadhvajasute cobhe jagṛhur nṛpapatnayaḥ
maṅgalālāpanaiś caiva śobhitāḥ kṣaumavāsasaḥ
 devatāyatanāny āśu sarvās tāḥ pratyapūjayan
abhivādyābhivādyāṃś ca sarvā rājasutās tadā
 remire muditāḥ sarvā bhartṛbhiḥ sahitā rahaḥ
kṛtadārāḥ kṛtāstrāś ca sadhanāḥ sasuhṛjjanāḥ
 śuśrūṣamāṇāḥ pitaraṃ vartayanti nararṣabhāḥ
teṣām atiyaśā loke rāmaḥ satyaparākramaḥ
 svayambhūr iva bhūtānāṃ babhūva guṇavattaraḥ
rāmas tu sītayā sārdhaṃ vijahāra bahūn ṛtūn
 manasvī tadgatas tasyā nityaṃ hṛdi samarpitaḥ
priyā tu sītā rāmasya dārāḥ pitṛkṛtā iti
 guṇād rūpaguṇāc cāpi prītir bhūyo vyavardhata
tasyāś ca bhartā dviguṇaṃ hṛdaye parivartate
 antarjātam api vyaktam ākhyāti hṛdayaṃ hṛdā
tasya bhūyo viśeṣeṇa maithilī janakātmajā
 devatābhiḥ samā rūpe sītā śrīr iva rūpiṇī
tayā sa rājarṣisuto 'bhirāmayā; sameyivān uttamarājakanyayā
 atīva rāmaḥ śuśubhe 'tikāmayā; vibhuḥ śriyā viṣṇur ivāmareśvaraḥ
