[y]
      evaṃ tadā prayācantaṃ bhāskaraṃ munisattamaḥ
      jamadagnir mahātejāḥ kiṃ kāryaṃ pratyapadyata
[bh]
      tathā prayācamānasya munir agnisamaprabhaḥ
      jamadagniḥ śamaṃ naiva jagāma kurunandana
tataḥ sūryo madhurayā vācā tam idam abravīt
      kṛtāñjalir vipra rūpī praṇamyedaṃ viśāṃ pate
calaṃ nimittaṃ viprarṣe sadā sūryasya gacchataḥ
      kathaṃ calaṃ vetsyasi tvaṃ sadā yāntaṃ divākaram
[j]
      sthiraṃ vāpi calaṃ vāpi jāne tvāṃ jñānacakṣuṣā
      avaśyaṃ vinayādhānaṃ kāryam adya mayā tava
aparāhṇe nimeṣārdhaṃ tiṣṭhasi tvaṃ divākara
      tatra vetsyāmi sūryatvāṃ na me 'trāsti vicāraṇā
[s]
      asaṃśayaṃ māṃ viprarṣe vetsyase dhanvināṃ vara
      apakāriṇaṃ tu māṃ viddhi bhagavañ śaraṇāgatam
[bh]
      tataḥ prahasya bhagavāñ jamadagnir uvāca tam
      na bhīḥ sūryatvayā kāryā praṇipāta gato hy asi
brāhmaṇeṣv ārjavaṃ yac ca sthairyaṃ ca dharaṇītale
      saumyatāṃ caiva somasya gāmbhīryaṃ varuṇasya ca
dīptim agneḥ prabhāṃ meroḥ pratāpaṃ tapanasya ca
     etāny atikramed yo vai sa hanyāc charaṇāgatam
bhavet sa guru talpī ca brahmahā ca tathā bhavet
     surā pānaṃ ca kuryāt sa yo hanyāc charaṇāgatam
etasya tv apanītasya samādhiṃ tāta cintaya
     yathāsukhagamaḥ panthā bhavet tvad raśmitāpitaḥ
[bh]
     etāvad uktvā sa tadā tūṣṇīm āsīd bhṛgūdvahaḥ
     atha sūryo dadau tasmai chatropānaham āśu vai
[s]
     maharṣe śirasas trāṇaṃ chatraṃ mad raśmivāraṇam
     pratigṛhṇīṣva padbhyāṃ ca trāṇārthaṃ carmapāduke
adya prabhṛti caivaital loke saṃpracariṣyati
     puṇyadāneṣu sarveṣu param akṣayyam eva ca
[bh]
     upānac chatram etad vai sūryeṇeha pravartitam
     puṇyam etad abhikhyātaṃ triṣu lokeṣu bhārata
tasmāt prayaccha viprebhyaś chatropānaham uttamam
     dharmaste sumahān bhāvī na me 'trāsti vicāraṇā
chatraṃ hi bharataśreṣṭha yaḥ pradadyād dvijātaye
     śubhraṃ śataśalākaṃ vai sa pretya sukham edhate
sa śakra loke vasati pūjyamāno dvijātibhiḥ
     apsarobhiś ca satataṃ devaiś ca bharatarṣabha
dahyamānāya viprāya yaḥ prayacchaty upānahau
     snātakāya mahābāho saṃśitāya dvijātaye
so 'pi lokān avāpnoti daivatair abhipūjitān
     goloke sa mudā yukto vasati pretya bhārata
etat te bharataśreṣṭha mayā kārtsnyena kīrtitam
     chatropānaha dānasya phalaṃ bharatasattama
