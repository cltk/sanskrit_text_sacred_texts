[j]
      svargaṃ triviṣṭapaṃ prāpya mama pūrvapitāmahāḥ
      pāṇḍavā dhārtarāṣṭrāś ca kāni sthānāni bhejire
etad icchāmy ahaṃ śrotuṃ sarvavic cāsi me mataḥ
      maharṣiṇābhyanujñāto vyāsenādbhuta karmaṇā
[vai]
      svargaṃ triviṣṭapaṃ prāpya tava pūrvapitāmahāḥ
      yudhiṣṭhiraprabhṛtayo yad akurvata tac chṛṇu
svargaṃ triviṣṭapaṃ prāpya dharmarājo yudhiṣṭhiraḥ
      duryodhanaṃ śriyā juṣṭaṃ dadarśāsīnam āsane
bhrājamānām ivādityaṃ vīra lakṣmyābhisaṃvṛtam
      devair bhrājiṣṇubhiḥ sādhyaiḥ sahitaṃ puṇyakarmabhiḥ
tato yudhiṣṭhiro dṛṣṭva duryodhanam amarṣitaḥ
      sahasā saṃnivṛtto 'bhūc chriyaṃ dṛṣṭvā suyodhane
bruvann uccair vacas tān vai nāhaṃ duryodhanena vai
      sahitaḥ kāmaye lokāṁl lubdhenādīrgha darśinā
yatkṛte pṛthivī sarvā suhṛdo bāndhavās tathā
      hatāsmābhiḥ prasahyājau kliṣṭaiḥ pūrvaṃ mahāvane
draupadī ca sabhāmadhye pāñcālī dharmacāriṇī
      parikliṣṭānavadyāṅgī patnī no gurusaṃnidhau
svasti devā na me kāmaḥ suyodhanam udīkṣitum
     tatrāhaṃ gantum icchāmi yatra te bhrātaro mama
maivam ity abravīt taṃ tu nāradaḥ prahasann iva
     svarge nivāso rājendra viruddhaṃ cāpi naśyati
yudhiṣṭhira mahābāho maivaṃ vocaḥ kathaṃ cana
     duryodhanaṃ prati nṛpaṃ śṛṇu cedaṃ vaco mama
eṣa duryodhano rājā pūjyate tridaśaiḥ saha
     sadbhiś ca rājapravarair ya ime svargavāsinaḥ
vīralokagatiṃ prāpto yuddhe hutvātmanas tanum
     yūyaṃ svarge surasamā yenā yuddhe samāsitāḥ
sa eṣa kṣatradharmeṇa sthānam etad avāptavān
     bhaye mahati yo 'bhīto babhūva pṛthivīpatiḥ
na tan manasi kartavyaṃ putra yad dyūtakāritam
     draupadyāś ca parikleśaṃ na cintayatum arhasi
ye cānye 'pi parikleśā yuṣmākaṃ dyūtakāritāḥ
     saṃgrāmeṣv atha vānyātra na tān saṃsmartum arhasi
samāgaccha yathānyāyaṃ rājñā duryodhanena vai
     svargo 'yaṃ neha vairāṇi bhavanti manujādhipa
nāradenaivam uktas tu kururājo yudhiṣṭhiraḥ
     bhrātṝn papraccha medhāvī vākyam etad uvāca ha
yadi duryodhanasyaite vīralokaḥ sanātanāḥ
     adharmajñasya pāpasya pṛthivī suhṛd adruhaḥ
yatkṛte pṛthivī naṣṭā sahayā saratha dvipā
     vayaṃ ca manyunā dagdhā vairaṃ praticikīrṣavaḥ
ye te vīrā mahātmāno bhrātaro me mahāvratāḥ
     satyapratijñā lokasya śūrā vai satyavādinaḥ
teṣām idānīṃ ke lokā draṣṭum icchāmi tān aham
     karṇaṃ caiva mahātmānaṃ kaunteyaṃ satyasaṃgaram
dhṛṣṭadyumnaṃ sātyakiṃ ca dhṛṣṭadyumnasya cātmajān
     ye ca śastrair vadhaṃ prāptāḥ kṣatradharmeṇa pārthivāḥ
kva nu te pārthivā brahmann etān paśyāmi nārada
     virāṭadrupadau caiva dhṛṣṭaketumukhāṃś ca tān
śikhaṇḍinaṃ ca pāñcālyaṃ draupadeyāṃś ca sarvaśaḥ
     abhimanyuṃ ca durdharṣaṃ draṣṭum icchāmi nārada
