[y]
      adharmasya gatir brahman kathitā me tvayānagha
      dharmasya tu gatiṃ śrotum icchāmi vadatāṃ vara
      kṛtvā karmāṇi pāpāni kathaṃ yānti śubhāṃ gatim
[bṛhaspati]
      kṛtvā pāpāni karmāṇi adharmavaśam āgataḥ
      manasā viparītena nirayaṃ pratipadyate
mohād adharmaṃ yaḥ kṛtvā punaḥ samanutapyate
      manaḥ samādhisaṃyukto na sa seveta duṣkṛtam
yathā yathā naraḥ samyag adharmam anubhāṣate
      samāhitena manasā vimucyati tathā tathā
      bhujaṃga iti nirmokāt pūrvabhuktāj jarānvitāt
adattvāpi pradānāni vividhāni samāhitaḥ
      manaḥ samādhisaṃyuktaḥ sugatiṃ pratipadyate
pradānāni tu vakṣyāmi yāni dattvā yudhiṣṭhira
      naraḥ kṛtvāpy akāryāṇi tadā dharmeṇa yujyate
sarveṣām eva dānānām annaṃ śreṣṭham udāhṛtam
      pūrvam annaṃ pradātavyam ṛjunā dharmam icchatā
prāṇā hy annaṃ manuṣyāṇāṃ tasmāj jantuś ca jāyate
      anne pratiṣṭhitā lokās tasmād annaṃ prakāśate
annam eva praśaṃsanti devarṣipitṛmānavāḥ
      annasya hi pradānena svargam āpnoti kauśikaḥ
nyāyalabdhaṃ pradātavyaṃ dvijebhyo hy annam uttamam
     svādhyāyasamupetebhyaḥ prahṛṣṭenāntarātmanā
yasya hy annam upāśnanti brāhmaṇānāṃ śatā daśa
     hṛṣṭena manasā dattaṃ na sa tiryaggatir bhavet
brāhmaṇānāṃ sahasrāṇi daśa bhojyanararṣabha
     naro 'dharmāt pramucyeta papeṣv abhirataḥ sadā
bhaikṣeṇānnaṃ samāhṛtya vipro veda puraskṛtaḥ
     svādhyāyanirate vipre dattveha sukham edhate
ahiṃsan brāhmaṇaṃ nityaṃ nyāyena paripālya ca
     kṣatriyas tarasā prāptam annaṃ yo vai prayacchati
dvijebhyo vedavṛddhebhyaḥ prayataḥ susamāhitaḥ
     tenāpohati dharmātmā duṣkṛtaṃ karma pāṇḍava
ṣaḍbhāgapariśuddhaṃ ca kṛṣer bhāgam upārjitam
     vaiśyo dadad dvijātibhyaḥ pāpebhyaḥ parimucyate
avāpya prāṇasaṃdehaṃ kārkaśyena samārjitam
     annaṃ dattva dvijātibhyaḥ śūdraḥ pāpāt pramucyate
aurasena balenānnam arjayitvāvihiṃsakaḥ
     yaḥ prayacchati viprebhyo na sa durgāṇi sevate
nyāyenāvāptam annaṃ tu naro lobhavivarjitaḥ
     dvijebhyo veda vṛddhebhyo dattva pāpāt pramucyate
annam ūrjaḥ karaṃ loke dattvorjasvī bhaven naraḥ
     satāṃ panthānam āśritya sarvapāpāt pramucyate
dānakṛdbhiḥ kṛtaḥ panthā yena yānti manīṣiṇaḥ
     te sma prāṇasya dātāras tebhyo dharmaḥ sanātanaḥ
sarvāvastha manuṣyeṇa nyāyenānnam upārjitam
     kāryaṃ pātragataṃ nityam annaṃ hi paramā gatiḥ
annasya hi pradānena naro durgaṃ na sevate
     tasmād annaṃ pradātavyam anyāya parivarjitam
yated brāhmaṇa pūrvaṃ hi bhoktum annaṃ gṛhī sadā
     avandhyaṃ divasaṃ kuryād annadānena mānavaḥ
bhojayitvā daśaśataṃ naro veda vidāṃ nṛpa
     nyāyavid dharmaviduṣām itihāsavidāṃ tathā
na yāti narakaṃ ghoraṃ saṃsārāṃś ca na sevate
     sarvakāmasamāyuktaḥ pretya cāpy aśnute phalam
evaṃ sukhasamāyukto ramate vigatajvaraḥ
     rūpavān kīrtimāṃś caiva dhanavāṃś copapadyate
etat te sarvam ākhyātam annadānaphalaṃ mahat
     mūlam etad dhi dharmāṇāṃ pradānasya ca bhārata
