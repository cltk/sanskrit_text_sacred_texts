[y]
      kīdṛśo jāpako yāti nirayaṃ varṇayasva me
      kautūhalaṃ hi me jātaṃ tad bhavān vaktum arhati
[bhī]
      dharmasyāṃśaḥ prasūto 'si dharmiṣṭho 'si svabhāvataḥ
      dharmamūlāśrayaṃ vākyaṃ śṛṇuṣvāvahito 'nagha
amūni yāni sthānāni devānāṃ paramātmanām
      nānā saṃsthāna varṇāni nānārūpaphalāni ca
divyāni kāmacārīṇi vimānāni sabhās tathā
      ākrīdā vividhā rājan padminyaś cāmalodakāḥ
caturṇāṃ lokapālānāṃ śukrasyātha bṛhaspateḥ
      marutāṃ viśvadevānāṃ sādhyānām aśvinor api
rudrāditya vasūnāṃ ca tathānyeṣāṃ divaukasām
      ete vai nirayās tāta sthānasya paramātmanaḥ
abhayaṃ cānimittaṃ ca na ca kleśabhayāvṛtam
      dvābhyāṃ muktaṃ tribhir muktam astābhis tribhir eva ca
caturlakṣaṇavarjaṃ tu caturkāraṇa varjitam
      apraharṣam anānandam aśokaṃ vigataklamam
kālaḥ saṃpacyate tatra na kālas tatra vai prabhuḥ
      sa kālasya prabhū rājan svargasyāpi tatheśvaraḥ
ātmakevalatāṃ prāptas tatra gatvā na śocati
     īdṛśaṃ paramaṃ sthānaṃ nirayās te ca tādṛśāḥ
ete te nirayāḥ proktāḥ sarva eva yathātatham
     tasya sthānavarasyeha sarve nirayasaṃjñitāḥ
