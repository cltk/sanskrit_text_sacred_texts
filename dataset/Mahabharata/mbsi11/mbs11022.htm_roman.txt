[g]
      āvantyaṃ bhīmasenena bhakṣayanti nipātitam
      gṛdhragomāyavaḥ śūraṃ bahu bandhum abandhuvat
taṃ paśya kadanaṃ kṛtvā śatrūṇāṃ madhusūdana
      śayānaṃ vīraśayane rudhireṇa samukṣitam
taṃ sṛgālāś ca kaṅkāś ca kravyādāś ca pṛthagvidhāḥ
      tena tena vikarṣanti paśya kālasya paryayam
śayānaṃ vīraśayane vīram ākranda sāriṇam
      āvantyam abhito nāryo rudatyaḥ paryupāsate
prātipīyaṃ maheṣvāsaṃ hataṃ bhallena bāhlikam
      prasuptam iva śārdūlaṃ paśya kṛṣṇa manasvinam
atīva mukhavarṇo 'sya nihatasyāpi śobhate
      somasyevābhipūrṇasya paurṇamāsyāṃ samudyataḥ
putraśokābhitaptena pratijñāṃ parirakṣatā
      pākaśāsaninā saṃkhye vārddha kṣatrir nipātitaḥ
ekādaśa camūr jitvā rakṣyamāṇaṃ mahātmanā
      satyaṃ cikīrṣatā paśya hatam enaṃ jayadratham
sindhusauvīrabhartāraṃ darpapūrṇaṃ manasvinam
      bhakṣayanti śivā gṛdhrā janārdana jayadratham
saṃrakṣyamāṇaṃ bhāryābhir anuraktābhir acyuta
     bhaṣanto vyapakarṣanti gahanaṃ nimnam antikāt
tam etāḥ paryupāsante rakṣamāṇā mahābhujam
     sindhusauvīragāndhārakāmbojayavanastriyaḥ
yadā kṛṣṇām upādāya prādravat kekayaiḥ saha
     tadaiva vadhyaḥ pāṇḍūnāṃ janārdana jayadratha
duḥśalāṃ mānayadbhis tu yadā mukto jayadrathaḥ
     katham adya na tāṃ kṛṣṇa mānayanti sma te punaḥ
saiṣā mama sutā bālā vilapantī suduḥkhitā
     pramāpayati cātmānam ākrośati ca pāṇḍavān
kiṃ nu duḥkhataraṃ kṛṣṇa paraṃ mama bhaviṣyati
     yat sutā vidhavā bālā snuṣāś ca nihateśvarāḥ
aho dhig duḥśalāṃ paśya vītaśokabhayām iva
     śiro bhartur anāsādya dhāvamānām itas tataḥ
vārayām āsa yaḥ sarvān pāṇḍavān putragṛddhinaḥ
     sa hatvā vipulāḥ senāḥ svayaṃ mṛtyuvaśaṃ gataḥ
taṃ mattam iva mātaṅgaṃ vīraṃ paramadurjayam
     parivārya rudanty etāḥ striyaś candropamānanāḥ
