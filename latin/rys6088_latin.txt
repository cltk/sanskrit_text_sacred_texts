tasmin pratihate 'stre tu rāvaṇo rākṣasādhipaḥ
 krodhaṃ ca dviguṇaṃ cakre krodhāc cāstram anantaram
mayena vihitaṃ raudram anyad astraṃ mahādyutiḥ
 utsraṣṭuṃ rāvaṇo ghoraṃ rāghavāya pracakrame
tataḥ śūlāni niścerur gadāś ca musalāni ca
 kārmukād dīpyamānāni vajrasārāṇi sarvaśaḥ
kūṭamudgarapāśāś ca dīptāś cāśanayas tathā
 niṣpetur vividhās tīkṣṇā vātā iva yugakṣaye
tad astraṃ rāghavaḥ śrīmān uttamāstravidāṃ varaḥ
 jaghāna paramāstreṇa gandharveṇa mahādyutiḥ
tasmin pratihate 'stre tu rāghaveṇa mahātmanā
 rāvaṇaḥ krodhatāmrākṣaḥ sauram astram udīrayat
tataś cakrāṇi niṣpetur bhāsvarāṇi mahānti ca
 kārmukād bhīmavegasya daśagrīvasya dhīmataḥ
tair āsīd gaganaṃ dīptaṃ saṃpatadbhir itas tataḥ
 patadbhiś ca diśo dīptaiś candrasūryagrahair iva
tāni ciccheda bāṇaughaiś cakrāṇi tu sa rāghavaḥ
 āyudhāni vicitrāṇi rāvaṇasya camūmukhe
tad astraṃ tu hataṃ dṛṣṭvā rāvaṇo rākṣasādhipaḥ
 vivyādha daśabhir bāṇai rāmaṃ sarveṣu marmasu
sa viddho daśabhir bāṇair mahākārmukaniḥsṛtaiḥ
 rāvaṇena mahātejā na prākampata rāghavaḥ
tato vivyādha gātreṣu sarveṣu samitiṃjayaḥ
 rāghavas tu susaṃkruddho rāvaṇaṃ bahubhiḥ śaraiḥ
etasminn antare kruddho rāghavasyānujo balī
 lakṣmaṇaḥ sāyakān sapta jagrāha paravīrahā
taiḥ sāyakair mahāvegai rāvaṇasya mahādyutiḥ
 dhvajaṃ manuṣyaśīrṣaṃ tu tasya ciccheda naikadhā
sāratheś cāpi bāṇena śiro jvalitakuṇḍalam
 jahāra lakṣmaṇaḥ śrīmān nairṛtasya mahābalaḥ
tasya bāṇaiś ca ciccheda dhanur gajakaropamam
 lakṣmaṇo rākṣasendrasya pañcabhir niśitaiḥ śaraiḥ
nīlameghanibhāṃś cāsya sadaśvān parvatopamān
 jaghānāplutya gadayā rāvaṇasya vibhīṣaṇaḥ
hatāśvād vegavān vegād avaplutya mahārathāt
 krodham āhārayat tīvraṃ bhrātaraṃ prati rāvaṇaḥ
tataḥ śaktiṃ mahāśaktir dīptāṃ dīptāśanīm iva
 vibhīṣaṇāya cikṣepa rākṣasendraḥ pratāpavān
aprāptām eva tāṃ bāṇais tribhiś ciccheda lakṣmaṇaḥ
 athodatiṣṭhat saṃnādo vānarāṇāṃ tadā raṇe
sa papāta tridhā chinnā śaktiḥ kāñcanamālinī
 savisphuliṅgā jvalitā maholkeva divaś cyutā
tataḥ saṃbhāvitatarāṃ kālenāpi durāsadām
 jagrāha vipulāṃ śaktiṃ dīpyamānāṃ svatejasā
sā veginā balavatā rāvaṇena durātmanā
 jajvāla sumahāghorā śakrāśanisamaprabhā
etasminn antare vīro lakṣmaṇas taṃ vibhīṣaṇam
 prāṇasaṃśayam āpannaṃ tūrṇam evābhyapadyata
taṃ vimokṣayituṃ vīraś cāpam āyamya lakṣmaṇaḥ
 rāvaṇaṃ śaktihastaṃ taṃ śaravarṣair avākirat
kīryamāṇaḥ śaraugheṇa visṛṣṭtena mahātmanā
 na prahartuṃ manaś cakre vimukhīkṛtavikramaḥ
mokṣitaṃ bhrātaraṃ dṛṣṭvā lakṣmaṇena sa rāvaṇaḥ
 lakṣmaṇābhimukhas tiṣṭhann idaṃ vacanam abravīt
mokṣitas te balaślāghin yasmād evaṃ vibhīṣaṇaḥ
 vimucya rākṣasaṃ śaktis tvayīyaṃ vinipātyate
eṣā te hṛdayaṃ bhittvā śaktir lohitalakṣaṇā
 madbāhuparighotsṛṣṭā prāṇān ādāya yāsyati
ity evam uktvā tāṃ śaktim aṣṭaghaṇṭāṃ mahāsvanām
 mayena māyāvihitām amoghāṃ śatrughātinīm
lakṣmaṇāya samuddiśya jvalantīm iva tejasā
 rāvaṇaḥ paramakruddhaś cikṣepa ca nanāda ca
sā kṣiptā bhīmavegena śakrāśanisamasvanā
 śaktir abhyapatad vegāl lakṣmaṇaṃ raṇamūrdhani
tām anuvyāharac chaktim āpatantīṃ sa rāghavaḥ
 svastyas tu lakṣmaṇāyeti moghā bhava hatodyamā
nyapatat sā mahāvegā lakṣmaṇasya mahorasi
 jihvevoragarājasya dīpyamānā mahādyutiḥ
tato rāvaṇavegena sudūram avagāḍhayā
 śaktyā nirbhinnahṛdayaḥ papāta bhuvi lakṣmaṇaḥ
tadavasthaṃ samīpastho lakṣmaṇaṃ prekṣya rāghavaḥ
 bhrātṛsnehān mahātejā viṣaṇṇahṛdayo 'bhavat
sa muhūrtam anudhyāya bāṣpavyākulalocanaḥ
 babhūva saṃrabdhataro yugānta iva pāvakaḥ
na viṣādasya kālo 'yam iti saṃcintya rāghavaḥ
 cakre sutumulaṃ yuddhaṃ rāvaṇasya vadhe dhṛtaḥ
sa dadarśa tato rāmaḥ śaktyā bhinnaṃ mahāhave
 lakṣmaṇaṃ rudhirādigdhaṃ sapannagam ivācalam
tām api prahitāṃ śaktiṃ rāvaṇena balīyasā
 yatnatas te hariśreṣṭhā na śekur avamarditum
 arditāś caiva bāṇaughaiḥ kṣiprahastena rakṣasā
saumitriṃ sā vinirbhidya praviṣṭā dharaṇītalam
 tāṃ karābhyāṃ parāmṛśya rāmaḥ śaktiṃ bhayāvahām
 babhañja samare kruddho balavad vicakarṣa ca
tasya niṣkarṣataḥ śaktiṃ rāvaṇena balīyasā
 śarāḥ sarveṣu gātreṣu pātitā marmabhedinaḥ
acintayitvā tān bāṇān samāśliṣyā ca lakṣmaṇam
 abravīc ca hanūmantaṃ sugrīvaṃ caiva rāghavaḥ
 lakṣmaṇaṃ parivāryeha tiṣṭhadhvaṃ vānarottamāḥ
parākramasya kālo 'yaṃ saṃprāpto me cirepsitaḥ
 pāpātmāyaṃ daśagrīvo vadhyatāṃ pāpaniścayaḥ
 kāṅkṣitaḥ stokakasyeva gharmānte meghadarśanam
asmin muhūrte nacirāt satyaṃ pratiśṛṇomi vaḥ
 arāvaṇam arāmaṃ vā jagad drakṣyatha vānarāḥ
rājyanāśaṃ vane vāsaṃ daṇḍake paridhāvanam
 vaidehyāś ca parāmarśaṃ rakṣobhiś ca samāgamam
prāptaṃ duḥkhaṃ mahad ghoraṃ kleśaṃ ca nirayopamam
 adya sarvam ahaṃ tyakṣye hatvā taṃ rāvaṇaṃ raṇe
yadarthaṃ vānaraṃ sainyaṃ samānītam idaṃ mayā
 sugrīvaś ca kṛto rājye nihatvā vālinaṃ raṇe
yadarthaṃ sāgaraḥ krāntaḥ setur baddhaś ca sāgare
 so 'yam adya raṇe pāpaś cakṣurviṣayam āgataḥ
cakṣurviṣayam āgamya nāyaṃ jīvitum arhati
 dṛṣṭiṃ dṛṣṭiviṣasyeva sarpasya mama rāvaṇaḥ
svasthāḥ paśyata durdharṣā yuddhaṃ vānarapuṃgavāḥ
 āsīnāḥ parvatāgreṣu mamedaṃ rāvaṇasya ca
adya rāmasya rāmatvaṃ paśyantu mama saṃyuge
 trayo lokāḥ sagandharvāḥ sadevāḥ sarṣicāraṇāḥ
adya karma kariṣyāmi yal lokāḥ sacarācarāḥ
 sadevāḥ kathayiṣyanti yāvad bhūmir dhariṣyati
evam uktvā śitair bāṇais taptakāñcanabhūṣaṇaiḥ
 ājaghāna daśagrīvaṃ raṇe rāmaḥ samāhitaḥ
atha pradīptair nārācair musalaiś cāpi rāvaṇaḥ
 abhyavarṣat tadā rāmaṃ dhārābhir iva toyadaḥ
rāmarāvaṇamuktānām anyonyam abhinighnatām
 śarāṇāṃ ca śarāṇāṃ ca babhūva tumulaḥ svanaḥ
te bhinnāś ca vikīrṇāś ca rāmarāvaṇayoḥ śarāḥ
 antarikṣāt pradīptāgrā nipetur dharaṇītale
tayor jyātalanirghoṣo rāmarāvaṇayor mahān
 trāsanaḥ sarvabūtānāṃ sa babhūvādbhutopamaḥ
sa kīryamāṇaḥ śarajālavṛṣṭibhir; mahātmanā dīptadhanuṣmatārditaḥ
 bhayāt pradudrāva sametya rāvaṇo; yathānilenābhihato balāhakaḥ
