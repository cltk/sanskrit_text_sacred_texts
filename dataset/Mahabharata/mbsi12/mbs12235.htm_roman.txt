[vyāsa]
      dvitīyam āyuṣo bhāgaṃ gṛhamedhī gṛhe vaset
      dharmalabdhair yuto dārair agnīn utpādya suvrataḥ
gṛhastha vṛttayaś caiva catasraḥ kavibhiḥ smṛtāḥ
      kusūla dhānyaḥ prathamaḥ kumbhī dhānyas tv anantaram
aśvastano 'tha kāpotīm āśrito vṛttim āharet
      teṣāṃ paraḥ paro jyāyān dharmato lokajittamaḥ
saḥ kamā vartayaty ekas tribhir anyaḥ pravartate
      dvābhyām ekaś caturthas tu brahma sattre vyavasthitaḥ
      gṛhamedhi vratāny atra mahāntīha pracakṣate
nātmārthaṃ pācayed annaṃ na vṛthā ghātayet paśūn
      prānī vā yadi vāprānī saṃskāraṃ yajuṣārhati
na divā prasvapej jātu na pūrvāpararātrayoḥ
      na bhuñjītāntarākāle nānṛtāv āhvayet striyam
nāsyānaśnan vased vipro gṛhe kaś cid apūjitaḥ
      tathāsyātithayaḥ pūjyā havyakavya vahāḥ sadā
veda vidyāvratasnātāḥ śrotriyā vedapāragāḥ
      svadharmajīvino dāntāḥ kriyāvantas tapasvinaḥ
      teṣāṃ havyaṃ ca kavyaṃ cāpy arhaṇārthaṃ vidhīyate
na kharaiḥ saṃprayātasya svadharmājñānakasya ca
      apaviddhāgnihotrasya guror vālīka kāriṇaḥ
saṃvihāgo 'tra bhūtānāṃ sarveṣām eva śiṣyate
     tathaivāpacamānebhyaḥ pradeyaṃ gṛhamedhinā
vighasāśī bhaven nityaṃ nityaṃ cāmṛtabhojanaḥ
     amṛtaṃ yajñaśeṣaṃ syād bhojanaṃ haviṣā samam
     bhṛtyaśeṣaṃ tu yo 'śnāti tam āhur vighasāśinam
svadāranirato dānto hy anasūyur jitendriyaḥ
     ṛtvik purohitācāryair mātulātithi saṃśritaiḥ
vṛddhabālāturair vaidyair jñātisaṃbandhibāndhavaiḥ
     mātā pitṛbhyāṃ jāmībhir bhrātrā putreṇa bhāryayā
duhitrā dāsavargeṇa vivādaṃ na samācaret
     etān vimucya saṃvādān sarvapāpaiḥ pramucyate
etair jitais tu jayati sarvāṁl lokān na saṃśayaḥ
     ācāryo brahmalokeśaḥ prājāpatye pitā prabhuḥ
atithis tv indralokeśo devalokasya cartvijaḥ
     jāmayo 'psarasāṃ loke vaiśvadeve tu jñātayaḥ
saṃbandhibāndhavā dikṣu pṛthivyāṃ mātṛmātulau
     vṛddhabālātura kṛśās tvākāśe prabhaviṣṇayaḥ
bhrātā jyeṣṭhaḥ samaḥ pitrā bhāryā putraḥ svakā tanuḥ
     chāyā svā dāśavargas tu duhitā kṛpaṇaṃ param
tasmād etair adhikṣiptaḥ sahen nityam asaṃjvaraḥ
     gṛhadharmarato vidvān dharmanityo jitaklamaḥ
na cārthabaddhaḥ karmāṇi dharmaṃ vā kaṃ cid ācaret
     gṛhastha vṛttayas tisras tāsāṃ niḥśreyasaṃ param
parasparaṃ tathaivāhuś cāturāśramyam eva tat
     ye coktā niyamās teṣāṃ sarvaṃ kāryaṃ bubhūsatā
kumbhī dhānyair uñchaśilaiḥ kāpotīṃ cāsthitais tathā
     yasmiṃś caite vasanty arhās tad rāstram abhivardhate
daśa pūrvān daśa parān punāti ca pitāmahān
     gṛhastha vṛttayas tv etā vartayed yo gatavyathaḥ
sacakracara lokānāṃ sadṛśīṃ prāpnuyād gatim
     yatendriyāṇām atha vā gatir eṣā vidhīyate
svargaloko gṛhasthānām udāramanasāṃ hitaḥ
     svargo vimānasaṃyukto veda dṛṣṭaḥ supuṣpitaḥ
svargaloke gṛhasthānāṃ pratiṣṭhā niyatātmanām
     brahmaṇā vihitā śreṇir eṣā yasmāt pramucyate
     dvitīyaṃ kramaśaḥ prāpya svargaloke mahīyate
ataḥ paraṃ paramam udāram āśramaṃ; tṛtīyam āhus tyajatāṃ kalevaram
     vanaukasāṃ gṛhapatinām anuttamaṃ; śṛṇuṣvaitat kliṣṭaśarīrakāriṇām
