[s]
      madrādhipasyādhirathis tadaivaṃ; vaco niśamyāpriyam apratītaḥ
      uvāca śalyaṃ viditaṃ mamaitad; yathāvidhāv arjuna vāsudevau
śaure rathaṃ vāhayato 'rjunasya; balaṃ mahāstrāṇi ca pāṇḍavasya
      ahaṃ vijānāmi yathāvad adya; parokṣabhūtaṃ tava tat tu śalyal
tau cāpradhṛṣyau śastrabhṛtāṃ variṣṭhau; vyapetabhīr yodhayiṣyāmi kṛṣṇau
      saṃtāpayaty abhyadhikaṃ tu rāmāc; chāpo 'dya māṃ brāhmaṇasattamāc ca
avātsaṃ vai brāhmaṇac chadmanāhaṃ; rāme purā divyam astraṃ cikīrṣuḥ
      tatrāpi me devarājena vighno; hitārthinā phalgunasyaiva śalya
kṛto 'vabhedena mamorum etya; praviśya kīṭasya tanuṃ virūpām
      guror bhayāc cāpi na celivān ahaṃ; tac cāvabuddho dadṛśe sa vipraḥ
pṛṣṭhaś cāhaṃ tam avocaṃ maharṣiṃ; sūto 'ham asmīti sa māṃ śaśāpa
      sūtopadhāv āptam idaṃ tvayāstraṃ; na karmakāle pratibhāsyati tvām
anyatra yasmāt tava mṛtyukālād; abrāhmaṇe brahma na hi dhruvaṃ syāt
      tad adya paryāptam atīva śastram; asmin saṃgrāme tumule tāta bhīme
apāṃ patir vegavān aprameyo; nimajjayiṣyan nivahān prajānām
      mahānagaṃ yaḥ kurute samudraṃ; velaiva taṃ vārayaty aprameyam
pramuñcantaṃ bāṇasaṃghān amoghān; marmac chido vīra haṇaḥ sapatrān
      kuntīputraṃ pratiyotsyāmi yuddhe; jyā karṣiṇām uttamam adya loke
evaṃ balenātibalaṃ mahāstraṃ; samudrakalpaṃ sudurāpam ugram
     śaraughiṇaṃ pārthivān majjayantaṃ; veleva pārtham iṣubhiḥ saṃsahiṣye
adyāhave yasya na tulyam anyaṃ; manye manuṣyaṃ dhanur ādadānam
     surāsurān vai yudhi yo jayeta; tenādya me paśya yuddhaṃ sughoram
atimānī pāṇḍavo yuddhakāmo; amānuṣair eṣyati me mahāstraiḥ
     tasyāstram astrair abhihatya saṃkhye; śarottamaiḥ pātayiṣyāmi pārtham
divākareṇāpi samaṃ tapantaṃ; samāptaraśmiṃ yaśasā jvalantam
     tamonudaṃ megha ivātimātro; dhanaṃjayaṃ chādayiṣyāmi bāṇaiḥ
vaiśvānaraṃ dhūmaśikhaṃ jvalantaṃ; tejasvinaṃ lokam imaṃ dahantam
     megho bhūtvā śaravarṣair yathāgniṃ; tathā pārthaṃ śamayiṣyāmi yuddhe
pramāthinaṃ balavantaṃ prahāriṇaṃ; prabhañjanaṃ mātariśvānam ugram
     yuddhe sahiṣye himavān ivācalo; dhanaṃjayaṃ kruddham amṛṣyamāṇam
viśāradaṃ rathamārgeṣv asaktaṃ; dhuryaṃ nityaṃ samareṣu pravīram
     loke varaṃ sarvadhanurdharāṇāṃ; dhanaṃjayaṃ saṃyuge saṃsahiṣye
adyāhave yasya na tulyam anyaṃ; madhye manuṣyaṃ dhanur ādadānam
     sarvām imāṃ yaḥ pṛthivīṃ saheta; tathā vidvān yotsyamāno 'smi tena
yaḥ sarvabhūtāni sadevakāni; prasthe 'jayat khāṇḍave savyasācī
     ko jīvitaṃ rakṣamāṇo hi tena; yuyutsate mām ṛte mānuṣo 'nyaḥ
ahaṃ tasya pauruṣaṃ pāṇḍavasya; brūyāṃ hṛṣṭaḥ samitau kṣatriyāṇām
     kiṃ tvaṃ mūrkhaḥ prabhaṣan mūḍha cetā; mām avocaḥ pauruṣam arjunasya
apriyo yaḥ paruṣo niṣṭhuro hi; kṣudraḥ kṣeptā kṣamiṇaś cākṣamāvān
     hanyām ahaṃ tādṛśānāṃ śatāni; kṣamāmi tvāṃ kṣamayā kālayogāt
avocas tvaṃ pāṇḍavārthe 'priyāṇi; pradharṣayan māṃ mūḍhavat pāpakarman
     mayy ārjave jihmagatir hatas tvaṃ; mitradrohī sapta padaṃ hi mitram
kālas tv ayaṃ mṛtyumayo 'tidāruṇo; duryodhano yuddham upāgamad yat
     tasyārthasiddhim abhikāṅkṣamāṇas; tam abhyeṣye yatra naikāntyam asti
mitraṃ mider nandateḥ prīyater vā; saṃtrāyater mānada modater vā
     bravīti tac cāmuta vipra pūrvāt; tac cāpi sarvaṃ mama duryodhane 'sti
śatruḥ śadeḥ śāsateḥ śāyater vā; śṛṇāter vā śvayater vāpi sarge
     upasargād bahudhā sūdateś ca; prāyeṇa sarvaṃ tvayi tac ca mahyam
duryodhanārthaṃ tava cāpriyārthaṃ; yaśo'rtham ātmārtham apīśvarārtham
     tasmād ahaṃ pāṇḍava vāsudevau; yotsye yatnāt karma tat paśya me 'dya
astrāṇi paśyādya mamottamāni; brāhmāṇi divyāny atha mānuṣāṇi
     āsādayiṣyāmy aham ugravīryaṃ; dvipottamaṃ mattam ivābhimattaḥ
astraṃ brāhmaṃ manasā tad dhyajayyaṃ; kṣepsye pārthāyāpratimaṃ jayāya
     tenāpi me naiva mucyeta yuddhe; na cet pated viṣame me 'dya cakram
vaivasvatād daṇḍahastād varuṇād vāpi pāśinaḥ
     sagadād vā dhanapateḥ savarjād vāpi vāsavāt
nānyasmād api kasmāc cid bibhimo hy ātatāyinaḥ
     iti śalya vijānīhi yathā nāhaṃ bibhemy abhīḥ
tasmād bhayaṃ na me pārthān nāpi caiva janārdanāt
     adya yuddhaṃ hi tābhyāṃ me saṃparāye bhaviṣyati
śvabhre te patatāṃ cakram iti me brāhmaṇo 'vadat
     yudhyamānasya saṃgrāme prāptasyaikāyane bhayam
tasmād bibhemi balavad brāhmaṇa vyāhṛtād aham
     ete hi somarājāna īśvarāḥ sukhaduḥkhayoḥ
homadhenvā vatsam asya pramatta iṣuṇāhanam
     carantam ajane śalya brāhmaṇāt tapaso nidheḥ
īṣādantān saptaśatān dāsīdāsa śatāni ca
     dadato dvijamukhyāya prasādaṃ na cakāra me
kṛṣṇānāṃ śvetavatsānāṃ sahasrāṇi caturdaśa
     āharan na labhe tasmāt prasādaṃ dvijasattamāt
ṛddhaṃ gehaṃ sarvakāmair yac ca me vasu kiṃ cana
     tat sarvam asmai satkṛtya prayacchāmi na cecchati
tato 'bravīn māṃ yācantam aparāddhaṃ prayatnataḥ
     vyāhṛtaṃ yan mayā sūta tat tathā na tad anyathā
anṛtoktaṃ prajā hanyāt tataḥ pāpam avāpnuyāt
     tasmād dharmābhirakṣārthaṃ nānṛtaṃ vakktum utsahe
mā tvaṃ brahma gatiṃ hiṃsyāḥ prāyaścittaṃ kṛtaṃ tvayā
     madvākyaṃ nānṛtaṃ loke kaś cit kuryāt samāpnuhi
ity etat te mayā proktaṃ kṣiptenāpi suhṛttayā
     jānāmi tvādhikṣipantaṃ joṣam āssvottaraṃ śṛṇu
