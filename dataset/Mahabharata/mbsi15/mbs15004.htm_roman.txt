[vai]
      yudhiṣṭhirasya nṛpater duryodhana pitus tathā
      nāntaraṃ dadṛśū rājan puruṣāḥ praṇayaṃ prati
yadā tu kauravo rājā putraṃ sasmāra bāliśam
      tadā bhīmaṃ hṛdā rājann apadhyāti sa pārthivaḥ
tathaiva bhīmaseno 'pi dhṛtarāṣṭraṃ janādhipam
      nāmarṣayata rājendra sadaivātuṣṭavad dhṛdā
aprakāśāny apriyāṇi cakārāsya vṛkodaraḥ
      ājñāṃ pratyaharac cāpi kṛtakaiḥ puruṣaiḥ sadā
atha bhīmaḥ suhṛnmadhye bāhuśabdaṃ tathākarot
      saṃśrave dhṛtarāṣṭrasya gāndhāryāś cāpy amarṣaṇaḥ
smṛtvā duryodhanaṃ śatruṃ karṇa duḥśāsanāv api
      provācātha susaṃrabdho bhīmaḥ sa paruṣaṃ vacaḥ
andhasya nṛpateḥ putrā mayā parighabāhunā
      nītā lokam amuṃ sarve nānāśastrātta jīvitāḥ
imau tau parighaprakhyau bhujau mama durāsadau
      yayor antaram āsādya dhārtarāṣṭrāḥ kṣayaṃ gatāḥ
tāv imau candanenāktau vandanīyau ca me bhujau
      yābhyāṃ duryodhano nītaḥ kṣayaṃ sasuta bāndhavaḥ
etāś cānyāś ca vividhāḥ śalya bhūtā janādhipaḥ
     vṛkodarasya tā vācaḥ śrutvā nirvedam āgamat
sā ca buddhimatī devī kālaparyāya vedinī
     gāndhārī sarvadharmajñā tāny alīkāni śuśruve
tataḥ pañcadaśe varṣe samatīte narādhipaḥ
     rājā nirvedam āpede bhīma vāg bāṇapīḍitaḥ
nānvabudhyata tad rājā kuntīputro yudhiṣṭhiraḥ
     śvetāśvo vātha kuntī vā draupadī va yaśasvinī
mādrīputrau ca bhīmasya cittajñāv anvamodatām
     rājñas tu cittaṃ rakṣantau nocatuḥ kiṃ cid apriyam
tataḥ samānayām āsa dhṛtarāṣṭraḥ suhṛjjanam
     bāṣpasaṃdigdham atyartham idam āha vaco bhṛśam
