[v]
      bhīmasenas tataḥ kṛṣṇam uvāca yadunandanam
      buddhim āsthāya vipulāṃ jarāsaṃdha jighāṃsayā
nāyaṃ pāpo mayā kṛṣṇa yuktaḥ syād anurodhitum
      prāṇena yaduśārdūla baddhavaṅkṣaṇa vāsasā
evam uktas tataḥ kṛṣṇaḥ pratyuvāca vṛkodaram
      tvarayan puruṣavyāghro jarāsaṃdha vadhepsayā
yat te daivaṃ paraṃ sattvaṃ yac ca te mātariśvanaḥ
      balaṃ bhīma jarāsaṃdhe darśayāśu tad adya naḥ
evam uktas tadā bhīmo jarāsaṃdham ariṃdamaḥ
      utkṣipya bhrāmayad rājan balavantaṃ mahābalaḥ
bhrāmayitvā śataguṇaṃ bhujābhyāṃ bharatarṣabha
      babhañja pṛṣṭhe saṃkṣipya niṣpiṣya vinanāda ca
tasya niṣpiṣyamāṇasya pāṇḍavasya ca garjataḥ
      abhavat tumulo nādaḥ sarvaprāṇi bhayaṃkaraḥ
vitresur māgadhāḥ sarve strīṇāṃ garbhāś ca susruvuḥ
      bhīmasenasya nādena jarāsaṃdhasya caiva ha
kiṃ nu svid dhimavān bhinnaḥ kiṃ nu svid dīryate mahī
      iti sma māgadhā jajñur bhīmasenasya nisvanāt
tato rājakuladvāri prasuptam iva taṃ nṛpam
     rātrau parāsum utsṛjya niścakramur ariṃdamāḥ
jarāsaṃdha rathaṃ kṛṣṇo yojayitvā patākinam
     āropya bhrātarau caiva mokṣayām āsa bāndhavān
te vai ratnabhujaṃ kṛṣṇaṃ ratnārhaṃ pṛthivīśvarāḥ
     rājānaś cakrur āsādya mokṣitā mahato bhayāt
akṣataḥ śastrasaṃpanno jitāriḥ saha rājabhiḥ
     ratham āsthāya taṃ divyaṃ nirjagāma girivrajāt
yaḥ sasodaryavān nāma dviyodhaḥ kṛṣṇasārathiḥ
     abhyāsaghātī saṃdṛśyo durjayaḥ sarvarājabhiḥ
bhīmārjunābhyāṃ yodhābhyām āsthitaḥ kṛṣṇasārathiḥ
     śuśubhe rathavaryo 'sau durjayaḥ sarvadhanvibhiḥ
śakra viṣṇū hi saṃgrāme ceratus tārakā maye
     rathena tena taṃ kṛṣṇa upāruhya yayau tadā
taptacāmīkarābheṇa kiṅkiṇījālamālinā
     meghanirghoṣanādena jaitreṇāmitra ghātinā
yena śakro dānavānāṃ jaghāna navatīr nava
     taṃ prāpya samahṛṣyanta rathaṃ te puruṣarṣabhāḥ
tataḥ kṛṣṇaṃ mahābāhuṃ bhrātṛbhyāṃ sahitaṃ tadā
     rathasthaṃ māgadhā dṛṣṭvā samapadyanta vismitāḥ
hayair divyaiḥ samāyukto ratho vāyusamo jave
     adhiṣṭhitaḥ sa śuśubhe kṛṣṇenātīva bhārata
asaṅgī deva vihitas tasmin rathavare dhvajaḥ
     yojanād dadṛśe śrīmān indrāyudhasamaprabhaḥ
cintayām āsa kṛṣṇo 'tha garutmantaṃ sa cābhyayāt
     kṣaṇe tasmin sa tenāsīc caityayūpa ivocchritaḥ
vyāditāsyair mahānādaiḥ saha bhūtair dhvajālayaiḥ
     tasthau rathavare tasmin garutmān pannagāśanaḥ
durnirīkṣyo hi bhūtānāṃ tejasābhyadhikaṃ babhau
     āditya iva madhyāhne sahasrakiraṇāvṛtaḥ
na sa sajjati vṛkṣeṣu śastraiś cāpi na riṣyate
     divyo dhvajavaro rājan dṛśyate deva mānuṣaiḥ
tam āsthāya rathaṃ divyaṃ parjanyasamanisvanam
     niryayau puruṣavyāghraḥ pāṇḍavābhyāṃ sahācyutaḥ
yaṃ lebhe vāsavād rājā vasus tasmād bṛhadrathaḥ
     bṛhadrathāt krameṇaiva prāpto bārhadrathaṃ nṛpam
sa niryayau mahābāhuḥ puṇḍarīkekṣaṇas tataḥ
     girivrajād bahis tasthau same deśe mahāyaśāḥ
tatrainaṃ nāgarāḥ sarve satkāreṇābhyayus tadā
     brāhmaṇa pramukhā rājan vidhidṛṣṭeṇa karmaṇā
bandhanād vipramuktāś ca rājāno madhusūdanam
     pūjayām āsur ūcuś ca sāntvapūrvam idaṃ vacaḥ
naitac citraṃ mahābāho tvayi devakinandana
     bhīmārjunabalopete dharmasya paripālanam
jarāsaṃdha hrade ghore duḥkhapaṅke nimajjatām
     rājñāṃ samabhyuddharaṇaṃ yad idaṃ kṛtam adya te
viṣṇo samavasannānāṃ giridurge sudāruṇe
     diṣṭyā mokṣād yaśo dīptam āptaṃ te puruṣottama
kiṃ kurmaḥ puruṣavyāghra bravīhi puruṣarṣabha
     kṛtam ity eva taj jñeyaṃ nṛpair yady api duṣkaram
tān uvāca hṛṣīkeśaḥ samāśvāsya mahāmanāḥ
     yudhiṣṭhiro rājasūyaṃ kratum āhartum icchati
tasya dharmapravṛttasya pārthiva tvaṃ cikīrṣataḥ
     sarvair bhavadbhir yajñārthe sāhāyyaṃ dīyatām iti
tataḥ pratītamanasas te nṛpā bharatarṣabha
     tathety evābruvan sarve pratijajñuś ca tāṃ giram
ratnabhājaṃ ca dāśārhaṃ cakrus te pṛthivīśvarāḥ
     kṛcchrāj jagrāha govindas teṣāṃ tad anukampayā
jarāsaṃdhātmajaś caiva sahadevo mahārathaḥ
     niryayau sajanāmātyaḥ puraskṛtya purohitam
sa nīcaiḥ praśrito bhūtvā bahuratnapurogamaḥ
     sahadevo nṛṇāṃ devaṃ vāsudevam upasthitaḥ
bhayārtāya tatas tasmai kṛṣṇo dattvābhayaṃ tadā
     abhyaṣiñcata tatraiva jarāsaṃdhātmajaṃ tadā
gatvaikatvaṃ ca kṛṣṇena pārthābhyāṃ caiva satkṛtaḥ
     viveśa rājā matimān punar bārhadrathaṃ puram
kṛṣṇas tu saha pārthābhyāṃ śriyā paramayā jvalan
     ratnāny ādāya bhūrīṇi prayayau puṣkarekṣaṇaḥ
indraprastham upāgamya pāṇḍavābhyāṃ sahācyutaḥ
     sametya dharmarājānaṃ prīyamāṇo 'bhyabhāṣata
diṣṭyā bhīmena balavāñ jarāsaṃdho nipātitaḥ
     rājāno mokṣitāś ceme bandhanān nṛpasattama
diṣṭyā kuśalinau cemau bhīmasenadhanaṃjayau
     punaḥ svanagaraṃ prāptāv akṣatāv iti bhārata
tato yudhiṣṭhiraḥ kṛṣṇaṃ pūjayitvā yathārhataḥ
     bhīmasenārjunau caiva prahṛṣṭaḥ pariṣasvaje
tataḥ kṣīṇe jarāsaṃdhe bhrātṛbhyāṃ vihitaṃ jayam
     ajātaśatrur āsādya mumude bhrātṛbhiḥ saha
yathā vayaḥ samāgamya rājabhis taiś ca pāṇḍavaḥ
     satkṛtya pūjayitvā ca visasarja narādhipān
yudhiṣṭhirābhyanujñātās te nṛpā hṛṣṭamānasāḥ
     jagmuḥ svadeśāṃs tvaritā yānair uccāvacais tataḥ
evaṃ puruṣaśārdūlo mahābuddhir janārdanaḥ
     pāṇḍavair ghātayām āsa jarāsaṃdham ariṃ tadā
ghātayitvā jarāsaṃdhaṃ buddhipūrvam ariṃdamaḥ
     dharmarājam anujñāpya pṛthāṃ kṛṣṇāṃ ca bhārata
subhadrāṃ bhīmasenaṃ ca phālguṇaṃ yamajau tathā
     dhaumyam āmantrayitvā ca prayayau svāṃ purīṃ prati
tenaiva rathamukhyena taruṇādityavarcasā
     dharmarāja visṛṣṭena divyenānādayan diśaḥ
tato yudhiṣṭhira mukhāḥ pāṇḍavā bharatarṣabha
     pradakṣiṇam akurvanta kṛṣṇam akliṣṭakāriṇam
tato gate bhagavati kṛṣṇe devakinandane
     jayaṃ labdhvā suvipulaṃ rājñām abhayadās tadā
saṃvardhitaujaso bhūyo karmaṇā tena bhārata
     draupadyāḥ pāṇḍavā rājan parāṃ prītim avardhayan
tasmin kāle tu yad yuktaṃ dharmakāmārtha saṃhitam
     tad rājā dharmataś cakre rājyapālana kīrtimān
