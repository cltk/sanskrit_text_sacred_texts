[bhs]
      punar bharata vaṃśasya hetuṃ saṃtānavṛddhaye
      vakṣyāmi niyataṃ mātas tan me nigadataḥ śṛṇu
brāhmaṇo guṇavān kaś cid dhanenopanimantryatām
      vicitravīryakṣetreṣu yaḥ samutpādayet prajāḥ
[v]
      tataḥ satyavatī bhīṣmaṃ vācā saṃsajjamānayā
      vihasantīva savrīḍam idaṃ vacanam abravīt
satyam etan mahābāho yathā vadasi bhārata
      viśvāsāt te pravakṣyāmi saṃtānāya kulasya ca
      na te śakyam anākhyātum āpad dhīyaṃ tathāvidhā
tvam eva naḥ kule dharmas tvaṃ satyaṃ tvaṃ parā gatiḥ
      tasmān niśamya vākyaṃ me kuruṣva yad anantaram
dharmayuktasya dharmātman pitur āsīt tarī mama
      sā kadā cid ahaṃ tatra gatā prathamayauvane
atha dharmabhṛtāṃ śreṣṭhaḥ paramarṣiḥ parāśaraḥ
      ājagāma tarīṃ dhīmāṃs tariṣyan yamunāṃ nadīm
sa tāryamāṇo yamunāṃ mām upetyābravīt tadā
      sāntvapūrvaṃ muniśreṣṭhaḥ kāmārto madhuraṃ bahu
tam ahaṃ śāpabhītā ca pitur bhītā ca bhārata
      varair asulabhair uktā na pratyākhyātum utsahe
abhibhūya sa māṃ bālāṃ tejasā vaśam ānayat
     tamasā lokam āvṛtya nau gatām eva bhārata
matsyagandho mahān āsīt purā mama jugupsitaḥ
     tam apāsya śubhaṃ gandham imaṃ prādāt sa me muniḥ
tato mām āha sa munir garbham utsṛjya māmakam
     dvīpe 'syā eva saritaḥ kanyaiva tvaṃ bhaviṣyasi
pārāśaryo mahāyogī sa babhūva mahān ṛṣiḥ
     kanyā putro mama purā dvaipāyana iti smṛtaḥ
yo vyasya vedāṃś caturas tapasā bhagavān ṛṣiḥ
     loke vyāsatvam āpede kārṣṇyāt kṛṣṇatvam eva ca
satyavādī śama paras tapasvī dagdhakilbiṣaḥ
     sa niyukto mayā vyaktaṃ tvayā ca amitadyute
     bhrātuḥ kṣetreṣu kalyāṇam apatyaṃ janayiṣyati
sa hi mām uktavāṃs tatra smareḥ kṛtyeṣu mām iti
     taṃ smariṣye mahābāho yadi bhīṣma tvam icchasi
tava hy anumate bhīṣma niyataṃ sa mahātapāḥ
     vicitravīryakṣetreṣu putrān utpādayiṣyati
maharṣeḥ kīrtane tasya bhīṣmaḥ prāñjalir abravīt
     dharmam arthaṃ ca kāmaṃ ca trīn etān yo 'nupaśyati
artham arthānubandhaṃ ca dharmaṃ dharmānubandhanam
     kāmaṃ kāmānubandhaṃ ca viparītān pṛthak pṛthak
     yo vicintya dhiyā samyag vyavasyati sa buddhimān
tad idaṃ dharmayuktaṃ ca hitaṃ caiva kulasya naḥ
     uktaṃ bhavatyā yac chreyaḥ paramaṃ rocate mama
tatas tasmin pratijñāte bhīṣmeṇa kurunandana
     kṛṣṇadvaipāyanaṃ kālī cintayām āsa vai munim
sa vedān vibruvan dhīmān mātur vijñāya cintitam
     prādurbabhūvāviditaḥ kṣaṇena kurunandana
tasmai pūjāṃ tadā dattvā sutāya vidhipūrvakam
     pariṣvajya ca bāhubhyāṃ prasnavair abhiṣicya ca
     mumoca bāṣpaṃ dāśeyī putraṃ dṛṣṭvā cirasya tam
tām adbhiḥ pariṣicyārtāṃ maharṣir abhivādya ca
     mātaraṃ pūrvajaḥ putro vyāso vacanam abravīt
bhavatyā yad abhipretaṃ tad ahaṃ kartum āgataḥ
     śādhi māṃ dharmatattvajñe karavāṇi priyaṃ tava
tasmai pūjāṃ tato 'kārṣīt purodhāḥ paramarṣaye
     sa ca tāṃ pratijagrāha vidhivan mantrapūrvakam
tam āsanagataṃ mātā pṛṣṭvā kuśalam avyayam
     satyavaty abhivīkṣyainam uvācedam anantaram
mātāpitroḥ prajāyante putrāḥ sādhāraṇāḥ kave
     teṣāṃ pitā yathā svāmī tathā mātā na saṃśayaḥ
vidhātṛvihitaḥ sa tvaṃ yathā me prathamaḥ sutaḥ
     vicitravīryo brahmarṣe tathā me 'varajaḥ sutaḥ
yathaiva pitṛto bhīṣmas tathā tvam api mātṛtaḥ
     bhrātā vicitravīryasya yathā vā putra manyase
ayaṃ śāṃtanavaḥ satyaṃ pālayan satyavikramaḥ
     buddhiṃ na kurute 'patye tathā rājyānuśāsane
sa tvaṃ vyapekṣayā bhrātuḥ saṃtānāya kulasya ca
     bhīṣmasya cāsya vacanān niyogāc ca mamānagha
anukrośāc ca bhūtānāṃ sarveṣāṃ rakṣaṇāya ca
     ānṛśaṃsyena yad brūyāṃ tac chrutvā kartum arhasi
yavīyasas tava bhrātur bhārye surasutopame
     rūpayauvana saṃpanne putra kāme ca dharmataḥ
tayor utpādayāpatyaṃ samartho hy asi putraka
     anurūpaṃ kulasyāsya saṃtatyāḥ prasavasya ca
[vy]
     vettha dharmaṃ satyavati paraṃ cāparam eva ca
     yathā ca tava dharmajñe dharme praṇihitā matiḥ
tasmād ahaṃ tvan niyogād dharmam uddiśya kāraṇam
     īpsitaṃ te kariṣyāmi dṛṣṭaṃ hy etat purātanam
bhrātuḥ putrān pradāsyāmi mitrā varuṇayoḥ samān
     vrataṃ caretāṃ te devyau nirdiṣṭam iha yan mayā
saṃvatsaraṃ yathānyāyaṃ tataḥ śuddhe bhaviṣyataḥ
     na hi mām avratopetā upeyāt kā cid aṅganā
[s]
     yathā sadyaḥ prapadyeta devī garbhaṃ tathā kuru
     arājakeṣu rāṣṭreṣu nāsti vṛṣṭir na devatāḥ
katham arājakaṃ rāṣṭraṃ śakyaṃ dhārayituṃ prabho
     tasmād garbhaṃ samādhatsva bhīṣmas taṃ vardhayiṣyati
[vy]
     yadi putraḥ pradātavyo mayā kṣipram akālikam
     virūpatāṃ me sahatām etad asyāḥ paraṃ vratam
yadi me sahate gandhaṃ rūpaṃ veṣaṃ tathā vapuḥ
     adyaiva garbhaṃ kausalyā viśiṣṭaṃ pratipadyatām
[v]
     samāgamanam ākāṅkṣann iti so 'ntarhito muniḥ
     tato 'bhigamya sā devī snuṣāṃ rahasi saṃgatām
     dharmyam arthasamāyuktam uvāca vacanaṃ hitam
kausalye dharmatantraṃ yad bravīmi tvāṃ nibodha me
     bharatānāṃ samucchedo vyaktaṃ madbhāgyasaṃkṣayāt
vyathitāṃ māṃ ca saṃprekṣya pitṛvaṃśaṃ ca pīḍitam
     bhīṣmo buddhim adān me 'tra dharmasya ca vivṛddhaye
sā ca buddhis tavādhīnā putri jñātaṃ mayeti ha
     naṣṭaṃ ca bhārataṃ vaṃśaṃ punar eva samuddhara
putraṃ janaya suśroṇi devarājasamaprabham
     sa hi rājyadhuraṃ gurvīm udvakṣyati kulasya naḥ
sā dharmato 'nunīyaināṃ kathaṃ cid dharmacāriṇīm
     bhojayām āsa viprāṃś ca devarṣīn atithīṃs tathā
