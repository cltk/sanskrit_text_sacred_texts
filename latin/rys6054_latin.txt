sa nanāda mahānādaṃ samudram abhinādayan
 janayann iva nirghātān vidhamann iva parvatān
tam avadhyaṃ maghavatā yamena varuṇena ca
 prekṣya bhīmākṣam āyāntaṃ vānarā vipradudruvuḥ
tāṃs tu vidravato dṛṣṭvā vāliputro 'ṅgado 'bravīt
 nalaṃ nīlaṃ gavākṣaṃ ca kumudaṃ ca mahābalam
ātmānam atra vismṛtya vīryāṇy abhijanāni ca
 kva gacchata bhayatrastāḥ prākṛtā harayo yathā
sādhu saumyā nivartadhvaṃ kiṃ prāṇān parirakṣatha
 nālaṃ yuddhāya vai rakṣo mahatīyaṃ vibhīṣikāḥ
mahatīm utthitām enāṃ rākṣasānāṃ vibhīṣikām
 vikramād vidhamiṣyāmo nivartadhvaṃ plavaṃgamāḥ
kṛcchreṇa tu samāśvāsya saṃgamya ca tatas tataḥ
 vṛkṣādrihastā harayaḥ saṃpratasthū raṇājiram
te nivṛtya tu saṃkruddhāḥ kumbhakarṇaṃ vanaukasaḥ
 nijaghnuḥ paramakruddhāḥ samadā iva kuñjarāḥ
 prāṃśubhir giriśṛṅgaiś ca śilābhiś ca mahābalāḥ
pādapaiḥ puṣpitāgraiś ca hanyamāno na kampate
 tasya gātreṣu patitā bhidyante śataśaḥ śilāḥ
 pādapāḥ puṣpitāgrāś ca bhagnāḥ petur mahītale
so 'pi sainyāni saṃkruddho vānarāṇāṃ mahaujasām
 mamantha paramāyatto vanāny agnir ivotthitaḥ
lohitārdrās tu bahavaḥ śerate vānararṣabhāḥ
 nirastāḥ patitā bhūmau tāmrapuṣpā iva drumāḥ
laṅghayantaḥ pradhāvanto vānarā nāvalokayan
 ke cit samudre patitāḥ ke cid gaganam āśritāḥ
vadhyamānās tu te vīrā rākṣasena balīyasā
 sāgaraṃ yena te tīrṇāḥ pathā tenaiva dudruvuḥ
te sthalāni tathā nimnaṃ viṣaṇṇavadanā bhayāt
 ṛkṣā vṛkṣān samārūḍhāḥ ke cit parvatam āśritāḥ
mamajjur arṇave ke cid guhāḥ ke cit samāśritāḥ
 niṣeduḥ plavagāḥ ke cit ke cin naivāvatasthire
tān samīkṣyāṅgado bhaṅgān vānarān idam abravīt
 avatiṣṭhata yudhyāmo nivartadhvaṃ plavaṃgamāḥ
bhagnānāṃ vo na paśyāmi parigamya mahīm imām
 sthānaṃ sarve nivartadhvaṃ kiṃ prāṇān parirakṣatha
nirāyudhānāṃ dravatām asaṃgagatipauruṣāḥ
 dārā hy apahasiṣyanti sa vai ghātas tu jīvitām
kuleṣu jātāḥ sarve sma vistīrṇeṣu mahatsu ca
 anāryāḥ khalu yad bhītās tyaktvā vīryaṃ pradhāvata
vikatthanāni vo yāni yadā vai janasaṃsadi
 tāni vaḥ kva ca yatāni sodagrāṇi mahānti ca
bhīrupravādāḥ śrūyante yas tu jīvati dhikkṛtaḥ
 mārgaḥ satpuruṣair juṣṭaḥ sevyatāṃ tyajyatāṃ bhayam
śayāmahe vā nihatāḥ pṛthivyām alpajīvitāḥ
 duṣprāpaṃ brahmalokaṃ vā prāpnumo yudhi sūditāḥ
 saṃprāpnuyāmaḥ kīrtiṃ vā nihatya śatrum āhave
na kumbhakarṇaḥ kākutsthaṃ dṛṣṭvā jīvan gamiṣyati
 dīpyamānam ivāsādya pataṃgo jvalanaṃ yathā
palāyanena coddiṣṭāḥ prāṇān rakṣāmahe vayam
 ekena bahavo bhagnā yaśo nāśaṃ gamiṣyati
evaṃ bruvāṇaṃ taṃ śūram aṅgadaṃ kanakāṅgadam
 dravamāṇās tato vākyam ūcuḥ śūravigarhitam
kṛtaṃ naḥ kadanaṃ ghoraṃ kumbhakarṇena rakṣasā
 na sthānakālo gacchāmo dayitaṃ jīvitaṃ hi naḥ
etāvad uktvā vacanaṃ sarve te bhejire diśaḥ
 bhīmaṃ bhīmākṣam āyāntaṃ dṛṣṭvā vānarayūthapāḥ
dravamāṇās tu te vīrā aṅgadena valīmukhāḥ
 sāntvaiś ca bahumānaiś ca tataḥ sarve nivartitāḥ
ṛṣabhaśarabhamaindadhūmranīlāḥ; kumudasuṣeṇagavākṣarambhatārāḥ
 dvividapanasavāyuputramukhyās; tvaritatarābhimukhaṃ raṇaṃ prayātāḥ
