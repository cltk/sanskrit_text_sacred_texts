[bh]
      śṛṇu pārtha yathāvṛttam itihāsaṃ purātanam
      gṛdhrajambuka saṃvādaṃ yo vṛtto vaidiśe purā
duḥkhitāḥ ke cid ādāya bālam aprāptayauvanam
      kulasarvasva bhūtaṃ vai rudantaḥ śokavihvalāḥ
bālaṃ mṛtaṃ gṛhītvātha śmaśānābhimukhāḥ sthitāḥ
      aṅkenāṅkaṃ ca saṃkramya rurudur bhūtale tadā
teṣāṃ ruditaśabdena gṛdhro 'bhyetya vaco 'bravīt
      ekātmakam imaṃ loke tyaktvā gacchata māciram
iha puṃsāṃ sahasrāṇi strīsahasrāṇi caiva hi
      samānītāni kālena kiṃ te vai jātv abāndhavāḥ
saṃpaśyata jagat sarvaṃ sukhaduḥkhair adhiṣṭhitam
      saṃyogo viprayogaś ca paryāyeṇopalabhyate
gṛhītvā ye ca gacchanti ye 'nuyānti ca tān mṛtān
      te 'py āyuṣaḥ pramāṇena svena gacchanti jantavaḥ
alaṃ sthitvā śmaśāne 'smin gṛdhragomāyusaṃkule
      kaṅkāla bahule ghore sarvaprāṇi bhayaṃkare
na punar jīvitaḥ kaś cit kāladharmam upāgataḥ
      priyo vā yadi vā dveṣyaḥ prāṇināṃ gatir īdṛśī
sarveṇa khalu martavyaṃ martyaloke prasūyatā
     kṛtāntavihite mārge ko mṛtaṃ jīvayiṣyati
karmānta vihite loke cāstaṃ gacchati bhāskare
     gamyatāṃ svam adhiṣṭhānaṃ sutasnehaṃ visṛjya vai
tato gṛdhravacaḥ śrutvā vikrośantas tadā nṛpa
     bāndhavās te 'bhyagacchanta putram utsṛjya bhūtale
viniścityātha ca tataḥ saṃtyajantaḥ svam ātmajam
     nirāśā jīvite tasya mārgam āruhya dhiṣṭhitāḥ
dhvāṅkṣābhra samavarṇas tu bilān niḥsṛtya jambukaḥ
     gacchamānān sma tān āha nirghṛṇāḥ khalu mānavāḥ
ādityo 'yaṃ sthito mūḍhāḥ snehaṃ kuruta mā bhayam
     bahurūpo muhūrtaś ca jīvetāpi kadā cana
yūyaṃ bhūmau vinikṣipya putrasneha vinākṛtāḥ
     śmaśāne putram utsṛjya kasmād gacchatha nirghṛṇāḥ
na vo 'sty asmin sute sneho bāle madhurabhāṣiṇi
     yasya bhāṣita mātreṇa prasādam upagacchatha
na paśyatha sutasnehaṃ yādṛśaḥ paśupakṣiṇām
     na yeṣāṃ dhārayitvā tān kaś cid asti phalāgamaḥ
catuṣpāt pakṣikīṭānāṃ prāṇināṃ snehasaṅginām
     paralokagatisthānāṃ muniyajñakriyā iva
teṣāṃ putrābhirāmāṇām iha loke paratra ca
     na guṇo dṛśyate kaś cit prajāḥ saṃdhārayanti ca
apaśyatāṃ priyān putrān naiṣāṃ śoko 'nutiṣṭhati
     na ca puṣṇanti saṃvṛddhās te mātā pitarau kva cit
mānuṣāṇāṃ kutaḥ sneho yeṣāṃ śoko bhaviṣyati
     imaṃ kulakaraṃ putraṃ kathaṃ tyaktvā gamiṣyatha
ciraṃ muñcata bāṣpaṃ ca ciraṃ snehena paśyata
     evaṃvidhāni hīṣṭāni dustyajāni viśeṣataḥ
kṣīṇasyāthābhiyuktasya śmaśānābhimukhasya ca
     bāndhavā yatra tiṣṭhanti tatrānyo nāvatiṣṭhate
sarvasya dayitāḥ prāṇāḥ sarvaḥ snehaṃ ca vindati
     tiryagyoniṣv api satāṃ snehaṃ paśyata yādṛśam
tyaktvā kathaṃ gacchethemaṃ padmalolāyatākṣakam
     yathā navodvāha kṛtaṃ snānamālyavibhūṣitam
[bh]
     jambukasya vacaḥ śrutvā kṛpaṇaṃ paridevataḥ
     nyavartanta tadā sarve śavārthaṃ te sma mānuṣāḥ
[gṛdhra]
     aho dhik sunṛśaṃsena jambukenālpa medhasā
     kṣudreṇoktā hīnasattvā mānuṣāḥ kiṃ nivartatha
pañca bhūtaparityaktaṃ śūnyaṃ kāṣṭhatvam āgatam
     kasmāc chocatha niśceṣṭam ātmānaṃ kiṃ na śocatha
tapaḥ kuruta vai tīvraṃ mucyadhvaṃ yena kilbiṣāt
     tapasā labhyate sarvaṃ vilāpaḥ kiṃ kariṣyati
aniṣṭāni ca bhāgyāni jānīta saha mūrtibhiḥ
     yena gacchati loko 'yaṃ dattvā śokam anantakam
dhanaṃ gāś ca suvarṇaṃ ca maṇiratnam athāpi ca
     apatyaṃ ca tapo mūlaṃ tapoyogāc ca labhyate
yathā kṛtā ca bhūteṣu prāpyate sukhaduḥkhitā
     gṛhītvā jāyate jantur duḥkhāni ca sukhāni ca
na karmaṇā pituḥ putraḥ pitā vā putrakarmaṇā
     mārgeṇānyena gacchanti tyaktvā sukṛtaduṣkṛte
dharmaṃ carata yatnena tathādharmān nivartata
     vartadhvaṃ ca yathākālaṃ daivateṣu dvijeṣu ca
śokaṃ tyajata dainyaṃ ca sutasnehān nivartata
     tyajyatām ayam ākāśe tataḥ śīghraṃ nivartata
yat karoti śubhaṃ karma tathādharmaṃ sudāruṇam
     tat kartaiva samaśnāti bāndhavānāṃ kim atra hi
iha tyaktvā na tiṣṭhanti bāndhavā bāndhavaṃ priyam
     sneham utsṛjya gacchanti bāṣpapūrṇāvilekṣaṇāḥ
prājño vā yadi vā mūrkhaḥ sadhano nirdhano 'pi vā
     sarvaḥ kālavaśaṃ yāti śubhāśubhasamanvitaḥ
kiṃ kariṣyatha śocitvā mṛtaṃ kim anuśocatha
     sarvasya hi prabhuḥ kālo dharmataḥ samadarśanaḥ
yauvanasthāṃś ca bālāṃś ca vṛddhān garbhagatān api
     sarvān āviśate mṛtyur evaṃ bhūtam idaṃ jagat
[j]
     aho mandī kṛtaḥ sneho gṛdhreṇehālpa medhasā
     putrasnehābhibhūtānāṃ yuṣmākaṃ śocatāṃ bhṛśam
samaiḥ samyak prayuktaiś ca vacanaiḥ praśrayottaraiḥ
     yad gacchatha jalasthāyaṃ sneham utsṛjya dustyajam
aho putra viyogena mṛtaśūnyopasevanāt
     krośatāṃ vai bhṛśaṃ duḥkhaṃ vivatsānāṃ gavām iva
adya śokaṃ vijānāmi mānuṣāṇāṃ mahītale
     snehaṃ hi karuṇaṃ dṛṣṭvā mamāpy aśrūṇy athāgaman
yatno hi satataṃ kāryaḥ kṛto daivena sidhyati
     daivaṃ puruṣakāraś ca kṛtāntenopapadyate
anirvedaḥ sadā kāryo nirvedād dhi kutaḥ sukham
     prayatnāt prāpyate hy arthaḥ kasmād gacchatha nirdayāḥ
ātmamāṃsopavṛttaṃ ca śarīrārdhamayīṃ tanum
     pitṝṇāṃ vaṃśakartāraṃ vane tyaktvā kva yāsyatha
atha vāstaṃ gate sūrye saṃdhyākāla upasthite
     tato neṣyatha vā putram ihasthā vā bhaviṣyatha
[g]
     adya varṣasahasraṃ me sāgraṃ jātasya mānuṣāḥ
     na ca paśyāmi jīvantaṃ mṛtaṃ strī puṃnapuṃsakam
mṛtā garbheṣu jāyante mriyante jātamātrakāḥ
     vikramanto mriyante ca yauvanasthās tathāpare
anityānīha bhāgyāni catuṣpāt pakṣiṇām api
     jaṅgamājaṅgamānāṃ cāpy āyur agre 'vatiṣṭhate
iṣṭadāraviyuktāś ca putraśokānvitās tathā
     dahyamānāḥ sma śokena gṛhaṃ gacchanti nityadā
aniṣṭānāṃ sahasrāṇi tatheṣṭānāṃ śatāni ca
     utsṛjyeha prayātā vai bāndhavā bhṛśaduḥkhitāḥ
tyajyatām eṣa nistejāḥ śūnyaḥ kāṣṭhatvam āgataḥ
     anyadehaviṣakto hi śāvaṃ kāṣṭham upāsate
bhrāntajīvasya vai bāṣpaṃ kasmād dhitvā na gacchata
     nirarthako hy ayaṃ sneho nirarthaś ca parigrahaḥ
na cakṣurbhyāṃ na karṇābhyāṃ saṃśṛṇoti samīkṣate
     tasmād enaṃ samutsṛjya svagṛhān gacchatāśu vai
mokṣadharmāśritair vākyair hetumadbhir aniṣṭuraiḥ
     mayoktā gacchata kṣipraṃ svaṃ svam eva niveśanam
prajñā vijñānayuktena buddhisaṃjñā pradāyinā
     vacanaṃ śrāvitā rūkṣaṃ mānuṣāḥ saṃnivartate
[j]
     imaṃ kanakavarṇābhaṃ bhūṣaṇaiḥ samalaṃkṛtam
     gṛdhravākyāt kathaṃ putraṃ tyajadhvaṃ pitṛpiṇḍadam
na snehasya virodho 'sti vilāparuditasya vai
     mṛtasyāsya parityāgāt tāpo vai bhavitā dhruvam
śrūyate śambuke śūdre hate brāhmaṇa dārakaḥ
     jīvito dharmam āsādya rāmāt satyaparākramāt
tathā śvetasya rājarṣer bālo diṣṭāntam āgataḥ
     śvo 'bhūte dharmanityena mṛtaḥ saṃjīvitaḥ punaḥ
tathā kaś cid bhavet siddho munir vā devatāpi vā
     kṛpaṇānām anukrośaṃ kuryād vo rudatām iha
[bh]
     ity uktāḥ saṃnyavartanta śokārtāḥ putravatsalāḥ
     aṅke śiraḥ samādhāya rurudur bahuvistaram
[g]
     aśrupāta pariklinnaḥ pāṇisparśana pīḍitaḥ
     dharmarāja prayogāc ca dīrghāṃ nidrāṃ praveśitaḥ
tapasāpi hi saṃyukto na kāle nopahanyate
     sarvasnehāvasānaṃ tad idaṃ tat pretapattanam
bālavṛddhasahasrāṇi sadā saṃtyajya bāndhavāḥ
     dināni caiva rātrīś ca duḥkhaṃ tiṣṭhanti bhūtale
alaṃ nirbandham āgamya śokasya parivāraṇam
     apratyayaṃ kuto hy asya punar adyeha jīvitam
naiṣa jambuka vākyena punaḥ prāpsyati jīvitam
     mṛtasyotsṛṣṭa dehasya punar deho na vidyate
na vai mūrti pradānena na jambuka śatair api
     śakyo jīvayituṃ hy eṣa bālo varṣaśatair api
api rudraḥ kumāro vā brahmā vā viṣṇur eva vā
     varam asmai prayaccheyus tato jīved ayaṃ śiśuḥ
na ca bāṣpavimokṣeṇa na cāśvāsa kṛtena vai
     na dīrgharuditeneha punar jīvo bhaviṣyati
ahaṃ ca kroṣṭukaś caiva yūyaṃ caivāsya bāndhavāḥ
     dharmādharmau gṛhītveha sarve vartāmahe 'dhvani
apriyaṃ paruṣaṃ cāpi paradrohaṃ parastriyam
     adharmam anṛtaṃ caiva dūrāt prājño nivartayet
satyaṃ dharmaṃ śubhaṃ nyāyyaṃ prāṇināṃ mahatīṃ dayām
     ajihmatvam aśāṭhyaṃ ca yatnataḥ parimārgata
mātaraṃ pitaraṃ caiva bāndhavān suhṛdas tathā
     jīvato ye na paśyanti teṣāṃ dharmaviparyayaḥ
yo na paśyati cakṣurbhyāṃ neṅgate ca kathaṃ cana
     tasya niṣṭhāvasānānte rudantaḥ kiṃ kariṣyatha
[bh]
     ity uktās taṃ sutaṃ tyaktvā bhūmau śokapariplutāḥ
     dahyamānāḥ sutasnehāt prayayur bāndhavā gṛhān
[j]
     dāruṇo martyaloko 'yaṃ sarvaprāṇi vināśanaḥ
     iṣṭabandhuviyogaś ca tathaivālpaṃ ca jīvitam
bahv alīkam asatyaṃ ca prativādāpriyaṃ vadam
     imaṃ prekṣya punar bhāvaṃ duḥkhaśokābhivardhanam
na me mānuṣaloko 'yaṃ muhūrtam api rocate
     aho dhig gṛdhravākyena saṃnivartatha mānuṣāḥ
pradīptāḥ putraśokena yathaivābuddhayas tathā
     kathaṃ gacchatha sa snehāḥ sutasnehaṃ visṛjya ca
     śrutvā gṛdhrasya vacanaṃ pāpasyehākṛtātmanaḥ
sukhasyānantaraṃ duḥkhaṃ duḥkhasyānantaraṃ sukham
     sukhaduḥkhānvite loke nehāsty ekam anantakam
imaṃ kṣititale nyasya bālaṃ rūpasamanvitam
     kulaśokākaraṃ mūḍhāḥ putraṃ tyaktvā kva yāsyatha
rūpayauvana saṃpannaṃ dyotamānam iva śriyā
     jīvaṃtam evaṃ paśyāmi manasā nātra saṃśayaḥ
vināśaś cāpy anarho 'sya sukhaṃ prāpsyatha mānuṣāḥ
     putraśokāgnidagdhānāṃ mṛtam apy adya vaḥ kṣamam
duḥkhasaṃbhāvanāṃ kṛtvā dhārayitvā svayaṃ sukham
     tyaktvā gamiṣyatha kvādya samutsṛjyālpa buddhivat
[bh]
     tathā dharmavirodhena priya mithyābhidhyāyinā
     śmaśānavāsinā nityaṃ rātriṃ mṛgayatā tadā
tato madhyasthatāṃ nītā vacanair amṛtopamaiḥ
     jambukena svakāryārthaṃ bāndhavās tasya dhiṣṭhitāḥ
[g]
     ayaṃ pretasamākīrṇo yakṣarākṣasa sevitaḥ
     dāruṇaḥ kānanoddeśaḥ kauśikair abhināditaḥ
bhīmaḥ sughoraś ca tathā nīlameghasamaprabhaḥ
     asmiñ śavaṃ parityajya pretakāryāṇy upāsata
bhānur yāvan na yāty astaṃ yāvac ca vimalā diśaḥ
     tāvad enaṃ parityajya pretakāryāṇy upāsata
nadanti paruṣaṃ śyenāḥ śivāḥ krośanti dāruṇāḥ
     mṛgendrāḥ pratinandanti ravir astaṃ ca gacchati
citādhūmena nīlena saṃrajyante ca pādapāḥ
     śmaśāne ca nirāhārāḥ pratinandanti dehinaḥ
sarve vikrāntavīryāś ca asmin deśe sudāruṇāḥ
     yuṣmān pradharṣayiṣyanti vikṛtā māṃsabhojanāḥ
dūrāc cāyaṃ vanoddeśo bhayam atra bhaviṣyati
     tyajyatāṃ kāṣṭhabhūto 'yaṃ mṛṣyatāṃ jāmbukaṃ vacaḥ
yadi jambuka vākyāni niṣphalāny anṛtāni ca
     śroṣyatha bhraṣṭavijñānās tataḥ sarve vinaṅkṣyatha
[j]
     sthīyatāṃ neha bhetavyaṃ yāvat tapati bhāskaraḥ
     tāvad asmin sutasnehād anirvedena vartata
svairaṃ rudata visrabdhāḥ svairaṃ snehena paśyata
    sthīyatāṃ yāvad ādityaḥ kiṃ vaḥ kravyādabhāṣitaiḥ
yadi gṛdhrasya vākyāni tīvrāṇi rabhasāni ca
    gṛhṇīta mohitātmānaḥ suto vo na bhaviṣyati
[bh]
    gṛdhro 'nastamite tv āha gate 'stam iti jambukaḥ
    mṛtasya taṃ parijanam ūcatus tau kṣudhānvitau
svakāryadakṣiṇau rājan gṛdhro jambuka eva ca
    kṣutpipāsāpariśrāntau śāstram ālambya jalpataḥ
tayor vijñānaviduṣor dvayor jambuka patriṇoḥ
    vākyair amṛtakalpair hi prātiṣṭhanta vrajanti ca
śokadainya samāviṣṭā rudantas tasthire tadā
    svakāryakuśalābhyāṃ te saṃbhrāmyante ha naipuṇāt
tathā tayor vivadator vijñānaviduṣor dvayoḥ
    bāndhavānāṃ sthitānāṃ ca upātiṣṭhata śaṃkaraḥ
tatas tān āha manujān varado 'smīti śūlabhṛt
    te pratyūcur idaṃ vākyaṃ duḥkhitāḥ praṇatāḥ sthitāḥ
ekaputra vihīnānāṃ sarveṣāṃ jīvitārthinām
    putrasya no jīva dānāj jivitaṃ dātum arhasi
evam uktaḥ sa bhagavān vāripūrṇena pāṇinā
    jīvaṃ tasmai kumārāya prādād varṣaśatāya vai
tathā gomāyugṛdhrābhyām adadat kṣud vināśanam
    varaṃ pinākī bhagavān sarvabhūtahite rataḥ
tataḥ praṇamya taṃ devaṃ śreyo harṣasamanvitāḥ
    kṛtakṛtyāḥ sukhaṃ hṛṣṭāḥ prātiṣṭhanta tadā vibho
anirvedena dīrgheṇa niścayena dhruveṇa ca
    devadeva prasādāc ca kṣipraṃ phalam avāpyate
paśya devasya saṃyogaṃ bāndhavānāṃ ca niścayam
    kṛpaṇānāṃ hi rudatāṃ kṛtam aśrupramārjanam
paśya cālpena kālena niścayānveṣaṇena ca
    prasādaṃ śaṃkarāt prāpya duḥkhitāḥ sukham āpnuvan
te vismitāḥ prahṛṣṭāś ca putra saṃjīvanāt punaḥ
    babhūvur bharataśreṣṭha prasādāc chaṃkarasya vai
tatas te tvaritā rājañ śrutvāṃ śokam aghodbhavam
    viviśuḥ putram ādāya nagaraṃ hṛṣṭamānasāḥ
    eṣā buddhiḥ samastānāṃ cāturvarṇye nidarśitā
dharmārthamokṣasaṃyuktam itihāsam imaṃ śubham
    śrutvā manuṣyaḥ satatam iha pretya ca modate
