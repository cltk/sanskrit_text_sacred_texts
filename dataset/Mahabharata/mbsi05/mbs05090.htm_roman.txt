[v]
      taṃ bhuktavantam āśvastaṃ niśāyāṃ viduro 'bravīt
      nedaṃ samyag vyavasitaṃ keśavāgamanaṃ tava
ardhadharmātigo mūḍhaḥ saṃrambhī ca janārdana
      mānaghno mānakāmaś ca vṛddhānāṃ śāsanātigaḥ
dharmaśāstrātigo mando durātmā pragrahaṃ gataḥ
      aneyaḥ śreyasāṃ pāpo dhārtarāṣṭro janārdana
kāmātmā prājñamānī ca mitradhruk sarvaśaṅkitaḥ
      akartā cākṛtajñaś ca tyaktadharmaḥ priyānṛtaḥ
etaiś cānyaiś ca bahubhir doṣair eṣa samanvitaḥ
      tvayocyamānaḥ śreyo 'pi saṃrambhān na grahīṣyati
senā samudayaṃ dṛṣṭvā pārthivaṃ madhusūdana
      kṛtārthaṃ manyate bāla ātmānam avicakṣaṇaḥ
ekaḥ karṇaḥ parāñ jetuṃ samartha iti niścitam
      dhārtarāṣṭrasya durbuddheḥ sa śamaṃ nopayāsyati
bhīṣme droṇe kṛpe karṇe droṇaputre jayadrathe
      bhūyasīṃ vartate vṛttiṃ na śame kurute manaḥ
niścitaṃ dhārtarāṣṭrāṇāṃ sakarṇānāṃ janārdana
      bhīṣmadroṇakṛpān pārthā na śaktāḥ prativīkṣitum
saṃvic ca dhārtarāṣṭrāṇāṃ sarveṣām eva keśava
     śame prayatamānasya tava saubhrātra kāṅkṣiṇaḥ
na pāṇḍavānām asmābhiḥ pratideyaṃ yathocitam
     iti vyavasitās teṣu vacanaṃ syān nirarthakam
yatra sūktaṃ duruktaṃ ca samaṃ syān madhusūdana
     na tatra pralapet prājño badhireṣv iva gāyanaḥ
avijānatsu mūḍheṣu nirmaryādeṣu mādhava
     na tvaṃ vākyaṃ bruvan yuktaś cāṇḍāleṣu dvijo yathā
so 'yaṃ balastho mūḍhaś ca na kariṣyati te vacaḥ
     tasmin nirarthakaṃ vākyam uktaṃ saṃpatsyate tava
teṣāṃ samupaviṣṭānāṃ sarveṣāṃ pāpacetasām
     tava madhyāvataraṇaṃ mama kṛṣṇa na rocate
durbuddhīnām aśiṣṭānāṃ bahūnāṃ pāpacetasām
     pratīpaṃ vacanaṃ madhye tava kṛṣṇa na rocate
anupāsitavṛddhatvāc chriyā mohāc ca darpitaḥ
     vayo darpād amarṣāc ca na te śreyo grahīṣyati
balaṃ balavad apy asya yadi vakṣyasi mādhava
     tvayy asya mahatī śaṅkā na kariṣyati te vacaḥ
nedam adya yudhā śakyam indreṇāpi sahāmaraiḥ
     iti vyavasitāḥ sarve dhārtarāṣṭrā janārdana
teṣv evam upapanneṣu kāmakrodhānuvartiṣu
     samartham api te vākyam asamarthaṃ bhaviṣyati
madhye tiṣṭhan hastyanīkasya mando; rathāśvayuktasya balasya mūḍhaḥ
     duryodhano manyate vītamanyuḥ; kṛtsnā mayeyaṃ pṛthivī jiteti
āśaṃsate dhṛtarāṣṭrasya putro; mahārājyam asapatnaṃ pṛthivyām
     tasmiñ śamaḥ kevalo nopalabhyo; baddhaṃ santam āgataṃ manyate 'rtham
paryasteyaṃ pṛthivī kālapakvā; duryodhanārthe pāṇḍavān yoddhukāmāḥ
     samāgatāḥ sarvayodhāḥ pṛthivyāṃ; rājānaś ca kṣitipālaiḥ sametāḥ
sarve caite kṛtavairāḥ purastāt; tvayā rājāno hṛtasārāś ca kṛṣṇa
     tavodvegāt saṃśritā dhārtarāṣṭrān; susaṃhatāḥ saha karṇena vīrāḥ
tyaktātmānaḥ saha duryodhanena; sṛṣṭā yoddhuṃ pāṇḍavān sarvayodhāḥ
     teṣāṃ madhye praviśethā yadi tvaṃ; na tan mataṃ mama dāśārha vīra
teṣāṃ samupaviṣṭānāṃ bahūnāṃ duṣṭacetasām
     kathaṃ madhyaṃ prapadyethāḥ śatrūṇāṃ śatrukarśana
sarvathā tvaṃ mahābāho devair api durutsahaḥ
     prabhāvaṃ pauruṣaṃ buddhiṃ jānāmi tava śatruhan
yā me prītiḥ pāṇḍaveṣu bhūyaḥ sā tvayi mādhava
     premṇā ca bahumānāc ca sauhṛdāc ca bravīmy aham
