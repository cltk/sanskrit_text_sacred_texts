[u]
      kiṃ śīlāḥ kiṃ samācārāḥ puruṣāḥ kaiś ca karmabhiḥ
      svargaṃ samabhipadyante saṃpradānena kena vā
[m]
      dātā brāhmaṇa satkartā dīnāndha kṛpaṇādiṣu
      bhakṣyabhojyānna pānānāṃ vāsasāṃ ca pradāyakaḥ
pratiśrayān sabhāḥ kūpān prapāḥ puṣkariṇīs tathā
      naityakāni ca sarvāṇi kim icchakam atīva ca
āsanaṃ śayanaṃ yānaṃ dhanaṃ ratnaṃ gṛhāṃs tathā
      sasyajātāni sarvāṇi gāḥ kṣetrāṇy atha yoṣitaḥ
supratītamanā nityaṃ yaḥ prayacchati mānavaḥ
      evaṃ bhūto mṛto devi devaloke 'bhijāyate
tatroṣya suciraṃ kālaṃ bhuktvā bhogān anuttamān
      sahāpsarobhir mudito ramitvā nandanādiṣu
tasmāt svargāc cyuto lokān mānuṣeṣūpajāyate
      mahābhoge kule devi dhanadhānya samācite
tatra kāmaguṇaiḥ sarvaiḥ samupeto mudā yutaḥ
      mahābhogo mahākośo dhanī bhavati mānavaḥ
ete devi mahābhogāḥ prāṇino dānaśīlinaḥ
      brahmaṇā vai purā proktāḥ sarvasya priyadarśanāḥ
apare mānavā devi pradānakṛpaṇā dvijaiḥ
     yācitā na prayacchanti vidyamāne 'py abuddhayaḥ
dīnāndha kṛpaṇān dṛṣṭvā bhikṣukān atithīn api
     yācyamānā nivartante jihvā lobhasamanvitāḥ
na dhanāni na vāsāṃsi na bhogān na ca kāñcanam
     na gāvo nānna vikṛtiṃ prayacchanti kadā cana
apravṛttās tu ye lubdhā nāstikā dānavarjitāḥ
     evaṃ bhūtā narā devi nirayaṃ yānty abuddhayaḥ
te cen manuṣyatāṃ yānti yadā kālasya paryayāt
     dhanarikte kule janma labhante svalpa buddhayaḥ
kṣutpipāsāparītāś ca sarvabhoga bahiṣkṛtāḥ
     nirāśāḥ sarvabhogebhyo jīvanty adhama jīvikām
alpabhoga kule jātā alpabhoga ratā narāḥ
     anena karmaṇā devi bhavanty adhanino narāḥ
apare stambhito nityaṃ māninaḥ pāpato ratāḥ
     āsanārhasya ye pīṭhaṃ na prayacchanty acetasaḥ
mārhārhasya ca ye mārgaṃ na yacchanty alpabuddhayaḥ
     pādyārhasya ca ye pādyaṃ na dadaty alpabuddhayaḥ
arghārhān na ca satkārair arcayanti yathāvidhi
     arghyam ācamanīyaṃ vā na yacchanty alpabuddhayaḥ
guruṃ cābhigataṃ premṇā guruvan na bubhūṣate
     abhimāna pravṛttena lobhena samavasthitāḥ
saṃmānyāṃś cāvamanyante vṛddhān paribhavanti ca
     evaṃvidhā narā devi sarve nirayagāminaḥ
te vai yadi narās tasmān nirayād uttaranti vai
     varṣapūgais tato janma labhante kutsite kule
śvapākapulkasādīnāṃ kutsitānām acetasām
     kuleṣu teṣu jāyante guru vṛddhāpacāyinaḥ
na stambhī naca mānī yo devatā dvija pūjakaḥ
     lokapūjyo namaskartā praśrito madhuraṃ vadan
sarvavarṇapriya karaḥ sarvabhūtahitaḥ sadā
     adveṣī sumukhaḥ ślakṣṇaḥ snigdhavāṇī pradaḥ sadā
svāgatenaiva sarveṣāṃ bhūtānām avihiṃsakaḥ
     yathārha satkriyā pūrvam arcayann upatiṣṭhati
mārgārhāya dadan mārgaṃ guruṃ guruvad arcayan
     atithipragraha ratas tathābhyāgata pūjakaḥ
evaṃ bhūto naro devi svargatiṃ pratipadyate
     tato mānuṣatāṃ prāpya viśiṣṭa kulajo bhavet
tatrāsau vipulair bhogaiḥ sarvaratnasamāyutaḥ
     yathārha dātā cārheṣu dharmacaryā paro bhavet
saṃmataḥ sarvabhūtānāṃ sarvalokanamaskṛtaḥ
     svakarmaphalam āpnoti svayam eva naraḥ sadā
udātta kulajātīya udāttābhijanaḥ sadā
     eṣa dharmo mayā prokto vidhātrā svayam īritaḥ
yas tu raudrasamācāraḥ sarvasattvabhayaṃkaraḥ
     hastābhyāṃ yadi vā padbhyāṃ rajjvā daṇḍena vā punaḥ
loṣṭaiḥ stambhair upāyair vā jantūn bādhati śobhane
     hiṃsārthaṃ nikṛtiprajñaḥ prodvejayati caiva ha
upakrāmati jantūṃś ca udvega jananaḥ sadā
     evaṃ śīlasamācāro nirayaṃ pratipadyate
sa cen mānuṣatāṃ gacched yadi kālasya paryayāt
     bahv ābādha parikliṣṭe so 'dhame jāyate kule
lokadveṣyo 'dhamaḥ puṃsāṃ svayaṃ karmakṛtaiḥ phalaiḥ
     eṣa devi manuṣyeṣu boddhavyo jñātibandhuṣu
aparaḥ sarvabhūtāni dayāvān anupaśyati
     maitra dṛṣṭiḥ pitṛsamo nirvairo niyatendriyaḥ
nodvejayati bhūtāni na vihiṃsayate tathā
     hastapādaiḥ suniyatair viśvāsyaḥ sarvajantuṣu
na rajjvā na ca daṇḍena na loṣṭair nāyudhena ca
     udvejayati bhūtāni ślakṣṇakarmā dayāparaḥ
evaṃ śīlasamācāraḥ svarge samupajāyate
     tatrāsau bhavane divye mudā vasati devavat
sa cet karma kṣayān martyo manuṣyeṣūpajāyate
     alpābādho nirītīkaḥ sa jātaḥ sukham edhate
sukhabhāgī nirāyāso nirudvegaḥ sadā naraḥ
     eṣa devi satāṃ mārgo bādhā yatra na vidyate
ime manuṣyā dṛśyante ūhāpoha viśāradāḥ
     jñānavijñānasaṃpannāḥ prajñāvanto 'rthakovidāḥ
     duṣprajñāś cāpare deva jñānavijñānavarjitāḥ
kena karma vipākena prajñāvān puruṣo bhavet
     alpaprajño virūpākṣakathaṃ bhavati mānavaḥ
     etaṃ me saṃśayaṃ chinddhi sarvadharmavidāṃ vara
jātyandhāś cāpare deva rogārtāś cāpare tathā
     narāḥ klībāś ca dṛśyante kāraṇaṃ brūhi tatra vai
[m]
     brāhmaṇān vedaviduṣaḥ siddhān dharmavidas tathā
     paripṛcchanty ahar ahaḥ kuśalākuśalaṃ tathā
varjayanty aśubhaṃ karma sevamānāḥ śubhaṃ tathā
     labhante svargatiṃ nityam iha loke sukhaṃ tathā
sa cen mānuṣatāṃ yāti medhāvī tatra jāyate
     śrutaṃ prajñānugaṃ cāsya kalyāṇam upajāyate
paradāreṣu ye mūḍhāś cakṣur duṣṭaṃ prayuñjate
     tena duṣṭasvabhāvena jātyandhās te bhavanti ha
manasā tu praduṣṭena nagnāṃ paśyanti ye striyam
     rogārtās te bhavantīha narā duṣkṛtakarmiṇaḥ
ye tu mūḍhā durācārā viyonau maithune ratāḥ
     puruṣeṣu suduṣprajñāḥ klībatvam upayānti te
paśūṃś ca ye bandhayanti ye caiva gurutalpagāḥ
     prakīrṇamaithunā ye ca klībā jāyanti te narāḥ
[u]
     sāvadyaṃ kiṃ nu vai karma niravadya tathaiva ca
     śreyaḥ kurvann avāpnoti mānavo deva sattama
[m]
     śreyāṃsaṃ mārgam ātiṣṭhan sadā yaḥ pṛcchate dvijān
     dharmānveṣī guṇākāṅkṣī sasvargaṃ samupāśnute
yadi mānuṣatāṃ devi kadā cit sa nigacchati
     medhāvī dhāraṇā yuktaḥ prājñas tatrābhijāyate
eṣa devi satāṃ dharmo mantavyo bhūtikārakaḥ
     nṛṇāṃ hitārthāya tava mayā vai samudāhṛtaḥ
[u]
     apare svalpavijñānā dharmavidveṣiṇo narāḥ
     brāhmaṇān vedaviduṣo necchanti parisarpitum
vratavanto narāḥ ke cic chraddhā damaparāyaṇāḥ
     avratā bhraṣṭaniyamās tathānye rākṣasopamāḥ
yajvānaś ca tathaivānye nirhomāś ca tathāpare
     kena karma vipākena bhavantīha vadasva me
[m]
     āgamāl lokadharmāṇāṃ maryādāḥ pūrvanirmitāḥ
     prāmāṇyenānuvartante dṛśyante hi dṛḍhavratāḥ
adharmaṃ dharmam ity āhur ye ca mohavaśaṃ gatāḥ
     avratā naṣṭamaryādās te proktā brahmarākṣasāḥ
te cet kālakṛtodyogāt saṃbhavantīha mānuṣāḥ
     nirhomā nirvaṣaṭkārās te bhavanti narādhamāḥ
eṣa devi mayā sarvaḥ saṃśayac chedanāya te
     kuśalākuśalo nṝṇāṃ vyākhyāto dharmasāgaraḥ
