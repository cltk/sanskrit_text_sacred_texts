[mārk]
      grahāḥ sopagrahāś caiva ṛṣayo mātaras tathā
      hutāśanamukhāś cāpi dīptāḥ pāriṣadāṃ gaṇāḥ
ete cānye ca bahavo ghorās tridivavāsinaḥ
      parivārya mahāsenaṃ sthitā mātṛgaṇaiḥ saha
saṃdigdhaṃ vijayaṃ dṛṣṭvā vijayepsuḥ sureśvaraḥ
      āruhyairāvata skandhaṃ prayayau daivataiḥ saha
      vijighāṃsur mahāsenam indras tūrṇataraṃ yayau
ugraṃ tac ca mahāvegaṃ devānīkaṃ mahāprabham
      vicitradhvajasaṃnāhaṃ nānā vāhana kārmukam
      pravarāmbara saṃvītaṃ śriyā juṣṭam alaṃkṛtam
vijighāṃsuṃ tad āyāntaṃ kumāraḥ śakram abhyayāt
      vinadan pathi śakras tu drutaṃ yāti mahābalaḥ
      saṃharṣayan devasenāṃ jighāṃsuḥ pāvakātmajam
saṃpūjyamānas tridaśais tathaiva paramarṣibhiḥ
      samīpam upasaṃprāptaḥ kārttikeyasya vāsavaḥ
siṃhanādaṃ tataś cakre deveśaḥ sahitaḥ suraiḥ
      guho 'pi śabdaṃ taṃ śrutvā vyanadat sāgaro yathā
tasya śabdena mahatā samuddhūtodadhi prabham
      babhrāma tatra tatraiva devasainyam acetanam
jighāṃsūn upasaṃprāptān devān dṛṣṭvā sa pāvakiḥ
      visasarja mukhāt kruddhaḥ pravṛddhāḥ pāvakārciṣaḥ
      tā devasainyāny adahan veṣṭamānāni bhūtale
te pradīptaśiro dehāḥ pradīptāyudha vāhanāḥ
     pracyutāḥ sahasā bhānti citrās tārāgaṇā iva
dahyamānāḥ prapannās te śaraṇaṃ pāvakātmajam
     devā vajradharaṃ tyaktvā tataḥ śāntim upāgatāḥ
tyakto devais tataḥ skande vajraṃ śakrābhyavāsṛjat
     tad visṛṣṭaṃ jaghānāśu pārśvaṃ skandasya dakṣiṇam
     bibheda ca mahārāja pārśvaṃ tasya mahātmanaḥ
vajraprahārāt skandasya saṃjātaḥ puruṣo 'paraḥ
     yuvā kāñcanasaṃnāhaḥ śaktidhṛg divyakuṇḍalaḥ
     yad vajraviśanāj jāto viśākhas tena so 'bhavat
taṃ jātam aparaṃ dṛṣṭvā kālānalasamadyutim
     bhayād indras tataḥ skandaṃ prāñjaliḥ śaraṇaṃ gataḥ
tasyābhayaṃ dadau skandaḥ saha sainyasya sattama
     tataḥ prahṛṣṭās tridaśā vāditrāṇy abhyavādayan
