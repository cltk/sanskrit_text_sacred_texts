maṇiṃ dattvā tataḥ sītā hanūmantam athābravīt
 abhijñānam abhijñātam etad rāmasya tattvataḥ
maṇiṃ tu dṛṣṭvā rāmo vai trayāṇāṃ saṃsmariṣyati
 vīro jananyā mama ca rājño daśarathasya ca
sa bhūyas tvaṃ samutsāhe codito harisattama
 asmin kāryasamārambhe pracintaya yaduttaram
tvam asmin kāryaniryoge pramāṇaṃ harisattama
 tasya cintaya yo yatno duḥkhakṣayakaro bhavet
sa tatheti pratijñāya mārutir bhīmavikramaḥ
 śirasāvandya vaidehīṃ gamanāyopacakrame
jñātvā saṃprasthitaṃ devī vānaraṃ mārutātmajam
 bāṣpagadgadayā vācā maithilī vākyam abravīt
kuśalaṃ hanuman brūyāḥ sahitau rāmalakṣmaṇau
 sugrīvaṃ ca sahāmātyaṃ vṛddhān sarvāṃś ca vānarān
yathā ca sa mahābāhur māṃ tārayati rāghavaḥ
 asmād duḥkhāmbusaṃrodhāt tvaṃ samādhātum arhasi
jīvantīṃ māṃ yathā rāmaḥ saṃbhāvayati kīrtimān
 tat tvayā hanuman vācyaṃ vācā dharmam avāpnuhi
nityam utsāhayuktāś ca vācaḥ śrutvā mayeritāḥ
 vardhiṣyate dāśaratheḥ pauruṣaṃ madavāptaye
matsaṃdeśayutā vācas tvattaḥ śrutvaiva rāghavaḥ
 parākramavidhiṃ vīro vidhivat saṃvidhāsyati
sītāyās tad vacaḥ śrutvā hanumān mārutātmajaḥ
 śirasy añjalim ādhāya vākyam uttaram abravīt
kṣipram eṣyati kākutstho haryṛkṣapravarair vṛtaḥ
 yas te yudhi vijityārīñ śokaṃ vyapanayiṣyati
na hi paśyāmi martyeṣu nāmareṣv asureṣu vā
 yas tasya vamato bāṇān sthātum utsahate 'grataḥ
apy arkam api parjanyam api vaivasvataṃ yamam
 sa hi soḍhuṃ raṇe śaktas tavahetor viśeṣataḥ
sa hi sāgaraparyantāṃ mahīṃ śāsitum īhate
 tvan nimitto hi rāmasya jayo janakanandini
tasya tadvacanaṃ śrutvā samyak satyaṃ subhāṣitam
 jānakī bahu mene 'tha vacanaṃ cedam abravīt
tatas taṃ prasthitaṃ sītā vīkṣamāṇā punaḥ punaḥ
 bhartuḥ snehānvitaṃ vākyaṃ sauhārdād anumānayat
yadi vā manyase vīra vasaikāham ariṃdama
 kasmiṃś cit saṃvṛte deśe viśrāntaḥ śvo gamiṣyasi
mama ced alpabhāgyāyāḥ sāmnidhyāt tava vīryavān
 asya śokasya mahato muhūrtaṃ mokṣaṇaṃ bhavet
gate hi hariśārdūla punarāgamanāya tu
 prāṇānām api saṃdeho mama syān nātra saṃśayaḥ
tavādarśanajaḥ śoko bhūyo māṃ paritāpayet
 duḥkhād duḥkhaparāmṛṣṭāṃ dīpayann iva vānara
ayaṃ ca vīra saṃdehas tiṣṭhatīva mamāgrataḥ
 sumahāṃs tvatsahāyeṣu haryṛkṣeṣu harīśvara
kathaṃ nu khalu duṣpāraṃ tariṣyanti mahodadhim
 tāni haryṛkṣasainyāni tau vā naravarātmajau
trayāṇām eva bhūtānāṃ sāgarasyeha laṅghane
 śaktiḥ syād vainateyasya tava vā mārutasya vā
tad asmin kāryaniryoge vīraivaṃ duratikrame
 kiṃ paśyasi samādhānaṃ tvaṃ hi kāryavidāṃ varaḥ
kāmam asya tvam evaikaḥ kāryasya parisādhane
 paryāptaḥ paravīraghna yaśasyas te balodayaḥ
balaiḥ samagrair yadi māṃ rāvaṇaṃ jitya saṃyuge
 vijayī svapuraṃ yāyāt tat tu me syād yaśaskaram
balais tu saṃkulāṃ kṛtvā laṅkāṃ parabalārdanaḥ
 māṃ nayed yadi kākutsthas tat tasya sadṛśaṃ bhavet
tad yathā tasya vikrāntam anurūpaṃ mahātmanaḥ
 bhaved āhava śūrasya tathā tvam upapādaya
tad arthopahitaṃ vākyaṃ sahitaṃ hetusaṃhitam
 niśamya hanumāñ śeṣaṃ vākyam uttaram abravīt
devi haryṛkṣasainyānām īśvaraḥ plavatāṃ varaḥ
 sugrīvaḥ sattvasaṃpannas tavārthe kṛtaniścayaḥ
sa vānarasahasrāṇāṃ koṭībhir abhisaṃvṛtaḥ
 kṣipram eṣyati vaidehi rākṣasānāṃ nibarhaṇaḥ
tasya vikramasaṃpannāḥ sattvavanto mahābalāḥ
 manaḥsaṃkalpasaṃpātā nideśe harayaḥ sthitāḥ
yeṣāṃ nopari nādhastān na tiryak sajjate gatiḥ
 na ca karmasu sīdanti mahatsv amitatejasaḥ
asakṛt tair mahotsahaiḥ sasāgaradharādharā
 pradakṣiṇīkṛtā bhūmir vāyumārgānusāribhiḥ
madviśiṣṭāś ca tulyāś ca santi tatra vanaukasaḥ
 mattaḥ pratyavaraḥ kaś cin nāsti sugrīvasaṃnidhau
ahaṃ tāvad iha prāptaḥ kiṃ punas te mahābalāḥ
 na hi prakṛṣṭāḥ preṣyante preṣyante hītare janāḥ
tad alaṃ paritāpena devi śoko vyapaitu te
 ekotpātena te laṅkām eṣyanti hariyūthapāḥ
mama pṛṣṭhagatau tau ca candrasūryāv ivoditau
 tvatsakāśaṃ mahāsattvau nṛsiṃhāv āgamiṣyataḥ
tau hi vīrau naravarau sahitau rāmalakṣmaṇau
 āgamya nagarīṃ laṅkāṃ sāyakair vidhamiṣyataḥ
sagaṇaṃ rāvaṇaṃ hatvā rāghavo raghunandanaḥ
 tvām ādāya varārohe svapuraṃ pratiyāsyati
tad āśvasihi bhadraṃ te bhava tvaṃ kālakāṅkṣiṇī
 nacirād drakṣyase rāmaṃ prajvajantam ivānilam
nihate rākṣasendre ca saputrāmātyabāndhave
 tvaṃ sameṣyasi rāmeṇa śaśāṅkeneva rohiṇī
kṣipraṃ tvaṃ devi śokasya pāraṃ yāsyasi maithili
 rāvaṇaṃ caiva rāmeṇa nihataṃ drakṣyase 'cirāt
evam āśvasya vaidehīṃ hanūmān mārutātmajaḥ
 gamanāya matiṃ kṛtvā vaidehīṃ punar abravīt
tam arighnaṃ kṛtātmānaṃ kṣipraṃ drakṣyasi rāghavam
 lakṣmaṇaṃ ca dhanuṣpāṇiṃ laṅkādvāram upasthitam
nakhadaṃṣṭrāyudhān vīrān siṃhaśārdūlavikramān
 vānarān vāraṇendrābhān kṣipraṃ drakṣyasi saṃgatān
śailāmbudanikāśānāṃ laṅkāmalayasānuṣu
 nardatāṃ kapimukhyānām ārye yūthāny anekaśaḥ
sa tu marmaṇi ghoreṇa tāḍito manmatheṣuṇā
 na śarma labhate rāmaḥ siṃhārdita iva dvipaḥ
mā rudo devi śokena mā bhūt te manaso 'priyam
 śacīva pathyā śakreṇa bhartrā nāthavatī hy asi
rāmād viśiṣṭaḥ ko 'nyo 'sti kaś cit saumitriṇā samaḥ
 agnimārutakalpau tau bhrātarau tava saṃśrayau
nāsmiṃś ciraṃ vatsyasi devi deśe; rakṣogaṇair adhyuṣito 'tiraudre
 na te cirād āgamanaṃ priyasya; kṣamasva matsaṃgamakālamātram
