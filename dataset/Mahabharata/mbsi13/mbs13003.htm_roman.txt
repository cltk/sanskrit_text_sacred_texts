[y]
      brāhmaṇyaṃ yadi diṣprāpaṃ tribhir varṇair narādhipa
      kathaṃ prāptaṃ mahārāja kṣatriyeṇa mahātmanā
viśvāmitreṇa dharmātman brāhmaṇatvaṃ nararṣabha
      śrotum icchāmi tattvena tan me brūhi pitāmaha
tena hy amitavīryeṇa vasiṣṭhasya mahātmanaḥ
      hataṃ putraśataṃ sadyas tapasā prapitāmaha
yātudhānāś ca bahavo rākṣasās tigmatejasaḥ
      manyunāviṣṭa dehena sṛṣṭāḥ kālāntakopamāḥ
mahākuśika vaṃśaś ca brahmarṣiśatasaṃkulaḥ
      sthāpito naraloke 'smin vidvān brāhmaṇa saṃstutaḥ
ṛcīkasyātmajaś caiva śunaḥśepo mahātapāḥ
      vimokṣito mahāsatrāt paśutām abhyupāgataḥ
hariś candra kratau devāṃs toṣayitvātma tejasā
      putratām anusaṃprāpto viśvāmitrasya dhīmataḥ
nābhivādayate jyeṣṭhaṃ devarātaṃ narādhipa
      putrāḥ pañcaśatāś cāpi śaptāḥ śvapacatāṃ gatāḥ
triśaṅkur bandhusaṃtyakta ikṣvākuḥ prītipūrvakam
      avākśirā divaṃ nīto dakṣiṇām āśrito diśam
viśvāmitrasya vipulā nadī rājarṣisevitā
     kauśikīti śivā puṇyā brahmarṣigaṇasevitā
tapovighnakarī caiva pañca cūḍā susaṃmatā
     rambhā nāmāpsarāḥ śāpād yasya śailatvam āgatā
tathaivāsya bhayād baddhvā vasiṣṭhaḥ salile purā
     ātmānaṃ majjayām āsa vipāśaḥ punar utthitaḥ
tadā prabhṛti puṇyā hi vipāśābhūn mahānadī
     vikhyātā karmaṇā tena vasiṣṭhasya mahātmanaḥ
vāgbhiś ca bhagavān yena devasenāgragaḥ prabhuḥ
     stutaḥ prītamanāś cāsīc chāpāc cainam amocayat
dhruvasyottāna pādasya brahmarṣīṇāṃ tathaiva ca
     madhye jvalati yo nityam udīcīm āśrito diśam
tasyaitāni ca karmāṇi tathānyāni ca kaurava
     kṣatriyasyety ato jātam idaṃ kautūhalaṃ mama
kim etad iti tattvena prabrūhi bharatarṣabha
     devāntaram anāsādya kathaṃ sa brāhmaṇo 'bhavat
etat tattvena me rājan sarvam ākhyātum arhasi
     mataṅgasya yathātattvaṃ tathaivaitad bravīhi me
sthāne mataṅgo brāhmaṇyaṃ nālabhad bharatarṣabha
     caṇḍāla yonau jāto hi kathaṃ brāhmaṇyam āpnuyāt
