[vai]
      etac chrutvā mahābāhuḥ keśavaḥ prahasann iva
      abhūtapūrvaṃ bhīmasya mārdavopagataṃ vacaḥ
girer iva laghutvaṃ tac chītatvam iva pāvake
      matvā rāmānujaḥ śauriḥ śārṅgadhanvā vṛkodaram
saṃtejayaṃs tadā vāgbhir mātariśveva pāvakam
      uvāca bhīmam āsīnaṃ kṛpayābhipariplutam
tvam anyadā bhīmasena yuddham eva praśaṃsasi
      vadhābhinandinaḥ krūrān dhārtarāṣṭrān mimardiṣuḥ
na ca svapiṣi jāgarṣi nyubjaḥ śeṣe paraṃtapa
      ghorām aśāntāṃ ruśatīṃ sadā vācaṃ prabhāṣase
niḥśvasann agnivarṇena sataptaḥ svena manyunā
      apraśānta manā bhīma sa dhūma iva pāvakaḥ
ekānte niṣṭanañ śeṣe bhārārta iva durbalaḥ
      api tvāṃ ke cid unmattaṃ manyante 'tadvido janāḥ
ārujya vṛkṣān nirmūlān gajaḥ paribhujann iva
      nighnan padbhiḥ kṣitiṃ bhīma niṣṭanan paridhāvasi
nāsmiñ jane 'bhiramase rahaḥ kṣiyasi pāṇḍava
      nānyaṃ niśi divā vāpi kadā cid abhinandasi
akasmāt smayamānaś ca rahasy āsse rudann iva
     jānvor mūrdhānam ādhāya ciram āsse pramīlitaḥ
bhrukuṭiṃ ca punaḥ kurvann oṣṭhau ca vilihann iva
     abhīkṣṇaṃ dṛśyase bhīma sarvaṃ tan manyukāritam
yathā purastāt savitā dṛśyate śukram uccaran
     yathā ca paścān nirmukto dhruvaṃ paryeti raśmivān
tathā satyaṃ bravīmy etan nāsti tasya vyatikramaḥ
     hantāhaṃ gadayābhyetya duryodhanam amarṣaṇam
iti sma madhye bhrātṝṇāṃ satyenālabhase gadām
     tasya te paśame buddhir dhīyate 'dya paraṃtapa
aho yuddhapratīpāni yuddhakāla upasthite
     paśyasīvāpratīpāni kiṃ tvāṃ bhīr bhīma vindati
aho pārtha nimittāni viparītāni paśyasi
     svapnānte jāgarānte ca tasmāt praśamam icchasi
aho nāśaṃsase kiṃ cit puṃstvaṃ klība ivātmani
     kaśmalenābhipanno 'si tena te vikṛtaṃ manaḥ
udvepate te hṛdayaṃ manas te praviṣīdati
     ūrustambhagṛhīto 'si tasmāt praśamam icchasi
anityaṃ kila martyasya cittaṃ pārtha calācalam
     vātavegapracalitā aṣṭhīlā śālmaler iva
tavaiṣā vikṛtā buddhir gavāṃ vāg iva mānuṣī
     manāṃsi pāṇḍuputrāṇāṃ majjayaty aplavān iva
idaṃ me mahad āścaryaṃ parvatasyeva sarpaṇam
     yadīdṛśaṃ prabhāṣethā bhīmasenāsamaṃ vacaḥ
sa dṛṣṭvā svāni karmāṇi kule janma ca bhārata
     uttiṣṭhasva viṣādaṃ mā kṛthā vīra sthiro bhava
na caitad anurūpaṃ te yat te glānir ariṃdama
     yad ojasā na labhate kṣatriyo na tad aśnute
