rāmacāpavisṛṣṭena śareṇāntakareṇa tam
 dṛṣṭvā vinihataṃ bhūmau tārā tārādhipānanā
sā samāsādya bhartāraṃ paryaṣvajata bhāminī
 iṣuṇābhihataṃ dṛṣṭvā vālinaṃ kuñjaropamam
vānarendraṃ mahendrābhaṃ śokasaṃtaptamānasā
 tārā tarum ivonmūlaṃ paryadevayad āturā
raṇe dāruṇavikrānta pravīra plavatāṃ vara
 kiṃ dīnām apurobhāgām adya tvaṃ nābhibhāṣase
uttiṣṭha hariśārdūla bhajasva śayanottamam
 naivaṃvidhāḥ śerate hi bhūmau nṛpatisattamāḥ
atīva khalu te kāntā vasudhā vasudhādhipa
 gatāsur api yāṃ gātrair māṃ vihāya niṣevase
vyaktam anyā tvayā vīra dharmataḥ saṃpravartatā
 kiṣkindheva purī ramyā svargamārge vinirmitā
yāny asmābhis tvayā sārdhaṃ vaneṣu madhugandhiṣu
 vihṛtāni tvayā kāle teṣām uparamaḥ kṛtaḥ
nirānandā nirāśāhaṃ nimagnā śokasāgare
 tvayi pañcatvam āpanne mahāyūthapayūthape
hṛdayaṃ susthiraṃ mahyaṃ dṛṣṭvā vinihataṃ bhuvi
 yan na śokābhisaṃtaptaṃ sphuṭate 'dya sahasradhā
sugrīvasya tvayā bhāryā hṛtā sa ca vivāsitaḥ
 yat tat tasya tvayā vyuṣṭiḥ prāpteyaṃ plavagādhipa
niḥśreyasaparā mohāt tvayā cāhaṃ vigarhitā
 yaiṣābruvaṃ hitaṃ vākyaṃ vānarendrahitaiṣiṇī
kālo niḥsaṃśayo nūnaṃ jīvitāntakaras tava
 balād yenāvapanno 'si sugrīvasyāvaśo vaśam
vaidhavyaṃ śokasaṃtāpaṃ kṛpaṇaṃ kṛpaṇā satī
 aduḥkhopacitā pūrvaṃ vartayiṣyāmy anāthavat
lālitaś cāṅgado vīraḥ sukumāraḥ sukhocitaḥ
 vatsyate kām avasthāṃ me pitṛvye krodhamūrchite
kuruṣva pitaraṃ putra sudṛṣṭaṃ dharmavatsalam
 durlabhaṃ darśanaṃ tv asya tava vatsa bhaviṣyati
samāśvāsaya putraṃ tvaṃ saṃdeśaṃ saṃdiśasva ca
 mūrdhni cainaṃ samāghrāya pravāsaṃ prasthito hy asi
rāmeṇa hi mahat karma kṛtaṃ tvām abhinighnatā
 ānṛṇyaṃ tu gataṃ tasya sugrīvasya pratiśrave
sakāmo bhava sugrīva rumāṃ tvaṃ pratipatsyase
 bhuṅkṣva rājyam anudvignaḥ śasto bhrātā ripus tava
kiṃ mām evaṃ vilapatīṃ preṃṇā tvaṃ nābhibhāṣase
 imāḥ paśya varā bahvīr bhāryās te vānareśvara
tasyā vilapitaṃ śrutvā vānaryaḥ sarvataś ca tāḥ
 parigṛhyāṅgadaṃ dīnaṃ duḥkhārtāḥ paricukruśuḥ
kim aṅgadaṃ sāṅgada vīra bāho; vihāya yāsy adya cirapravāsaṃ
 na yuktam evaṃ guṇasaṃnikṛṣṭaṃ; vihāya putraṃ priyaputra gantum
kim apriyaṃ te priyacāruveṣa; kṛtaṃ mayā nātha sutena vā te
 sahāyinīm adya vihāya vīra; yamakṣayaṃ gacchasi durvinītam
yady apriyaṃ kiṃ cid asaṃpradhārya; kṛtaṃ mayā syāt tava dīrghabāho
 kṣamasva me tad dharivaṃśa nātha; vrajāmi mūrdhnā tava vīra pādau
tathā tu tārā karuṇaṃ rudantī; bhartuḥ samīpe saha vānarībhiḥ
 vyavasyata prāyam anindyavarṇā; upopaveṣṭuṃ bhuvi yatra vālī
