[v]
      kṛṣṇasya vacanaṃ śrutvā dhṛtarāṣṭro janeśvaraḥ
      viduraṃ sarvadharmajñaṃ tvaramāṇo 'bhyabhāṣata
gaccha tāta mahāprājñāṃ gāndhārīṃ dīrghadarśinīm
      ānayeha tayā sārdham anuneṣyāmi durmatim
yadi sāpi durātmānaṃ śamayed duṣṭacetasam
      api kṛṣṇāya suhṛdas tiṣṭhema vacane vayam
api lobhābhibhūtasya panthānam anudarśayet
      durbuddher duḥsahāyasya samarthaṃ bruvatī vacaḥ
api no vyasanaṃ ghoraṃ duryodhanakṛtaṃ mahat
      śamayec cirarātrāya yogakṣemavad avyayam
rājñas tu vacanaṃ śrutvā viduro dīrghadarśinīm
      ānayām āsa gāndhārīṃ dhṛtarāṣṭrasya śāsanāt
eṣa gāndhāri putras te durātmā śāsanātigaḥ
      aiśvaryalobhād aiśvaryaṃ jīvitaṃ ca prahāsyati
aśiṣṭavad amaryādaḥ pāpaiḥ saha durātmabhiḥ
      sabhāyā nirgato mūḍho vyatikramya suhṛd vacaḥ
sā bhartur vacanaṃ śrutvā rājaputrī yaśasvinī
      anvicchantī mahac chreyo gāndhārī vākyam abravīt
ānayeha sutaṃ kṣipraṃ rājyakāmukam āturam
     na hi rājyam aśiṣṭena śakyaṃ dharmārthalopinā
tvaṃ hy evātra bhṛśaṃ garhyo dhṛtarāṣṭra sutapriyaḥ
     yo jānapāpatām asya tat prajñām anuvartase
sa eṣa kāmamanyubhyāṃ pralabdho moham āsthitaḥ
     aśakyo 'dya tvayā rājan vinivartayituṃ balāt
rājyapradāne mūḍhasya bāliśasya durātmanaḥ
     duḥsahāyasya lubdhasya dhṛtarāṣṭro 'śrute phalam
kathaṃ hi svajane bhedam upekṣeta mahāmatiḥ
     bhinnaṃ hi svajanena tvāṃ prasahiṣyanti śatravaḥ
yā hi śakyā mahārāja sāmnā dānena vā punaḥ
     nistartum āpadaḥ sveṣu daṇḍaṃ kas tatra pātayet
śāsanād dhṛtarāṣṭrasya duryodhanam amarṣaṇam
     mātuś ca vacanāt kṣattā sabhāṃ prāveśayat punaḥ
sa mātur vacanākāṅkṣī praviveśa sabhāṃ punaḥ
     abhitāmrekṣaṇaḥ krodhān niḥśvasann iva pannagaḥ
taṃ praviṣṭam abhiprekṣya putram utpatham āsthitam
     vigarhamāṇā gāndhārī samarthaṃ vākyam abravīt
duryodhana nibodhedaṃ vacanaṃ mama putraka
     hitaṃ te sānubandhasya tathāyatyāṃ sukhodayam
bhīṣmasya tu pituś caiva mama cāpacitiḥ kṛtā
     bhaved droṇa mukhānāṃ ca suhṛdāṃ śāmyatā tvayā
na hi rājyaṃ mahāprājña svena kāmena śakyate
     avāptuṃ rakṣituṃ vāpi bhoktuṃ vā bharatarṣabha
na hy avaśyendriyo rājyam aśnīyād dīrgham antaram
     vijitātmā tu medhāvī sa rājyam abhipālayet
kāmakrodhau hi puruṣam arthyebhyo vyapakarṣataḥ
     tau tu śatrū vinirjitya rājā vijayate mahīm
lokeśvara prabhutvaṃ hi mahad etad durātmabhiḥ
     rājyaṃ nāmepsitaṃ sthānaṃ na śakyam abhirakṣitum
indriyāṇi mahat prepsur niyacched arthadharmayoḥ
     indriyair niyatair buddhir vardhate 'gnir ivendhanaiḥ
avidhyeyāni hīmāni vyāpādayitum apy alam
     avidheyā ivādāntā hayāḥ pathi kusārathim
avijitya ya ātmānam amātyān vijigīṣate
     ajitātmājitāmātyaḥ so 'vaśaḥ parihīyate
ātmānam eva prathamaṃ deśarūpeṇa yo jayet
     tato 'mātyān amitrāṃś ca na moghaṃ vijigīṣate
vaśyendriyaṃ jitāmātyaṃ dhṛtadaṇḍaṃ vikāriṣu
     parīkṣya kāriṇaṃ dhīram atyantaṃ śrīr niṣevate
kṣudrākṣeṇeva jālena jhaṣāv apihitāv ubhau
     kāmakrodhau śarīrasthau prajñānaṃ tau vilumpataḥ
yābhyāṃ hi devāḥ svaryātuḥ svargasyāpidadhur mukham
     bibhyato 'nuparāgasya kāmakrodhau sma vardhitau
kāmaṃ krodhaṃ ca lobhaṃ ca dambhaṃ darpaṃ ca bhūmipaḥ
     samyag vijetuṃ yo veda sa samīm abhijāyate
satataṃ nigrahe yukta indriyāṇāṃ bhaven nṛpaḥ
     īpsann arthaṃ ca dharmaṃ ca dviṣatāṃ ca parābhavam
kāmābhibhūtaḥ krodhād vā yo mithyā pratipadyate
     sveṣu cānyeṣu vā tasya na sahāyā bhavanty uta
ekībhūtair mahāprājñaiḥ śūrair arinibarhaṇaiḥ
     pāṇḍavaiḥ pṛthivīṃ tāta bhokṣyase sahitaḥ sukhī
yathā bhīṣmaḥ śāṃtanavo droṇaś cāpi mahārathaḥ
     āhatus tāta taḥ satyam ajeyau kṛṣṇa pāṇḍavau
prapadyasva mahābāhuṃ kṛṣṇam akliṣṭakāriṇam
     prasanno hi sukhāya syād ubhayor eva keśavaḥ
suhedām arthakāmānāṃ yo na tiṣṭhati śāsane
     prājñānāṃ kṛtavidyānāṃ sa naraḥ śatrunandanaḥ
na yuddhe tāta kalyāṇaṃ na dharmārthau kutaḥ sukham
     na cāpi vijayo nityaṃ mā yuddhe ceta ādhithāḥ
bhīṣmeṇa hi mahāprājña pitrā te bāhlikena ca
     datto 'ṃśaḥ pāṇḍuputrāṇāṃ bhedād bhītair ariṃdama
tasya caitat pradānasya phalam adyānupaśyasi
     yadbhuṅkṣe pṛthivīṃ sarvāṃ śūrair nihatakaṇṭakām
prayaccha pāṇḍuputrāṇāmyathocitam ariṃdama
     yadīcchasi sahāmātyo bhoktum ardhaṃ mahīkṣitām
alam ardhaṃ pṛthivyās te sahāmātyasya jīvanam
     suhṛdāṃ vacane tiṣṭhan yaśaḥ prāpsyasi bhārata
śrīmadbhir ātmavadbhir hi buddhimadbhir jitendriyaiḥ
     pāṇḍavair vigrahas tāta bhraṃśayen mahataḥ sukhāt
nigṛhya suhṛdāṃ manyuṃ śādhi rājyaṃ yathocitam
     svam aṃśaṃ pāṇḍuputrebhyaḥ pradāya bharatarṣabha
alam ahnā nikāro 'yaṃ trayodaśa samāḥ kṛtaḥ
     śamayainaṃ mahāprājña kāmakrodhasamedhitam
na caiṣa śaktaḥ pārthānāṃ yas tvadartham abhīpsati
     sūtaputro dṛḍhakrodho bhrātā duḥśāsanaś ca te
bhīṣme droṇe kṛpe karṇe bhīmasene dhanaṃjaye
     dhṛṣṭadyumne ca saṃkruddhe na syuḥ sarvāḥ prajā dhruvam
amarṣavaśam āpanno mā kurūṃs tāta jīghanaḥ
     sarvā hi pṛthivī spṛṣṭā tvat pāṇḍava kṛte vadham
yac ca tvaṃ manyase mūḍha bhīṣmadroṇakṛpādayaḥ
     yotsyante sarvaśaktyeti naitad adyopapadyate
samaṃ hi rājyaṃ prītiś ca sthānaṃ ca vijitātmanām
     pāṇḍaveṣv atha yuṣmāsu dharmas tv abhyadhikas tataḥ
rājapiṇḍa bhayād ete yadi hāsyanti jīvitam
     na hi śakṣyanti rājānaṃ yudhiṣṭhiram udīkṣitum
na lobhād arthasaṃpattir narāṇām iha dṛśyate
     tad alaṃ tāta lobhena praśāmya bharatarṣabha
