[ṣ]
      jātā vai bhujagās tāta vīryavanto durāsadāḥ
      śāpaṃ taṃ tv atha vijñāya kṛtavanto nu kiṃ param
[s]
      teṣāṃ tu bhagavāñ śeṣas tyaktvā kadrūṃ mahāyaśāḥ
      tapo vipulam ātasthe vāyubhakṣo yatavrataḥ
gandhamādanam āsādya badaryāṃ ca tapo rataḥ
      gokarṇe puṣkarāraṇye tathā himavatas taṭe
teṣu teṣu ca puṇyeṣu tīrtheṣv āyataneṣu ca
      ekāntaśīlī niyataḥ satataṃ vijitendriyaḥ
tapyamānaṃ tapo ghoraṃ taṃ dadarśa pitāmahaḥ
      pariśuṣkamāṃsatvak snāyuṃ jaṭācīradharaṃ prabhum
tam abravīt satyadhṛtiṃ tapyamānaṃ pitāmahaḥ
      kim idaṃ kuruṣe śeṣaprajānāṃ svasti vai kuru
tvaṃ hi tīvreṇa tapasā prajās tāpayase 'nagha
      brūhi kāmaṃ ca me śeṣayat te hṛdi ciraṃ sthitam
[ṣesa]
      sodaryā mama sarve hi bhrātaro mandacetasaḥ
      saha tair notsahe vastuṃ tad bhavān anumanyatām
abhyasūyanti satataṃ parasparam amitravat
      tato 'haṃ tapa ātiṣṭhe naitān paśyeyam ity uta
na marṣayanti satataṃ vinatāṃ sasutāṃ ca te
     asmākaṃ cāparo bhrātā vainateyaḥ pitāmaha
taṃ ca dviṣanti te 'tyarthaṃ sa cāpi sumahābalaḥ
     varapradānāt sa pituḥ kaśyapasya mahātmanaḥ
so 'haṃ tapaḥ samāsthāya mokṣyāmīdaṃ kalevaram
     kathaṃ me pretya bhāve 'pi na taiḥ syāt saha saṃgamaḥ
[brahmā]
     jānāmi śeṣasarveṣāṃ bhrātṝṇāṃ te viceṣṭitam
     mātuś cāpy aparādhād vai bhrātṝṇāṃ te mahad bhayam
kṛto 'tra parihāraś ca pūrvam eva bhujaṃgama
     bhrātṝṇāṃ tava sarveṣāṃ na śokaṃ kartum arhasi
vṛṇīṣva ca varaṃ mattaḥ śeṣayat te 'bhikāṅkṣitam
     ditsāmi hi varaṃ te 'dya prītir me paramā tvayi
diṣṭyā ca buddhir dharme te niviṣṭā pannagottama
     ato bhūyaś ca te buddhir dharme bhavatu susthirā
[ṣesa]
     eṣa eva varo me 'dya kāṅkṣitaḥ prapitāmaha
     dharme me ramatāṃ buddhiḥ śame tapasi ceśvara
[br]
     prīto 'smy anena te śeṣadamena praśamena ca
     tvayā tv idaṃ vacaḥ kāryaṃ manniyogāt prajāhitam
imāṃ mahīṃ śailavanopapannāṃ; sasāgarāṃ sākara pattanāṃ ca
     tvaṃ śeṣasamyak calitāṃ yathāvat; saṃgṛhya tiṣṭhasva yathācalā syāt
[ṣesa]
     yathāha devo varadaḥ prajāpatir; mahīpatir bhūtapatir jagatpatiḥ
     tathā mahīṃ dhārayitāsmi niścalāṃ; prayaccha tāṃ me śirasi prajāpate
[br]
     adho mahīṃ gaccha bhujaṃgamottama; svayaṃ tavaiṣā vivaraṃ pradāsyati
     imāṃ dharāṃ dhārayatā tvayā hi me; mahat priyaṃ śeṣakṛtaṃ bhaviṣyati
[s]
     tatheti kṛtvā vivaraṃ praviśya sa; prabhur bhuvo bhujaga varāgrajaḥ sthitaḥ
     bibharti devīṃ śirasā mahīm imāṃ; samudranemiṃ parigṛhya sarvataḥ
[br]
     śeṣo 'si nāgottama dharmadevo; mahīm imāṃ dhārayase yad ekaḥ
     ananta bhogaḥ parigṛhya sarvāṃ; yathāham evaṃ balabhid yathā vā
[s]
     adho bhūmer vasaty evaṃ nāgo 'nantaḥ pratāpavān
     dhārayan vasudhām ekaḥ śāsanād brahmaṇo vibhuḥ
suparṇaṃ ca sakhāyaṃ vai bhagavān amarottamaḥ
     prādād anantāya tadā vainateyaṃ pitāmahaḥ
