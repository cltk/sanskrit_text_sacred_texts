[s]
      girer himavataḥ pṛṣṭhe puñjavān nāma parvataḥ
      tapyate yatra bhagavāṃs taponityam umāpatiḥ
vanaspatīnāṃ mūleṣu ṭaṅkeṣu śikhareṣu ca
      guhāsu śailarājasya yathākāmaṃ yathāsukham
umā sahāyo bhagavān yatra nityaṃ maheśvaraḥ
      āste śūlī mahātejā nānā bhūtagaṇāvṛtaḥ
tatra rudrāś ca sādhyāś ca viśve 'tha vasavas tathā
      yamaś ca varuṇaś caiva kuberaś ca sahānugaḥ
bhūtāni ca piśācāś canāsatyāv aśvināv api
      gandharvāpsarasaś caiva yakṣā devarṣayas tathā
ādityā marutaś caiva yātudhānāś ca sarvaśaḥ
      upāsante mahātmānaṃ bahurūpam umāpatim
ramate bhagavāṃs tatra kuberānucaraiḥ saha
      vikṛtair vikṛtākāraiḥ krīḍadbhiḥ pṛthivīpate
      śriyā jvalan dṛśyate vai bālāditya samadyutiḥ
na rūpaṃ dṛśyate tasya saṃsthānaṃ vā kathaṃ cana
      nirdeṣṭuṃ prāṇibhiḥ kaiś cit prākṛtair māṃsalocanaiḥ
noṣṇaṃ na śiśiraṃ tatra na vāyur na ca bhāskaraḥ
      na jarā kṣutpipāse vā na mṛtyur na bhayaṃ nṛpa
tasya śailasya pārśveṣu sarveṣu jayatāṃ vara
     dhātavo jātarūpasya raśmayaḥ savitur yathā
rakṣyante te kuberasya sahāyair udyatāyudhaiḥ
     cikīrṣadbhiḥ priyaṃ rājan kuberasya mahātmanaḥ
tasmai bhagavate kṛtvā namaḥ śarvāya vedhase
     rudrāya śitikaṇṭhāya surūpāya suvarcase
kapardine karālāya haryakṣṇe varadāya ca
     tryakṣṇe pūṣṇo dantabhide vāmanāya śivāya ca
yāmyāyāvyakta keśāya sadvṛtte śaṃkarāya ca
     kṣemyāya hari netrāya sthāṇave puruṣāya ca
hari keśāya muṇḍāya kṛśāyottāraṇāya ca
     bhāskarāya sutīrthāya devadevāya raṃhase
uṣṇīṣiṇe suvaktrāya sahasrākṣāya mīḍhuṣe
     giriśāya praśāntāya yataye cīravāsase
bilvadaṇḍāya siddhāya sarvadaṇḍadharāya ca
     mṛgavyādhāya mahate dhanvine 'tha bhavāya ca
varāya saumya vaktrāya paśuhastāya varṣiṇe
     hiraṇyabāhave rājann ugrāya pataye diśām
paśūnāṃ pataye caiva bhūtānāṃ pataye tathā
     vṛṣāya mātṛbhaktāya senānye madhyamāya ca
sruva hastāya pataye dhanvine bhārgavāya ca
     ajāya kṛṣṇa netrāya virūpākṣāya caiva ha
tīkṣṇadaṃṣṭrāya tīkṣṇāya vaiśvānara mukhāya ca
     mahādyutaye 'naṅgāya sarvāṅgāya prajāvate
tathā śukrādhipataye pṛthave kṛtti vāsase
     kapālamāline nityaṃ suvarṇamukuṭāya ca
mahādevāya kṛṣṇāya tryambakāyānaghāya ca
     krodhanāya nṛśaṃsāya mṛdave bāhuśāline
daṇḍine taptatapase tathaiva krūrakarmaṇe
     sahasraśirase caiva sahasracaraṇāya ca
     namaḥ svadhā svarūpāya bahurūpāya daṃṣṭriṇe
pinākinaṃ mahādevaṃ mahāyoginam avyayam
     triśūlapāṇiṃ varadaṃ tyambakaṃ bhuvaneśvaram
tripuraghnaṃ trinayanaṃ trilokeśaṃ mahaujasam
     prabhavaṃ sarvabhūtānāṃ dhāraṇaṃ dharaṇīdharam
īśānaṃ śaṃkaraṃ sarvaṃ śivaṃ viśveśvaraṃ bhavam
     umāpatiṃ paśupatiṃ viśvarūpaṃ maheśvaram
virūpākṣaṃ daśa bhujaṃ tiṣyagovṛṣabhadhvajam
     ugraṃ sthāṇuṃ śivaṃ ghoraṃ śarvaṃ gaurī śamīśvaram
śitikaṇṭham ajaṃ śukraṃ pṛthuṃ pṛthu haraṃ haram
     viśvarūpaṃ virūpākṣaṃ bahurūpam umāpatim
praṇamya śirasā devam anaṅgāṅgaharaṃ haram
     śaraṇyaṃ śaraṇaṃ yāhi mahādevaṃ caturmukham
evaṃ kṛtvā namas tasmai mahādevāya raṃhase
     mahātmane kṣitipate tat suvarṇam avāpsyasi
     suvarṇam āhariṣyantas tatra gacchantu te narāḥ
[v]
     ity uktaḥ sa vacas tasya cakre kāraṃdhamātmajaḥ
     tato 'timānuṣaṃ sarvaṃ cakre yajñasya saṃvidhim
     sauvarṇāni ca bhāṇḍāni saṃcakrus tatra śilpinaḥ
bṛhaspatis tu tāṃ śrutvā maruttasya mahīpateḥ
     samṛddhimati devebhyaḥ saṃtāpam akarod bhṛśam
sa tapyamāno vaivarṇyaṃ kṛśatvaṃ cāgamat param
     bhaviṣyati hi me śatruḥ saṃvarto vasumān iti
taṃ śrutvā bhṛśasaṃtaptaṃ devarājo bṛhaspatim
     abhigamyāmara vṛtaḥ provācedaṃ vacas tadā
