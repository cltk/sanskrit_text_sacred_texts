[uttara]
      adyāham anugaccheyaṃ dṛḍhadhanvā gavāṃ padam
      yadi me sārathiḥ kaś cid bhaved aśveṣu kovidaḥ
tam eva nādhigacchāmi yo me yantā bhaven naraḥ
      paśyadhvaṃ sāradhiṃ kṣipraṃ mama yuktaṃ prayāsyataḥ
aṣṭāviṃśati rātraṃ vā māsaṃ vā nūnam antataḥ
      yat tad āsī mahad yuddhaṃ tatra me sārathir hataḥ
sa labheyaṃ yadi tv anyaṃ hara yānavidaṃ naram
      tvarāvān adya yātvāhaṃ samucchritamahādhvajam
vigāhya tatparānīkaṃ gajavājir athākulam
      śastrapratāpa nirvīryān kurūñ jitvānaye paśūn
duryodhanaṃ śāṃtanavaṃ karṇaṃ vaikartanaṃ kṛpam
      droṇaṃ ca saha putreṇa maheṣvāsān samāgatān
vitrāsayitvā saṃgrāme dānavān iva vajrabhṛt
      anenaiva muhūrtena punaḥ pratyānaye paśūn
śūnyam āsādya kuravaḥ prayānty ādāya godhanam
      kiṃ nu śakyaṃ mayā kartuṃ yad ahaṃ tatra nābhavam
paśyeyur adya me vīryaṃ kuravas te samāgatāḥ
      kiṃ nu pārtho 'rjunaḥ sākṣād ayam asmān prabādhate
[vai]
     tasya tad vacanaṃ strīṣu bhāṣataḥ sma punaḥ punaḥ
     nāmarṣayata pāñcālī bībhatsoḥ parikīrtanam
athainam upasaṃgamya strīmadhyāt sā tapasvinī
     vrīḍamāneva śanakair idaṃ vacanam abravīt
yo 'sau bṛhad vāraṇābho yuvā supriya darśanaḥ
     bṛhannaḍeti vikhyātaḥ pārthasyāsīt sa sārathiḥ
dhanuṣy anavaraś cāsīt tasya śiṣyo mahātmanaḥ
     dṛṣṭapūrvo mayā vīra carantyā pāṇḍavān prati
yadā tat pāvako dāvam adahat khāṇḍavaṃ mahat
     arjunasya tadānena saṃgṛhītā hayottamāḥ
tena sārathinā pārthaḥ sarvabhūtāni sarvaśaḥ
     ajayat khāṇḍava prasthe na hi yantāsti tādṛśaḥ
yeyaṃ kumārī suśroṇī bhaginī te yavīyasī
     asyāḥ sa vacanaṃ vīrakariṣyati na saṃśayaḥ
yadi vai sārathiḥ sa syāt kurūn sarvān asaṃśayam
     jitvā gāś ca samādāya dhruvam āgamanaṃ bhavet
evam uktaḥ sa sairandhyā bhaginīṃ pratyabhāṣata
     gaccha tvam anavadyāṅgi tām ānaya bṛhannaḍām
sā bhrātrā preṣitā śīghram agacchan nartanā gṛham
     yatrāste sa mahābāhuś channaḥ satreṇa pāṇḍavaḥ
