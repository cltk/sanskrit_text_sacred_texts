[vai]
      brahmayonibhir ākīrṇaṃ jagāma yadunandanaḥ
      yatra dālbhyo bako rājan paśvarthasumahā tapāḥ
      juhāva dhṛtarāṣṭrasya rāṣṭraṃ vaicitravīryiṇaḥ
tapasā ghorarūpeṇakarśayan deham ātmanaḥ
      krodhena mahatāviṣṭo dharmātmā vai pratāpavān
purā hi naimiṣeyāṇāṃ satre dvādaśa vārṣike
      vṛtte viśvajito 'nte vai pāñcālān ṛṣayo 'gaman
tatreśvaram ayācanta dakṣiṇārthaṃ manīṣiṇaḥ
      balānvitān vatsatarān nirvyādhīn ekaviṃśatim
tān abravīd bako vṛddho vibhajadhvaṃ paśūn iti
      paśūn etān ahaṃ tyaktvā bhikṣiṣye rājasattamam
evam uktvā tato rājann ṛṣīn sarvān pratāpavān
      jagāma dhṛtarāṣṭrasya bhavanaṃ brāhmaṇottamaḥ
sa samīpagato bhūtvā dhṛtarāṣṭraṃ janeśvaram
      ayācata paśūn dālbhyaḥ sa cainaṃ ruṣito 'bravīt
yadṛcchayā mṛtā dṛṣṭvā gās tadā nṛpasattama
      etān paśūn nayakṣipraṃ brahma bandho yadīcchasi
ṛṣis tv atha vacaḥ śrutvā cintayām āsa dharmavit
      aho bata nṛśaṃsaṃ vai vākyam ukto 'smi saṃsadi
cintayitvā muhūrtaṃ ca roṣāviṣṭo dvijottamaḥ
     matiṃ cakre vināśāya dhṛtarāṣṭrasya bhūpateḥ
sa utkṛtya mṛtānāṃ vai māṃsāni dvijasattamaḥ
     juhāva dhṛtarāṣṭrasya rāṣṭraṃ narapateḥ purā
avakīrṇe sarasvatyās tīrthe prajvālya pāvakam
     bako dālbhyo mahārāja niyamaṃ param āsthitaḥ
     sa tair eva juhāvāsya rāṣṭraṃ māṃsair mahātapāḥ
tasmiṃs tu vidhivat satre saṃpravṛtte sudāruṇe
     akṣīyata tato rāṣṭraṃ dhṛtarāṣṭrasya pārthiva
chidyamāna yathānantaṃ vanaṃ paraśunā vibho
     babhūvāpahataṃ tac cāpy avakīrṇam acetanam
dṛṭvā tad avakīrṇaṃ tu rāṣṭraṃ sa manujādhipaḥ
     babhūva durmanā rājaṃś cintayām āsa ca prabhuḥ
mokṣārtham akarod yatnaṃ brāhmaṇaiḥ sahitaḥ purā
     athāsau pārthivaḥ khinnas te ca viprās tadā nṛpa
yadā cāpi na śaknoti rāṣṭraṃ mocayituṃ nṛpa
     atha vaiprāśnikāṃs tatra papraccha janamejaya
tato vaiprāśnikāḥ prāhuḥ paśuviprakṛtas tvayā
     māṃsair abhijuhotīti tava rāṣṭraṃ munir bakaḥ
tena te hūyamānasya rāṣṭrasyāsya kṣayo mahān
     tasyaitat tapasaḥ karma yena te hy anayo mahān
     apāṃ kuñje sarasvatyās taṃ prasādaya pārthiva
sarasvatīṃ tato gatvā sa rājā bakam abravīt
     nipatya śirasā bhūmau prāñjalir bharatarṣabha
prasādaye tvā bhagavann aparādhaṃ kṣamasva me
     mama dīnasya lubdhasya maurkhyeṇa hatacetasaḥ
     tvaṃ gatis tvaṃ ca me nāthaḥ prasādaṃ kartum arhasi
taṃ tathā vilapantaṃ tu śokopahatacetasam
     dṛṣṭvā tasya kṛpā jajñe rāṣṭraṃ tac ca vyamocayat
ṛṣiḥ prasannas tasyābhūt saṃrambhaṃ ca vihāya saḥ
     mokṣārthaṃ tasya rāṣṭrasya juhāva punar āhutim
mokṣayitvā tato rāṣṭraṃ pratigṛhya paśūn bahūn
     hṛṣṭātmā naimiṣāraṇyaṃ jagāma punar eva hi
dhṛtarāṣṭro 'pi dharmātmā svasthacetā mahāmanāḥ
     svam eva nagaraṃ rājā pratipede maharddhimat
tatra tīrthe mahārāja bṛhaspatir udāradhīḥ
     asurāṇām abhāvāya bhāvāya ca divaukasām
māṃsair api juhāveṣṭim akṣīyanta tato 'surāḥ
     daivatair api saṃbhagnā jitakāśibhir āhave
tatrāpi vidhivad dattvā brāhmaṇebhyo mahāyaśāḥ
     vājinaḥ kuñjarāṃś caiva rathāṃś cāśvatarī yutān
ratnāni ca mahārhāṇi dhanaṃ dhānyaṃ ca puṣkalam
     yayau tīrthaṃ mahābāhur yāyātaṃ pṛthivīpate
yatra yajñe yayātes tu mahārāja sarasvatī
     sarpiḥ payaś ca susrāva nāhuṣasya mahātmanaḥ
tatreṣṭvā puruṣavyāghro yayātiḥ pṛthivīpatiḥ
     ākrāmad ūrdhvaṃ mudito lebhe lokāṃś ca puṣkalān
yayāter yajamānasya yatra rājan sarasvatī
     prasṛtā pradadau kāmān brāhmaṇānāṃ mahātmanām
yatra yatra hi yo vipro yān yān kāmān abhīpsati
     tatra tatra saricchreṣṭhā sasarja subahūn rasān
tatra devāḥ sagandharvāḥ prītā yajñasya saṃpadā
     vismitā mānuṣāś cāsan dṛṣṭvā tāṃ yajñasaṃpadam
tatas tālaketur mahādharmasetur; mahātmā kṛtātmā mahādānanityaḥ
     vasiṣṭhāpavāhaṃ mahābhīma vegaṃ; dhṛtātmā jitātmā samabhyājagāma
