[s]
      krauñcaṃ tato mahāvyūham abhedyaṃ tanayas tava
      vyūḍhaṃ dṛṣṭvā mahāghoraṃ pārthenāmita tejasā
ācāryam upasaṃgamya kṛpaṃ śalyaṃ ca māriṣa
      saumadattiṃ vikarṇaṃ ca aśvatthāmānam eva ca
duḥśāsanādīn bhrātṝṃś ca sa sarvān eva bhārata
      anyāṃś ca subahūñ śūrān yuddhāya samupāgatān
prāhedaṃ vacanaṃ kāle harṣayaṃs tanayas tava
      nānāśastrapraharaṇāḥ sarve śastrāstravedinaḥ
ekaikaśaḥ samarthāhi yūyaṃ sarve mahārathāḥ
      pāṇḍuputrān raṇe hantuṃ sa sainyān kim u saṃhatāḥ
aparyāptaṃ tad asmākaṃ balaṃ bhīṣmābhirakṣitam
      paryāptaṃ tv idam eteṣāṃ balaṃ pārthiva sattamāḥ
saṃsthānāḥ śūrasenāś ca veṇikāḥ kukurās tathā
      ārevakās trigartāś ca madrakā yavanās tathā
śatruṃjayena sahitās tathā duḥśāsanena ca
      vikarṇena ca vīreṇa tathā nandopanandakaiḥ
citrasenena sahitāḥ sahitāḥ pāṇibhadrakaiḥ
      bhīṣmam evābhirakṣantu saha sainyapuraskṛtāḥ
tato droṇaś ca bhīṣmaś ca tava putraś ca māriṣa
     avyūhanta mahāvyūhaṃ pāṇḍūnāṃ pratibādhane
bhīṣmaḥ sainyena mahatā samantāt parivāritaḥ
     yayau prakarṣan mahatīṃ vāhinīṃ surarāḍ iva
tam anvayān maheṣvāso bhāradvājaḥ pratāpavān
     kuntalaiś ca daśārṇaiś ca māgadhaiś ca viśāṃ pate
vidarbhair mekalaiś caiva karṇaprāvaraṇair api
     sahitāḥ sarvasainyena bhīṣmam āhavaśobhinam
gāndhārāḥ sindhusauvīrāḥ śibayo 'tha vasātayaḥ
     śakuniś ca svasainyena bhāradvājam apālayat
tato duryodhano rājā sahitaḥ sarvasodaraiḥ
     aśvātakair vikarṇaiś ca tathā śarmila kosalaiḥ
daradaiś cūcupaiś caiva tathā kṣudrakamālavaiḥ
     abhyarakṣata saṃhṛṣṭaḥ saubaleyasya vāhinīm
bhūriśravāḥ śalaḥ śalyo bhagadattaś ca māriṣa
     vindānuvindāv āvantyau vāmaṃ pārśvam apālayan
saumadattiḥ suśarmā ca kāmbojaś ca sudakṣiṇaḥ
     śatāyuś ca śrutāyuś ca dakṣiṇaṃ pārśvam āsthitāḥ
aśvatthāmā kṛpaś caiva kṛtavarmā ca sātvataḥ
     mahatyā senayā sārdhaṃ senā pṛṣṭhe vyavasthitāḥ
pṛṣṭhagopās tu tasyāsan nānādeśyā janeśvarāḥ
     ketumān vasu dānaś ca putraḥ kāśyasya cābhibhūḥ
tatas te tāvakāḥ sarve hṛṣṭā yuddhāya bhārata
     dadhmuḥ śaṅkhān mudā yuktāḥ siṃhanādāṃś ca nādayan
teṣāṃ śrutvā tu hṛṣṭānāṃ kuruvṛddhaḥ pitāmahaḥ
     siṃhanādaṃ vinadyoccaiḥ śaṅkhaṃ dadhmau pratāpavān
tataḥ śaṅkhāś ca bheryaś ca peśyaś ca vividhāḥ paraiḥ
     ānakāś cābhyahanyanta sa śabdas tumulo 'bhavat
tataḥ śvetair hayair yukte mahati syandane sthitau
     pradadhmatuḥ śaṅkhavarau hemaratnapariṣkṛtau
pāñcajanyaṃ hṛṣīkeśo devadattaṃ dhanaṃjayaḥ
     pauṇḍraṃ dadhmau mahāśaṅkhaṃ bhīmakarmā vṛkodaraḥ
anantavijayaṃ rājā kuntīputro yudhiṣṭhiraḥ
     nakulaḥ sahadevaś ca sughoṣamaṇipuṣpakau
kāśirājaś ca śaibyaś ca śikhaṇḍī ca mahārathaḥ
     dhṛṣṭadyumno virāṭaś ca sātyakiś ca mahāyaśāḥ
pāñcālyaś ca maheṣvāso draupadyāḥ pañca cātmajāḥ
     sarve dadhmur mahāśaṅkhān siṃhanādāṃś ca nedire
sa ghoṣaḥ sumahāṃs tatra vīrais taiḥ samudīritaḥ
     nabhaś ca pṛthivīṃ caiva tumulo vyanunādayat
evam ete mahārāja prahṛṣṭāḥ kurupāṇḍavāḥ
     punar yuddhāya saṃjagmus tāpayānāḥ parasparam
