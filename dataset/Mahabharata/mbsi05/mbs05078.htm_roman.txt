[nakula]
      uktaṃ bahuvidhaṃ vākyaṃ dharmarājena mādhava
      dharmajñena vadānyena dharmayuktaṃ ca tattvataḥ
matam ājñāya rājñaś ca bhīmasenena mādhava
      saṃśamo bāhuvīryaṃ ca khyāpitaṃ mādhavātmanaḥ
tathaiva phalgunenāpi yad uktaṃ tat tvayā śrutam
      ātmanaś ca mataṃ vīra kathitaṃ bhavatāsakṛt
sarvam etad atikramya śrutvā paramataṃ bhavān
      yat prāptakālaṃ manyethās tat kuryāḥ puruṣottama
tasmiṃs tasmin nimitte hi mataṃ bhavati keśava
      prāptakālaṃ manuṣyeṇa svayaṃ kāryam ariṃdama
anyathā cintito hy arthaḥ punar bhavati so 'nyathā
      anitya matayo loke narāḥ puruṣasattama
anyathā buddhayo hy āsann asmāsu vanavāsiṣu
      adṛśyeṣv anyathā kṛṣṇa dṛśyeṣu punar anyathā
asmākam api vārṣṇeya vane vicaratāṃ tadā
      na tathā praṇayo rājye yathā saṃprati vartate
nivṛttavanavāsān naḥ śrutvā vīra samāgatāḥ
      akṣauhiṇyo hi saptemās tvatprasādāj janārdana
imān hi puruṣavyāghrān acintyabalapauruṣān
     āttaśastrān raṇe dṛṣṭvā na vyathed iha kaḥ pumān
sa bhavān kurumadhye taṃ sāntvapūrvaṃ bhayānvitam
     brūyād vākyaṃ yathā mando na vyatheta suyodhanaḥ
yudhiṣṭhiraṃ bhīmasenaṃ bībhatsuṃ cāparājitam
     sahadevaṃ ca māṃ caiva tvāṃ ca rāmaṃ ca keśava
sātyakiṃ ca mahāvīryaṃ virāṭaṃ ca sahātmajam
     drupadaṃ ca sahāmātyaṃ dhṛṣṭadyumnaṃ ca pārṣatam
kāśirājaṃ ca vikrāntaṃ dhṛṣṭaketuṃ ca cedipam
     māṃsaśoṇitabhṛn martyaḥ pratiyudhyeta ko yudhi
sa bhavān gamanād eva sādhayiṣyaty asaṃśayam
     iṣṭam arthaṃ mahābāho dharmarājasya kevalam
viduraś caiva bhīṣmaś ca droṇaś ca saha bāhlikaḥ
     śreyaḥ samarthā vijñātum ucyamānaṃ tvayānagha
te cainam anuneṣyanti dhṛtarāṣṭraṃ janādhipam
     taṃ ca pāpasamācāraṃ sahāmātyaṃ suyodhanam
śrotā cārthasya viduras tvaṃ ca vaktā janārdana
     kam ivārthaṃ vivartantaṃ sthāpayetāṃ na vartmani
