[br]
      ke cid brahmamayaṃ vṛkṣaṃ ke cid brahmamayaṃ mahat
      ke cit puruṣam avyaktaṃ ke cit param anāmayam
      manyante sarvam apy etad avyaktaprabhavāvyayam
uccvāsa mātram api ced yo 'ntakāle samo bhavet
      ātmānam upasaṃgamya so 'mṛtatvāya kalpate
nimeṣa mātram api cet saṃyamyātmānam ātmani
      gacchaty ātmaprasādena viduṣāṃ prāptim avyayām
prāṇāyāmair atha prāṇān saṃyamya sa punaḥ punaḥ
      daśa dvādaśabhir vāpi caturviṃśāt paraṃ tataḥ
evaṃ pūrvaṃ prasannātmā labhate yad yad icchati
      avyaktāt sattvam udriktam amṛtatvāya kalpate
sattvāt parataraṃ nānyat praśaṃsantīha tadvidaḥ
      anumānād vijānīmaḥ puruṣaṃ sattvasaṃśrayam
      na śakyam anyathā gantuṃ puruṣaṃ tam atho dvijāḥ
kṣamā dhṛtir ahiṃsā ca samatā satyam ārjavam
      jñānaṃ tyāgo 'tha saṃnyāsaḥ sāttvikaṃ vṛttam iṣyate
etenaivānumānena manyante 'tha manīṣiṇaḥ
      sattvaṃ ca puruṣaś caikas tatra nāsti vicāraṇā
āhur eke ca vidvāṃso ye jñāne supratiṣṭhitāḥ
      kṣetrajñasattvayor aikyam ity etan nopapadyate
pṛthag bhūtas tato nityam ity etad avicāritam
     pṛthagbhāvaś ca vijñeyaḥ sahajaś cāpi tattvataḥ
tathaivaikatva nānātvam iṣyate viduṣāṃ nayaḥ
     maśakodumbare tv aikyaṃ pṛthaktvam api dṛśyate
matsyo yathānyaḥ syād apsu saṃprayogas tathānayoḥ
     saṃbandhas toyabindūnāṃ parṇe koka nadasya ca
[guru]
     ity uktavantaṃ te viprās tadā lokapitāmaham
     punaḥ saṃśayam āpannāḥ papracchur dvijasattamāḥ
[rsayah]
     kiṃś cid eveha dharmāṇām anuṣṭheyatamaṃ smṛtam
     vyāhatām iva paśyāmo dharmasya vividhāṃ gatim
ūrdhvaṃ dehād vadanty eke naitad astīti cāpare
     ke cit saṃśayitaṃ sarvaṃ niḥsaṃśayam athāpare
anityaṃ nityam ity eke nāsty asty ity api cāpare
     ekarūpaṃ dvidhety eke vyāmiśram iti cāpare
     ekam eke pṛthak cānye bahutvam iti cāpare
manyante brāhmaṇā evaṃ prājñās tattvārtha darśinaḥ
     jaṭājinadharāś cānye muṇḍāḥ ke cid asaṃvṛtāḥ
asnānaṃ ke cid icchanti snānam ity api cāpare
     āhāraṃ ke cid icchanti ke cic cānaśane ratāḥ
karma ke cit praśaṃsanti praśāntam api cāpare
     deśakālāv ubhau ke cin naitad astīti cāpare
     ke cin mokṣaṃ praśaṃsanti ke cid bhogān pṛthagvidhān
dhanāni ke cid icchanti nirdhanatvaṃ tathāpare
     upāsya sādhanaṃ tv eke naitad astīti cāpare
ahiṃsā niratāś cānye kecid dhiṃsā parāyaṇāḥ
     puṇyena yaśasety eke naitad astīti cāpare
sadbhāvaniratāś cānye ke cit saṃśayite sthitāḥ
     duḥkhād anye sukhād anye dhyānam ity apare sthitāḥ
yajñam ity apare dhīrāḥ pradānam iti cāpare
     sarvam eke praśaṃsanti na sarvam iti cāpare
tapas tv anye praśaṃsanti svādhyāyam apare janāḥ
     jñānaṃ saṃnyāsam ity eke svabhāvaṃ bhūtacintakāḥ
evaṃ vyutthāpite dharme bahudhā vipradhāvati
     niścayaṃ nādhigacchāmaḥ saṃmūḍhāḥ surasattama
idaṃ śreya idaṃ śreya ity evaṃ prasthito janaḥ
     yo hi yasmin rato dharme sa taṃ pūjayate sadā
tatra no vihatā prajñā manaś ca bahulīkṛtam
     etad ākhyātum icchāmaḥ śreyaḥ kim iti sattama
ataḥ paraṃ ca yad guhyaṃ tad bhavān vaktum arhati
     sattvakṣatrajñayoś caiva saṃbandhaḥ kena hetunā
evam uktaḥ sa tair viprair bhagavāṁl lokabhāvanaḥ
     tebhyaḥ śaśaṃsa dharmātmā yāthā tathyena buddhimān
