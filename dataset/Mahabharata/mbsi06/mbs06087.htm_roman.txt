[dhṛ]
      irāvantaṃ tu nihataṃ dṛṣṭvā pārthā mahārathāḥ
      saṃgrāme kim akurvanta tan mamācakṣa saṃjaya
[s]
      irāvantaṃ tu nihataṃ saṃgrāme vīkṣya rākṣasaḥ
      vyanadat sumahānādaṃ bhaimasenir ghaṭotkacaḥ
nadatas tasya śabdena pṛthivī sāgarāmbarā
      sa parvata vanā rājaṃś cacāla subhṛśaṃ tadā
      antarikṣaṃ diśaś caiva sarvāś ca pradiśas tathā
taṃ śrutvā sumahānādaṃ tava sainyasya bhārata
      ūrustambhaḥ samabhavad vepathuḥ sveda eva ca
sarva eva ca rājendra tāvakā dīnacetasaḥ
      sarpavatsam aveṣṭanta siṃhabhītā gajā iva
ninadat sumahānādaṃ nirghātam iva rākṣasaḥ
      jvalitaṃ śūlam udyamya rūpaṃ kṛtvā vibhīṣaṇam
nānāpraharaṇair ghorair vṛto rākṣasapuṃgavaiḥ
      ājagāma susaṃkruddhaḥ kālāntakayamopamaḥ
tam āpatantaṃ saṃprekṣya saṃkruddhaṃ bhīmadarśanam
      svabalaṃ ca bhayāt tasya prāyaśo vimukhīkṛtam
tato duryodhano rājā ghaṭotcakam upādravat
      pragṛhya vipulaṃ cāpaṃ siṃhavad vinadan muhuḥ
pṛṣṭhato 'nuyayau cainaṃ sravadbhiḥ parvatopamaiḥ
     kuñjarair daśasāhasrair vaṅgānām adhipaḥ svayam
tam āpatantaṃ saṃprekṣya gajānīkena saṃvṛtam
     putraṃ tava mahārāja cukopa sa niśācaraḥ
tataḥ pravavṛte yuddhaṃ tumulaṃ lomaharṣaṇam
     rākṣasānāṃ ca rājendra duryodhana balasya ca
gajānīkaṃ ca saṃprekṣya meghavṛndam ivodyatam
     abhyadhāvanta saṃkruddhā rākṣasāḥ śastrapāṇayaḥ
nadanto vividhān nādān meghā iva sa vidyutaḥ
     śaraśaktyṛṣṭinārācair nighnanto gajayodhinaḥ
bhiṇḍipālais tathā śūlair mudgaraiḥ saparaśvadhaiḥ
     parvatāgraiś ca vṛkṣaiś ca nijaghnus te mahāgajān
bhinnakumbhān virudhirān bhinnagātrāṃś ca vāraṇān
     apaśyāma mahārāja vadhyamānān niśācaraiḥ
teṣu prakṣīyamāṇeṣu bhagneṣu gajayodhiṣu
     duryodhano mahārāja rākṣasān samupādravat
amarṣavaśam āpannas tyaktvā jīvitam ātmanaḥ
     mumoca niśitān bāṇān rākṣaseṣu mahābalaḥ
jaghāna ca maheṣvāsaḥ pradhānāṃs tatra rākṣasān
     saṃkruddho bharataśreṣṭha putro duryodhanas tava
vegavantaṃ mahāraudraṃ vidyujjihvaṃ pramāthinam
     śaraiś caturbhiś caturo nijaghāna mahārathaḥ
tataḥ punar ameyātmā śaravarṣaṃ durāsadam
     mumoca bharataśreṣṭha niśācarabalaṃ prati
tat tu dṛṣṭvā mahat karma putrasya tava māriṣa
     krodhenābhiprajajvāla bhaimasenir mahābalaḥ
visphārya ca mahac cāpam indrāśanisamasvanam
     abhidudrāva vegena duryodhanam ariṃdamam
tam āpatantam udvīkṣya kālasṛṣṭam ivāntakam
     na vivyathe mahārāja putro duryodhanas tava
athainam abravīt kruddhaḥ krūraḥ saṃraktalocanaḥ
     ye tvayā sunṛśaṃsena dīrghakālaṃ pravāsitāḥ
     yac ca te pāṇḍavā rājaṃś chala dyūte parājitāḥ
yac caiva draupadī kṛṣṇā ekavastrā rajasvalā
     sabhām ānīya durbuddhe bahudhā kleśitā tvayā
tava ca priyakāmena āśramasthā durātmanā
     saindhavena parikliṣṭā paribhūya pitṝn mama
eteṣām avamānānām anyeṣāṃ ca kulādhama
     antam adya gamiṣyāmi yadi notsṛjase raṇam
evam uktvā tu haiḍimbo mahad visphārya kārmukam
     saṃdaśya daśanair oṣṭhaṃ sṛkkiṇī parisaṃlihan
śaravarṣeṇa mahatā duryodhanam avākirat
     parvataṃ vāridhārābhiḥ prāvṛṣīva balāhakaḥ
