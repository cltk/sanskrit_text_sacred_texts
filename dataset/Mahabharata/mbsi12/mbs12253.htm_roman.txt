[bhī]
      atrāpy udāharantīmam itihāsaṃ purātanam
      tulādhārasya vākyāni dharme jājalinā saha
vane vanacaraḥ kaś cij jājalir nāma vai dvijaḥ
      sāgaroddeśam āgamya tapas tepe mahātapaḥ
niyato niyatāhāraś cīrājinajatā dharaḥ
      malapaṅka dharo dhīmān bahūn varṣagaṇān muniḥ
sa kadā cin mahātejā jalavāso mahīpate
      cacāra lokān viprarṣiḥ prekṣamāṇo manojavaḥ
sa cintayām āsa munir jalamadhye kadā cana
      viprekṣya sāgarāntāṃ vai mahīṃ savanakānanām
na mayā sadṛśo 'stīha loke sthāvarajaṅgame
      apsu vaihāyasaṃ gacchen mayā yo 'nyaḥ saheti vai
sa dṛśyamāno rakṣobhir jalamadhye 'vadat tataḥ
      abruvaṃś ca piśācās taṃ naivaṃ tvaṃ vaktum arhasi
tulā dhāro vaṇigdharmā vārāṇasyāṃ mahāyaśaḥ
      so 'py evaṃ nārhate vaktuṃ yathā tvaṃ dvijasattama
ity ukto jājalir bhūtaiḥ pratyuvāca mahātapaḥ
      paśyeyaṃ tam ahaṃ prājñaṃ tulādhāraṃ yaśasvinam
iti bruvāṇaṃ tam ṛṣiṃ rakṣāṃsy uddhṛtya sāgarāt
     abruvan gaccha panthānam āsthāyemaṃ dvijottama
ity ukto jājalir bhūtair jagāma vimanās tadā
     vārāṇasyāṃ tulādhāraṃ samāsādyābravīd vacaḥ
[y]
     kiṃ kṛtaṃ sukṛtaṃ karma tāta jājalinā purā
     yena siddhiṃ parāṃ prāptas tan no vyākhyātum arhasi
[bhī]
     atīva tapasā yukto ghoreṇa sa babhūva ha
     nady upasparśana rataḥ sāyaṃprātar mahātapaḥ
agnīn paricaran samyak svādhyāyaparamo dvijaḥ
     vānaprasthavidhānajño jājalir jvalitaḥ śriyā
satye tapasi tiṣṭhan sa na ca dharmam avaikṣata
     varṣāsv ākāśaśāyī sa hemante jalasaṃśrayaḥ
vatātapa saho grīsme na ca dharmam avindata
     duḥkhaśayyāś ca vividhā bhūmau ca parivartanam
tataḥ kadā cit sa munir varṣāsv ākāśam āsthitaḥ
     antarikṣāj jalaṃ mūrdhnā pratyagṛhṇān muhur muhur
atha tasya jatāḥ klinnā babhūvur grathitāḥ prabho
     araṇyagamanān nityaṃ malino malasaṃyutāḥ
sa kadā cin nirāhāro vāyubhakṣo mahātapaḥ
     tasthau kāṣṭhavad avyagro na cacāla ca karhi cit
tasya sma sthānu bhūtasya nirviceṣṭasya bhārata
     kuliṅga śakunau rājan nīdaṃ śirasi cakratuḥ
sa tau dayāvān viprarṣir upapraikṣata dampatī
     kurvāṇaṃ nīdakaṃ tatra jatāsu tṛṇatantubhiḥ
yadā sa na calaty eva sthānu bhūto mahātapaḥ
     tatas tau pariviśvastau sukhaṃ tatrosatus tadā
atītāsv atha varṣāsu śaratkāla upasthite
     prājāpatyena vidhinā viśvānāt kāmamohitau
tatrāpātayatāṃ rājañ śirasy andāni khecarau
     tāny abudhyata tejasvī sa vipraḥ saṃśitavrataḥ
buddhvā ca sa mahātejā na cacālaiva jājaliḥ
     dharme dhṛtamanā nityaṃ nādharmaṃ sa tv arocayat
ahany ahani cāgamya tatas tau tasya mūrdhani
     āśvāsitau vai vasataḥ saṃprahṛṣṭau tadā vibho
andebhyas tv atha puṣṭebhyaḥ prajāyanta śakuntakāḥ
     vyavarthanta ca tatraiva na cākampata jājaliḥ
sa rakṣamāṇas tv andāni kuliṅgānāṃ yatavrataḥ
     tathaiva tasthau dharmātmā nirveceṣṭaḥ samāhitaḥ
tatas tu kālasamaye babhūvus te 'tha pakṣiṇaḥ
     bubudhe tāṃś ca sa munir jātapakṣāñ śakuntakān
tataḥ kadā cit tāṃs tatra paśyan pakṣīn yatavrataḥ
     babhūva paramaprītas tadā matimatāṃ varaḥ
tathā tān abhisaṃvṛddhān dṛṣṭvā cāpnuvatāṃ mudam
     śakunau nirbhayau tatra ūsatuś cātmajaiḥ saha
jātapakṣāṃś ca so 'paśyad uddīnān punarāgatān
     sāyaṃ sāyaṃ dvijān vipro na cākampata jājaliḥ
kadā cit punar abhyetya punar gacchanti saṃtatam
     tyaktā mātṛpitṛbhyāṃ te na cākampata jājaliḥ
atha te divasaṃ cārīṃ gatvā sāyaṃ punar nṛpa
     upāvartanta tatraiva nivāsārthaṃ śakuntakāḥ
kadā cid divasān pañca samutpatya vihaṃgamāḥ
     sasthe 'hani samājagmur na cākampata jājaliḥ
krameṇa ca punaḥ sarve divasāni bahūny api
     nopāvartanta śakunā jātaprānāḥ sma te yadā
kadā cin māsamātreṇa samutpatya vihaṅgamāḥ
     naivāgacchaṃs tato rājan prātiṣṭhata sa jājaliḥ
tatas teṣu pralīneṣu jājalir jātavismayaḥ
     siddho 'smīti matiṃ cakre tatas taṃ māna āviśat
sa tathā nirgatān dṛṣṭvā śakuntān niyatavrataḥ
     saṃbhāvitātmā saṃbhāvya bhṛśaṃ prītas tadābhavan
sa nadyāṃ samupaspṛśya tarpayitvā hutāśanam
     udayantam athādityam abhyagacchan mahātapaḥ
saṃbhāvya catakān mūrdhni jājalir japatāṃ varaḥ
     āsphotayat tad ākāśe dharmaḥ prāpto mayeti vai
athāntarikṣe vāg āsīt tāṃ sa śuśrāva jājaliḥ
     dharmeṇa na samas tvaṃ vai tulādhārasya jājale
vārāṇasyāṃ mahāprājñas tulādhāraḥ pratiṣṭhitaḥ
     so 'py evaṃ nārhate vaktuṃ yathā tvaṃ bhāsase dvija
so 'marṣavaśam āpannas tulādhara didṛkṣayā
     pṛthivīm acarad rājan yatrasāyaṃ gṛho muniḥ
kālena mahatāgacchat sa tu vārāṇasīṃ purīm
     vikrīṇantaṃ ca panyāni tulā dhāraṃ dadarśa saḥ
so 'pi dṛṣṭvaiva taṃ vipram āyāntaṃ bhānda jīvinaḥ
     samutthāya susaṃhṛṣṭaḥ svāgatenābhyapūjayat
[tulā]
     āyān evāsi vidito mama brahman na saṃśayaḥ
     bravīmi yat tu vacanaṃ tac chṛṇuṣva dvijottama
sāgarānūpam āśritya tapas taptaṃ tvayā mahat
     na ca dharmasya saṃjñāṃ tvaṃ purā vettha kathaṃ cana
tataḥ siddhasya tapasā tava vipra śakuntakāḥ
     kṣipraṃ śirasy ajāyanta te ca saṃbhāvitās tvayā
jātapakṣā yadā te ca gatāś cārīm itas tataḥ
     manyamānas tato dharmaṃ caṭaka prabhavaṃ dvija
     khe vācaṃ tvam athāśrauṣīr māṃ prati dvijasattama
amarṣavaśam āpannas tataḥ prāpto bhavān iha
     karavāṇi priyaṃ kiṃ te tad brūhi dvijasattama
