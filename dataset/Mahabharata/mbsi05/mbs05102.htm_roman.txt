[nārada]
      sūto 'yaṃ mātalir nāma śakrasya dayitaḥ suhṛt
      śuciḥ śīlaguṇopetas tejasvī vīryavān balī
śakrasyāyaṃ sakhā caiva mantrī sārathir eva ca
      alpāntaraprabhāvaś ca vāsavena raṇe raṇe
ayaṃ harisahasreṇa yuktaṃ jaitraṃ rathottamam
      devāsureṣu yuddheṣu manasaiva niyacchati
anena vijitān aśvair dorbhyāṃ jayati vāsavaḥ
      anena prahṛte pūrvaṃ balabhit praharaty uta
asya kanyā varārohā rūpeṇāsadṛśī bhuvi
      sattvaśīlaguṇopetā guṇakeśīti viśrutā
tasyāsya yatnāc caratas trailokyam amara dyute
      sumukho bhavataḥ pautro rocate duhituḥ patiḥ
yadi te rocate saumya bhujagottama māciram
      kriyatām āryaka kṣipraṃ buddhiḥ kanyā pratigrahe
yathā viṣṇukule lakṣmīr yathā svāhā vibhāvasoḥ
      kule tava tathaivāstu guṇakeśī pratīcchatu
pautrasyārthe bhavāṃs tasmād guṇakeśī pratīcchatu
      sadṛśīṃ pratirūpasya vāsavasya śacīm iva
pitṛhīnam api hy enaṃ guṇato varayāmahe
     bahumānāc ca bhavatas tathaivairāvatasya ca
     sumukhasya guṇaiś caiva śīlaśaucadamādibhiḥ
abhigamya svayaṃ kanyām ayaṃ dātuṃ samudyataḥ
     mālates tasya saṃmānaṃ kartum arho bhavān api
sa tu dīnaḥ prahṛṣṭaś ca prāha nāradam āryakaḥ
     vriyamāṇe tathā pautre putre ca nidhanaṃ gate
na me naitad bahumataṃ devarṣe vacanaṃ tava
     sakhā śakrasya saṃyuktaḥ kasyāyaṃ nepsito bhavet
kāraṇasya tu daurbalyāc cintayāmi mahāmune
     bhakṣito vainateyena duḥkhārtās tena vai vayam
punar eva ca tenoktaṃ vainateyena gacchatā
     māsenānyena sumukhaṃ bhakṣayiṣya iti prabho
dhruvaṃ tathā tad bhavitā jānīmas tasya niścayam
     tena harṣaḥ pranaṣṭo me suparṇavacanena vai
mātalis tv abravīd enaṃ buddhir atra kṛtā mayā
     jāmātṛbhāvena vṛtaḥ sumukhas tava putrajaḥ
so 'yaṃ mayā ca sahito nāradena ca pannagaḥ
     trilokeśaṃ surapatiṃ gatvā paśyatu vāsavam
śeṣeṇaivāsya kāryeṇa prajñāsyāmy aham āyuṣaḥ
     suparṇasya vighāte ca prayatiṣyāmi sattama
sumukhaś ca mayā sārdhaṃ deveśam abhigacchatu
     kāryasaṃsādhanārthāya svasti te 'stu bhujaṃgama
tatas te sumukhaṃ gṛhya sarva eva mahaujasaḥ
     dadṛśuḥ śakram āsīnaṃ devarājaṃ mahādyutim
saṃgatyā tatra bhagavān viṣṇur āsīc caturbhujaḥ
     tatas tat sarvam ācakhyau nārado mātaliṃ prati
tataḥ puraṃdaraṃ viṣṇur uvāca bhuvaneśvaram
     amṛtaṃ dīyatām asmai kriyatām amaraiḥ samaḥ
mātalir nāradaś caiva sumukhaś caiva vāsava
     labhantāṃ bhavataḥ kāmāt kāmam etaṃ yathepsitam
puraṃdaro 'tha saṃcintya vainateya parākramam
     viṣṇum evābravīd enaṃ bhavān eva dadātv iti
īśas tvam asi lokānāṃ carāṇām acarāś ca ye
     tvayā dattam adattaṃ kaḥ kartum utsahate vibho
prādāc chakras tatas tasmai pannagāyāyur uttamam
     na tv enam amṛtaprāśaṃ cakāra balavṛtrahā
labdhvā varaṃ tu sumukhaḥ sumukhaḥ saṃbabhūva ha
     kṛtadāro yathākāmaṃ jagāma ca gṛhān prati
nāradas tv āryakaś caiva kṛtakāryau mudā yutau
     pratijagmatur abhyarcya devarājaṃ mahādyutim
