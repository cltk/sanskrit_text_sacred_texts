[bh]
      tataḥ kadā cid devendro divyarūpavapur dharaḥ
      idam antaram ity evaṃ tato 'bhyāgād athāśramam
rūpam apratimaṃ kṛtvā lobhanīyaṃ janādhipa
      darśanīyatamo bhūtvā praviveśa tam āśramam
sa dadarśa tam āsīnaṃ vipulasya kalevaram
      niśceṣṭaṃ stabdhanayanaṃ yathā lekhya gataṃ tathā
ruciṃ ca rucirāpāṅgīṃ pīnaśroṇipayodharām
      padmapatra viśālākṣīṃ saṃpūrṇendu nibhānanām
sā tam ālokya sahasā pratyutthātum iyeṣa ha
      rūpeṇa vismitā ko 'sīty atha vaktum ihecchatī
utthātu kāmāpi satī vyatiṣṭhad vipulena sā
      nigṛhītā manuṣyendra na śaśāka viceṣṭitum
tām ābabhāṣe devendra sāmnā paramavalguṇā
      tvadartham āgataṃ viddhi devendraṃ māṃ śucismite
kliśyamānam anaṅgena tvat saṃkalpodbhavena vai
      tatparyāpnuhi māṃ subhru purā kālo 'tivartate
tam evaṃ vādinaṃ śakraṃ śuśrāva vipulo muniḥ
      guru patnyāḥ śarīrastho dadarśa ca surādhipam
na śaśāka ca sā rājan pratyutthātum aninditā
     vaktuṃ ca nāśakad rājan viṣṭabdhā vipulena sā
ākāraṃ guru patnyās tu vijñāya sa bhṛgūdvahaḥ
     nijagrāha mahātejā yogena balavat prabho
     babandha yogabandhaiś ca tasyāḥ sarvendriyāṇi saḥ
tāṃ nirvikārāṃ dṛṣṭvā tu punar eva śacīpatiḥ
     uvāca vrīḍito rājaṃs tāṃ yogabalamohitām
ehy ehīti tataḥ sā taṃ prativaktum iyeṣa ca
     sa tāṃ vācaṃ guroḥ patnyā vipulaḥ paryavartayat
bhoḥ kim āgamane kṛtyam iti tasyāś ca niḥsṛtā
     vakrāc chaśāṅka pratimād vāṇī saṃskārabhūṣitā
vrīḍitā sā tu tad vākyam uktvā paravaśā tadā
     puraṃdaraś ca saṃtrasto babhūva vimanās tadā
sa tad vaikṛtam ālakṣya devarājo viśāṃ pate
     avaikṣata sahasrākṣas tadā divyena cakṣuṣā
dadarśa ca muniṃ tasyāḥ śarīrāntara gocaram
     pratibimbam ivādarśe guru patnyāḥ śarīragam
sa taṃ ghoreṇa tapasā yuktaṃ dṛṣṭvā puraṃdaraḥ
     prāvepata susaṃptrastaḥ śāpabhītas tadā vibho
vimucya guru patnīṃ tu vipulaḥ sumahātapāḥ
     svaṃ kalevaram āviśya śakraṃ bhītam athābravīt
ajitendriya pāpātman kāmākmaka puraṃdara
     naciraṃ pūjayiṣyanti devās tvāṃ mānuṣās tathā
kiṃ nu tad vismṛtaṃ śakra na tan manasi te sthitam
     gautamenāsi yan mukto bhagāṅka paricihnitaḥ
jāne tvāṃ bāliśamatim akṛtātmānam asthiram
     mayeyaṃ rakṣyate mūḍha gaccha pāpayathā gatam
nāhaṃ tvām adya mūḍhātman daheyaṃ hi svatejasā
     kṛpāyamāṇas tu na te dagdhum icchāmi vāsava
sa ca ghoratapā dhīmān gurur me pāpacetasam
     dṛṣṭvā tvāṃ nirdahed adya krodhadīptena cakṣuṣā
naivaṃ tu śakra kartavyaṃ punar mānyāś ca te dvijāḥ
     mā gamaḥ sa sutāmātyo 'tyayaṃ brahmabalārditaḥ
amaro 'smīti yad buddhim etām āsthāya vartase
     māvamaṃsthā na tapasām asādhyaṃ nāma kiṃ cana
tac chrutvā vacanaṃ śakro vipulasya mahātmanaḥ
     akiṃ cid uktvā vrīḍitas tatraivāntaradhīyata
muhūrtayāte śakre tu deva śarmā mahātapāḥ
     kṛtvā yajñaṃ yathākāmam ājagāma svam āśramam
āgate 'tha gurau rājan vipulaḥ priyakarmakṛt
     rakṣitāṃ gurave bhāryāṃ nyavedayad aninditām
abhivādya ca śāntātmā sa guruṃ guruvatsalaḥ
     vipulaḥ paryupātiṣṭhad yathāpūrvam aśaṅkitaḥ
viśrāntāya tatas tasmai sahāsīnāya bhāryayā
     nivedayām āsa tadā vipulaḥ śakra karma tat
tac chrutvā sa munis tuṣṭo vipulasya pratāpavān
     babhūva śīlavṛttābhyāṃ tapasā niyamena ca
vipulasya gurau vṛttiṃ bhaktim ātmani ca prabhuḥ
     dharme ca sthiratāṃ dṛṣṭvā sādhu sādhv ity uvāca ha
pratinandya ca dharmātmā śiṣyaṃ dharmaparāyaṇam
     vareṇac chandayām āsa sa tasmād guruvatsalaḥ
     anujñātaś ca guruṇā cacārānuttamaṃ tapaḥ
tathaiva deva śarmāpi sabhāryaḥ sa mahātapāḥ
     nirbhayo balavṛtraghnāc cacāra vijane vane
