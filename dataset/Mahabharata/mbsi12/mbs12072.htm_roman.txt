kathaṃ rājā prajā rakṣan nādhibandhena yujyate
      dharme ca nāparādhnoti tan me brūhi pitā maha
samāsenaiva te tāta dharmān vakṣyāmi niścitān
      vistareṇa hi dharmāṇāṃ na jātv antam avāpnuyāt
dharmaniṣṭhāñ śrutavato veda vratasamāhitān
      arcitān vāsayethās tvaṃ gṛhe guṇavato dvijān
pratyutthāyopasaṃgṛhya caraṇāv abhivādya ca
      atha sarvāṇi kurvīthāḥ kāryāṇi sa purohitaḥ
dharmakāryāṇi nirvartya maṅgalāni prayujya ca
      brāhmaṇān vācayethās tvam arthasiddhi jayāśiṣaḥ
ārjavena ca saṃpanno dhṛtyā buddhyā ca bhārata
      arthārthaṃ parigṛhṇīyāt kāmakrodhau ca varjayet
kāmakrodhau puraskṛtya yo 'rthaṃ rājānutiṣṭhati
      na sa dharmaṃ na cāpy arthaṃ parigṛhṇāti bāliśaḥ
mā sma lubdhāṃś ca mūrkhāṃś ca kāme cārtheṣu yūyujaḥ
      alubdhān buddhisaṃpannān sarvakarmasu yojayet
mūrkho hy adhikṛto 'rtheṣu kāryāṇām aviśāradaḥ
      prajāḥ kliśnāty ayogena kāmadveṣasamanvitaḥ
baliṣaṣṭhena śulkena daṇḍenāthāparādhinām
     śāstranītena lipsethā vetanena dhanāgamam
dāpayitvā karaṃ dharmyaṃ rāṣṭraṃ nityaṃ yathāvidhi
     aśeṣān kalpayed rājā yogakṣemān atandritaḥ
gopāyitāraṃ dātāraṃ dharmanityam atandritam
     akāma dveṣasaṃyuktam anurajyanti mānavāḥ
mā smādharmeṇa lābhena lipsethās tvaṃ dhanāgamam
     dharmārthāv adhruvau tasya yo 'paśāstraparo bhavet
apa śāstraparo rājā saṃcayān nādhigacchati
     asthāne cāsya tad vittaṃ sarvam eva vinaśyati
arthamūlo 'pa hiṃsāṃ ca kurute svayam ātmanaḥ
     karair aśāstradṛṣṭair hi mohāt saṃpīḍayan prajāḥ
ūdhaś chindyād dhi yo dhenvāḥ kṣīrārthī na labhet payaḥ
     evaṃ rāṣṭram ayogena pīḍitaṃ na vivardhate
yo hi dogdhrīm upāste tu sa nityaṃ labhate payaḥ
     evaṃ rāṣṭram upāyena bhuñjāno labhate phalam
atha rāṣṭram upāyena bhujyamānaṃ surakṣitam
     janayaty atulāṃ nityaṃ kośavṛddhiṃ yudhiṣṭhira
dogdhi dhānyaṃ hiraṇyaṃ ca prajā rājñi surakṣitā
     nityaṃ svebhyaḥ parebhyaś ca tṛptā mātā yathā payaḥ
mālā kāropamo rājan bhava māṅgārikopamaḥ
     tathāyuktaś ciraṃ rāṣṭraṃ bhoktuṃ śakyasi pālayan
paracakrābhiyānena yadi te syād dhanakṣayaḥ
     atha sāmnaiva lipsethā dhanam abrāhmaṇeṣu yat
mā sma te brāhmaṇaṃ dṛṣṭvā dhanasthaṃ pracalen manaḥ
     antyāyām apy avasthāyāṃ kim u sphītasya bhārata
dhanāni tebhyo dadyās tvaṃ yathāśakti yathārhataḥ
     sāntvayan parirakṣaṃś ca svargam āpsyasi dur jayam
evaṃ dharmeṇa vṛttena prajās tvaṃ paripālayan
     svantaṃ puṇyaṃ yaśo vantaṃ prāpsyase kurunandana
dharmeṇa vyavahāreṇa prajāḥ pālaya pāṇḍava
     yudhiṣṭhira tathāyukto nādhibandhena yokṣyase
eṣa eva paro dharmo yad rājā rakṣate prajāḥ
     bhūtānāṃ hi yathā dharme rakṣaṇaṃ ca parā dayā
tasmād evaṃ paraṃ dharmaṃ manyante dharmakovidāḥ
     yad rājā rakṣaṇe yukto bhūteṣu kurute dayām
yad ahnā kurute pāpam arakṣan bhayataḥ prajāḥ
     rājā varṣasahasreṇa tasyāntam adhigacchati
yad ahnā kurute puṇyaṃ prajā dharmeṇa pālayan
     daśavarṣasahasrāṇi tasya bhuṅkte phalaṃ divi
sviṣṭiḥ svadhītiḥ sutapā lokāñ jayati yāvataḥ
     kṣaṇena tān avāpnoti prajā dharmeṇa pālayan
evaṃ dharmaṃ prayatnena kaunteya paripālayan
     iha puṇyaphalaṃ labdhvā nādhibandhena yokṣyase
svargaloke ca mahatīṃ śriyaṃ prāpsyasi pāṇḍava
     asaṃbhavaś ca dharmāṇām īdṛśānām arājasu
     tasmād rājaiva nānyo 'sti yo mahat phalam āpnuyāt
sa rājyam ṛddhimat prāpya dharmeṇa paripālayan
     indraṃ tarpaya somena kāmaiś ca suhṛdo janān
