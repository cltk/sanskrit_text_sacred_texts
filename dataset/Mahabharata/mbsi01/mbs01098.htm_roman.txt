[bhs]
      jāmadagnyena rāmeṇa pitur vadham amṛṣyatā
      kruddhena ca mahābhāge haihayādhipatir hataḥ
      śatāni daśa bāhūnāṃ nikṛttāny arjunasya vai
punaś ca dhanur ādāya mahāstrāṇi pramuñcatā
      nirdagdhaṃ kṣatram asakṛd rathena jayatā mahīm
evam uccāvacair astrair bhārgaveṇa mahātmanā
      triḥ saptakṛtvaḥ pṛthivī kṛtā niḥkṣatriyā purā
tataḥ saṃbhūya sarvābhiḥ kṣatriyābhiḥ samantataḥ
      utpāditāny apatyāni brāhmaṇair niyatātmabhiḥ
pāṇigrāhasya tanaya iti vedeṣu niścitam
      dharmaṃ manasi saṃsthāpya brāhmaṇāṃs tāḥ samabhyayuḥ
      loke 'py ācarito dṛṣṭaḥ kṣatriyāṇāṃ punar bhavaḥ
athotathya iti khyāta āsīd dhīmān ṛṣiḥ purā
      mamatā nāma tasyāsīd bhāryā paramasaṃmitā
utathyasya yavīyāṃs tu purodhās tridivaukasām
      bṛhaspatir bṛhat tejā mamatāṃ so 'nvapadyata
uvāca mamatā taṃ tu devaraṃ vadatāṃ varam
      antarvatnī ahaṃ bhrātrā jyeṣṭhenāramyatām iti
ayaṃ ca me mahābhāga kukṣāv eva bṛhaspate
      autathyo vedam atraiva ṣaḍaṅgaṃ pratyadhīyata
amogharetās tvaṃ cāpi nūnaṃ bhavitum arhasi
     tasmād evaṃgate 'dya tvam upāramitum arhasi
evam uktas tayā samyag bṛhat tejā bṛhaspatiḥ
     kāmātmānaṃ tadātmānaṃ na śaśāka niyacchitum
saṃbabhūva tataḥ kāmī tayā sārdham akāmayā
     utsṛjantaṃ tu taṃ retaḥ sa garbhastho 'bhyabhāṣata
bhos tāta kanyasa vade dvayor nāsty atra saṃbhavaḥ
     amoghaśukraś ca bhavān pūrvaṃ cāham ihāgataḥ
śaśāpa taṃ tataḥ kruddha evam ukto bṛhaspatiḥ
     utathya putraṃ garbhasthaṃ nirbhartsya bhagavān ṛṣiḥ
yasmāt tvam īdṛśe kāle sarvabhūtepsite sati
     evam āttha vacas tasmāt tamo dīrghaṃ pravekṣyasi
sa vai dīrghatamā nāma śāpād ṛṣir ajāyata
     bṛhaspater bṛhat kīrter bṛhaspatir ivaujasā
saputrāñ janayām āsa gautamādīn mahāyaśāḥ
     ṛṣer utathyasya tadā saṃtānakulavṛddhaye
lobhamohābhibhūtās te putrās taṃ gautamādayaḥ
     kāṣṭhe samudre prakṣipya gaṅgāyāṃ samavāsṛjan
na syād andhaś ca vṛddhaś ca bhartavyo 'yam iti sma te
     cintayitvā tataḥ krūrāḥ pratijagmur atho gṛhān
so 'nusrotas tadā rājan plavamāna ṛṣis tataḥ
     jagāma subahūn deśān andhas tenoḍupena ha
taṃ tu rājā balir nāma sarvadharmaviśāradaḥ
     apaśyan majjana gataḥ srotasābhyāśam āgatam
jagrāha cainaṃ dharmātmā baliḥ satyaparākramaḥ
     jñātvā cainaṃ sa vavre 'tha putrārthaṃ manujarṣabha
saṃtānārthaṃ mahābhāga bhāryāsu mama mānada
     putrān dharmārthakuśalān utpādayitum arhasi
evam uktaḥ sa tejasvī taṃ tathety uktavān ṛṣiḥ
     tasmai sa rājā svāṃ bhāryāṃ sudeṣṇāṃ prāhiṇot tadā
andhaṃ vṛddhaṃ ca taṃ matvā na sā devī jagāma ha
     svāṃ tu dhātreyikāṃ tasmai vṛddhāya prāhiṇot tadā
tasyāṃ kākṣīvad ādīn sa śūdrayonāv ṛṣir vaśī
     janayām āsa dharmātmā putrān ekādaśaiva tu
kākṣīvad ādīn putrāṃs tān dṛṣṭvā sarvān adhīyataḥ
     uvāca tam ṛṣiṃ rājā mamaita iti vīryavāḥ
nety uvāca maharṣis taṃ mamaivaita iti bruvan
     śūdrayonau mayā hīme jātāḥ kākṣīvad ādayaḥ
andhaṃ vṛddhaṃ ca māṃ matvā sudeṣṇā mahiṣī tava
     avamanya dadau mūḍhā śūdrāṃ dhātreyikāṃ hi me
tataḥ prasādayām āsa punas tam ṛṣisattamam
     baliḥ sudeṣṇāṃ bhāryāṃ ca tasmai tāṃ prāhiṇot punaḥ
tāṃ sa dīrghatamāṅgeṣu spṛṣṭvā devīm athābravīt
     bhaviṣyati kumāras te tejasvī satyavāg iti
tatrāṅgo nāma rājarṣiḥ sudeṣṇāyām ajāyata
     evam anye maheṣvāsā brāhmaṇaiḥ kṣatriyā bhuvi
jātāḥ paramadharmajñā vīryavanto mahābalāḥ
     etac chrutvā tvam apy atra mātaḥ kuru yathepsitam
