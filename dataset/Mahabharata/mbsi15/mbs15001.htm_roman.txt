[j]
      prāpya rājyaṃ mahābhāgāḥ pāṇḍavā me pitāmahāḥ
      katham āsan mahārāje dhṛtarāṣṭre mahātmani
sa hi rājā hatāmātyo hataputro narāśrayaḥ
      katham āsīd dhataiśvaryo gāndhārī ca yaśasvinī
kiyantaṃ caiva kālaṃ te pitaro mama pūrvakāḥ
      sthitā rājye mahātmānas tan me vyākhyātum arhasi
[vai]
      prāpya rājyaṃ mahātmānaḥ pāṇḍavā hataśatravaḥ
      dhṛtarāṣṭraṃ puraskṛtya pṛthivīṃ paryapālayan
dhṛtarāṣṭram upātiṣṭhad viduraḥ saṃjayas tathā
      yuyutsuś cāpi medhāvī vaiśyāputraḥ sa kauravaḥ
pāṇḍavaḥ sarvakāryāṇi saṃpṛcchanti sma taṃ nṛpam
      cakrus tenābhyanujñātā varṣāṇi daśa pañca ca
sadā hi gatvā te vīrāḥ paryupāsanta taṃ nṛpam
      pādābhivandanaṃ kṛtvā dharmarāja mate sthitāḥ
      te mūrdhni samupāghrātāḥ sarvakāryāṇi cakrire
kuntibhojasutā caiva gandhārīm anvavartata
      draupadī ca subhadrā ca yāś cānyāḥ pāṇḍava striyaḥ
      samāṃ vṛttim avartanta tayoḥ śvaśror yathāvidhi
śayanāni mahārhāṇi vāsāṃsy ābharaṇāni ca
      rājārhāṇi ca sarvāṇi bhakṣyabhojyāny anekaśaḥ
      yudhiṣṭhiro mahārāja dhṛtarāṣṭre 'bhyupāharat
tathaiva kuntī gāndhāryāṃ guruvṛttim avartata
     viduraḥ saṃjayaś caiva yuyutsuś caiva kauravaḥ
     upāsate sma taṃ vṛddhaṃ hataputraṃ janādhipam
syālo druṇasya yaś caiko dayito brāhmaṇo mahān
     sa ca tasmin maheṣvāsaḥ kṛpaḥ samabhavat tadā
vyāsasya bhagavān nityaṃ vāsaṃ cakre nṛpeṇa ha
     kathāḥ kurvan purāṇarṣir devarṣinṛpa rakṣasām
dharmayuktāni kāryāṇi vyavahārānvitāni ca
     dhṛtarāṣṭrābhyanujñāto viduras tāny akārayat
sāmantebhyaḥ priyāṇy asya kāryāṇi sugurūṇy api
     prāpyante 'rthaiḥ sulaghubhiḥ prabhāvād vidurasya vai
akarod bandhamokṣāṃś ca vadhyānāṃ mokṣaṇaṃ tathā
     na ca dharmātmajo rājā kadā cit kiṃ cid abravīt
vihārayātrāsu punaḥ kururājo yudhiṣṭhiraḥ
     sarvān kāmān mahātejāḥ pradadāv ambikā sute
ārālikāḥ sūpakārā rāgakhāṇḍavikās tathā
     upātiṣṭhanta rājānaṃ dhṛtarāṣṭraṃ yathā purā
vāsāṃsi ca mahārhāṇi mālyāni vividhāni ca
     upājahrur yathānyāyaṃ dhṛtarāṣṭrasya pāṇḍavāḥ
maireyaṃ madhu māṃsāni pānakāni laghūni ca
     citrān bhakṣyavikārāṃś ca cakrur asya yathā purā
ye cāpi pṛthivīpālāḥ samājagmuḥ samantataḥ
     upātiṣṭhanta te sarve kauravendraṃ yathā purā
kuntī ca draupadī caiva sātvatī caiva bhāminī
     ulūpī nāgakanyā ca devī citr aṅgadā tathā
dhṛṣṭaketoś ca bhaginī jarā sandhasya cātmajā
     kiṃkarāḥ smopatiṣṭhanti sarvāḥ subalajāṃ tathā
yathā putra viyukto 'yaṃ na kiṃ cid duḥkham āpnuyāt
     iti rājan vaśād bhrātṝn nityam eva yudhiṣṭhiraḥ
evaṃ te dharmarājasya śrutvā vacanam arthavat
     saviśeṣam avartanta bhīmam ekaṃ vinā tadā
na hi tat tasya vīrasya hṛdayād apasarpati
     dhṛtarāṣṭrasya durbuddher yadvṛttaṃ dyūtakāritam
