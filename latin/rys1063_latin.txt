surakāryam idaṃ rambhe kartavyaṃ sumahat tvayā
 lobhanaṃ kauśikasyeha kāmamohasamanvitam
tathoktā sāpsarā rāma sahasrākṣeṇa dhīmatā
 vrīḍitā prāñjalir bhūtvā pratyuvāca sureśvaram
ayaṃ surapate ghoro viśvāmitro mahāmuniḥ
 krodham utsrakṣyate ghoraṃ mayi deva na saṃśayaḥ
 tato hi me bhayaṃ deva prasādaṃ kartum arhasi
tām uvāca sahasrākṣo vepamānāṃ kṛtāñjalim
 mā bhaiṣi rambhe bhadraṃ te kuruṣva mama śāsanam
kokilo hṛdayagrāhī mādhave ruciradrume
 ahaṃ kandarpasahitaḥ sthāsyāmi tava pārśvataḥ
tvaṃ hi rūpaṃ bahuguṇaṃ kṛtvā paramabhāsvaram
 tam ṛṣiṃ kauśikaṃ rambhe bhedayasva tapasvinam
sā śrutvā vacanaṃ tasya kṛtvā rūpam anuttamam
 lobhayām āsa lalitā viśvāmitraṃ śucismitā
kokilasya tu śuśrāva valgu vyāharataḥ svanam
 saṃprahṛṣṭena manasā tata enām udaikṣata
atha tasya ca śabdena gītenāpratimena ca
 darśanena ca rambhāyā muniḥ saṃdeham āgataḥ
sahasrākṣasya tat karma vijñāya munipuṃgavaḥ
 rambhāṃ krodhasamāviṣṭaḥ śaśāpa kuśikātmajaḥ
yan māṃ lobhayase rambhe kāmakrodhajayaiṣiṇam
 daśavarṣasahasrāṇi śailī sthāsyasi durbhage
brāhmaṇaḥ sumahātejās tapobalasamanvitaḥ
 uddhariṣyati rambhe tvāṃ matkrodhakaluṣīkṛtām
evam uktvā mahātejā viśvāmitro mahāmuniḥ
 aśaknuvan dhārayituṃ kopaṃ saṃtāpam āgataḥ
tasya śāpena mahatā rambhā śailī tadābhavat
 vacaḥ śrutvā ca kandarpo maharṣeḥ sa ca nirgataḥ
kopena sa mahātejās tapo 'paharaṇe kṛte
 indriyair ajitai rāma na lebhe śāntim ātmanaḥ
