[dhṛ]
      śṛṇu divyāni karmāṇi vāsudevasya saṃjaya
      kṛtavān yāni govindo yathā nānyaḥ pumān kva cit
saṃvardhatā gopa kule bālenaiva mahātmanā
      vikhyāpitaṃ balaṃ bāhvos triṣu lokeṣu saṃjaya
ucchaiḥ śravas tulyabalaṃ vāyuvegasamaṃ jave
      jaghāna hayarājaṃ yo yamunāvanavāsinam
dānavaṃ ghorakarmāṇaṃ gavāṃ mṛtyum ivotthitam
      vṛṣarūpadharaṃ bālye bhujābhyāṃ nijaghāna ha
pralambaṃ narakaṃ jambhaṃ pīṭhaṃ cāpi mahāsuram
      muruṃ cācalasaṃkāśam avadhīt puṣkarekṣaṇaḥ
tathā kaṃso mahātejā jarāsaṃdhena pālitaḥ
      vikrameṇaiva kṛṣṇena sagaṇaḥ śātito raṇe
sunāmā nāma vikrāntaḥ samagrākṣauhiṇī patiḥ
      bhojarājasya madhyastho bhrātā kaṃsasya vīryavān
baladeva dvitīyena kṛṣṇenāmitra ghātinā
      tarasvī samare dagdhaḥ sa sainyaḥ śūrasenarāṭ
durvāsā nāma viprarṣis tathā paramakopanaḥ
      ārādhitaḥ sadāreṇa sa cāsmai pradadau varān
tathā gāndhārarājasya sutāṃ vīraḥ svayaṃvare
     nirjitya pṛthivīpālān avahat puṣkarekṣaṇaḥ
amṛṣyamāṇā rājāno yasya jātyā hayā iva
     rathe vaivāhike yuktāḥ pratodena kṛtavraṇāḥ
jarāsaṃdhaṃ mahābāhum upāyena janārdanaḥ
     pareṇa ghātayām āsa pṛthag akṣauhiṇīpatim
cedirājaṃ ca vikrāntaṃ rājasenāpatiṃ balī
     arghe vivadamānaṃ ca jaghāna paśuvat tadā
saubhaṃ daitya puraṃ svasthaṃ śālva guptaṃ durāsadam
     samudrakukṣau vikramya pātayām āsa mādhavaḥ
aṅgān vaṅgān kaliṅgāṃś ca māgadhān kāśikosalān
     vatsa garga karūṣāṃś ca puṇḍrāṃś cāpy ajayad raṇe
āvantyān dākṣiṇātyāṃś ca pārvatīyān daśerakān
     kāśmīrakān aurasakān piśācāṃś ca sa mandarān
kāmbojān vāṭadhānāṃś ca colān pāṇḍyāṃś ca saṃjaya
     trigartān mālavāṃś caiva daradāṃś ca sudurjayān
nānādigbhyaś ca saṃprāptān vrātān aśvaśakān prati
     jitavān puṇḍarīkākṣo yavanāṃś ca sahānugān
praviśya makarāvāsaṃ yādobhir abhisaṃvṛtam
     jigāya varuṇaṃ yuddhe salilāntar gataṃ purā
yudhi pañcajanaṃ hatvā pātālatalavāsinam
     pāñcajanyaṃ hṛṣīkeśo divyaṃ śaṅkham avāptavān
khāṇḍave pārtha sahitas toṣayitvā hutāśanam
     āgneyam astraṃ durdharṣaṃ cakraṃ lebhe mahābalaḥ
vainateyaṃ samāruhya trāsayitvāmarāvatīm
     mahendrabhavanād vīraḥ pārijātam upānayat
tac ca marṣitavāñ śakro jānaṃs tasya parākramam
     rājñāṃ cāpy ajitaṃ kaṃ cit kṛṣṇeneha na śuśruma
yac ca tan mahad āścaryaṃ sabhāyāṃ mama saṃjaya
     kṛtavān puṇḍarīkākṣaḥ kas tad anya ihārhati
yac ca bhaktyā prapanno 'ham adrākṣaṃ kṛṣṇam īśvaram
     tan me suviditaṃ sarvaṃ pratyakṣam iva cāgamat
nānto vikramayuktasya buddhyā yuktasya vā punaḥ
     karmaṇaḥ śakyate gantuṃ hṛṣīkeśasya saṃjaya
tathā gadaś ca sāmbaś ca pradyumno 'tha vidūrathaḥ
     āgāvaho 'niruddhaś ca cārudeṣṇaś ca sāraṇaḥ
ulmuko niśaṭhaś caiva jhallī babhruś ca vīryavān
     pṛthuś ca vipṛthuś caiva samīko 'thārimejayaḥ
ete vai balavantaś ca vṛṇi vīrāḥ prahāriṇaḥ
     kathaṃ cit pāṇḍavānīkaṃ śrayeyuḥ samare sthitāḥ
āhūtā vṛṣṇivīreṇa keśavena mahātmanā
     tataḥ saṃśayitaṃ sarvaṃ bhaved iti matir mama
nāgāyuta balo vīraḥ kailāsaśikharopamaḥ
     vanamālī halī rāmas tatra yatra janārdanaḥ
yam āhuḥ sarvapitaraṃ vāsudevaṃ dvijātayaḥ
     api vā hy eṣa pāṇḍūnāṃ yotsyate 'rthāya saṃjaya
sa yadā tāta saṃnahyet pāṇḍavārthāya keśavaḥ
     na tadā pratyanīkeṣu bhavitā tasya kaś cana
yadi sma kuravaḥ sarve jayeyuḥ sarvapāṇḍavān
     vārṣṇeyo 'rthāya teṣāṃ vai gṛhṇīyāc chastram uttamam
tataḥ sarvān naravyāghro hatvā narapatīn raṇe
     kauravāṃś ca mahābāhuḥ kuntyai dadyāt sa medinīm
yasya yantā hṛṣīkeśo yoddhā yasya dhanaṃjayaḥ
     rathasya tasya kaḥ saṃkhye pratyanīko bhaved rathaḥ
na kena cid upāyena kurūṇāṃ dṛśyate jayaḥ
     tasmān me sarvam ācakṣva yathā yuddham avartata
arjunaḥ keśavasyātmā kṛṣṇo 'py ātmā kirīṭinaḥ
     arjune vijayo nityaṃ kṛṣṇe kīrtiś ca śāśvatī
prādhānyena hi bhūyiṣṭham ameyāḥ keśave guṇāḥ
     mohād duryodhanaḥ kṛṣṇaṃ yan na vettīha mādhavam
mohito daivayogena mṛtyupāśapuraskṛtaḥ
     na veda kṛṣṇaṃ dāśārham arjunaṃ caiva pāṇḍavam
pūrvadevau mahātmānau naranārāyaṇāv ubhau
     ekātmānau dvidhā bhūtau dṛśyete mānavair bhuvi
manasāpi hi durdharṣau senām etāṃ yaśasvinau
     nāśayetām ihecchantau mānuṣatvāt tu necchataḥ
yugasyeva viparyāso lokānām iva mohanam
     bhīṣmasya ca vadhas tāta droṇasya ca mahātmanaḥ
na hy eva brahmacaryeṇa na vedādhyayanena ca
     na kriyābhir na śastreṇa mṛtyoḥ kaś cid vimucyate
lokasaṃbhāvitau vīrau kṛtāstrau yuddhadurmadau
     bhīṣmadroṇau hatau śrutvā kiṃ nu jīvāmi saṃjaya
yāṃ tāṃ śriyam asūyāmaḥ purā yātāṃ yudhiṣṭhire
     adya tām anujānīmo bhīṣmadroṇavadhena ca
tathā ca matkṛte prāptaḥ kurūṇām eṣa saṃkṣayaḥ
     pakvānāṃ hi vadhe sūta vajrāyante tṛṇāny api
ananyam idam aiśvaryaṃ loke prāpto yudhiṣṭhiraḥ
     yasya kopān maheṣvāsau bhīṣmadroṇau nipātitau
prāptaḥ prakṛtito dharmo nādharmo mānavān prati
     krūraḥ sarvavināśāya kālaḥ samativartate
anyathā cintitā hy arthā narais tāta manasvibhiḥ
     anyathaiva hi gacchanti daivād iti matir mama
tasmād aparihārye 'rthe saṃprāpte kṛcchra uttame
     apāraṇīye duścintye yathā bhūtaṃ pracakṣva me
