[ārj]
      asmākam anurūpo vai yaḥ syād gandharva vedavit
      purohitas tam ācakṣva sarvaṃ hi viditaṃ tava
[g]
      yavīyān devalasyaiṣa vane bhrātā tapasyati
      dhaumya utkocake tīrthe taṃ vṛṇudhvaṃ yadīcchatha
[vai]
      tato 'rjuno 'stram āgneyaṃ pradadau tad yathāvidhi
      gandharvāya tadā prīto vacanaṃ cedam abravīt
tvayy eva tāvat tiṣṭhantu hayā gandharvasattama
      karmakāle grahīṣyāmi svasti te 'sv iti cābravīt
te 'nyonyam abhisaṃpūjya gandharvaḥ pāṇḍavāś ca ha
      ramyād bhāgī rathī kacchād yathākāmaṃ pratasthire
tata utkocanaṃ tīrthaṃ gatvā dhaumyāśramaṃ tu te
      taṃ vavruḥ pāṇḍavā dhaumyaṃ paurohityāya bhārata
tān dhaumyaḥ pratijagrāha sarvavedavidāṃ varaḥ
      pādyena phalamūlena paurohityena caiva ha
te tadāśaṃsire labdhāṃ śriyaṃ rājyaṃ ca pāṇḍavāḥ
      taṃ brāhmaṇaṃ puraskṛtya pāñcālyāś ca svayaṃvaram
mātṛṣaṣṭhās tu te tena guruṇā saṃgatās tadā
      nāthavantam ivātmānaṃ menire bharatarṣabhāḥ
sa hi vedārtha tattvajñas teṣāṃ gurur udāradhīḥ
     tena dharmavidā pārthā yājyāḥ sarvavidā kṛtāḥ
vīrāṃs tu sa hi tān mene prāptarājyān svadharmataḥ
     buddhivīryabalotsāhair yuktān devān ivāparān
kṛtasvastyayanās tena tatas te manujādhipāḥ
     menire sahitā gantuṃ pāñcālyās taṃ svayaṃvaram
