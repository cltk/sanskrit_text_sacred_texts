[y]
      dharmādharmavimuktaṃ yad vimuktaṃ sarvasaṃśrayāt
      janmamṛtyuvimuktaṃ ca vimuktaṃ puṇyapāpayoḥ
yac chivaṃ nityam abhayaṃ nityaṃ cākṣaram avyayam
      śuci nityam anāyāsaṃ tad bhavān vaktum arhati
[bhī]
      atra te vartayiṣye 'ham itihāsaṃ purātanam
      yājñavalkyasya saṃvādaṃ janakasya ca bhārata
yājñavalkyam ṛṣiśreṣṭhaṃ daivarātir mayā yaśaḥ
      papraccha janako rājā praśnaṃ praśnavidāṃ varaḥ
katīndriyāṇi viprarṣe kati prakṛtayaḥ smṛtāḥ
      kim avyaktaṃ paraṃ brahma tasmāc ca paratas tu kim
prabhavaṃ cāpyayaṃ caiva kālasaṃkhyāṃ tathaiva ca
      vaktum arhasi viprendra tvad anugraha kāṅkṣiṇaḥ
ajñānāt paripṛcchāmi tvaṃ hi jñānamayo nidhiḥ
      tad ahaṃ śrotum icchāmi sarvam etad asaṃśayam
[yā]
      śrūyatām avanī pāla yad etad anupṛcchasi
      yogānāṃ paramaṃ jñānaṃ sāṃkhyānāṃ ca viśeṣataḥ
na tavāviditaṃ kiṃ cin māṃ tu jijñāsate bhavān
      pṛṣṭena cāpi vaktavyam eṣa dharmaḥ sanātanaḥ
astau prakṛtayaḥ proktā vikārāś cāpi sodaśa
     atha sapta tu vyaktāni prāhur adhyātmacintakāḥ
avyaktaṃ ca mahāṃś caiva tathāhaṃkāra eva ca
     pṛthivī vāyur ākāśam āpo jyotiś ca pañcamam
etāḥ prakṛtayas tv astau vikārān api me śṛṇu
     śrotraṃ tvak caiva cakṣuś ca jihvā ghrāṇaṃ ca pañcamam
śabdasparśau ca rūpaṃ ca raso gandhas tathaiva ca
     vāk ca hastau ca pādau ca pāyur medhraṃ tathaiva ca
ete viśeṣā rājendra mahābhūteṣu pañcasu
     buddhīndriyāṇy athaitāni saviśeṣāṇi maithila
manaḥ sodaśakaṃ prāhur adhyātmagaticintakāḥ
     tvaṃ caivānye ca vidvāṃsas tattvabuddhiviśāradāḥ
avyaktāc ca mahān ātmā samutpadyati pārtiva
     prathamaṃ sargam ity etad āhuḥ prādhānikaṃ budhāḥ
mahataś cāpy ahaṃkāra utpadyati narādhipa
     dvitīyaṃ sargam ity āhur etad buddhyātmakaṃ smṛtam
ahaṃkārāc ca saṃbhūtaṃ mano bhūtaguṇātmakam
     tṛtīyaḥ sarga ity eṣa āhaṃkārika ucyate
manasas tu samudbhūtā mahābhūtā narādhipa
     caturthaṃ sargam ity etan mānasaṃ paricakṣate
śabdaḥ sparśaś ca rūpaṃ ca raso gandhas tathaiva ca
     pañcamaṃ sargam ity āhur bhautikaṃ bhūtacintakāḥ
śrotraṃ tvak caiva cakṣuś ca jihvā ghrāṇaṃ ca pañcamam
     sargaṃ tu sastham ity āhur bahu cintātmakaṃ smṛtam
adhaḥ śrotrendriya grāma utpadyati narādhipa
     saptamaṃ sargam ity āhur etad aindriyakaṃ smṛtam
ūrdhvasrotas tathā tiryag utpadyati narādhipa
     astamaṃ sargam ity āhur etad ārjavakaṃ budhāḥ
tiryak srotas tv adhaḥ srota utpadyati narādhipa
     navamaṃ sargam ity āhur etad ārjavakaṃ budhāḥ
etāni nava sargāṇi tattvāni ca narādhipa
     caturviṃśatir uktāni yathā śrutinidarśanāt
ata ūrdhvaṃ mahārāja guṇasyaitasya tattvataḥ
     mahātmabhir anuproktāṃ kālasaṃkhyāṃ nibodha me
