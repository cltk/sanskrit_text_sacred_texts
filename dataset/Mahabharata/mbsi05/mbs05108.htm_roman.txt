[suparṇa]
      iyaṃ dig dayitā rājño varuṇasya tu gopateḥ
      sadā salilarājasya pratiṣṭhā cādir eva ca
atra paścād ahaḥ sūryo visarjayati bhāḥ svayam
      paścimety abhivikhyātā dig iyaṃ dvijasattama
yādasām atra rājyena salilasya ca guptaye
      kaśyapo bhagavān devo varuṇaṃ smābhyaṣecayat
atra pītvā samastān vai varuṇasya rasāṃs tu ṣaṭ
      jāyate taruṇaḥ somaḥ śuklasyādau tamisrahā
atra paścāt kṛtā daityā vāyunā saṃyatās tadā
      niḥśvasanto mahānāgair arditāḥ suṣupur dvija
atra sūryaṃ praṇayinaṃ pratigṛhṇāti parvataḥ
      asto nāma yataḥ saṃdhyā paścimā pratisarpati
ato rātriś ca nidrā ca nirgatā divasakṣaye
      jāyate jīvalokasya hartum ardham ivāyuṣaḥ
atra devīṃ ditiṃ suptām ātmaprasava dhāriṇīm
      vigarbhām akaroc chakro yatra jāto marudgaṇaḥ
atra mūlaṃ himavato mandaraṃ yāti śāśvatam
      api varṣasahasreṇa na cāsyānto 'dhigamyate
atra kāñcanaśailasya kāñcanāmbuvahasya ca
     udadhes tīram āsādya surabhiḥ kṣarate payaḥ
atra madhye samudrasya kabandhaḥ pratidṛśyate
     svarbhānoḥ sūryakalpasya somasūryau jighāṃsataḥ
suvarṇaśiraso 'py atra hariromṇaḥ pragāyataḥ
     adṛśyasyāprameyasya śrūyate vipulo dhvaniḥ
atra dhvajavatī nāma kumārī hari medhasaḥ
     ākāśe tiṣṭha tiṣṭheti tasthau sūryasya śāsanāt
atra vāyus tathā vahnir āpaḥ khaṃ caiva gālava
     āhnikaṃ caiva naiśaṃ ca duḥkhasparśaṃ vimuñcati
     ataḥ prabhṛti sūryasya tiryag āvartate gatiḥ
atra jyotīṃṣi sarvāṇi viśanty ādityamaṇḍalam
     aṣṭāviṃśati rātraṃ ca caṅkramya saha bhānunā
     niṣpatanti punaḥ sūryāt somasaṃyogayogataḥ
atra nityaṃ sravantīnāṃ prabhavaḥ sāgarodayaḥ
     atra lokatrayasyāpas tiṣṭhanti varuṇāśrayāḥ
atra pannagarājasyāpy anantasya niveśanam
     anādi nidhanasyātra viṣṇoḥ sthānam anuttamam
atrānala sakhasyāpi pavanasya niveśanam
     maharṣeḥ kaśyapasyātra mārīcasya niveśanam
eṣa te paścimo mārgo dig dvāreṇa prakīrtitaḥ
     brūhi gālava gacchāvo buddhiḥ kā dvijasattama
