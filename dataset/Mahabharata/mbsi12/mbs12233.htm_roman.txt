[ṣukra]
      yad idaṃ veda vacanaṃ kuru karma tyajeti ca
      kāṃ diśaṃ vidyayā yānti kāṃ ca gacchanti karmaṇā
etad vai śrotum icchāmi tad bhavān prabravītu me
      etat tv anyonyavairūpye vartate pratikūlataḥ
[bhī]
      ity uktaḥ pratyuvācedaṃ parāśara sutaḥ sutam
      karma vidyāmayāv etau vyākhyāsyāmi kṣarākṣarau
yāṃ diśaṃ vidyayā yānti yāṃ ca gacchanti karmaṇā
      śṛṇuṣvaika manāḥ putra gahvaraṃ hy etad antaram
asti dharma iti proktaṃ nāstīty atraiva yo vadet
      tasya pakṣasya sadṛśam idaṃ mama bhaved atha
dvāv imāv atha panthānau yatra vedāḥ pratiṣṭhitāḥ
      pravṛtti lakṣaṇo dharmo nivṛttau ca subhāsitaḥ
karmaṇā badhyate tantur vidyayā tu pramucyate
      tasmāt karma na kurvanti yatayaḥ pāradarśinaḥ
karmaṇā jāyate pretya mūrtimān sodaśātmakaḥ
      vidyayā jāyate nityam avyayo hy avyayātmakaḥ
karma tv eke praśaṃsanti svalpa buddhitarā narāḥ
      tena te dehajālāni ramayanta upāsate
ye tu buddhiṃ parāṃ prāptā dharmanaipuṇya darśinaḥ
     na te karma praśaṃsanti kūpaṃ nadyāṃ pibann iva
karmaṇaḥ phalam āpnoti sukhaduḥkhe bhavābhavau
     vidyayā tad avāpnoti yatra gatvā na śocati
yatra gatvā na mriyate yatra gatvā na jāyate
     na jīryate yatra gatvā yatra gatvā na vardhate
yatra tad brahma paramam avyaktam ajaraṃ dhruvam
     avyāhatam anāyāsam amṛtaṃ cāviyogi ca
dvandvair yatra na bādhyante mānasena ca karmaṇā
     samāḥ sarvatra maitrāś ca sarvabhūtahite ratāḥ
vidyāmayo 'nyaḥ puruṣas tāta karmamayo 'paraḥ
     viddhi candramasaṃ darśe sūkṣmayā kalayā sthitam
tad etad ṛṣiṇā proktaṃ vistareṇānumīyate
     navajaṃ śaśinaṃ dṛṣṭvā vakraṃ tantum ivāmbare
ekādaśa vikārātmā kalā saṃbhārasaṃbhṛtaḥ
     mūrtimān iti taṃ viddhi tāta karma guṇātmakam
devo yaḥ saṃśritas tasminn abbindur iva puṣkare
     kṣetrajñaṃ taṃ vijānīyān nityaṃ tyāgajitātmakam
tamo rajaś ca sattvaṃ ca viddhi jīva guṇān imān
     jīvam ātmaguṇaṃ vidyād ātmānaṃ paramātmanaḥ
sacetanaṃ jīva guṇaṃ vadanti; sa ceṣṭate ceṣṭayate ca sarvam
     tataḥ paraṃ kṣetravido vadanti; prāvartayad yo bhuvanāni sapta
