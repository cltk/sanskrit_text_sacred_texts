prāptarājyasya rāmasya vālmīkir bhagavān ṛṣiḥ
 cakāra caritaṃ kṛtsnaṃ vicitrapadam ātmavān
kṛtvā tu tan mahāprājñaḥ sabhaviṣyaṃ sahottaram
 cintayām āsa ko nv etat prayuñjīyād iti prabhuḥ
tasya cintayamānasya maharṣer bhāvitātmanaḥ
 agṛhṇītāṃ tataḥ pādau muniveṣau kuśīlavau
kuśīlavau tu dharmajñau rājaputrau yaśasvinau
 bhrātarau svarasaṃpannau dadarśāśramavāsinau
sa tu medhāvinau dṛṣṭvā vedeṣu pariniṣṭhitau
 vedopabṛhmaṇārthāya tāv agrāhayata prabhuḥ
kāvyaṃ rāmāyaṇaṃ kṛtsnaṃ sītāyāś caritaṃ mahat
 paulastya vadham ity eva cakāra caritavrataḥ
pāṭhye geye ca madhuraṃ pramāṇais tribhir anvitam
 jātibhiḥ saptabhir yuktaṃ tantrīlayasamanvitam
hāsyaśṛṅgārakāruṇyaraudravīrabhayānakaiḥ
 bībhatsādirasair yuktaṃ kāvyam etad agāyatām
tau tu gāndharvatattvajñau sthāna mūrcchana kovidau
 bhrātarau svarasaṃpannau gandharvāv iva rūpiṇau
rūpalakṣaṇasaṃpannau madhurasvarabhāṣiṇau
 bimbād ivoddhṛtau bimbau rāmadehāt tathāparau
tau rājaputrau kārtsnyena dharmyam ākhyānam uttamam
 vāco vidheyaṃ tat sarvaṃ kṛtvā kāvyam aninditau
ṛṣīṇāṃ ca dvijātīnāṃ sādhūnāṃ ca samāgame
 yathopadeśaṃ tattvajñau jagatus tau samāhitau
 mahātmānau mahābhāgau sarvalakṣaṇalakṣitau
tau kadā cit sametānām ṛṣīṇāṃ bhāvitātmanām
 āsīnānāṃ samīpasthāv idaṃ kāvyam agāyatām
tac chrutvā munayaḥ sarve bāṣpaparyākulekṣaṇāḥ
 sādhu sādhv ity tāv ūcatuḥ paraṃ vismayam āgatāḥ
te prītamanasaḥ sarve munayo dharmavatsalāḥ
 praśaśaṃsuḥ praśastavyau gāyamānau kuśīlavau
aho gītasya mādhuryaṃ ślokānāṃ ca viśeṣataḥ
 ciranirvṛttam apy etat pratyakṣam iva darśitam
praviśya tāv ubhau suṣṭhu tadā bhāvam agāyatām
 sahitau madhuraṃ raktaṃ saṃpannaṃ svarasaṃpadā
evaṃ praśasyamānau tau tapaḥślāghyair maharṣibhiḥ
 saṃraktataram atyarthaṃ madhuraṃ tāv agāyatām
prītaḥ kaś cin munis tābhyāṃ saṃsthitaḥ kalaśaṃ dadau
 prasanno valkalaṃ kaś cid dadau tābhyāṃ mahāyaśāḥ
āścaryam idam ākhyānaṃ muninā saṃprakīrtitam
 paraṃ kavīnām ādhāraṃ samāptaṃ ca yathākramam
praśasyamānau sarvatra kadā cit tatra gāyakau
 rathyāsu rājamārgeṣu dadarśa bharatāgrajaḥ
svaveśma cānīya tato bhrātarau sakuśīlavau
 pūjayām āsa pūjārhau rāmaḥ śatrunibarhaṇaḥ
āsīnaḥ kāñcane divye sa ca siṃhāsane prabhuḥ
 upopaviṣṭaiḥ sacivair bhrātṛbhiś ca paraṃtapaḥ
dṛṣṭvā tu rūpasaṃpannau tāv ubhau vīṇinau tataḥ
 uvāca lakṣmaṇaṃ rāmaḥ śatrughnaṃ bharataṃ tathā
śrūyatām idam ākhyānam anayor devavarcasoḥ
 vicitrārthapadaṃ samyag gāyator madhurasvaram
imau munī pārthivalakṣmaṇānvitau; kuśīlavau caiva mahātapasvinau
 mamāpi tad bhūtikaraṃ pracakṣate; mahānubhāvaṃ caritaṃ nibodhata
tatas tu tau rāmavacaḥ pracoditāv; agāyatāṃ mārgavidhānasaṃpadā
 sa cāpi rāmaḥ pariṣadgataḥ śanair; bubhūṣayāsaktamanā babhūva
