[brāhmaṇa]
      atrāpy udāharantīmam itihāsaṃ purātanam
      cāturhotra vidhānasya vidhānam iha yādṛśam
tasya sarvasya vidhivad vidhānam upadekṣyate
      śṛṇu me gadato bhadre rahasyam idam uttamam
karaṇaṃ karma kartā ca mokṣa ity eva bhāmini
      catvāra ete hotāro yair idaṃ jagad āvṛtam
hotṝṇāṃ sādhanaṃ caiva śṛṇu sarvam aśeṣataḥ
      ghrāṇaṃ jihvā ca cakṣuś ca tvak ca śrotraṃ ca pañcamam
      mano buddhiś ca saptaite vijñeyā guṇahetavaḥ
gandho rasaś ca rūpaṃ ca śabdaḥ sparśaś ca pañcamaḥ
      mantavyam atha boddhavyaṃ saptaite karmahetavaḥ
ghrātā bhakṣayitā draṣṭā spraṣṭā śrotā ca pañcamaḥ
      mantā boddhā ca saptaite vijñeyāḥ kartṛhetavaḥ
svaguṇaṃ bhakṣayanty ete guṇavantaḥ śubhāśubham
      ahaṃ ca nirguṇo 'treti saptaite mokṣahetavaḥ
viduṣāṃ budhyamānānāṃ svaṃ svasthānaṃ yathāvidhi
      guṇās te devatā bhūtāḥ satataṃ bhuñjate haviḥ
adan hy avidvān annāni mamatvenopapadyate
      ātmārthaṃ pācayan nityaṃ mamatvenopahanyate
abhakṣya bhakṣaṇaṃ caiva madya pānaṃ ca hanti tam
     sa cānnaṃ hanti tac cānnaṃ sa hatvā hanyate budhaḥ
attā hy annam idaṃ vidvān punar janayatīśvaraḥ
     sa cānnāj jāyate tasmin sūkṣmo nāma vyatikramaḥ
manasā gamyate yac ca yac ca vācā nirudhyate
     śrotreṇa śrūyate yac ca cakṣuṣā yac ca dṛśyate
sparśena spṛśyate yac ca ghrāṇena ghrāyate ca yat
     manaḥṣaṣṭhāni saṃyamya havīṃṣy etāni sarvaśaḥ
guṇavat pāvako mahyaṃ dīpyate havyavāhanaḥ
     yogayajñaḥ pravṛtto me jñānabrahma manodbhavaḥ
     prāṇastotro 'pāna śastraḥ sarvatyāgasu dakṣiṇaḥ
karmānumantā brahmā me kartādhvaryuḥ kṛtastutiḥ
     kṛtapraśāstā tac chāstram apavargo 'sya dakṣiṇā
ṛcaś cāpy atra śaṃsanti nārāyaṇa vido janāḥ
     nārāyaṇāya devāya yad abadhnan paśūn purā
tatra sāmāni gāyanti tāni cāhur nidarśanam
     devaṃ nārāyaṇaṃ bhīru sarvātmānaṃ nibodha me
