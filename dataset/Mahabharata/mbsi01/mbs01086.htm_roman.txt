[ā]
      caran gṛhasthaḥ katham eti devān; kathaṃ bhikṣuḥ katham ācārya karmā
      vānaprasthaḥ satpathe saṃniviṣṭo; bahūny asmin saṃprati vedayanti
[y]
      āhūtādhyāyī guru karma svacodyaḥ; pūrvotthāyī caramaṃ copaśāyī
      mṛdur dānto dhṛtimān apramattaḥ; svādhyāyaśīlaḥ sidhyati brahma cārī
dharmāgataṃ prāpya dhanaṃ yajeta; dadyāt sadaivātithīn bhojayec ca
      anādadānaś ca parair adattaṃ; saiṣā gṛhasthopaniṣat purāṇī
svavīryajīvī vṛjinān nivṛtto; dātā parebhyo na paropatāpī
      tādṛṅ muniḥ siddhim upaiti mukhyāṃ; vasann araṇye niyatāhāra ceṣṭaḥ
aśilpa jīvī nagṛhaś ca nityaṃ; jitendriyaḥ sarvato vipramuktaḥ
      anoka sārī laghur alpacāraś; caran deśān ekacaraḥ sa bhikṣuḥ
rātryā yayā cābhijitāś ca lokā; bhavanti kāmā vijitāḥ sukhāś ca
      tām eva rātriṃ prayatena vidvān; araṇyasaṃstho bhavituṃ yatātmā
daśaiva pūrvān daśa cāparāṃs tu; jñātīn sahātmānam athaika viṃśam
      araṇyavāsī sukṛte dadhāti; vimucyāraṇye svaśarīradhātūn
[ā]
      katisvid eva munayo maunāni kati cāpy uta
      bhavantīti tad ācakṣva śrotum icchāmahe vayam
[y]
      araṇye vasato yasya grāmo bhavati pṛṣṭhataḥ
      grāme vā vasato 'raṇyaṃ sa muniḥ syāj janādhipa
[ā]
     kathaṃsvid vasato 'raṇye grāmo bhavati pṛṣṭhataḥ
     grāme vā vasato 'raṇyaṃ kathaṃ bhavati pṛṣṭhataḥ
[y]
     na grāmyam upayuñjīta ya āraṇyo munir bhavet
     tathāsya vasato 'raṇye grāmo bhavati pṛṣṭhataḥ
anagnir aniketaś ca agotra caraṇo muniḥ
     kaupīnācchādanaṃ yāvat tāvad icchec ca cīvaram
yāvat prāṇābhisaṃdhānaṃ tāvad icchec ca bhojanam
     tathāsya vasato grāme 'raṇyaṃ bhavati pṛṣṭhataḥ
yas tu kāmān parityajya tyaktakarmā jitendriyaḥ
     ātiṣṭheta munir maunaṃ sa loke siddhim āpnuyāt
dhautadantaṃ kṛttanakhaṃ sadā snātam alaṃkṛtam
     asitaṃ sitakarmasthaṃ kas taṃ nārcitum arhati
tapasā karśitaḥ kṣāmaḥ kṣīṇamāṃsāsthi śoṇitaḥ
     yadā bhavati nirdvandvo munir maunaṃ samāsthitaḥ
     atha lokam imaṃ jitvā lokaṃ vijayate param
āsyena tu yadāhāraṃ govan mṛgayate muniḥ
     athāsya lokaḥ pūrvo yaḥ so 'mṛtatvāya kalpate
