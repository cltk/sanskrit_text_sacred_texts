[vyāsa]
      sṛjate tu guṇān sattvaṃ kṣetrajñas tv anutiṣṭhati
      guṇān vikriyataḥ sarvān udāsīnavad īśvaraḥ
svabhāvayuktaṃ tat sarvaṃ yad imāṃ sṛjate guṇān
      ūrṇa nābhir yathā sūtraṃ sṛjate tantuvad guṇān
pradhvastā na nivartante pravṛttir nopalabhyate
      evam eke vyavasyanti nivṛttir iti cāpare
ubhayaṃ saṃpradhāryaitad adhyavasyed yathāmati
      anenaiva vidhānena bhaved garbhaśayo mahān
anādi nidhanaṃ nityam āsādya vicaren naraḥ
      akrudhyann aprahṛṣyaṃś ca nityaṃ vigatamatsaraḥ
ity evaṃ hṛdayagranthiṃ buddhicintāmayaṃ dṛdham
      atītya sukham āsīta aśocaṃś chinnasaṃśayaḥ
tapyeyuḥ pracyutāḥ pṛthvyā yathā pūrṇāṃ nadīṃ narāḥ
      avagādhā hy avidvāṃso viddhi lokam imaṃ tathā
na tu tāmyati vai vidvān sthale carati tattvavit
      evaṃ yo vindate ''tmānaṃ kevalaṃ jñānam ātmanaḥ
evaṃ buddhvā naraḥ sarvāṃ bhūtānām āgatiṃ gatim
      samavekṣya śanaiḥ samyag labhate śamam uttamam
etad vai janma sāmarthyaṃ brāhmaṇasya viśeṣataḥ
     ātmajñānaṃ śamaś caiva paryāptaṃ tatparāyanam
etad buddhvā bhaved buddhaḥ kim anyad buddha lakṣaṇam
     vijñāyaitad vimucyante kṛtakṛtyā manīṣiṇaḥ
na bhavati viduṣāṃ mahad bhayaṃ; yad aviduṣāṃ sumahad bhayaṃ bhavet
     na hi gatir adhikāsti kasya cid; bhavati hi yā viduṣaḥ sanātanī
lokamāturam asūyate janas; tat tad eva ca nirīkṣya śocate
     tatra paśya kuśalān aśocato; ye vidus tad ubhayaṃ kṛtākṛtam
yat karoty anabhisaṃdhi pūrvakaṃ; tac ca nirnudati yat purā kṛtam
     na priyaṃ tad ubhayaṃ na cāpriyaṃ; tasya taj janayatīha kurvataḥ
