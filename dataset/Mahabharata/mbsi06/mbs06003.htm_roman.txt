[vy]
      kharā goṣu prajāyante ramante mātṛbhiḥ sutāḥ
      anārtavaṃ puṣpaphalaṃ darśayanti vane drumāḥ
garbhiṇyo rājaputryaś ca janayanti vibhīṣaṇān
      kravyādān pakṣiṇaś caiva gomāyūn aparān mṛgān
triviṣāṇāś caturnetrāḥ pañca pādā dvimehanāḥ
      dviśīrṣāś ca dvipucchāś ca daṃṣṭriṇaḥ paśavo 'śivāḥ
jāyante vivṛtāsyāś ca vyāharanto 'śivā giraḥ
      tripadāḥ śikhinas tārkṣyāś caturdaṃṣṭrā viṣāṇinaḥ
tathaivānyāś ca dṛśyante striyaś ca brahmavādinām
      vainateyān mayūrāṃś ca janayantyaḥ pure tava
govatsaṃ vaḍavā sūte śvā sṛgālaṃ mahīpate
      krakarāñ śārikāś caiva śukāṃś cāśubha vādinaḥ
striyaḥ kāś cit prajāyante catasraḥ pañca kanyakāḥ
      tā jātamātrā nṛtyanti gāyanti ca hasanti ca
pṛthagjanasya kuḍakāḥ stanapāḥ stena veśmani
      nṛtyanti parigāyanti vedayanto mahad bhayam
pratimāś cālikhanty anye sa śastrāḥ kālacoditāḥ
      anyonyam abhidhāvanti śiśavo daṇḍapāṇayaḥ
      uparundhanti kṛtvā ca nagarāṇi yuyutsavaḥ
padmotpalāni vṛkṣeṣu jāyante kumudāni ca
     viṣvag vātāś ca vānty ugrā rajo na vyupaśāmyati
abhīkṣṇaṃ kampate bhūmir arkaṃ rāhus tathāgrasat
     śveto grahas tathā citrāṃ samatikramya tiṣṭhati
abhāvaṃ hi viśeṣeṇa kurūṇāṃ pratipaśyati
     dhūmaketur mahāghoraḥ puṣyam ākramya tiṣṭhati
senayor aśivaṃ ghoraṃ kariṣyati mahāgrahaḥ
     maghāsv aṅgārako vakraḥ śravaṇe ca bṛhaspatiḥ
bhāgyaṃ nakṣatram ākramya sūryaputreṇa pīḍyate
     śukraḥ proṣṭhapade pūrve samāruhya viśāṃ pate
     uttare tu parikramya sahitaḥ pratyudīkṣate
śyāmo grahaḥ prajvalitaḥ sa dhūmaḥ saha pāvakaḥ
     aindraṃ tejasvi nakṣatraṃ jyeṣṭhām ākramya tiṣṭhati
dhruvaḥ prajvalito ghoram apasavyaṃ pravartate
     citrā svāty antare caiva dhiṣṭhitaḥ paruṣo grahaḥ
vakrānuvakraṃ kṛtvā ca śravaṇe pāvakaprabhaḥ
     brahmarāśiṃ samāvṛtya lohitāṅgo vyavasthitaḥ
sarvasasya praticchannā pṛthivī phalamālinī
     pañcaśīrṣā yavāś caiva śataśīrṣāś ca śālayaḥ
pradhānāḥ sarvalokasya yāsv āyattam idaṃ jagat
     tā gāvaḥ prasnutā vatsaiḥ śoṇitaṃ prakṣaranty uta
niścerur apidhānebhyaḥ khaḍgāḥ prajvalitā bhṛśam
     vyaktaṃ paśyanti śastrāṇi saṃgrāmaṃ samupasthitam
agnivarṇā yathā bhāsaḥ śastrāṇām udakasya ca
     kavacānāṃ dhvajānāṃ ca bhaviṣyati mahān kṣayaḥ
dikṣu prajvalitāsyāś ca vyāharanti mṛgadvijāḥ
     atyāhitaṃ darśayanto vedayanti mahad bhayam
ekapakṣākṣi caraṇaḥ śakuniḥ khacaro niśi
     raudraṃ vadati saṃrabdhaḥ śoṇitaṃ chardayan muhuḥ
grahau tāmrāruṇa śikhau prajvalantāv iva sthitau
     saptarṣīṇām udārāṇāṃ samavacchādya vai prabhām
saṃvatsarasthāyinau ca grahau prajvalitāv ubhau
     viśākhayoḥ samīpasthau bṛhaspatiśanaiścarau
kṛttikāsu grahas tīvro nakṣatre prathame jvalan
     vapūṃṣy apaharan bhāsā dhūmaketur iva sthitaḥ
triṣu pūrveṣu sarveṣu nakṣatreṣu viśāṃ pate
     budhaḥ saṃpatate 'bhīkṣṇaṃ janayan sumahad bhayam
caturdaśīṃ pañcadaśīṃ bhūtapūrvāṃ ca ṣoḍaśīm
     imāṃ tu nābhijānāmi amāvāsyāṃ trayodaśīm
candrasūryāv ubhau grastāv ekamāse trayodaśīm
     aparvaṇi grahāv etau prajāḥ saṃkṣapayiṣyataḥ
rajo vṛtā diśaḥ sarvāḥ pāṃsuvarṣaiḥ samantataḥ
     utpātameghā raudrāś ca rātrau varṣanti śoṇitam
māṃsavarṣaṃ punas tīvram āsīt kṛṣṇa caturdaśīm
     ardharātre mahāghoram atṛpyaṃs tatra rākṣasāḥ
pratisroto 'vahan nadyaḥ saritaḥ śoṇitodakāḥ
     phenāyamānāḥ kūpāś ca nardanti vṛṣabhā iva
     patanty ulkāḥ sa nirghātāḥ śuṣkāśani vimiśritāḥ
adya caiva niśāṃ vyuṣṭām udaye bhānur āhataḥ
     jvalantībhir maholkābhiś caturbhiḥ sarvatodiśam
ādityam upatiṣṭhadbhis tatra coktaṃ maharṣibhiḥ
     bhūmipāla sahasrāṇāṃ bhūmiḥ pāsyati śoṇitam
kailāsamandarābhyāṃ tu tathā himavato gireḥ
     sahasraśo mahāśabdaṃ śikharāṇi patanti ca
mahābhūtā bhūmikampe caturaḥ sāgarān pṛthak
     velām udvartayanti sma kṣobhayantaḥ punaḥ punaḥ
vṛkṣān unmathya vānty ugrā vātāḥ śarkara karṇiṇaḥ
     patanti caityavṛkṣāś ca grāmeṣu nagareṣu ca
pītalohita nīlaś ca jvalaty agnir huto dvijaiḥ
     vāmārciḥ śāvagandhī ca dhūmaprāyaḥ kharasvanaḥ
     sparśā gandhā rasāś caiva viparītā mahīpate
dhūmāyante dhvajā rājñāṃ kampamānā muhur muhuḥ
     muñcanty aṅgāravarṣāṇi bheryo 'tha paṭahās tathā
prāsādaśikharāgreṣu puradvāreṣu caiva hi
     gṛdhrāḥ paripatanty ugrā vāmaṃ maṇḍalam āśritāḥ
pakvāpakveti subhṛśaṃ vāvāśyante vayāṃsi ca
     nilīyante dhvajāgreṣu kṣayāya pṛthivīkṣitām
dhyāyantaḥ prakirantaś ca vālān vepathusaṃyutāḥ
     rudanti dīnās turagā mātaṅgāś ca sahasraśaḥ
etac chrutvā bhavān atra prāptakālaṃ vyavasyatām
     yathā lokaḥ samucchedaṃ nāyaṃ gaccheta bhārata
[v]
     pitur vaco niśamyaitad dhṛtarāṣṭro 'bravīd idam
     diṣṭam etat purā manye bhaviṣyati na saṃśayaḥ
kṣatriyāḥ kṣatradharmeṇa vadhyante yadi saṃyuge
     vīralokaṃ samāsādya sukhaṃ prāpsyanti kevalam
iha kīrtiṃ pare loke dīrghakālaṃ mahat sukham
     prāpsyanti puruṣavyāghrāḥ prāṇāṃs tyaktvā mahāhave
