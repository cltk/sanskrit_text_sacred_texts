[lomaṣa]
      te taṃ dṛṣṭvā hayaṃ rājan saṃprahṛṣṭatanū ruhāḥ
      anādṛtya mahātmānaṃ kapilaṃ kālacoditāḥ
      saṃkruddhāḥ samadhāvanta aśvagrahaṇa kāṅkṣiṇaḥ
tataḥ kruddho mahārāja kapilo munisattamaḥ
      vāsudeveti yaṃ prāhuḥ kapilaṃ munisattamam
sa cakṣur vivṛtaṃ kṛtvā tejas teṣu samutsṛjan
      dadāha sumahātejā mandabuddhīn sa sāgarān
tān dṛṣṭvā bhasmasād bhūtān nāradaḥ sumahātapāḥ
      sagarāntikam āgacchat tac ca tasmai nyavedayat
sa tac chrutvā vaco ghoraṃ rājā munimukhodgatam
      ātmānam ātmanāśvasya hayam evānvacintayat
aṃśumantaṃ samāhūya asamajñaḥ sutaṃ tadā
      pautraṃ bharataśārdūla idaṃ vacanam abravīt
ṣaṣṭis tāni sahasrāṇi putrāṇām amitaujasām
      kāpilaṃ teja āsādya matkṛte nidhanaṃ gatāḥ
tava cāpi pitā tāta parityakto mayānagha
      dharmaṃ saṃrakṣamāṇena paurāṇāṃ hitam icchatā
[y]
      kimarthaṃ rājaśārdūlaḥ sagaraḥ putram ātmajam
      tyaktavān dustyajaṃ vīraṃ tan me brūhi tapodhana
[l]
     asamañjā iti khyātaḥ sagarasya suto hy abhūt
     yaṃ śaibyā janayām āsa paurāṇāṃ sa hi dārakān
     khureṣu krośato gṛhya nadyāṃ cikṣepa durbalān
tataḥ paurāḥ samājagmur bhayaśokapariplutāḥ
     sagaraṃ cābhyayācanta sarve prāñjalayaḥ sthitāḥ
tvaṃ nas trātā mahārāja paracakrādibhir bhayaiḥ
     asamañjo bhayād ghorāt tato nas trātum arhasi
paurāṇāṃ vacanaṃ śrutvā ghoraṃ nṛpatisattamaḥ
     muhūrtaṃ vimano bhūtvā sacivān idam abravīt
asamañjāḥ purād adya suto me vipravāsyatām
     yadi vo matpriyaṃ kāryam etac chīghraṃ vidhīyatām
     evam uktā narendreṇa sacivās te narādhipa
yathoktaṃ tvaritāś cakrur yathājñāpitavān nṛpaḥ
etat te sarvam ākhyātaṃ yathā putro mahātmanā
     paurāṇāṃ hitakāmena sagareṇa vivāsitaḥ
aṃśumāṃs tu maheṣvāso yad uktaḥ sagareṇa ha
     tat te sarvaṃ pravakṣyāmi kīrtyamānaṃ nibodha me
[sagara]
     pituś ca te 'haṃ tyāgena putrāṇāṃ nidhanena ca
     alābhena tathāśvasya paritapyāmi putraka
tasmād duḥkhābhisaṃtaptaṃ yajñavighnāc ca mohitam
     hayasyānayanāt pautra narakān māṃ samuddhara
[l]
     aṃśumān evam uktas tu sagareṇa mahātmanā
     jagāma duḥkhāt taṃ deśaṃ yatra vai dāritā mahī
sa tu tenaiva mārgeṇa samudraṃ praviveśa ha
     apaśyac ca mahātmānaṃ kapilaṃ turagaṃ ca tam
sa dṛṣṭvā tejaso rāśiṃ purāṇam ṛṣisattamam
     praṇamya śirasā bhūmau kāryam asmai nyavedayat
tataḥ prīto mahātejāḥ kalipo 'ṃśumato 'bhavat
     uvāca cainaṃ dharmātmā varado 'smīti bhārata
sa vavre turagaṃ tatra prathamaṃ yajñakāraṇāt
     dvitīyam udakaṃ vavre pitṝṇāṃ pāvanepsayā
tam uvāca mahātejāḥ kapilo munipuṃgavaḥ
     dadāni tava bhadraṃ te yad yat prārthayase 'nagha
tvayi kṣamā ca dharmaś ca satyaṃ cāpi pratiṣṭhitam
     tvayā kṛtārthaḥ sagaraḥ putra vāṃś ca tvayā pitā
tava caiva prabhāveṇa svargaṃ yāsyanti sāgarāḥ
     pautraś ca te tripatha gāṃ tridivād ānayiṣyati
     pāvanārthaṃ sāgarāṇāṃ toṣayitvā maheśvaram
hayaṃ nayasva bhadraṃ te yajñiyaṃ narapuṃgava
     yajñaḥ samāpyatāṃ tāta sagarasya mahātmanaḥ
aṃśumān evam uktas tu kapilena mahātmanā
     ājagāma hayaṃ gṛhya yajñavāṭaṃ mahātmanaḥ
so 'bhivādya tataḥ pādau sagarasya mahātmanaḥ
     mūrdhni tenāpy upāghrātas tasmai sarvaṃ nyavedayat
yathādṛṣṭaṃ śrutaṃ cāpi sāgarāṇāṃ kṣayaṃ tathā
     taṃ cāsmai hayam ācasta yajñavāṭam upāgatam
tac chrutvā sagaro rājā putra jaṃ duḥkham atyajat
     aṃśumantaṃ ca saṃpūjya samāpayata taṃ kratum
samāptayajñaḥ sagaro devaiḥ sarvaiḥ sabhājitaḥ
     putra tve kalpayām āsa samudraṃ varuṇālayam
praśāsya suciraṃ kālaṃ rājyaṃ rājīvalocanaḥ
     pautre bhāraṃ samāveśya jagāma tridivaṃ tadā
aṃśumān api dharmātmā mahīṃ sāgaramekhalām
     praśaśāśa mahārāja yathaivāsya pitā mahaḥ
tasya putraḥ samabhavad dilīpo nāma dharmavit
     tasmai rājyaṃ samādhāya aṃśumān api saṃsthitaḥ
dilīpas tu tataḥ śrutvā pitṝṇāṃ nidhanaṃ mahat
     paryatapyata duḥkhena teṣāṃ gatim acintayat
gaṅgāvataraṇe yatnaṃ sumahac cākaron nṛpaḥ
     na cāvatārayām āsa ceṣṭamāno yathābalam
tasya putraḥ samabhavac chrīmān dharmaparāyaṇaḥ
     bhagīratha iti khyātaḥ satyavāg anasūyakaḥ
abhiṣicya tu taṃ rājye dilīpo vanam āśritaḥ
     tapaḥsiddhisamāyogāt sa rājā bharatarṣabha
     vanāj jagāma tridivaṃ kālayogena bhārata
