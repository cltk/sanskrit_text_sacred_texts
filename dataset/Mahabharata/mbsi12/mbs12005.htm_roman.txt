[nārada]
      āviṣ kṛtabalaṃ karṇaṃ jñātvā rājā tu māgadhaḥ
      āhvayad dvairathenājau jarāsaṃdho mahīpatiḥ
tayoḥ samabhavad yuddhaṃ divyāstraviduṣor dvayoḥ
      yudhi nānāpraharaṇair anyonyam abhivarṣatoḥ
kṣīṇabāṇau vi dhanuṣau bhagnakhaḍgau mahīṃ gatau
      bāhubhiḥ samasañjetām ubhāv api balānvitau
bāhukaṇṭaka yuddhena tasya karṇo 'tha yudhyataḥ
      bibheda saṃdhiṃ dehasya jarayā śleṣitasya ha
sa vikāraṃ śarīrasya dṛṣṭvā nṛpatir ātmanaḥ
      prīto 'smīty abravīt karṇaṃ vairam utsṛjya bhārata
prītyā dadau sa karṇāya mālinīṃ nagarīm atha
      aṅgeṣu naraśārdūla sa rājāsīt sapatnajit
pālayām āsa campāṃ tu karṇaḥ parabalārdanaḥ
      duryodhanasyānumate tavāpi viditaṃ tathā
evaṃ śastrapratāpena prathitaḥ so 'bhavat kṣitau
      tvaddhitārthaṃ surendreṇa bhikṣito varma kuṇḍale
sa divye sahaje prādāt kuṇḍale paramārcite
      sahajaṃ kavacaṃ caiva mohito deva māyayā
vimuktaḥ kuṇḍalābhyāṃ ca sahajena ca varmaṇā
     nihato vijayenājau vāsudevasya paśyataḥ
brāhmaṇasyābhiśāpena rāmasya ca mahātmanaḥ
     kuntyāś ca varadānena māyayā ca śatakratoḥ
bhīṣmāvamānāt saṃkhyāyāṃ rathānām ardhakīrtanāt
     śalyāt tejovadhāc cāpi vāsudeva nayena ca
rudrasya devarājasya yamasya varuṇasya ca
     kubera droṇayoś caiva kṛpasya ca mahātmanaḥ
astrāṇi divyāny ādāya yudhi gāṇḍīvadhanvanā
     hato vaikartanaḥ karṇo divākarasamadyutiḥ
evaṃ śaptas tava bhrātā bahubhiś cāpi vañcitaḥ
     na śocyaḥ sa naravyāghro yuddhe hi nidhanaṃ gataḥ
