[bha]
      yathā brūyān mahāprājño yathā brūyād vicakṣaṇaḥ
      yathā vācyas tvadvidhena suhṛdā madvidhaḥ suhṛt
dharmārthayuktaṃ tathyaṃ ca yathā tvayy upapadyate
      tathā vacanam ukto 'smi tvayaitat pitṛmātṛvat
satyaṃ prāptaṃ ca yuktaṃ cāpy evam eva yathāttha mām
      śṛṇuṣvāgamane hetuṃ vidurāvahito bhava
daurātmyaṃ dhārtarāṣṭrasya kṣatriyāṇāṃ ca vairitām
      sarvam etad ahaṃ jānan kṣattaḥ prāpto 'dya kauravān
paryastāṃ pṛthivīṃ sarvāṃ sāśvāṃ saratha kuñjarām
      yo mocayen mṛtyupāśāt prāpnuyād dharmam uttamam
dharmakāryaṃ yatañ śaktyā na cec chaknoti mānavaḥ
      prāpto bhavati tat puṇyam atra me nāsti saṃśayaḥ
manasā cintayan pāpaṃ karmaṇā nābhirocayan
      na prāpnoti phalaṃ tasya evaṃ dharmavido viduḥ
so 'haṃ yatiṣye praśamaṃ kṣattaḥ kartum amāyayā
      kurūṇāṃ sṛñjayānāṃ ca saṃgrāme vinaśiṣyatām
seyam āpan mahāghorā kuruṣv eva samutthitā
      karṇa duryodhana kṛtā sarve hy ete tad anvayāḥ
vyasanaiḥ kliśyamānaṃ hi yo mitraṃ nābhipadyate
     anunīya yathāśakti taṃ nṛśaṃsaṃ vidur budhāḥ
ā keśagrahaṇān mitram akāryāt saṃnivartayan
     avācyaḥ kasya cid bhavati kṛtayatno yathābalam
tat samarthaṃ śubhaṃ vākyaṃ dharmārthasahitaṃ hitam
     dhārtarāṣṭraḥ sahāmātyo grahītuṃ vidurārhati
hitaṃ hi dhārtarāṣṭrāṇāṃ pāṇḍavānāṃ tathaiva ca
     pṛthivyāṃ kṣatriyāṇāṃ ca yatiṣye 'ham amāyayā
hite prayatamānaṃ māṃ śaṅked duryodhano yadi
     hṛdayasya ca me prītir ānṛṇyaṃ ca bhaviṣyati
jñātīnāṃ hi mitho bhede yan mitraṃ nābhipadyate
     sarvayatnena madhyasthaṃ na tan mitraṃ vidur budhāḥ
na māṃ brūyur adharmajñā mūḍhā asuhṛdas tathā
     śakto nāvārayat kṛṣṇaḥ saṃrabdhān kurupāṇḍavān
ubhayoḥ sādhayann artham aham āgata ity uta
     tatra yatnam ahaṃ kṛtvā gaccheyaṃ nṛṣv avācyatām
mama dharmārthayuktaṃ hi śrutvā vākyam anāmayam
     na ced ādāsyate bālo diṣṭasya vaśam eṣyati
ahāpayan pāṇḍavārthaṃ yathāvac; chamaṃ kurūṇāṃ yadi cācareyam
     puṇyaṃ ca me syāc caritaṃ mahārthaṃ; mucyeraṃś ca kuravo mṛtyupāśāt
api vācaṃ bhāṣamāṇasya kāvyāṃ; dharmārāmām arthavatīm ahiṃsrām
     avekṣeran dhārtarāṣṭrāḥ samarthāṃ; māṃ ca prāptaṃ kuravaḥ pūjayeyuḥ
na cāpi mama paryāptāḥ sahitāḥ sarvapārthivāḥ
     kruddhasya pramukhe sthātuṃ siṃhasyevetare mṛgāḥ
[v]
     ity evam uktvā vacanaṃ vṛṣṇīnām ṛṣabhas tadā
     śayane sukhasaṃsparśe śiśye yadusukhāvahaḥ
