[k]
      arjunaṃ keśava brūyās tvayi jāte sma sūtake
      upopaviṣṭā nārībhir āśrame parivāritā
athāntarikṣe vāg āsīd divyarūpā manoramā
      sahasrākṣasamaḥ kunti bhaviṣyaty eṣa te sutaḥ
eṣa jeṣyati saṃgrāme kurūn sarvān samāgatān
      bhīmasenadvitīyaś ca lokam udvartayiṣyati
putras te pṛthivīṃ jetā yaśaś cāsya divaspṛśam
      hatvā kurūn grāmajanye vāsudevasahāyavān
pitryam aṃśaṃ pranaṣṭaṃ ca punar apy uddhariṣyati
      bhrātṛbhiḥ sahitaḥ śrīmāṃs trīn medhān āhariṣyati
taṃ satyasaṃdhaṃ bībhatsuṃ savyasācinam acyuta
      yathāham evaṃ jānāmi balavantaṃ durāsadam
      tathā tad astu dāśārha yathā vāg abhyabhāṣata
dharmaś ced asti vārṣṇeya tathā satyaṃ bhaviṣyati
      tvaṃ cāpi tat tathā kṛṣṇa sarvaṃ saṃpādayiṣyasi
nāhaṃ tad abhyasūyāmi yathā vāg abhyabhāṣata
      namo dharmāya mahate dharmo dhārayati prajāḥ
etad dhanaṃjayo vācyo nityodyukto vṛkodaraḥ
      yadarthaṃ kṣatriyā sūte tasya kālo 'yam āgataḥ
      na hi vairaṃ samāsādya sīdanti puruṣarṣabhāḥ
viditā te sadā buddhir bhīmasya na sa śāmyati
     yāvadantaṃ na kurute śatrūṇāṃ śatrukarśaṇaḥ
sarvadharmaviśeṣajñāṃ snuṣāṃ pāṇḍor mahātmanaḥ
     brūyā mādhava kalyāṇīṃ kṛṣṇāṃ kṛṣṇa yaśasvinīm
yuktam etan mahābhāge kule jāte yaśasvini
     yan me putreṣu sarveṣu yathāvat tvam avartithāḥ
mādrīputrau ca vaktavyau kṣatradharmaratāv ubhau
     vikrameṇārjitān bhogān vṛṇītaṃ jīvitād api
vikramādhigatā hy arthāḥ kṣatradharmeṇa jīvataḥ
     mano manuṣyasya sadā prīṇanti puruṣottama
yac ca vaḥ prekṣamāṇānāṃ sarvadharmopacāyinī
     pāñcālī paruṣāṇy uktā ko nutat kṣantum arhati
na rājyaharaṇaṃ duḥkhaṃ dyūte cāpi parājayaḥ
     pravrājanaṃ sutānāṃ vā na me tadduḥkhakāraṇam
yat tu sā bṛhatī śyāmā sabhāyāṃ rudatī tadā
     aśrauṣīt paruṣā vācas tan me duḥkhataraṃ matam
strī dharmiṇī varārohā kṣatradharmaratā sadā
     nādhyagacchat tadā nāthaṃ kṛṣṇā nāthavatī satī
taṃ vai brūhi mahābāho sarvaśastrabhṛtāṃ varam
     arjunaṃ puruṣavyāghraṃ draupadyāḥ padavīṃ cara
viditau hi tavātyantaṃ kruddhāv iva yamāntakau
     bhīmārjunau nayetāṃ hi devān api parāṃ gatim
tayoś caitad avajñānaṃ yat sā kṛṣṇā sabhā gatā
     duḥśāsanaś ca yad bhīmaṃ kaṭukāny abhyabhāṣata
     paśyatāṃ kuruvīrāṇāṃ tac ca saṃsmārayeḥ punaḥ
pāṇḍavān kuśalaṃ pṛccheḥ saputrān kṛṣṇayā saha
     māṃ ca kuśalinīṃ brūyās teṣu bhūyo janārdana
     ariṣṭaṃ gaccha panthānaṃ putrān me paripālaya
abhivādyātha tāṃ kṛṣṇaḥ kṛtvā cābhipradakṣiṇam
     niścakrāma mahābāhuḥ siṃhakhela gatis tataḥ
tato visarjayām āsa bhīṣmādīn kurupuṃgavān
     āropya ca rathe karṇaṃ prāyāt sātyakinā saha
tataḥ prayāte dāśārhe kuravaḥ saṃgatā mithaḥ
     jajalpur mahad āścaryaṃ keśave paramādbhutam
pramūḍhā pṛthivī sarvā mṛtyupāśasitā kṛtā
     duryodhanasya bāliśyān naitad astīti cābruvan
tato niryāya nagarāt prayayau puruṣottamaḥ
     mantrayām āsa ca tadā karṇena suciraṃ saha
visarjayitvā rādheyaṃ sarvayādavanandanaḥ
     tato javena mahatā tūrṇam aśvān acodayat
te pibanta ivākāśaṃ dārukeṇa pracoditāḥ
     hayā jagmur mahāvegā manomārutaraṃhasaḥ
te vyatītya tam adhvānaṃ kṣipraṃ śyenā ivāśugāḥ
     uccaiḥ sūryam upaplavyaṃ śārṅgadhanvānam āvahan
