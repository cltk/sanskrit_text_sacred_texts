[samjaya]
      tatas te sahitā vīrāḥ prayātā dakṣiṇāmukhāḥ
      upāstamaya velāyāṃ śibirābhyāśam āgatāḥ
vimucya vāhāṃs tvaritā bhītāḥ samabhavaṃs tadā
      gahanaṃ deśam āsādya pracchannā nyaviśanta te
senāniveśam abhito nātidūram avasthitāḥ
      nivṛttā niśitaiḥ śastraiḥ samantāt kṣatavikṣatāḥ
dīrgham uṣṇaṃ ca niḥśvasya pāṇḍavān anvacintayan
      śrutvā ca ninadaṃ ghoraṃ pāṇḍavānāṃ jayaiṣiṇām
anusāra bharād bhītāḥ prāṅmukhā prādravan punaḥ
      te muhūrtaṃ tato gatvā śrāntavāhāḥ pipāsitāḥ
nāmṛṣyanta maheṣvāsāḥ krodhāmarṣavaśaṃ gatāḥ
      rājño vadhena saṃtaptā muhūrtaṃ samavasthitāḥ
[dhṛ]
      aśraddheyam idaṃ karmakṛtaṃ bhīmena saṃjaya
      yat sa nāgāyuta prāṇaḥ putro mama nipātitaḥ
avadhyaḥ sarvabhūtānāṃ vajrasaṃhanano yuvā
      pāṇḍavaiḥ samare putro nihato mama saṃjaya
na diṣṭam abhyatikrāntuṃ śakyaṃ gāvalgaṇe naraiḥ
      yat sametya raṇe pārthaiḥ putro mama nipātitaḥ
adrisāramayaṃ nūnaṃ hṛdayaṃ mama saṃjaya
     hataṃ putraśataṃ śrutvā yan na dīrṇaṃ sahasradhā
kathaṃ hi vṛddhamithunaṃ hataputraṃ bhaviṣyati
     na hy ahaṃ pāṇḍaveyasya viṣaye vastum utsahe
kathaṃ rājñaḥ pitā bhūtvā svayaṃ rājā ca saṃjaya
     preṣyabhūtaḥ pravarteyaṃ pāṇḍaveyasya śāsanāt
ājñāpya pṛthivīṃ sarvāṃ sthitvā mūrdhni ca saṃjaya
     katham adya bhaviṣyāmi preṣyabhūto duranta kṛt
kathaṃ bhīmasya vākyāni śrotuṃ śakṣyāmi saṃjaya
     yena putraśataṃ pūrṇam ekena nihataṃ mama
kṛtaṃ satyaṃ vacas tasya vidurasya mahātmanaḥ
     akurvatā vacas tena mama putreṇa saṃjaya
adharmeṇa hate tāta putre duryodhane mama
     kṛtavarmā kṛpo drauṇiḥ kim akurvata saṃjaya
[s]
     gatvā tu tāvakā rājan nātidūram avasthitāḥ
     apaśyanta vanaṃ ghoraṃ nānādrumalatākulam
te muhūrtaṃ tu viśramya labdhatoyair hayottamaiḥ
     sūryāstamaya velāyām āseduḥ sumahad vanam
nānāmṛgagaṇair juṣṭaṃ nānāpakṣisamākulam
     nānādrumalatācchannaṃ nānāvyālaniṣevitam
nānā toyasamākīrṇaṃ taḍāgair upaśobhitam
     padminī śatasaṃchannaṃ nīlotpalasamāyutam
praviśya tad vanaṃ ghoraṃ vīkṣamāṇāḥ samantataḥ
     śākhā sahasrasaṃchannaṃ nyagrodhaṃ dadṛśus tataḥ
upetya tu tadā rājan nyagrodhaṃ te mahārathāḥ
     dadṛśur dvipadāṃ śreṣṭhāḥ śreṣṭhaṃ taṃ vai vanaspatim
te 'vatīrya rathebhyas tu vipramucya ca vājinaḥ
     upaspṛśya yathānyāyaṃ saṃdhyām anvāsata prabho
tato 'staṃ parvataśreṣṭham anuprāpte divākare
     sarvasya jagato dhātrī śarvarī samapadyata
grahanakṣatratārābhiḥ prakīrṇābhir alaṃkṛtam
     nabho'ṃśukam ivābhāti prekṣaṇīyaṃ samantataḥ
īṣac cāpi pravalganti ye sattvā rātricāriṇaḥ
     divā carāś ca ye sattvās te nidrāvaśam āgatāḥ
rātriṃcarāṇāṃ sattvānāṃ ninādo 'bhūt sudāruṇaḥ
     kravyādāś ca pramuditā ghorā prāptā ca śarvarī
tasmin rātrimukhe ghore duḥkhaśokasamanvitāḥ
     kṛtavarmā kṛpo drauṇir upopaviviśuḥ samam
tatropaviṣṭāḥ śocanto nyagrodhasya samantataḥ
     tam evārtham atikrāntaṃ kurupāṇḍavayoḥ kṣayam
nidrayā ca parītāṅgā niṣedur dharaṇītale
     śrameṇa sudṛḍhaṃ yuktā vikṣatā vividhaiḥ śaraiḥ
tato nidrāvaśaṃ prāptau kṛpa bhojau mahārathau
     sukhocitāv aduḥkhārhau niṣaṇṇau dharaṇītale
     tau tu suptau mahārāja śramaśokasamanvitau
krodhāmarṣavaśaṃ prāpto droṇaputras tu bhārata
     naiva sma sa jagāmātha nidrāṃ sarpa iva śvasan
na lebhe sa tu nidrāṃ vai dahyamāno 'timanyunā
     vīkṣāṃ cakre mahābāhus tad vanaṃ ghoradarśanam
vīkṣamāṇo vanoddeśaṃ nānā sattvair niṣevitam
     apaśyata mahābāhur nyagrodhaṃ vāyasāyutam
tatra kākasahasrāṇi tāṃ niśāṃ paryaṇāmayan
     sukhaṃ svapantaḥ kauravya pṛthakpṛthag apāśrayāḥ
supteṣu teṣu kākeṣu visrabdheṣu samantataḥ
     so 'paśyat sahasāyāntam ulūkaṃ ghoradarśanam
mahāsvanaṃ mahākāyaṃ haryakṣaṃ babhru piṅgalam
     sudīrghaghoṇā nakharaṃ suparṇam iva veginam
so 'tha śabdaṃ mṛduṃ kṛtvā līyamāna ivāṇḍajaḥ
     nyagrodhasya tataḥ śākhāṃ prārthayām āsa bhārata
saṃnipatya tu śākhāyāṃ nyagrodhasya vihaṃgamaḥ
     suptāñ jaghāna subahūn vāyasān vāyasāntakaḥ
keṣāṃ cid acchinat pakṣāñ śirāṃsi ca cakarta ha
     caraṇāṃś caiva keṣāṃ cid babhañja caraṇāyudhaḥ
kṣaṇenāhan sabalavān ye 'sya dṛṣṭipathe sthitāḥ
     teṣāṃ śarīrāvayavaiḥ śarīraiś ca viśāṃ pate
     nyagrodhamaṇḍalaṃ sarvaṃ saṃchannaṃ sarvato 'bhavat
tāṃs tu hatvā tataḥ kākān kauśiko mudito 'bhavat
     pratikṛtya yathākāmaṃ śatrūṇāṃ śatrusūdanaḥ
tad dṛṣṭvā sopadhaṃ karma kauśikena kṛtaṃ niśi
     tadbhāvakṛtasaṃkalpo drauṇir eko vyacintayat
upadeśaḥ kṛto 'nena pakṣiṇā mama saṃyuge
     śatruṇāṃ kṣapaṇe yuktaḥ prāptakālaś ca me mataḥ
nādya śakyā mayā hantuṃ pāṇḍavā jitakāśinaḥ
     balavantaḥ kṛtotsāhā labdhalakṣāḥ prahāriṇaḥ
     rājñaḥ sakāśe teṣāṃ ca pratijñāto vadho mayā
pataṃgāgnisamāṃ vṛttim āsthāyātma vināśinīm
     nyāyato yudhyamānasya prāṇatyāgo na saṃśayaḥ
     chadmanā tu bhavet siddhiḥ śatrūṇāṃ ca kṣayo mahān
tatra saṃśayitād arthād yo 'rtho niḥsaṃśayo bhavet
     taṃ janā bahu manyante ye 'rthaśāstraviśāradāḥ
yac cāpy atra bhaved vācyaṃ garhitaṃ lokaninditam
     kartavyaṃ tan manuṣyeṇa kṣatradharmeṇa vartatā
ninditāni ca sarvāṇi kutsitāni pade pade
     sopadhāni kṛtāny eva pāṇḍavair akṛtātmabhiḥ
asminn arthe purā gītau śrūyete dharmacintakaiḥ
     ślokau nyāyam avekṣadbhis tattvārthaṃ tattvadarśibhiḥ
pariśrānte vidīrṇe ca bhuñjāne cāpi śatrubhiḥ
     prasthāne ca praveśe ca prahartavyaṃ ripor balam
nidrārtam ardharātre ca tathā naṣṭapraṇāyakam
     bhinnayodhaṃ balaṃ yac ca dvidhā yuktaṃ ca yad bhavet
ity evaṃ niścayaṃ cakre suptānāṃ yudhi māraṇe
     pāṇḍūnāṃ saha pāñcālair droṇaputraḥ pratāpavān
sa krūrāṃ matim āsthāya viniścitya muhur muhuḥ
     suptau prābodhayat tau tu mātulaṃ bhojam eva ca
nottaraṃ pratipede ca tatra yuktaṃ hriyā vṛtaḥ
     sa muhūrtam iva dhyātvā bāṣpavihvalam abravīt
hato duryodhano rājā ekavīro mahābalaḥ
     yasyārthe vairam asmābhir āsaktaṃ pāṇḍavaiḥ saha
ekākī bahubhiḥ kṣudrair āhave śuddhavikramaḥ
     pātito bhīmasenena ekādaśa camūpatiḥ
vṛkodareṇa kṣudreṇa sunṛśaṃsam idaṃ kṛtam
     mūrdhābhiṣiktasya śiraḥ pādena parimṛdnatā
vinardanti sma pāñcālāḥ kṣveḍanti ca hasanti ca
     dhamanti śaṅkhāñ śataśo hṛṣṭā ghnanti ca dundubhīn
vāditraghoṣas tumulo vimiśraḥ śaṅkhanisvanaiḥ
     anilenerito ghoro diśaḥ pūrayatīva hi
aśvānāṃ heṣamāṇānāṃ gajānāṃ caiva bṛṃhatām
     siṃhanādaś ca śūrāṇāṃ śrūyate sumahān ayam
diśaṃ prācīṃ samāśritya hṛṣṭānāṃ garjatāṃ bhṛśam
     rathanemi svanāś caiva śrūyante lomaharṣaṇāḥ
pāṇḍavair dhārtarāṣṭrāṇāṃ yad idaṃ kadanaṃ kṛtam
     vayam eva trayaḥ śiṣṭās tasmin mahati vaiśase
ke cin nāgaśataprāṇāḥ ke cit sarvāstrakovidāḥ
     nihatāḥ pāṇḍaveyaiḥ sma manye kālasya paryayam
evam etena bhāvyaṃ hi nūnaṃ kāryeṇa tattvataḥ
     yathā hy asyedṛśī niṣṭhā kṛte kārye 'pi duṣkare
bhavatos tu yadi prajñā na mohād apacīyate
     vyāpanne 'smin mahaty arthe yan naḥ śreyas tad ucyatām
