[v]
      tato babu vidhaṃ bhīrur vilapya kamalekṣaṇā
      mumoha duḥkhād durdharṣā nipapāta ca bhūtale
pratilabhya ca sā saṃjñāṃ devī divyavapur dharā
      ulūpīṃ pannagasutāṃ dṛṣṭvedaṃ vākyam abravīt
ulūpi paśya bhartāraṃ śayānaṃ nihataṃ raṇe
      tvatkṛte mama putreṇa bālena samitiṃjayam
nanu tvam ārye dharmajñā nanu cāsi pativratā
      yat tvatkṛte 'yaṃ patitaḥ patis te nihato raṇe
kiṃ tu sarvāparādho 'yaṃ yadi te 'dya dhanaṃjayaḥ
      kṣamasva yācyamānā me saṃjīvaya dhanaṃjayam
nanu tvam ārye dharmajñā trailokyaviditā śubhe
      yad ghātayitvā bhartāraṃ puteṇeha na śocasi
nāhaṃ śocāmi tanayaṃ nihataṃ pannagātmaje
      patim eva tu śocāmi yasyātithyam idaṃ kṛtam
ity uktvā sā tadā devīm ulūpīṃ pannagātmajām
      bhartāram abhigamyedam ity uvāca yaśasvinī
uttiṣṭha kurumukhyasya priyakāmamama priya
      ayam aśvo mahābāho mayā te parimokṣitaḥ
nanu nāma tvayā vīradharmarājasya yajñiyaḥ
     ayam aśvo 'nusartavyaḥ sa śeṣe kiṃ mahītale
tvayi prāṇāḥ samāyattāḥ kurūṇāṃ kurunandana
     sa kasmāt prāṇado 'nyeṣāṃ prāṇān saṃtyaktavān asi
ulūpi sādhu saṃpaśya bhartāraṃ nihataṃ raṇe
     putraṃ cainaṃ samutsāhya ghātayitvā na śocasi
kāmaṃ svapitu bālo 'yaṃ bhūmau pretagatiṃ gataḥ
     lohitākṣo guḍākeśo vijayaḥ sādhu jīvatu
nāparādho 'sti subhage narāṇāṃ bahubhāryatā
     nārīṇāṃ tu bhavaty etan mā te bhūd buddhir īdṛśī
sakhyaṃ hy etat kṛtaṃ dhātrā śāśvataṃ cāvyayaṃ ca ha
     sakhyaṃ samabhijānīhi satyaṃ saṃgatam astu te
putreṇa ghātayitvemaṃ patiṃ yadi na me 'dya vai
     jīvantaṃ darśayasy adya parityakṣyāmi jīvitam
sāhaṃ duḥkhānvitā bhīru patiputra vinākṛtā
     ihaiva prāyam āśiṣye prekṣantyās te na saṃśayaḥ
ity uktvā pannagasutāṃ sapatnīṃ caitravāhinī
     tataḥ prāyam upāsīnā tūṣṇīm āsīj janādhipa
