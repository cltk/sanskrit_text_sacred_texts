[vai]
      tāṃ śamīm upasaṃgamya pārtho vairāṭim abravīt
      sukumāraṃ samājñātaṃ saṃgrāme nātikovidam
samādiṣṭo mayā kṣipraṃ dhanūṃṣy avaharottara
      nemāni hi tvadīyāni soḍhuṃ śakyanti me balam
bhāraṃ vāpi guruṃ hartuṃ kuñjaraṃ vā pramarditum
      mama vā bāhuvikṣepaṃ śatrūn iha vijeṣyataḥ
tasmād bhūmiṃjayāroha śamīm etāṃ palāśinīm
      asyāṃ hi pāṇḍuputrāṇāṃ dhanūṃṣi nihitāny uta
yuthiṣṭhirasya bhīmasya bībhatṣor yamayos tathā
      dhvajāḥ śarāś ca śūrāṇāṃ divyāni kavacāni ca
atra caitan mahāvīryaṃ dhanuḥ pārthasya gāṇḍivam
      ekaṃ śatasahasreṇa saṃmitaṃ rāṣṭravardhanam
vyāyāmasaham atyarthaṃ tṛṇarājasamaṃ mahat
      sarvāyudhamahāmātraṃ śatrusaṃbādha kārakam
suvarṇavikṛtaṃ divyaṃ ślakṣṇam āyatam avraṇam
      alaṃ bhāraṃ guruṃ voḍhuṃ dāruṇaṃ cārudarśanam
      tādṛśāny eva sarvāṇi balavanti dṛḍhāni ca
[uttara]
      asmin vṛkṣe kilodbaddhaṃ śarīram iti naḥ śrutam
      tad ahaṃ rājaputraḥ san spṛśeyaṃ pāṇinā katham
naivaṃvidhaṃ mayā yuktam ālabdhuṃ kṣatrayoninā
     mahatā rājaputreṇa mantrayajñavidā satā
spṛṣṭavantaṃ śarīraṃ māṃ śavavāham ivāśucim
     kathaṃ vā vyavahāryaṃ vai kurvīthās tvaṃ bṛhannaḍe
[bṛhan]
     vyavahāryaś ca rājendra śuciś caiva bhaviṣyasi
     dhanūṃṣy etāni māṃ bhais tvaṃ śarīraṃ nātra vidyate
dāyādaṃ matsyarājasya kule jātaṃ manasvinam
     kathaṃ tvā ninditaṃ karma kārayeyaṃ nṛpātmaja
[vai]
     evam uktaḥ sa pārthena rathāt praskandya kuṇḍalī
     āruroha śamī vṛkṣaṃ vairāṭir avaśas tadā
tam anvaśāsac chatrughno rathe tiṣṭhan dhanaṃjayaḥ
     pariveṣṭanam eteṣāṃ kṣipraṃ caiva vyapānuda
tathā saṃnahanāny eṣāṃ parimucya samantataḥ
     apaśyad gāṇḍivaṃ tatra caturbhir aparaiḥ saha
teṣāṃ vimucyamānānāṃ dhanur ām arkavarcasām
     viniśreruḥ prabhā divyā grahāṇām udayeṣv iva
sa teṣāṃ rūpam ālokya bhoginām iva jṛmbhatām
     hṛṣṭaromā bhayodvignaḥ kṣaṇena samapadyata
saṃspṛśya tāni cāpāni bhānumanti bṛhanti ca
     vairāṭir arjunaṃ rājann idaṃ vacanam abravīt
[uttara]
     bindavo jātarūpasya śataṃ yasmin nipātitāḥ
     sahasrakoṭi sauvarṇāḥ kasyaitad dhanur uttamam
vāraṇā yasya sauvarṇāḥ pṛṣṭhe bhāsanti daṃśitāḥ
     supārśvaṃ sugrahaṃ caiva kasyaitad dhanuruttamam
tapanīyasya śuddhasya ṣaṣṭir yasyendragopakāḥ
     pṛṣṭhe vibhaktāḥ śobhante kasyaitad dhanur uttamam
sūryā yatra ca sauvarṇās trayo bhāsanti daṃśitāḥ
     tejasā prajvalanto hi kasyaitad dhanur uttamam
śālabhā yatra sauvarṇās tapanīyavicitritāḥ
     suvarṇamaṇicitraṃ ca kasyaitad dhanur uttamam
ime ca kasya nārācāḥ sahasrā lomavāhinaḥ
     samantāt kaladhautāgrā upāsaṃge hiraṇmaye
vipāṭhāḥ pṛthavaḥ kasya gārdhrapatrāḥ śilāśitāḥ
     hāridravarṇāḥ sunasāḥ pītāḥ sarvāyasāḥ śarāḥ
kasyāyam asitāvāpaḥ pañca śārdūlalakṣaṇaḥ
     varāhakarṇa vyāmiśraḥ śarān dhārayate daśa
kasyeme pṛthavo dīrghāḥ sarvapāraśavāḥ śarāḥ
     śatānisapta tiṣṭhanti nārācā rudhirāśanāḥ
kasyeme śukapatrābhaiḥ pūrvair ardhaiḥ suvāsasaḥ
     uttarair āyasaiḥ pītair hemapuṅkhaiḥ śilāśitaiḥ
kasyāyaṃ sāyako dīrghaḥ śilī pṛṣṭhaḥ śilīmukhaḥ
     vaiyāghrakośe nihito hemacitratsarur mahān
suphalaś citrakośaś ca kiṅkiṇī sāyako mahān
     kasya hematsarur divyaḥ khaḍgaḥ paramanirvraṇaḥ
kasyāyaṃ vimalaḥ khaḍgo gavye kośe samarpitaḥ
     hematsarur anādhṛṣyo naiṣadhyo bhārasādhanaḥ
kasya pāñca nakhe kośe sāyako hemavigrahaḥ
     pramāṇa rūpasaṃpannaḥ pīta ākāśasaṃnibhaḥ
kasya hemamaye kośe sutapte pāvakaprabhe
     nistriṃśo 'yaṃ guruḥ pītaḥ saikyaḥ paramanirvraṇaḥ
nirdiśasva yathātattvaṃ mayā pṛṣṭā bṛhannaḍe
     vismayo me paro jāto dṛṣṭvā sarvam idaṃ mahat
[bṛhan]
     yan māṃ pūrvam ihāpṛcchaḥ śatrusenānibarhaṇam
     gāṇḍīvam etat pārthasya lokeṣu viditaṃ dhanuḥ
sarvāyudhamahāmātraṃ śātakumbhapariṣkṛtam
     etat tad arjunasyāsīd gāṇḍīvaṃ paramāyudham
yat tac chatasahasreṇa saṃmitaṃ rāṣṭravardhanam
     yena devān manuṣyāṃś ca pārtho viṣahate mṛdhe
devadānavagandharvaiḥ pūjitaṃ śāśvatīḥ samāḥ
     etad varṣasahasraṃ tu brahmā pūrvam adhārayat
tato 'nantaram evātha prajāpatir adhārayat
     trīṇi pañcaśataṃ caiva śakro 'śīti ca pañca ca
somaḥ pañcaśataṃ rājā tathaiva varuṇaḥ śatam
     pārthaḥ pañca ca ṣaṣṭiṃ ca varṣāṇi śvetavāhanaḥ
mahāvīryaṃ mahad divyam etat tad dhanur uttamam
     pūjitaṃ suramartyeṣu bibharti paramaṃ vapuḥ
supārśvaṃ bhīmasenasya jātarūpagrahaṃ dhanuḥ
     yena pārtho 'jayat kṛtsnāṃ diśaṃ prācīṃ paraṃtapaḥ
indragopaka citraṃ ca yad etac cāru vigraham
     rājño yudhiṣṭhirasyaitad vairāte dhanur uttamam
sūryā yasmiṃs tu sauvarṇāḥ prabhāsante prabhāsinaḥ
     tejasā prajvalanto vai nakulasyaitad āyudham
śalabhā yatra sauvarṇās tapanīyavicitritāḥ
     etan mādrī sutasyāpi sahadevasya kārmukam
ye tv ime kṣura saṃkāśāḥ sahasrā lomavāhinaḥ
     etārjunasya vairāte śarāḥ sarpaviṣopamāḥ
ete jvalantaḥ saṃgrāme tejasā śīghragāminaḥ
     bhavanti vīrasyākṣayyā vyūhataḥ samare ripūn
ye ceme pṛthavo dīrghāś candra bimbārdha darśanāḥ
     ete bhīmasya niśitā ripukṣayakarāḥ śarāḥ
hāridra varṇā ye tv ete hemapuṅkhāḥ śilāśitāḥ
     nakulasya kalāpo 'yaṃ pañca śārdūlalakṣaṇaḥ
yenāsau vyajayat kṛtsnāṃ pratīcīṃ diśam āhave
     kalāpo hy eṣa tasyāsīn mādrīputrasya dhīmataḥ
ye tv ime bhāskarākārāḥ sarvapāraśavāḥ śarāḥ
     ete citrāḥ kriyopetāḥ sahadevasya dhīmataḥ
ye tv ime niśitāḥ pītāḥ pṛthavo dīrghavāsasaḥ
     hemapuṅkhās triparvāṇo rājña ete mahāśarāḥ
yas tvāyaṃ sāyako dīrghaḥ śilī pṛṣṭaḥ śilīmukhaḥ
     arjunasyaiṣa saṃgrāme gurubhārasaho dṛḍhaḥ
vaiyāghrakośas tu mahān bhīmasenasya sāyakaḥ
     gurubhārasaho vidyaḥ śātravāṇāṃ bhayaṃkaraḥ
suphalaś citrakośaś ca hematsarur anuttamaḥ
     nistriṃśaḥ kauravasyaiṣa dharmarājasya dhīmataḥ
yas tu pāñca nakhe kośe nihitaś citrasevane
     nalukasyaiṣa nistriṃśo gurubhārasaho dṛḍhaḥ
yas tv ayaṃ vimalaḥ khaḍgo gavye kośe samarpitaḥ
     sahadevasya viddhy enaṃ sarvabhāra sahaṃ dṛḍham
