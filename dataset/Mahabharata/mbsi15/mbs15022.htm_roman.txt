[vai]
      tataḥ prāsādaharmyeṣu vasudhāyāṃ ca pārthiva
      strīṇāṃ ca puruṣāṇāṃ ca sumahān niḥsvano 'bhavat
sa rājā rājamārgeṇa nṛnārī saṃkulena ca
      kathaṃ cin niryayau dhīmān vepamānaḥ kṛtāñjaliḥ
sa vardhamānadvāreṇa niryayau gajasāhvayāt
      visarjayām āsa ca taṃ janaughaṃ sa muhur muhuḥ
vanaṃ gantuṃ ca viduro rājñā saha kṛtakṣaṇaḥ
      saṃjayaś ca mahāmātraḥ sūto gāvalgaṇis tathā
kṛpaṃ nivartayām āsa yuyutsuṃ ca mahāratham
      dhṛtarāṣṭro mahīpālaḥ paridāya yudhiṣṭhire
nivṛtte pauravarge tu rājā sāntaḥpuras tadā
      dhṛtarāṣṭrābhyanujñāto nivartitum iyeṣa saḥ
so 'bravīn mātaraṃ kuntīm upetya bharatarṣabha
      ahaṃ rājānam anviṣye bhavatī vinivartatām
vadhū parivṛtā rājñi nagaraṃ gantum arhasi
      rājā yātv eṣa dharmātmā tapase dhṛtaniścayaḥ
ity uktā dharmarājena bāṣpavyākulalocanā
      jagādaivaṃ tadā kuntī gāndhārīṃ parigṛhya ha
sahadeve mahārāja mā pramādaṃ kṛthāḥ kva cit
     eṣa mām anurakto hi rājaṃs tvāṃ caiva nityadā
karṇaṃ smarethāḥ satataṃ saṃgrāmeṣv apalāyinam
     avakīrṇo hi sa mayā vīro duṣprajñayā tadā
āyasaṃ hṛdayaṃ nūnaṃ mandāyā mama putraka
     yat sūryajam apaśyantyāḥ śatadhā na vidīryate
evaṃgate tu kiṃ śakyaṃ mayā kartum ariṃdama
     mama doṣo 'yam atyarthaṃ khyāpito yan na sūryajaḥ
     tannimittaṃ mahābāho dānaṃ dadyās tvam uttamam
sadaiva bhrātṛbhiḥ sārdham agrajasyāri mardana
     draupadyāś ca priye nityaṃ sthātavyam arikarśana
bhīmasenārjunau caiva nakulaś ca kurūdvaha
     samādheyās tvayā vīra tvayy adya kuladhūr gatā
śvaśrū śvaśurayoḥ pādāñ śuśrūṣantī vane tv aham
     gāndhārī sahitā vatsye tāpasī malapaṅkinī
evam uktaḥ sa dharmātmā bhrātṛbhiḥ sahito vaśī
     viṣādam agamat tīvraṃ na ca kiṃ cid uvāca ha
sa muhūrtam iva dhyātvā dharmaputro yudhiṣṭhiraḥ
     uvāca mātaraṃ dīnaś cintāśokaparāyaṇaḥ
kim idaṃ te vyavasitaṃ naivaṃ tvaṃ vaktum arhasi
     na tvām abhyanujānāmi prasādaṃ kartum arhasi
vyarocayaḥ purā hy asmān utsāhya priyadarśane
     vidurāyā vacobhis tvam asmān na tyaktum arhasi
nihatya pṛthivīpālān rājyaṃ prāptam idaṃ mayā
     tava prajñām upaśrutya vāsudevān nararṣabhāt
kva sā buddhir iyaṃ cādya bhavatyā yā śrutā mayā
     kṣatradharme sthitiṃ hy uktvā tasyāś calitum icchasi
asmān utsṛjya rājyaṃ ca snuṣāṃ cemāṃ yaśasvinīm
     kathaṃ vatsyasi śūnyeṣu vaneṣv amba prasīda me
iti bāṣpakalāṃ vācaṃ kuntīputrasya śṛṇvatī
     jagāmaivāśru pūrṇākṣī bhīmas tām idam abravīt
yadā rājyam idaṃ kunti bhoktavyaṃ putra nirjitam
     prāptavyā rājadharmāś ca tadeyaṃ te kuto matiḥ
kiṃ vayaṃ kāritāḥ pūrvaṃ bhavatyā pṛthivī kṣayam
     kasya hetoḥ parityajya vanaṃ gantum abhīpsasi
vanāc cāpi kim ānītā bhavatyā bālakā vayam
     duḥkhaśokasamāviṣṭau mādrīputrāv imau tathā
prasīda mātar mā gās tvaṃ vanam adya yaśasvini
     śriyaṃ yaudhiṣṭhirīṃ tāvad bhuṅkṣva pārtha balārjitām
iti sā niścitaivātha vanavāsa kṛtakṣaṇā
     lālapyatāṃ bahuvidhaṃ putrāṇāṃ nākarod vacaḥ
draupadī cānvayāc chvaśrūṃ viṣaṇṇavadanā tadā
     vanavāsāya gacchantīṃ rudatī bhadrayā saha
sā putrān rudataḥ sarvān muhur muhur avekṣatī
     jagāmaiva mahāprājñā vanāya kṛtaniścayā
anvayuḥ pāṇḍavās tāṃ tu sabhṛtyāntaḥpurās tadā
     tataḥ pramṛjya sāśrūṇi putrān vacanam abravīt
