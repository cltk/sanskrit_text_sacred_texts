tataḥ prasthāpya sugrīvas tān harīn dakṣiṇāṃ diśam
 buddhivikramasaṃpannān vāyuvegasamāñjave
athāhūya mahātejāḥ suṣeṇaṃ nāma yūthapam
 tārāyāḥ pitaraṃ rājā śvaśurabhīmavikramam
abravīt prāñjalir vākyam abhigamya praṇamya ca
 sāhāyyaṃ kuru rāmasya kṛtye 'smin samupasthite
vṛtaḥ śatasahasreṇa vānarāṇāṃ tarasvinām
 abhigaccha diśaṃ saumya paścimāṃ vāruṇīṃ prabho
surāṣṭrān saha bāhlīkāñ śūrābhīrāṃs tathaiva ca
 sphītāñjanapadān ramyān vipulāni purāṇi ca
puṃnāgagahanaṃ kukṣiṃ bahuloddālakākulam
 tathā ketakaṣaṇḍāṃś ca mārgadhvaṃ hariyūthapāḥ
pratyak srotogamāś caiva nadyaḥ śītajalāḥ śivāḥ
 tāpasānām araṇyāni kāntārā girayaś ca ye
girijālāvṛtāṃ durgāṃ mārgitvā paścimāṃ diśam
 tataḥ paścimam āsādya samudraṃ draṣṭum arhatha
 timi nakrāyuta jalam akṣobhyam atha vānaraḥ
tataḥ ketakaṣaṇḍeṣu tamālagahaneṣu ca
 kapayo vihariṣyanti nārikelavaneṣu ca
tatra sītāṃ ca mārgadhvaṃ nilayaṃ rāvaṇasya ca
 marīcipattanaṃ caiva ramyaṃ caiva jaṭīpuram
avantīm aṅgalopāṃ ca tathā cālakṣitaṃ vanam
 rāṣṭrāṇi ca viśālāni pattanāni tatas tataḥ
sindhusāgarayoś caiva saṃgame tatra parvataḥ
 mahān hemagirir nāma śataśṛṅgo mahādrumaḥ
tasya prastheṣu ramyeṣu siṃhāḥ pakṣagamāḥ sthitāḥ
 timimatsyagajāṃś caiva nīḍāny āropayanti te
tāni nīḍāni siṃhānāṃ giriśṛṅgagatāś ca ye
 dṛptās tṛptāś ca mātaṅgās toyadasvananiḥsvanāḥ
 vicaranti viśāle 'smiṃs toyapūrṇe samantataḥ
tasya śṛṅgaṃ divasparśaṃ kāñcanaṃ citrapādapam
 sarvam āśu vicetavyaṃ kapibhiḥ kāmarūpibhiḥ
koṭiṃ tatra samudre tu kāñcanīṃ śatayojanam
 durdarśāṃ pariyātrasya gatā drakṣyatha vānarāḥ
koṭyas tatra caturviṃśad gandharvāṇāṃ tarasvinām
 vasanty agninikāśānāṃ ghorāṇāṃ kāmarūpiṇām
nātyāsādayitavyās te vānarair bhīmavikramaiḥ
 nādeyaṃ ca phalaṃ tasmād deśāt kiṃ cit plavaṃgamaiḥ
durāsadā hi te vīrāḥ sattvavanto mahābalāḥ
 phalamūlāni te tatra rakṣante bhīmavikramāḥ
tatra yatnaś ca kartavyo mārgitavyā ca jānakī
 na hi tebhyo bhayaṃ kiṃ cit kapitvam anuvartatām
caturbhāge samudrasya cakravān nāma parvataḥ
 tatra cakraṃ sahasrāraṃ nirmitaṃ viśvakarmaṇā
tatra pañcajanaṃ hatvā hayagrīvaṃ ca dānavam
 ājahāra tataś cakraṃ śaṅkhaṃ ca puruṣottamaḥ
tasya sānuṣu citreṣu viśālāsu guhāsu ca
 rāvaṇaḥ saha vaidehyā mārgitavyas tatas tataḥ
yojanāni catuḥṣaṣṭir varāho nāma parvataḥ
 suvarṇaśṛṅgaḥ suśrīmān agādhe varuṇālaye
tatra prāgjyotiṣaṃ nāma jātarūpamayaṃ puram
 yasmin vasti duṣṭātmā narako nāma guhāsu ca
tasya sānuṣu citreṣu viśālāsu guhāsu ca
 rāvaṇaḥ saha vaidehyā mārgitavyas tatas tataḥ
tam atikramya śailendraṃ kāñcanāntaranirdaraḥ
 parvataḥ sarvasauvarṇo dhārā prasravaṇāyutaḥ
taṃ gajāś ca varāhāś ca siṃhā vyāghrāś ca sarvataḥ
 abhigarjanti satataṃ tena śabdena darpitāḥ
tasmin harihayaḥ śrīmān mahendraḥ pākaśāsanaḥ
 abhiṣiktaḥ surai rājā meghavān nāma parvataḥ
tam atikramya śailendraṃ mahendraparipālitam
 ṣaṣṭiṃ girisahasrāṇi kāñcanāni gamiṣyatha
taruṇādityavarṇāni bhrājamānāni sarvataḥ
 jātarūpamayair vṛkṣaiḥ śobhitāni supuṣpitaiḥ
teṣāṃ madhye sthito rājā merur uttamaparvataḥ
 ādityena prasannena śailo dattavaraḥ purā
tenaivam uktaḥ śailendraḥ sarva eva tvadāśrayāḥ
 matprasādād bhaviṣyanti divārātrau ca kāñcanāḥ
tvayi ye cāpi vatsyanti devagandharvadānavāḥ
 te bhaviṣyanti raktāś ca prabhayā kāñcanaprabhāḥ
ādityā vasavo rudrā marutaś ca divaukasaḥ
 āgamya paścimāṃ saṃdhyāṃ merum uttamaparvatam
ādityam upatiṣṭhanti taiś ca sūryo 'bhipūjitaḥ
 adṛśyaḥ sarvabhūtānām astaṃ gacchati parvatam
yojanānāṃ sahasrāṇi daśatāni divākaraḥ
 muhūrtārdhena taṃ śīghram abhiyāti śiloccayam
śṛṅge tasya mahad divyaṃ bhavanaṃ sūryasaṃnibham
 prāsādaguṇasaṃbādhaṃ vihitaṃ viśvakarmaṇā
śobhitaṃ tarubhiś citrair nānāpakṣisamākulaiḥ
 niketaṃ pāśahastasya varuṇasya mahātmanaḥ
antarā merum astaṃ ca tālo daśaśirā mahān
 jātarūpamayaḥ śrīmān bhrājate citravedikaḥ
teṣu sarveṣu durgeṣu saraḥsu ca saritsu ca
 rāvaṇaḥ saha vaidehyā mārgitavyas tatas tataḥ
yatra tiṣṭhati dharmātmā tapasā svena bhāvitaḥ
 merusāvarṇir ity eva khyāto vai brahmaṇā samaḥ
praṣṭavyo merusāvarṇir maharṣiḥ sūryasaṃnibhaḥ
 praṇamya śirasā bhūmau pravṛttiṃ maithilīṃ prati
etāvaj jīvalokasya bhāskaro rajanīkṣaye
 kṛtvā vitimiraṃ sarvam astaṃ gacchati parvatam
etāvad vānaraiḥ śakyaṃ gantuṃ vānarapuṃgavāḥ
 abhāskaram amaryādaṃ na jānīmas tataḥ param
adhigamya tu vaidehīṃ nilayaṃ rāvaṇasya ca
 astaṃ parvatam āsādya pūrṇe māse nivartata
ūrdhvaṃ māsān na vastavyaṃ vasan vadhyo bhaven mama
 sahaiva śūro yuṣmābhiḥ śvaśuro me gamiṣyati
śrotavyaṃ sarvam etasya bhavadbhir diṣṭa kāribhiḥ
 gurur eṣa mahābāhuḥ śvaśuro me mahābalaḥ
bhavantaś cāpi vikrāntāḥ pramāṇaṃ sarvakarmasu
 pramāṇam enaṃ saṃsthāpya paśyadhvaṃ paścimāṃ diśam
dṛṣṭāyāṃ tu narendrasyā patnyām amitatejasaḥ
 kṛtakṛtyā bhaviṣyāmaḥ kṛtasya pratikarmaṇā
ato 'nyad api yat kiṃ cit kāryasyāsya hitaṃ bhavet
 saṃpradhārya bhavadbhiś ca deśakālārthasaṃhitam
tataḥ suṣeṇa pramukhāḥ plavaṃgamāḥ; sugrīvavākyaṃ nipuṇaṃ niśamya
 āmantrya sarve plavagādhipaṃ te; jagmur diśaṃ tāṃ varuṇābhiguptām
