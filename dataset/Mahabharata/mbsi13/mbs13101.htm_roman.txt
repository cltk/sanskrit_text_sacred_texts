[y]
      āloka dānaṃ nāmaitat kīdṛśaṃ bharatarṣabha
      katham etat samutpannaṃ phalaṃ cātra bravīhi me
[bh]
      atrāpy udāharantīmam itihāsaṃ purātanam
      manoḥ prajāpater vādaṃ suvarṇasya ca bhārata
tapasvī kaś cid abhavat suvarṇo nāma nāmataḥ
      varṇato hemavarṇaḥ sa suvarṇa iti paprathe
kulaśīlaguṇopetaḥ svādhyāye ca paraṃ gataḥ
      bahūn svavaṃśaprabhavān samatītaḥ svakair guṇaiḥ
sa kadā cin manuṃ vipro dadarśopasasarpa ca
      kuśalapraśnam anyonyaṃ tau ca tatra pracakratuḥ
tatas tau siddhasaṃkalpau merau kāñcanaparvate
      ramaṇīye śilā pṛṣṭhe sahitau saṃnyaṣīdatām
tatra tau kathayām āstāṃ kathā nānāvidhāśrayāḥ
      brahmarṣideva daityānāṃ purāṇānāṃ mahātmanām
suvarṇas tv abravīd vākyaṃ manuṃ svāyambhuvaṃ prabhum
      hitārthaṃ sarvabhūtānāṃ praśnaṃ me vaktum arhasi
sumanobhir yad ijyante daivatāni prajeśvara
      kim etat katham utpannaṃ phalayogaṃ ca śaṃsa me
[manu]
     atrāpy udāharantīmam itihāsaṃ purātanam
     śukrasya ca baleś caiva saṃvādaṃ vai samāgame
baler vairocanasyeha trailokyam anuśāsataḥ
     samīpam ājagāmāśu śukro bhṛgukulodvahaḥ
tam arghyādibhir abhyarcya bhārgavaṃ so 'surādhipaḥ
     niṣasādāsane paścād vidhivad bhūridakṣiṇaḥ
katheyam abhavat tatra yā tvayā parikīrtitā
     sumanodhūpadīpānāṃ saṃpradāne phalaṃ prati
tataḥ papraccha daityendraḥ kavīndraḥ praśnam uttamam
     sumanodhūpadīpānāṃ kiṃ phalaṃ brahmavittama
     pradānasya dvijaśreṣṭha tad bhavān vaktum arhati
[ṣukra]
     tapaḥ pūrvaṃ samutpannaṃ dharmas tasmād anantaram
     etasminn antare caiva vīrud oṣadhya eva ca
somasyātmā ca bahudhā saṃbhūtaḥ pṛthivītale
     amṛtaṃ ca viṣaṃ caiva yāś cānyās tulyajātayaḥ
amṛtaṃ manasaḥ prītiṃ sadyaḥ puṣṭiṃ dadāti ca
     mano mlapayate tīvraṃ viṣaṃ gandhena sarvaśaḥ
amṛtaṃ maṅgalaṃ viddhi mahad viṣamamaṅgalam
     oṣadhyo hy amṛtaṃ sarvaṃ viśaṃ tejo 'gnisaṃbhavam
manohlādayate yasmāc chriyaṃ cāpi dadhāti ha
     tasmāt sumanasaḥ proktā naraiḥ sukṛtakarmabhiḥ
devatābhyaḥ sumanaso yo dadāti naraḥ śuciḥ
     tasmāt sumanasaḥ proktā yasmāt tuṣyanti devatāḥ
yaṃ yam uddiśya dīyeran devaṃ sumanasaḥ prabho
     maṅgalārthaṃ sa tenāsya prīto bhavati daityapa
jñeyās tūgrāś ca saumyāś ca tejasvinyaś ca tāḥ pṛthak
     oṣadhyo bahu vīryāś ca bahurūpās tathaiva ca
yajñiyānāṃ ca vṛkṣāṇām ayajñiyān nibodha me
     āsurāṇi ca mālyāni daivatebhyo hitāni ca
rākṣasānāṃ surāṇāṃ ca yakṣāṇāṃ ca tathā priyāḥ
     pitṝṇāṃ mānuṣāṇāṃ ca kāntāyāstv anupūrvaśaḥ
vanyā grāmyāś ceha tathā kṛṣṭoptāḥ parvatāśrayāḥ
     akaṇṭakāḥ kaṇṭakinyo gandharūparasānvitāḥ
dvividho hi smṛto gandha iṣṭo 'niṣṭaś ca puṣpajaḥ
     iṇṭa gandhāni devānāṃ puṣpāṇīti vibhāvayet
akaṇṭakānāṃ vṛkṣāṇāṃ śvetaprāyāś ca varṇataḥ
     teṣāṃ puṣpāṇi devānām iṣṭāni satataṃ prabho
jalajāni ca mālyāni padmādīni ca yāni ca
     gandharvanāgayakṣebhyas tāni dadyād vicakṣaṇaḥ
oṣadhyo raktapuṣpāś ca kaṭukāḥ kaṇṭakānvitāḥ
     śatrūṇām abhicārārtham atharvasu nidarśitāḥ
tīkṣṇavīryās tu bhūtānāṃ durālambhāḥ sakaṇṭakāḥ
     raktabhūyiṣṭha varṇāś ca kṛṣṇāś caivopahārayet
mano hṛdayanandinyo vimarde madhurāś ca yāḥ
     cārurūpāḥ sumanaso mānuṣāṇāṃ smṛtā vibho
na tu śmaśānasaṃbhūtā na devāyatanodbhavāḥ
     saṃnayet puṣṭi yukteṣu vivāheṣu rahaḥsu ca
girisānu ruhāḥ saumyā devānām upapādayet
     prokṣitābhyukṣitāḥ saumyā yathāyogaṃ yathā smṛti
gandhena devās tuṣyanti darśanād yakṣarākṣasāḥ
     nāgāḥ samupabhogena tribhir etais tu mānuṣāḥ
sadyaḥ prīṇāti devān vai te prītā bhāvayanty uta
     saṃkalpasiddhā martyānām īpsitaiś ca manorathaiḥ
devāḥ prīṇanti satataṃ mānitā mānayanti ca
     avajñātāvadhūtāś ca nirdahanty adhamān narān
ata ūrdhvaṃ pravakṣyāmi dhūpadānavidhau phalam
     dhūpāṃś ca vividhān sādhūn asādhūṃś ca nibodha me
niryāsaḥ saralaś caiva kṛtrimaś caiva te trayaḥ
     iṣṭāniṣṭo bhaved gandhas tan me vistarataḥ śṛṇu
niryāsāḥ sallakī varjyā devānāṃ dayitās tu te
     gugguluḥ pravaras teṣāṃ sarveṣām iti niścayaḥ
aguruḥ sāriṇāṃ śreṣṭho yakṣarākṣasa bhoginām
     daityānāṃ sallakījaś ca kāṅkṣito yaś ca tadvidhaḥ
atha sarjarasādīnāṃ gandhaiḥ pārthiva dāravaiḥ
     phāṇitāsava saṃyuktair manuṣyāṇāṃ vidhīyate
devadānava bhūtānāṃ sadyas tuṣṭikaraḥ smṛtaḥ
     ye 'nye vaihārikās te tu mānuṣāṇām iti smṛtāḥ
ya evoktāḥ sumanasāṃ pradāne guṇahetavaḥ
     dhūpeṣv api parijñeyās ta eva prītivardhanāḥ
dīpadāne pravakṣyāmi phalayogam anuttamam
     yathā yena yadā caiva pradeyā yādṛśāś ca te
jyotis tejaḥ prakāśaś cāpy ūrdhvagaṃ cāpi varṇyate
     pradāne tejasāṃ tasmāt tejo vardhayate nṛṇām
andhaṃ tamas tamisraṃ ca dakṣiṇāyanam eva ca
     uttarāyaṇam etasmāj jyotir dānaṃ praśasyate
yasmād ūrdhvagam etat tu tamasaś caiva bheṣajam
     tasmād ūrdhvagater dātā bhaved iti viniścayaḥ
devās tejasvino yasmāt prabhāvantaḥ prakāśakāḥ
     tāmasā rākṣasāś ceti tasmād dīpaḥ pradīyate
āloka dānāc cakṣuṣmān prabhā yukto bhaven naraḥ
     tān dattvā nopahiṃseta na haren nopanāśayet
dīpahartā bhaved andhas tamo gatir asuprabhaḥ
     dīpapradaḥ svargaloke dīpamālī virājate
haviṣā prathamaḥ kalpo dvitīyas tv auṣadhī rasaiḥ
     vasā medo 'sthi niryāsair na kāryaḥ puṣṭim icchatā
giriprapāte gahane caityasthāne catuṣpathe
     dīpadātā bhaven nityaṃ ya icched bhūtim ātmanaḥ
kuloddyoto viśuddhātmā prakāśatvaṃ ca gacchati
     jyotiṣāṃ caiva sālokyaṃ dīpadātā naraḥ sadā
balikarmasu vakṣyāmi guṇān karmaphalodayān
     deva yakṣoraga nṛṇāṃ bhūtānām atha rakṣasām
yeṣāṃ nāgra bhujo viprā devatātithibālakāḥ
     rākṣasān eva tān viddhi nirvaṣaṭkāramaṅgalān
tasmād agraṃ prayaccheta devebhyaḥ pratipūjitam
     śirasā praṇataś cāpi hared balim atandritaḥ
gṛhyā hi devatā nityam āśaṃsanti gṛhāt sadā
     bāhyāś cāgantavo ye 'nye yakṣarākṣasa pannagāḥ
ito dattena jīvanti devatāḥ pitaras tathā
     te prītāḥ prīṇayanty etān āyuṣā yaśasā dhanaiḥ
balayaḥ saha puṣpais tu devānām upahārayet
     dadhi drapsa yutāḥ puṇyāḥ sugandhāḥ priyadarśanāḥ
kāryā rudhiramāṃsāḍhyā balayo yakṣarākṣasām
     surāsava puraskārā lājollepana bhūṣitāḥ
nāgānāṃ dayitā nityaṃ padmotpalavimiśritāḥ
     tilān guḍa susaṃpannān bhūtānām upahārayet
agradātāgra bhogī syād balavarṇasamanvitaḥ
     tasmād agraṃ prayaccheta devebhyaḥ pratipūjitam
jvalaty ahar aho veśma yāś cāsya gṛhadevatāḥ
     tāḥ pūjyā bhūtikāmena prasṛtāgra pradāyinā
ity etad asurendrāya kāvyaḥ provāca bhārgavaḥ
     suvarṇāya manuḥ prāha suvarṇo nāradāya ca
nārado 'pi mayi prāha guṇān etān mahādyute
     tvam apy etad viditveha sarvam ācara putraka
