[vāsu]
      bhīṣmeṇokte tato droṇo duryodhanam abhāṣata
      madhye nṛpāṇāṃ bhadraṃ te vacanaṃ vacanakṣamaḥ
pātīpaḥ śaṃtanus tāta kurasyārthe yathotthitaḥ
      tathā devavrato bhīṣmaḥ kulasyārthe sthito 'bhavat
tataḥ pāṇḍur narapatiḥ satyasaṃdho jitendriyaḥ
      rājā kurūṇāṃ dharmātmā suvrataḥ susamāhitaḥ
jyeṣṭhāya rājyam adadād dhṛtarāṣṭrāya dhīmate
      yavīyasas tathā kṣattuḥ kuruvaṃśavivardhanaḥ
tataḥ siṃhāsane rājan sthāpayitvainam acyutam
      vanaṃ jagāma kauravyo bhāryābhyāṃ sahito 'nagha
nīcaiḥ sthitvā tu vidura upāste sma vinītavat
      preṣyavat puruṣavyāghro vālavyajanam utkṣipan
tataḥ sarvāḥ prajās tāta dhṛtarāṣṭraṃ janeśvaram
      anvapadyanta vidhivad yathā pāṇḍuṃ narādhipam
visṛjya dhṛtarāṣṭrāya rājyaṃ sa vidurāya ca
      cacāra pṛthivīṃ pāṇḍuḥ sarvāṃ parapuraṃjayaḥ
kośasaṃjanane dāne bhṛtyānāṃ cānvavekṣaṇe
      bharaṇe caiva sarvasya viduraḥ satyasaṃgaraḥ
saṃdhivighraha saṃyukto rājñaḥ saṃvāhana kriyāḥ
     avaikṣata mahātejā bhīṣmaḥ parapuraṃjayaḥ
siṃhāsanastho nṛpatir dhṛtarāṣṭro mahābalaḥ
     anvāsyamānaḥ satataṃ vidureṇa mahātmanā
kathaṃ tasya kule jātaḥ kulabhedaṃ vyavasyasi
     saṃbhūya bhrātṛbhiḥ sārdhaṃ bhuṅkṣva bhogāñ janādhipa
bravīmy ahaṃ na kārpaṇyān nārthahetoḥ kathaṃ cana
     bhīṣmeṇa dattam aśnāmi na tvayā rājasattama
nāhaṃ tvatto 'bhikāṅkṣiṣye vṛttyupāyaṃ janādhipa
     yato bhīṣmas tato droṇo yad bhīṣmas tv āha tat kuru
dīyatāṃ pāṇḍuputrebhyo rājyārdham arikarśana
     samam ācāryakaṃ tāta tava teṣāṃ ca me sadā
aśvathāmā yathā mahyaṃ tathā śvetahayo mama
     bahunā kiṃ pralāpena yato dharmas tato jayaḥ
evam ukte mahārāja droṇenāmitatejasā
     vyājahāra tato vākyaṃ viduraḥ satyasaṃgaraḥ
     pitur vadanam anvīkṣya parivṛtya ca dharmavit
devavrata nibodhedaṃ vacanaṃ mama bhāṣataḥ
     pranaṣṭaḥ kauravo vaṃśas tvayāyaṃ punar uddhṛtaḥ
tan me vilapamānasya vacanaṃ samupekṣase
     ko 'yaṃ duryodhano nāma kule 'smin kulapāṃsanaḥ
yasya lobhābhibhūtasya matiṃ samanuvartase
     anāryasyākṛtajñasya lobhopahatacetasaḥ
     atikrāmati yaḥ śāstraṃ pitur dharmārthadarśinaḥ
ete naśyanti kuravo duryodhanakṛtena vai
     yathā te na praṇaśyeyur mahārāja tathā kuru
māṃ caiva dhṛtarāṣṭraṃ ca pūrvam eva mahādyute
     citrakāra ivālekhyaṃ kṛtvā mā sma vināśaya
     prajāpatiḥ prajāḥ sṛṣṭvā yathā saṃharate tathā
nopekṣasva mahābāho paśyamānaḥ kulakṣayam
     atha te 'dya matir naṣṭā vināśe pratyupasthite
     vanaṃ gaccha mayā sārdhaṃ dhṛtarāṣṭreṇa caiva ha
baddhvā vā nikṛtiprajñaṃ dhārtarāṣṭraṃ sudurmatim
     sādhv idaṃ rājyam adyāstu pāṇḍavair abhirakṣitam
prasīda rājaśārdūla vināśo dṛśyate mahān
     pāṇḍavānāṃ kurūṇāṃ ca rājñāṃ cāmitatejasām
virarāmaivam uktvā tu viduro dīnamānasaḥ
     pradhyāyamānaḥ sa tadā niḥśvasaṃś ca punaḥ punaḥ
tato 'tha rājñaḥ subalasya putrī; dharmārthayuktaṃ kulanāśa bhītā
     duryodhanaṃ pāpamatiṃ nṛśaṃsaṃ; rājñāṃ samakṣaṃ sutam āha kopāt
ye pārthivā rājasabhāṃ praviṣṭā; brahmarṣayo ye ca sabhāsado 'nye
     śṛṇvantu vakṣyāmi tavāparādhaṃ; pāpasya sāmātyaparicchadasya
rājyaṃ kurūṇām anupūrva bhogyaṃ; kramāgato naḥ kuladharma eṣaḥ
     tvaṃ pāpabuddhe 'tinṛśaṃsa karman; rājyaṃ kurūṇām anayād vihaṃsi
rājye sthito dhṛtarāṣṭro manīṣī; tasyānugo viduro dīrghadarśī
     etāv atikramya kathaṃ nṛpatvaṃ; duryodhana prārthayase 'dya mohāt
rājā ca kṣattā ca mahānubhāvau; bhīṣme sthite paravantau bhavetām
     ayaṃ tu dharmajñatayā mahātmā; na rājyakāmo nṛparo nadījaḥ
rājyaṃ tu pāṇḍor idam apradhṛṣyaṃ; tasyādya putrāḥ prabhavanti nānye
     rājyaṃ tad etan nikhilaṃ pāṇḍavānāṃ; paitāmahaṃ putrapautrānugāmi
yad vai brūte kurumukhyo mahātmā; devavrataḥ satyasaṃdho manīṣī
     sarvaṃ tad asmābhir ahatya dharmaṃ; grāhyaṃ svadharmaṃ paripālayadbhiḥ
anujñayā cātha mahāvratasya; brūyān nṛpo yad viduras tathaiva
     kāryaṃ bhavet tat suhṛdbhir niyujya; dharmaṃ puraskṛtya sudīrgha kālam
nyāyāgataṃ rājyam idaṃ kurūṇāṃ; yudhiṣṭhiraḥ śāstu vai dharmaputraḥ
     pracodito dhṛtarāṣṭreṇa rājñā; puraskṛtaḥ śāṃtanavena caiva
