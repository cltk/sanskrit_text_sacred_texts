[vai]
      athābravīd draupadī rājaputrī; pṛṣṭā śibīnāṃ pravareṇa ten a
      avekṣya mandaṃ pravimucya śākhāṃ; saṃgṛhṇatī kauśikam uttarīyam
buddhyābhijānāmi narendraputra; na mādṛśī tvām abhibhāṣṭum arhā
      na tveha vaktāsti taveha vākyam; anyo naro vāpy atha vāpi nārī
ekā hy ahaṃ saṃprati tena vācaṃ; daddāni vai bhadra nibodha cedam
      ahaṃ hy araṇye katham ekam ekā; tvām ālapeyaṃ niratā svadharme
jānāmi ca tvāṃ surathasya putraṃ; yaṃ koṭikāśyeti vidur manuṣyāḥ
      tasmād ahaṃ śaibya tathaiva tubhyam; ākhyāmi bandhūn prati tan nibodha
apatyam asmi drupadasya rājñaḥ; kṛṣṇeti māṃ śaibya divur manuṣyāḥ
      sāhaṃ vṛṇe pañcajanān patitve; ye khāṇḍava prasthagatāḥ śrutās te
yudhiṣṭhiro bhīmasenārjunau ca; mādryāś ca putrau puruṣapravīrau
      te māṃ niveśyeha diśaś catasro; vibhajya pārthā mṛgayāṃ prayātāḥ
prācīṃ rājā dakṣiṇāṃ bhīmaseno; jayaḥ pratīcīṃ yamajāv udīcīm
      manye tu teṣāṃ rathasattamānāṃ; kālo 'bhitaḥ prāpta ihopayātum
saṃmānitā yāsyatha tair yatheṣṭaṃ; vimucya vāhān avagāhayadhvam
      priyātithir dharmasuto mahātmā; prīto bhaviṣyaty abhivīkṣya yuṣmān
etāvad uktvā drupadātmajā sā; śaibyātmajaṃ candra mukhī pratītā
      viveśa tāṃ parṇakuṭīṃ praśastāṃ; saṃcintya teṣām atithisvadharmam
