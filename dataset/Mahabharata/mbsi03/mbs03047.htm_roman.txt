[j]
      yad idaṃ śocitaṃ rājñā dhṛtarāṣṭreṇa vai mune
      pravrājya pāṇḍavān vīrān sarvam etan nirarthakam
kathaṃ hi rājā putraṃ svam upekṣetālpa cetasam
      duryodhanaṃ pāṇḍuputrān kopayānaṃ mahārathān
kim āsīt pāṇḍuputrāṇāṃ vane bhojanam ucyatām
      vāneyam atha vā kṛṣṭam etad ākhyātu me bhavān
[vai]
      vāneyaṃ ca mṛgāṃś caiva śuddhair bāṇair nipātitān
      brāhmaṇānāṃ nivedyāgram abhuñjan puruṣarṣabhāḥ
tāṃs tu śūrān maheṣvāsāṃs tadā nivasato vane
      anvayur brāhmaṇā rājan sāgnayo 'naṅgayas tathā
brāhmaṇānāṃ sahasrāṇi snātakānāṃ mahātmanām
      daśa mokṣavidāṃ tadvad yān bibharti yudhiṣṭhiraḥ
rurūn kṛṣṇamṛgāṃś caiva medhyāṃś cānyān vanecarān
      bāṇair unmathya vidhivad brāhmaṇebhyo nyavedayat
na tatra kaś cid durvarṇo vyādhito vāpy adṛśyata
      kṛśo vā durbalo vāpi dīno bhīto 'pi vā naraḥ
putrān iva priyāñ jñātīn bhrātṝn iva sahodarān
      pupoṣa kauravaśreṣṭho dharmarājo yudhiṣṭhiraḥ
patīṃś ca draupadī sarvān dvijāṃś caiva yaśasvinī
     māteva bhojayitvāgre śiṣṭam āhārayat tadā
prācīṃ rājā dakṣiṇāṃ bhīmaseno; yamau pratīcīm atha vāpy udīcīm
     dhanurdharā māṃsahetor mṛgāṇāṃ; kṣayaṃ cakrur nityam evopagamya
tathā teṣāṃ vasatāṃ kāmyake vai; vihīnānām arjunenotsukānām
     pañcaiva varṣāṇi tadā vyatīyur; adhīyatāṃ japatāṃ juhvatāṃ ca
