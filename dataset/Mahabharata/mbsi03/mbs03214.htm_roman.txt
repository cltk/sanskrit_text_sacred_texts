[mārk]
      śivā bhāryā tvāṅgirasaḥ śīlarūpaguṇānvitā
      tasyāḥ sā prathamaṃ rūpaṃ kṛtvā devī janādhipa
      jagāma pāvakābhyāśaṃ taṃ covāca varāṅganā
mām agne kāmasaṃtaptāṃ tvaṃ kāmayitum arhasi
      kariṣyasi na ced evaṃ mṛtāṃ mām upadhāraya
aham aṅgiraso bhāryā śivā nāma hutāśana
      sakhībhiḥ sahitā prāptā mantrayitvā viniścayam
[agni]
      kathaṃ māṃ tvaṃ vijānīṣe kāmārtam itarāḥ katham
      yās tvayā kīrtitāḥ sarvāḥ saptarṣīṇāṃ priyāḥ striyaḥ
[ṣivā]
      asmākaṃ tvaṃ priyo nityaṃ bibhīmas tu vayaṃ tava
      tvac cittam iṅgitair jñātvā preṣitāsmi tavāntikam
maithunāyeha saṃprāptā kāmaṃ prāptaṃ drutaṃ cara
      mātaro māṃ pratīkṣante gamiṣyāmi hutāśana
[mārk]
      tato 'gnir upayeme tāṃ śivāṃ prītimudā yutaḥ
      prītyā devī ca saṃyuktā śukraṃ jagrāha pāṇinā
acintayan mamedaṃ ye rūpaṃ drakṣyanti kānane
      te brāhmaṇīnām anṛtaṃ doṣaṃ vakṣyanti pāvake
tasmād etad drakṣyamāṇā garuḍī saṃbhavāmy aham
      vanān nirgamanaṃ caiva sukhaṃ mama bhaviṣyati
suparṇī sā tadā bhūtvā nirjagāma mahāvanāt
     apaśyat parvataṃ śvetaṃ śarastambaiḥ susaṃvṛtam
dṛṣṭī viṣaiḥ sapta śīrṣair guptaṃ bhogibhir adbhutaiḥ
     rakṣobhiś ca piśācaiś ca raudrair bhūtagaṇais tathā
     rākṣasībhiś ca saṃpūrṇam anekaiś ca mṛgadvijaiḥ
sā tatra sahasā gatvā śailapṛṣṭhaṃ sudurgamam
     prākṣipat kāñcane kuṇḍe śukraṃ sā tvaritā satī
śiṣṭānām api sā devī saptarṣīṇāṃ mahātmanām
     patnī sarūpatāṃ kṛtvā kāmayām āsa pāvakam
divyarūpam arundhatyāḥ kartuṃ na śakitaṃ tayā
     tasyās tapaḥ prabhāveṇa bhartṛśuśrūṣaṇena ca
ṣaṭkṛtvas tat tu nikṣiptam agne reto kurūttama
     tasmin kuṇṭe pratipadi kāminyā svāhayā tadā
tat skannaṃ tejasā tatra saṃbhṛtaṃ janayat sutam
     ṛṣibhiḥ pūjitaṃ skannam anayat skandatāṃ tataḥ
ṣaṭśirā dviguṇaśrotro dvādaśākṣi bhujakramaḥ
     ekagrīpas tv ekakāyaḥ kumāraḥ samapadyata
dvitīyāyām abhivyaktas tṛtīyāyāṃ śiśur babhau
     aṅgapratyaṅga saṃbhūtaś caturthyām abhavad guhaḥ
lohitābhreṇa mahatā saṃvṛtaḥ saha vidyutā
     lohitābhre sumahati bhāti sūrya ivoditaḥ
gṛhītaṃ tu dhanus tena vipulaṃ lomaharṣaṇam
     nyastaṃ yat tripuraghnena surārivinikṛntanam
tadgṛhītvā dhanuḥśreṣṭhaṃ nanāda balavāṃs tadā
     saṃmohayann ivemāṃ sa trīṁl lokān sacarācarān
tasya taṃ ninadaṃ śrutvā mahāmeghaughanisvanam
     utpetatur mahānāgau citraś cairāvataś ca ha
tāv āpatantau saṃprekṣya sa bālārkasamadyuthiḥ
     dvābhyāṃ gṛhītvā pāṇibhyāṃ śaktiṃ cānyena pāṇinā
     apareṇāgnidāyādas tāmracūḍaṃ bhujena saḥ
mahākāyam upaśliṣṭaṃ kukkuṭaṃ balināṃ varam
     gṛhītvā vyanadad bhīmaṃ cikrīḍa ca mahābalaḥ
dvābhyāṃ bhujābhyāṃ balavān gṛhītvā śaṅkham uttamam
     prādhmāpayata bhūtānāṃ trāsanaṃ balinām api
dvābhyāṃ bhujābhyām ākāśaṃ bahuśo nijaghāna saḥ
     krīḍan bhāti mahāsenas trīṁl lokān vadanaiḥ piban
     parvatāgre 'prameyātmā raśmimān udaye yathā
sa tasya parvatasyāgre niṣaṇṇo 'dbhutavikramaḥ
     vyalokayad ameyātmā mukhair nānāvidhair diśaḥ
     sa paśyan vividhān bhāvāṃś cakāra ninadaṃ punaḥ
tasya taṃ ninadaṃ śrutvā nyapatan bahudhā janāḥ
     bhītāś codvigna manasas tam eva śaraṇaṃ yayuḥ
ye tu taṃ saṃśritā devaṃ nānāvarṇās tadā janāḥ
     tān apy āhuḥ pāriṣadān brāhmaṇāḥ sumahābalān
sa tūtthāya mahābāhur upasāntvya ca tāñ janān
     dhanur vikṛṣya vyasṛjad bāṇāñ śvete mahāgirau
bibheda sa śaraiḥ śailaṃ krauñcaṃ himavataḥ sutam
     tena haṃsāś ca gṛghrāś ca meruṃ gacchanti parvatam
sa viśīrṇo 'patac chailo bhṛśam ārtasvarān ruvan
     tasmin nipatite tv anye neduḥ śailā bhṛśaṃ bhayāt
sa taṃ nādaṃ bhṛśārtānāṃ śrutvāpi balināṃ varaḥ
     na prāvyathad ameyātmā śaktim udyamya cānadat
sā tadā vipulā śaktiḥ kṣiptā tena mahātmanā
     bibheda śikharaṃ ghoraṃ śvetasya tarasā girau
sa tenābhihato dīno giriḥ śveto 'calaiḥ saha
     utpapāta mahīṃ tyaktvā bhītas tasmān mahātmanaḥ
tataḥ pravyathitā bhūmir vyaśīryata samantataḥ
     ārtā skandaṃ samāsādya punar balavatī babhau
parvatāś ca namaskṛtya tam eva pṛthivīṃ gatāḥ
     athāyam abhajal lokaḥ skanda śuklasya pañcamīm
