kasya cit tv atha kālasya yudhājit kekayo nṛpaḥ
 svaguruṃ preṣayām āsa rāghavāya mahātmane
gārgyam aṅgirasaḥ putraṃ brahmarṣim amitaprabham
 daśa cāśvasahasrāṇi prītidānam anuttamam
kambalāni ca ratnāni citravastram athottamam
 rāmāya pradadau rājā bahūny ābharaṇāni ca
śrutvā tu rāghavo gārgyaṃ maharṣiṃ samupāgatam
 mātulasyāśvapatinaḥ priyaṃ dūtam upāgatam
pratyudgamya ca kākutsthaḥ krośamātraṃ sahānugaḥ
 gārgyaṃ saṃpūjayām āsa dhanaṃ tat pratigṛhya ca
pṛṣṭvā ca prītidaṃ sarvaṃ kuśalaṃ mātulasya ca
 upaviṣṭaṃ mahābhāgaṃ rāmaḥ praṣṭuṃ pracakrame
kim āha matulo vākyaṃ yadarthaṃ bhagavān iha
 prāpto vākyavidāṃ śreṣṭha sākṣād iva bṛhaspatiḥ
rāmasya bhāṣitaṃ śrutvā brahmarṣiḥ kāryavistaram
 vaktum adbhutasaṃkāśaṃ rāghavāyopacakrame
mātulas te mahābāho vākyam āha nararṣabha
 yudhājit prītisaṃyuktaṃ śrūyatāṃ yadi rocate
ayaṃ gandharvaviṣayaḥ phalamūlopaśobhitaḥ
 sindhor ubhayataḥ pārśve deśaḥ paramaśobhanaḥ
taṃ ca rakṣanti gandharvāḥ sāyudhā yuddhakovidāḥ
 śailūṣasya sutā vīrās tisraḥ koṭyo mahābalāḥ
tān vinirjitya kākutstha gandharvaviṣayaṃ śubham
 niveśaya mahābāho dve pure susamāhitaḥ
anyasya na gatis tatra deśaś cāyaṃ suśobhanaḥ
 rocatāṃ te mahābāho nāhaṃ tvām anṛtaṃ vade
tac chrutvā rāghavaḥ prīto mararṣir mātulasya ca
 uvāca bāḍham ity evaṃ bharataṃ cānvavaikṣata
so 'bravīd rāghavaḥ prītaḥ prāñjalipragraho dvijam
 imau kumārau taṃ deśaṃ brahmarṣe vijayiṣyataḥ
bharatasyātmajau vīrau takṣaḥ puṣkala eva ca
 mātulena suguptau tau dharmeṇa ca samāhitau
bharataṃ cāgrataḥ kṛtvā kumārau sabalānugau
 nihatya gandharvasutān dve pure vibhajiṣyataḥ
niveśya te puravare ātmājau saṃniveśya ca
 āgamiṣyati me bhūyaḥ sakāśam atidhārmikaḥ
brahmarṣim evam uktvā tu bharataṃ sabalānugam
 ājñāpayām āsa tadā kumārau cābhyaṣecayat
nakṣatreṇa ca saumyena puraskṛtyāṅgiraḥ sutam
 bharataḥ saha sainyena kumārābhyāṃ ca niryayau
sā senā śakrayukteva naragān niryayāv atha
 rāghavānugatā dūraṃ durādharṣā surāsuraiḥ
māṃsāśīni ca sattvāni rakṣāṃsi sumahānti ca
 anujagmuś ca bharataṃ rudhirasya pipāsayā
bhūtagrāmāś ca bahavo māṃsabhakṣāḥ sudāruṇāḥ
 gandharvaputramāṃsāni bhoktukāmāḥ sahasraśaḥ
siṃhavyāghrasṛgālānāṃ khecarāṇāṃ ca pakṣiṇām
 bahūni vai sahasrāṇi senāyā yayur agrataḥ
adhyardhamāsam uṣitā pathi senā nirāmayā
 hṛṣṭapuṣṭajanākīrṇā kekayaṃ samupāgamat
