[y]
      māndhātā rājaśārdūlas triṣu lokeṣu viśrutaḥ
      kathaṃ jāto mahābrahman yauvanāśvo nṛpottamaḥ
      kathaṃ caitāṃ parāṃ kāṣṭhāṃ prāptavān amitadyutiḥ
yasya lokās trayo vaśyā viṣṇor iva mahātmanaḥ
      etad icchāmy ahaṃ śrotuṃ caritaṃ tasya dhīmataḥ
yathā māndhātṛśabdaś ca tasya śakrasamadyuteḥ
      janma cāprati vīryasya kuśalo hy asi bhāṣitum
[l]
      śṛṇuṣvāvahito rājan rājñas tasya mahātmanaḥ
      yathā māndhātṛśabdo vai lokeṣu parigīyate
ikṣvākuvaṃśaprabhavo yuvanāśvo mahīpatiḥ
      so 'yajat pṛthivīpāla ṛtubhir bhūridakṣiṇaiḥ
aśvamedha sahasraṃ ca prāpya dharmabhṛtāṃ varaḥ
      anyaiś ca kratubhir mukhyair vividhair āptadakṣiṇaiḥ
anapatyas tu rājarṣiḥ sa mahātmā dṛḍhavrataḥ
      mantriṣv ādhāya tad rājyaṃ vananityo babhūva ha
śāstradṛṣṭena vidhinā saṃyojyātmānam ātmanā
      pipāsā śuṣkahṛdayaḥ praviveśāśramaṃ bhṛgor
tām eva rātriṃ rājendra mahātmā bhṛgunandanaḥ
      iṣṭiṃ cakāra saudyumner maharṣiḥ putrakāraṇāt
saṃbhṛto mantrapūtena vāriṇā kalaśo mahān
     tatrātiṣṭhata rājendra pūrvam eva samāhitaḥ
     yat prāśya prasavet tasya patnī śakrasamaṃ sutam
taṃ nyasya vedyāṃ kalaśaṃ suṣupus te maharṣayaḥ
     rātrijāgaraṇa śrāntāḥ saudyumniḥ samatītya tān
śuṣkakaṇṭhaḥ pipāsārtaḥ pāṇīyārthī bhṛśaṃ nṛpaḥ
     taṃ praviśyāśraṇaṃ śrāntaḥ pāṇīyaṃ so 'bhyayācata
tasya śrāntasya śuṣkeṇa kaṇṭhena krośatas tadā
     nāśrauṣīt kaś cana tadā śakuner iva vāśitam
tatas taṃ kalaśaṃ dṛṣṭvā jalapūrṇaṃ sa pārthivaḥ
     abhyadravata vegena pītvā cāmbho vyavāsṛjat
sa pītvā śītalaṃ toyaṃ pipāsārtho mahāpatiḥ
     nirvāṇam agamad dhīmān susukhī cābhavat tadā
tatas te pratyabudhyanta ṛṣayaḥ sa narādhipāḥ
     niṣ ṭoyaṃ taṃ ca kalaśaṃ dadṛśuḥ sarva eva te
kasya karmedam iti ca paryapṛcchan samāgatāḥ
     yuvanāśvo mayety eva satyaṃ samabhipadyata
na yuktam iti taṃ prāha bhagavān bhārgavas tadā
     sutārthaṃ sthāpitā hy āpas tapasā caiva saṃbhṛtāḥ
mayā hy atrāhitaṃ brahma tapa āsthāya dāruṇam
     putrārthaṃ tava rājarṣe mahābalaparākrama
mahābalo mahāvīryas tapobalasamanvitaḥ
     yaḥ śakram api vīryeṇa gamayed yamasādanam
anena vidhinā rājan mayaitad upapāditam
     abbhakṣaṇaṃ tvayā rājann ayuktaṃ kṛtam adya vai
na tv adya śakyam asmābhir etat kartum ato 'nyathā
     nūnaṃ daivakṛtaṃ hy etad yad evaṃ kṛtavān asi
pipāsitena yāḥ pītā vidhimantrapuraskṛtāḥ
     āpas tvayā mahārāja mat tapo vīryasaṃbhṛtāḥ
     tābhyas tvam ātmanā putram evaṃ vīryaṃ janiṣyasi
vidhāsyāmo vayaṃ tatra taveṣṭiṃ paramādbhutām
     yathā śakrasamaṃ putraṃ janayiṣyasi vīryavān
tato varṣaśate pūrṇe tasya rājño mahātmanaḥ
     vāmaṃ pārśvaṃ vinirbhidya sutaḥ sūrya ivāparaḥ
niścakrāma mahātejā na ca taṃ mṛtyur āviśat
     yuvanāśvaṃ narapatiṃ tad adbhutam ivābhavat
tataḥ śakro mahātejās taṃ didṛkṣur upāgamat
     pradeśinīṃ tato 'syāsye śakraḥ samabhisaṃdadhe
mām ayaṃ dhāsyatīty evaṃ paribhāstaḥ savajriṇā
     māndhāteti ca nāmāsya cakruḥ sendrā divaukasaḥ
pradeśinīṃ śakradattām āsvādya sa śiśus tadā
     avardhata mahīpāla kiṣkūṇāṃ ca trayodaśa
vedās taṃ sadhanurvedā divyāny astrāṇi ceśvaram
     upatasthur mahārāja dhyāta mātrāṇi sarvaśaḥ
dhanur ājagavaṃ nāma śarāḥ śṛṅgodbhavāś ca ye
     abhedyaṃ kavacaṃ caiva sadyas tam upasaṃśrayan
so 'bhiṣikto maghavatā svayaṃ śakreṇa bhārata
     dharmeṇa vyajayal lokāṃs trīn viṣṇur iva vikramaiḥ
tasyāpratihataṃ cakraṃ prāvartata mahātmanaḥ
     ratnāni caiva rājarṣiṃ svayam evopatasthire
tasyeyaṃ vasusaṃpūrṇā vasu dhā vasu dhādhipa
     teneṣṭaṃ vividhair yajñair bahubhiḥ svāptadakṣiṇaiḥ
cittacaityo mahātejā dharmaṃ prāpya ca puṣkalam
     śakrasyārdhāsanaṃ rājaṁl labdhavān amitadyutiḥ
ekāhnā pṛthivī tena dharmanityena dhīmatā
     nirjitā śāsanād eva sa ratnākara pattanā
tasya cityair mahārāja kratūnāṃ dakṣiṇā vatām
     caturantā mahī vyāptā nāsīt kiṃ cid anāvṛtam
tena padmasahasrāṇi gavāṃ daśa mahātmanā
     brāhmaṇebhyo mahārāja dattānīti pracakṣate
tena dvādaśa vārṣikyām anāvṛṣṭyāṃ mahātmanā
     vṛṣṭaṃ sasyavivṛddhy arthaṃ miṣato vajrapāṇinaḥ
tena somakulotpanno gāndhārādhipatir mahā
     garjann iva mahāmeghaḥ pramathya nihataḥ śaraiḥ
prajāś caturvidhās tena jitā rājan mahātmanā
     tenātma tapasā lokāḥ sthāpitāś cāpi tejasā
tasyaitad devayajanaṃ sthānam ādityavarcasaḥ
     paśya puṇyatame deśe kurukṣetrasya madhyataḥ
etat te sarvam ākhyātaṃ māndhātuś caritaṃ mahat
     janma cāgryaṃ mahīpāla yan māṃ tvaṃ paripṛcchasi
