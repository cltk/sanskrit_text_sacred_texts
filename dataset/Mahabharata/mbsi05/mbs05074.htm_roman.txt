[v]
      tathokto vāsudevena nityamanyur amarṣaṇaḥ
      sadaśvavat samādhāvad babhāṣe tadanantaram
anyathā māṃ cikīrṣantam anyathā manyase 'cyuta
      praṇīta bhāvam atyantaṃ yudhi satyaparākramam
vettha dāśārha sattvaṃ me dīrghakālaṃ sahoṣitaḥ
      uta vā māṃ na jānāsi plavan hrada ivālpavaḥ
      tasmād apratirūpābhir vāgbhir māṃ tvaṃ samarchasi
kathaṃ hi bhīmasenaṃ māṃ jānan kaś cana mādhava
      brūyād apratirūpāṇi yathā māṃ vaktum arhasi
tasmād idaṃ pravakṣyāmi vacanaṃ vṛṣṇinandana
      ātmanaḥ pauruṣaṃ caiva balaṃ ca na samaṃ paraiḥ
sarvathā nārya karmaitat praśaṃsā svayam ātmanaḥ
      ativādāpaviddhas tu vakṣyāmi balam ātmanaḥ
paśyeme rodasī kṛṣṇa yayor āsann imāḥ prajāḥ
      acale cāpy anante ca pratiṣṭhe sarvamātarau
yadīme sahasā kruddhe sameyātāṃ śile iva
      amam ete nigṛhṇīyāṃ bāhubhyāṃ sacarācare
paśyaitad antaraṃ bāhvor mahāparighayor iva
      ya etat prāpya mucyeta na taṃ paśyāmi pūruṣam
himavāṃś ca samudraś ca vajrī ca balabhit svayam
     mayābhipannaṃ trāyeran balam āsthāya na trayaḥ
yudhyeyaṃ kṣatriyān sarvān pāṇḍaveṣv ātatāyinaḥ
     adhaḥ pādatalenaitān adhiṣṭhāsyāmi bhūtale
na hi tvaṃ nābhijānāsi mama vikramam acyuta
     yathā mayā vinirjitya rājāno vaśagāḥ kṛtāḥ
atha cen māṃ na jānāsi sūryasyevodyataḥ prabhām
     vigāḍhe yudhi saṃbādhe vetsyase māṃ janārdana
kiṃ mātyavākṣīḥ paruṣair vraṇaṃ sūcyā ivānagha
     yathāmati bravīmy etad viddhi mām adhikaṃ tataḥ
draṣṭāsi yudhi saṃbādhe pravṛtte vaiśase 'hani
     mayā praṇunnān mātaṅgān rathinaḥ sādinas tathā
tathā narān abhikruddhaṃ nighnantaṃ kṣatriyarṣabhān
     draṣṭā māṃ tvaṃ ca lokaś ca vikarṣantaṃ varān varān
na me sīdanti majjāno na mamodvepate manaḥ
     sarvalokād abhikruddhān na bhayaṃ vidyate mama
kiṃ tu sauhṛdam evaitat kṛpayā madhusūdana
     sarvāṃs titikṣe saṃkleśān mā sma no bharatā naśan
