[manu]
      yadā te pañcabhiḥ pañca vimuktā manasā saha
      atha tad drakṣyase brahma manau sūtram ivārpitam
tad eva ca yathā sūtraṃ suvarṇe vartate punaḥ
      muktāsv atha pravāleṣu mṛn maye rājate tathā
tadvad goṣu manuṣyeṣu tadvad dhasti mṛgādiṣu
      tadvat kīta pataṅgeṣu prasaktātmā svakarmabhiḥ
yena yena śarīreṇa yad yat karma karoty ayam
      tena tena śarīreṇa tat tat phalam upāśnute
yathā hy ekarasā bhūmir oṣadhyātmānusāriṇī
      tathā karmānugā buddhir antarātmānudarśinī
jñānapūrvodbhavā lipsā lipsā pūrvābhisaṃdhitā
      abhisaṃdhi pūrvakaṃ karma karma mūlaṃ tataḥ phalam
phalaṃ karmātmakaṃ vidyāt karma jñeyātmakaṃ tathā
      jñeyaṃ jñānātmakaṃ vidyāj jñānaṃ sadasad ātmakam
jñānānāṃ ca phalānāṃ ca jñeyānāṃ karmaṇāṃ tathā
      kṣayānte tat phalaṃ divyaṃ jñānaṃ jñeya pratiṣṭhitam
mahad dhi paramaṃ bhūtaṃ yuktāḥ paśyanti yoginaḥ
      abuddhās taṃ na paśyanti hy ātmasthā guṇabuddhayaḥ
pṛthivī rūpato rūpam apām iha mahattaram
     adbhyo mahattaraṃ tejas tejasaḥ pavano mahān
pavanāc ca mahad vyoma tasmāt parataraṃ manaḥ
     manaso mahatī buddhir buddheḥ kālo mahān smṛtaḥ
kālāt sa bhagavān viṣṇur yasya sarvam idaṃ jagat
     nādir na madhyaṃ naivāntas tasya devasya vidyate
anāditvād amadhyatvād anantatvac ca so 'vyayaḥ
     atyeti sarvaduḥkhāni duḥkhaṃ hy antavad ucyate
tad brahma paramaṃ proktaṃ tad dhāma paramaṃ smṛtam
     tad gatvā kālaviṣayād vibhuktā bhokṣam āśritāḥ
guṇais tv etaiḥ prakāśante nirguṇatvāt tataḥ param
     nivṛtti lakṣaṇo dharmas tathānantyāya kalpate
ṛco yajūṃsi sāmāni śarīrāṇi vyapāśritāḥ
     jihvāgreṣu pravartante yatnasādhyā vināśinaḥ
na caivam iṣyate brahma śarīrāśraya saṃbhavam
     na yatnasādhyaṃ tad brahma nādi madhyaṃ na cāntavat
ṛcām ādis tathā sāmnāṃ yajuṣām ādir ucyate
     antaś cādimatāṃ dṛṣṭo na cādir brahmaṇaḥ smṛtaḥ
anāditvād anantatvāt tad anantam athāvyayam
     avyayatvāc ca nirdvandhaṃ dvandhābhāvāt tataḥ param
adṛṣṭato 'nupāyāc ca apy asaṃdheś ca karmaṇaḥ
     na tena martyāḥ paśyanti yena gacchanti tatparam
viṣayeṣu ca saṃsargāc chāśvatasya ca darśanāt
     manasā cānyad ākāṅkṣan paraṃ na pratipadyate
guṇān yad iha paśyanti tad icchanty apare janāḥ
     paraṃ naivābhikāṅkṣanti nirguṇatvād guṇārthinaḥ
guṇair yas tv avarair yuktaḥ kathaṃ vidyād guṇān imān
     anumānād dhi gantavyaṃ guṇair avayavaiḥ saha
sūkṣmeṇa manasā vidmo vācā vaktuṃ na śaknumaḥ
     mano hi manasā grāhyaṃ darśanena ca darśanam
jñānena nirmalīkṛtya buddhiṃ buddhyā tathā manaḥ
     manasā cendriyagrāmam anantaṃ pratipadyate
buddhiprahīno manasāsamṛddhas; tathā nirāśīr guṇatām upaiti
     paraṃ tyajantīha vilobhyamānā; hutāśanaṃ vāyur ivendhanastham
guṇādāne viprayoge ca teṣāṃ; manaḥ sadā buddhiparāvarābhyām
     anenaiva vidhinā saṃpravṛtto; guṇādāne brahma śarīram eti
avyaktātmā puruṣo 'vyaktakarmā; so 'vyaktatvaṃ gacchati hy antakāle
     tair evāyaṃ cendriyair vardhamānair; glāyadbhir vā vartate karma rūpaḥ
sarvair ayaṃ cendriyaiḥ saṃprayukto; dehaḥ prāptaḥ pañca bhūtāśrayaḥ syāt
     nāsāmarthyād gacchati karmaṇeha; hīnas tena parameṇāvyayena
pṛthivyā naraḥ paśyati nāntam asyā; hy antaś cāsyā bhavitā ceti viddhi
     paraṃ nayantīha vilobhyamānaṃ; yathā plavaṃ vāyur ivārṇavastham
divākaro guṇam upalabhya nirguṇo; yathā bhaved vyapagataraśmimandalaḥ
     tathā hy asau munir iha nirviśeṣavān; sa nirguṇaṃ praviśati brahma cāvyayam
anāgatiṃ sukṛtimatāṃ parāṃ gatiṃ; svayambhuvaṃ prabhava nidhānam avyayam
     sanātanaṃ yad amṛtam avyayaṃ padaṃ; vicārya taṃ śamam amṛtatvam aśnute
