[v]
      sa tu vājī samudrāntāṃ paryetya pṛthivīm imām
      nivṛtto 'bhimukho rājanyena nāgāhvayaṃ puram
anugacchaṃś ca tejasvī nivṛtto 'tha kirīṭabhṛt
      yadṛcchayā samāpede puraṃ rājagṛhaṃ tadā
tam abhyāśagataṃ rājā jarāsaṃdhātmajātmajaḥ
      kṣatradharme sthito vīraḥ samarāyājuhāva ha
tataḥ purāt sa niṣkramya rathī dhanvī śarī talī
      meghasaṃdhiḥ padātiṃ taṃ dhanaṃjayam upādravat
āsādya ca mahātejā meghasaṃdhir dhanaṃjayam
      bālabhāvān mahārāja provācedaṃ na kauśalāt
kim ayaṃ cāryate vājī strīmadhya iva bhārata
      hayam enaṃ hariṣyāmi prayatasva vimokṣaṇe
adattānunayo yuddhe yadi tvaṃ pitṛbhir mama
      kariṣyāmi tavātithyaṃ praharapraharāmi vā
ity uktaḥ pratyuvācainaṃ pāṇḍavaḥ prahasann iva
      vighnakartā mayā vārya iti me vratam āhitam
bhrātrā jyeṣṭhena nṛpate tavāpi viditaṃ dhruvam
      praharasva yathāśakti na manyur vidyate mama
ity uktaḥ prāharat pūrvaṃ pāṇḍavaṃ magadheśvaraḥ
     kirañ śarasahasrāṇi varṣāṇīva sahasradṛk
tato gāṇḍīvabhṛc chūro gāṇḍīvapreṣitaiḥ śaraiḥ
     cakāra moghāṃs tān bāṇān ayatnād bharatarṣabha
sa moghaṃ tasya bāṇaughaṃ kṛtvā vānaraketanaḥ
     śarān mumoca jvalitān dīptāsyān iva pannagān
dhvaje patākā daṇḍeṣu rathayantre hayeṣu ca
     anyeṣu ca rathāṅgeṣu na śarīre na sārathau
saṃrakṣyamāṇaḥ pārthena śarīre phalgunasya ha
     manyamānaḥ svavīryaṃ tan māgadhaḥ prāhiṇoc charān
tato gāṇḍīvabhṛc chūro māgadhena samāhataḥ
     babhau vāsantika iva palāśaḥ puṣpito mahān
avadhyamānaḥ so 'bhyaghnan māgadhaḥ pāṇḍavarṣabham
     tena tasthau sa kauravya lokavīrasya darśane
savyasācī tu saṃkruddho vikṛṣya balavad dhanuḥ
     hayāṃś cakāra nirdehān sāratheś ca śiro 'harat
dhanuś cāsya mahac citraṃ kṣureṇa pracakarta ha
     hastāvāpaṃ patākāṃ ca dhvajaṃ cāsya nyapātayat
sa rājā vyathito vyaśvo vidhanur hatasārathiḥ
     gadām ādāya kaunteyam abhidudrāva vegavān
tasyāpatata evāśu gadāṃ hemapariṣkṛtām
     śaraiś cakarta bahudhā bahubhir gṛdhravājitaiḥ
sā gadā śakalībhūtā viśīrṇamaṇibandhanā
     vyālī nirmucyamāneva papātāsya sahasradhā
virathaṃ taṃ vidhanvānaṃ gadayā parivarjitam
     naicchat tāḍayituṃ dhīmān arjunaḥ samarāgraṇīḥ
tata enaṃ vimanasaṃ kṣatradharme samāsthitam
     sāntvapūrvam idaṃ vākyam abravīt kapiketanaḥ
paryāptaḥ kṣatradharmo 'yaṃ darśitaḥ putra gamyatām
     bahv etat samare karma tava bālasya pārthiva
yudhiṣṭhirasya saṃdeśo na hantavyā nṛpā iti
     tena jīvasi rājaṃs tvam aparāddho 'pi me raṇe
iti matvā sa cātmānaṃ pratyādiṣṭaṃ sma māgadhaḥ
     tathyam ity avagamyainaṃ prāñjaliḥ pratyapūjayat
tam arjunaḥ samāśvāsya punar evedam abravīt
     āgantavyaṃ parāṃ caitrīm aśvamedhe nṛpasya naḥ
ity uktaḥ sa tathety uktvā pūjayām āsa taṃ hayam
     phalgunaṃ ca yudhāṃ śreṣṭhaṃ vidhivat sahadevajaḥ
tato yatheṣṭam agamat punar eva sa kesarī
     tataḥ samudratīreṇa vaṅgān puṇḍrān sa keralān
tatra tatra ca bhūrīṇi meccha sainyāny anekaśaḥ
     vijigye dhanuṣā rājan gāṇḍīvena dhanaṃjayaḥ
