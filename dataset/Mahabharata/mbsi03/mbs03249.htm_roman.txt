[koṭi]
      kā tvaṃ kadambasya vinamya śākhām; ekāśrame tiṣṭhasi śobhamānā
      dedīpyamānāgniśikheva naktaṃ; dodhūyamānā pavanena subhrūḥ
atīva rūpeṇa samanvitā tvaṃ; na cāpy araṇyeṣu bibheṣi kiṃ nu
      devī nu yakṣī yadi dānavī vā; varāpsarā daitya varāṅganā vā
vapuṣmatī voraga rājakanyā; vanecarī vā kṣaṇadācara strī
      yady eva rājño varuṇasya patnī; yamasya somasya dhaneśvarasya
dhātur vidhātuḥ savitur vibhor vā; śakrasya vā tvaṃ sadanāt prapannā
      na hy eva naḥ pṛcchasi ye vayaṃ sma; na cāpi jānīma taveha nātham
vayaṃ hi mānaṃ tava vardhayantaḥ; pṛcchāma bhadre prabhavaṃ prabhuṃ ca
      ācakṣva bandhūṃś ca patiṃ kulaṃ ca; tattvena yac ceha karoṣi kāryam
ahaṃ tu rājñaḥ surathasya putro; yaṃ koṭikāśyeti vidur manuṣyāḥ
      asau tu yas tiṣṭhati kāñcanāṅge; rathe huto 'gniś cayane yathaiva
      trigartarājaḥ kamalāyatākṣi; kṣemaṃkaro nāma sa eṣa vīraḥ
asmāt paras tv eṣa mahādhanuṣmān; putraḥ kuṇindādhipater variṣṭhaḥ
      nirīkṣate tvāṃ vipulāyatāṃsaḥ; suvismitaḥ parvatavāsanityaḥ
asau tu yaḥ puṣkariṇī samīpe; śyāmo yuvā tiṣṭhati darśanīyaḥ
      ikṣvākurājñaḥ subalasya putraḥ; sa eṣa hantā dviṣatāṃ sugātri
yasyānuyātraṃ dhvajinaḥ prayānti; sauvīrakā dvādaśa rājaputrāḥ
      śoṇāśvayukteṣu ratheṣu sarve; makheṣu dīptā iva havyavāhāḥ
aṅgārakaḥ kuñjaraguptakaś ca; śatruṃjayaḥ saṃjaya supravṛddhau
     prabhaṃkaro 'tha bhramaro raviś ca; śūraḥ pratāpaḥ kuharaś ca nāma
yaṃ ṣaṭ sahasrā rathino 'nuyānti; nāgā hayāś caiva padātinaś ca
     jayadratho nāma yadi śrutas te; sauvīrarājaḥ subhage sa eṣaḥ
tasyāpare bhrātaro 'dīnasattvā; balāhakānīka vidāraṇādhyāḥ
     sauvīravīrāḥ pravarā yuvāno; rājānam ete balino 'nuyānti
etaiḥ sahāyair upayāti rājā; marudgaṇair indra ivābhiguptaḥ
     ajānatāṃ khyāpaya naḥ sukeśi; kasyāsi bhāryā duhitā ca kasya
