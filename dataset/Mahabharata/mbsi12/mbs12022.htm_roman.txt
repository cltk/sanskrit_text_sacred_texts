[vaiṣampāyana]
      tasmin vākyāntare vākyaṃ punar evārjuno 'bravīt
      viṣaṇṇamanasaṃ jyeṣṭham idaṃ bhrātaram īśvaram
kṣatradharmeṇa dharmajña prāpya rājyam anuttamam
      jitvā cārīn naraśreṣṭha tapyate kiṃ bhavān bhṛśam
kṣatriyāṇāṃ mahārāja saṃgrāme nidhanaṃ smṛtam
      viśiṣṭaṃ bahubhir yajñaiḥ kṣatradharmam anusmara
brāhmaṇānāṃ tapas tyāgaḥ pretya dharmavidhiḥ smṛtaḥ
      kṣatriyāṇāṃ ca vihitaṃ saṃgrāme nidhanaṃ vibho
kṣatradharmo mahāraudraḥ śastranitya iti smṛtaḥ
      vadhaś ca bharataśreṣṭha kāle śastreṇa saṃyuge
brāhmaṇasyāpi ced rājan kṣatradharmeṇa tiṣṭhataḥ
      praśastaṃ jīvitaṃ loke kṣatraṃ hi brahma saṃsthitam
na tyāgo na punar yācñā na tapo manujeśvara
      kṣatriyasya vidhīyante na parasvopajīvanam
sa bhavān sarvadharmajñaḥ sarvātmā bharatarṣabha
      rājā manīṣī nipuṇo loke dṛṣṭaparāvaraḥ
tyaktvā saṃtāpajaṃ śokaṃ daṃśito bhava karmaṇi
      kṣatriyasya viśeṣeṇa hṛdayaṃ vajrasaṃhatam
jitvārīn kṣatradharmeṇa prāpya rājyam akaṇṭakam
     vijitātmā manuṣyendra yajñadānaparo bhava
indro vai brahmaṇaḥ putraḥ karmaṇā kṣatriyo 'bhavat
     jñātīnāṃ pāpavṛttīnāṃ jaghāna navatīr nava
tac cāsya karma pūjyaṃ hi praśasyaṃ ca viśāṃ pate
     tena cendratvam āpede devānām iti naḥ śrutam
sa tvaṃ yajñair mahārāja yajasva bahu dakṣiṇaiḥ
     yathaivendro manuṣyendra cirāya vigatajvaraḥ
mā tvam evaṃgate kiṃ cit kṣatriyarṣabha śocithāḥ
     gatās te kṣatradharmeṇa śastrapūtāḥ parāṃ gatim
bhavitavyaṃ tathā tac ca yadvṛttaṃ bharatarṣabha
     diṣṭaṃ hi rājaśārdūla na śakyam ativartitum
