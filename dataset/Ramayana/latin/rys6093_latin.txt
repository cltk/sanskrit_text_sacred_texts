sa tu mohāt susaṃkruddhaḥ kṛtāntabalacoditaḥ
 krodhasaṃraktanayano rāvaṇo sūtam abravīt
hīnavīryam ivāśaktaṃ pauruṣeṇa vivarjitam
 bhīruṃ laghum ivāsattvaṃ vihīnam iva tejasā
vimuktam iva māyābhir astrair iva bahiṣkṛtam
 mām avajñāya durbuddhe svayā buddhyā viceṣṭase
kimarthaṃ mām avajñāya macchandam anavekṣya ca
 tvayā śatrusamakṣaṃ me ratho 'yam apavāhitaḥ
tvayādya hi mamānārya cirakālasamārjitam
 yaśo vīryaṃ ca tejaś ca pratyayaś ca vināśitha
śatroḥ prakhyātavīryasya rañjanīyasya vikramaiḥ
 paśyato yuddhalubdho 'haṃ kṛtaḥ kāpuruṣas tvayā
yas tvaṃ ratham imaṃ mohān na codvahasi durmate
 satyo 'yaṃ pratitarko me pareṇa tvam upaskṛtaḥ
na hīdaṃ vidyate karma suhṛdo hitakāṅkṣiṇaḥ
 ripūṇāṃ sadṛśaṃ caitan na tvayaitat svanuṣṭhitam
nivartaya rathaṃ śīghraṃ yāvan nāpaiti me ripuḥ
 yadi vāpy uṣito 'si tvaṃ smaryante yadi vā guṇāḥ
evaṃ paruṣam uktas tu hitabuddhir abuddhinā
 abravīd rāvaṇaṃ sūto hitaṃ sānunayaṃ vacaḥ
na bhīto 'smi na mūḍho 'smi nopajapto 'smi śatrubhiḥ
 na pramatto na niḥsneho vismṛtā na ca satkriyā
mayā tu hitakāmena yaśaś ca parirakṣatā
 snehapraskannamanasā priyam ity apriyaṃ kṛtam
nāsminn arthe mahārāja tvaṃ māṃ priyahite ratam
 kaś cil laghur ivānāryo doṣato gantum arhasi
śrūyatām abhidhāsyāmi yannimittaṃ mayā rathaḥ
 nadīvega ivāmbhobhiḥ saṃyuge vinivartitaḥ
śramaṃ tavāvagacchāmi mahatā raṇakarmaṇā
 na hi te vīra saumukhyaṃ praharṣaṃ vopadhāraye
rathodvahanakhinnāś ca ta ime rathavājinaḥ
 dīnā gharmapariśrāntā gāvo varṣahatā iva
nimittāni ca bhūyiṣṭhaṃ yāni prādurbhavanti naḥ
 teṣu teṣv abhipanneṣu lakṣayāmy apradakṣiṇam
deśakālau ca vijñeyau lakṣmaṇānīṅgitāni ca
 dainyaṃ harṣaś ca khedaś ca rathinaś ca balābalam
sthalanimnāni bhūmeś ca samāni viṣamāṇi ca
 yuddhakālaś ca vijñeyaḥ parasyāntaradarśanam
upayānāpayāne ca sthānaṃ pratyapasarpaṇam
 sarvam etad rathasthena jñeyaṃ rathakuṭumbinā
tava viśrāmahetos tu tathaiṣāṃ rathavājinām
 raudraṃ varjayatā khedaṃ kṣamaṃ kṛtam idaṃ mayā
na mayā svecchayā vīra ratho 'yam apavāhitaḥ
 bhartṛsnehaparītena mayedaṃ yatkṛtaṃ vibho
ājñāpaya yathātattvaṃ vakṣyasy ariniṣūdana
 tat kariṣyāmy ahaṃ vīraṃ gatānṛṇyena cetasā
saṃtuṣṭas tena vākyena rāvaṇas tasya sāratheḥ
 praśasyainaṃ bahuvidhaṃ yuddhalubdho 'bravīd idam
rathaṃ śīghram imaṃ sūta rāghavābhimukhaṃ kuru
 nāhatvā samare śatrūn nivartiṣyati rāvaṇaḥ
evam uktvā tatas tuṣṭo rāvaṇo rākṣaseśvaraḥ
 dadau tasya śubhaṃ hy ekaṃ hastābharaṇam uttamam
tato drutaṃ rāvaṇavākyacoditaḥ; pracodayām āsa hayān sa sārathiḥ
 sa rākṣasendrasya tato mahārathaḥ; kṣaṇena rāmasya raṇāgrato 'bhavat
