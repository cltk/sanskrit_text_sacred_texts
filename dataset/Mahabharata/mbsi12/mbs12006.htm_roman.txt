[vaiṣampāyana]
      etāvad uktvā devarṣir virarāma sa nāradaḥ
      yudhiṣṭhiras tu rājarṣir dadhyau śokapariplutaḥ
taṃ dīnamanasaṃ vīram adho vadanam ātulam
      niḥśvasantaṃ yathā nāgaṃ paryaśrunayanaṃ tathā
kuntī śokaparītāṅgī duḥkhopahata cetanā
      abravīn madhurābhāṣā kāle vacanam arthavat
yudhiṣṭhira mahābāho nainaṃ śocitum arhasi
      jahi śokaṃ mahāprājña śṛṇu cedaṃ vaco mama
yatitaḥ sa mayā pūrvaṃ bhrātryaṃ jñāpayituṃ tava
      bhāskareṇa ca devena pitrā dharmabhṛtāṃ vara
yad vācyaṃ hitakāmena suhṛdā bhūtim icchatā
      tathā divākareṇoktaḥ svapnānte mama cāgrataḥ
na cainam aśakad bhānur ahaṃ vā snehakāraṇaiḥ
      purā pratyanunetuṃ vā netuṃ vāpy ekatāṃ tvayā
tataḥ kālaparītaḥ sa vairasyoddhukṣaṇe rataḥ
      pratīpa kārī yuṣmākam iti copekṣito mayā
ity ukto dharmarājas tu mātrā bāṣpākulekṣaṇaḥ
      uvāca vākyaṃ dharmātmā śokavyākula cetanaḥ
bhavatyā gūḍhamantratvāt pīḍito 'smīty uvāca tām
     śaśāpa ca mahātejāḥ sarvalokeṣu ca striyaḥ
     na guhyaṃ dhārayiṣyantīty atiduḥkha samanvitaḥ
sa rājā putrapautrāṇāṃ saṃbandhisuhṛdāṃ tathā
     smarann udvignahṛdayo babhūvāsvastha cetanaḥ
tataḥ śokaparītātmā sa dhūma iva pāvakaḥ
     nirvedam akarod dhīmān rājā saṃtāpapīḍitaḥ
