[janamejaya]
      astauṣīd yair imaṃ vyāsaḥ saśiṣyo madhusūdanam
      nāmabhir vividhair eṣāṃ niruktaṃ bhagavan mama
vaktum arhasi śuśrūsoḥ prajāpatipater hareḥ
      śrutvā bhaveyaṃ yat pūtaḥ śarac candra ivāmalaḥ
[vaiṣampāyana]
      śṛṇu rājan yathācasta phalgunasya harir vibhuḥ
      prasannātmātmano nāmnāṃ niruktaṃ guṇakarmajam
nāmabhiḥ kīrtitais tasya keśavasya mahātmanaḥ
      pṛṣṭavān keśavaṃ rājan phalgunaḥ paravīra hā
[arjuna]
      bhagavan bhūtabhavyeśa sarvabhūtasṛg avyaya
      lokadhāma jagan nātha lokānām abhayaprada
yāni nāmāni te devakīrtitāni maharṣibhiḥ
      vedeṣu sapurāṇeṣu yāni guhyāni karmabhiḥ
teṣāṃ niruktaṃ tvatto 'haṃ śrotum icchāmi keśava
      na hy anyo vartayen nāmnāṃ niruktaṃ tvām ṛte prabho
[ṣrībhagavān]
      ṛgvede sayajurvede tathaivātharva sāmasu
      purāṇe sopaniṣade tathaiva jyotiṣe 'rjuna
sāṃkhye ca yogaśāstre ca āyurvede tathaiva ca
      bahūni mama nāmāni kīrtitāni maharṣibhiḥ
gaunāni tatra nāmāni karmajāni ca kāni cit
     niruktaṃ karmajānāṃ ca śṛṇuṣva prayato 'nagha
     kathyamānaṃ mayā tāta tvaṃ hi me 'rdhaṃ smṛtaḥ purā
namo 'ti yaśase tasmai dehināṃ paramātmane
     nārāyaṇāya viśvāya nirguṇāya guṇātmane
yasya prasādajo brahmā rudraś ca krodhasaṃbhavaḥ
     yo 'sau yonir hi sarvasya sthāvarasya carasya ca
astādaśa guṇaṃ yat tat sattvaṃ sattvavatāṃ vara
     prakṛtiḥ sā parā mahyaṃ rodasī yogadhāriṇī
     ṛtā satyāmarājayyā lokānām ātmasaṃjñitā
tasmāt sarvāḥ pravartante sarga pralaya vikriyāḥ
     tato yajñaś ca yastā ca purāṇaḥ puruṣo virāt
     aniruddha iti prokto lokānāṃ prabhavāpyayaḥ
brāhme rātrikṣaye prāpte tasya hy amitatejasaḥ
     prasādāt prādurabhavat padmaṃ padmanibhekṣaṇa
     tatra brahmā samabhavat sa tasyaiva prasādajaḥ
ahnaḥ kṣaye lalātāc ca suto devasya vai tathā
     krodhāviṣṭasya saṃjajñe rudraḥ saṃhāra kārakaḥ
etau dvau vibudhaśreṣṭhau prasādakrodhajau smṛtau
     tad ādeśita panthānau sṛṣṭi saṃhāra kārakau
     nimittamātraṃ tāv atra sarvaprāni varapradau
kapardī jatilo mundaḥ śmaśānagṛhasevakaḥ
     ugravratadharo rudro yogī tripuradāruṇaḥ
dakṣakratuharaś caiva bhaga netraharas tathā
     nārāyaṇātmako jñeyaḥ pāṇḍaveya yuge yuge
tasmin hi pūjyamāne vai devadeve maheśvare
     saṃpūjito bhavet pārtha devo nārāyaṇaḥ prabhuḥ
aham ātmā hi lokānāṃ viśvānāṃ pāṇḍunandana
     tasmād ātmānam evāgre rudraṃ saṃpūjayāmy aham
yady ahaṃ nārcayeyaṃ vai īśānaṃ varadaṃ śivam
     ātmānaṃ nārcayet kaś cid iti me bhāvitaṃ manaḥ
     mayā pramāṇaṃ hi kṛtaṃ lokaḥ samanuvartate
pramānāni hi pūjyāni tatas taṃ pūjayāmy aham
     yas taṃ vetti sa māṃ vetti yo 'nu taṃ sa hi mām anu
rudro nārāyaṇaś caiva sattvam ekaṃ dvidhākṛtam
     loke carati kaunteya vyakti sthaṃ sarvakarmasu
na hi me kena cid deyo varaḥ pāṇḍavanandana
     iti saṃcintya manasā purāṇaṃ viśvam īśvaram
     putrārtham ārādhitavān ātmānam aham ātmanā
na hi viṣṇuḥ pranamati kasmai cid vibudhāya tu
     ṛta ātmānam eveti tato rudraṃ bhajāmy aham
sabrahmakāḥ sarudrāś ca sendrā devāḥ saharṣibhiḥ
     arcayanti suraśreṣṭhaṃ devaṃ nārāyaṇaṃ harim
bhaviṣyatāṃ vartatāṃ ca bhūtānāṃ caiva bhārata
     sarveṣām agraṇīr viṣṇuḥ sevyaḥ pūjyaś ca nityaśaḥ
namasva havyadaṃ viṣṇuṃ tathā śaraṇadaṃ nama
     varadaṃ namasva kaunteya havyakavya bhujaṃ nama
caturvidhā mama janā bhaktā evaṃ hi te śrutam
     teṣām ekāntinaḥ śreṣṭhās te caivānanya devatāḥ
     aham eva gatis teṣāṃ nirāśīḥ karma kāriṇām
ye ca śiṣṭās trayo bhaktāḥ phalakāmā hi te matāḥ
     sarve cyavana dharmāṇaḥ pratibuddhas tu śreṣṭha bhāk
brahmāṇaṃ śiti kanthaṃ ca yāś cānyā devatāḥ smṛtāḥ
     prabuddhavaryāḥ sevante eṣa pārthānukītritaḥ
     bhaktaṃ prati viśeṣas te eṣa pārthānukīrtitaḥ
tvaṃ caivāhaṃ ca kaunteya naranārāyaṇau smṛtau
     bhārāvataraṇārthaṃ hi praviṣṭau mānuṣīṃ tanum
jānāmy adhyātmayogāṃś ca yo 'haṃ yasmāc ca bhārata
     nivṛtti lakṣaṇo dharmas tathābhyudayiko 'pi ca
narāṇām ayanaṃ khyātam aham ekaḥ sanātanaḥ
     āpo nārā iti proktā āpo vai narasūnavaḥ
     ayanaṃ mama tat pūrvam ato nārāyaṇo hy aham
chādayāmi jagad viśvaṃ bhūtvā sūrya ivāṃśubhiḥ
     sarvabhūtādhivāsaś ca vāsudevas tato hy aham
gatiś ca sarvabhūtānāṃ prajānāṃ cāpi bhārata
     vyāptā me rodasī pārtha kāntiś cābhyadhikā mama
adhibhūtāni cānte 'haṃ tad icchaṃś cāsmi bhārata
     kramaṇāc cāpy ahaṃ pārtha viṣṇur ity abhisaṃjñitaḥ
damāt siddhiṃ parīpsanto māṃ janāḥ kāmayanti hi
     divaṃ corvīṃ ca madhyaṃ ca tasmād dāmodaro hy aham
pṛśnir ity ucyate cānnaṃ vedā āpo 'mṛtaṃ tathā
     mamaitāni sadā garbhe pṛśnigarbhas tato hy aham
ṛṣayaḥ prāhur evaṃ māṃ trita kūpābhipātitam
     pṛśnigarbha tritaṃ pātīty ekata dvita pātitam
tataḥ sa brahmaṇaḥ putra ādyo ṛṣi varas tritaḥ
     uttatāroda pānād vai pṛśnigarbhānukīrtanāt
sūryasya tapato lokān agneḥ somasya cāpy uta
     aṃśavo ye prakāśante mama te keśasaṃjñitāḥ
     sarvajñāḥ keśavaṃ tasmān mām āhur dvijasattamāḥ
svapatnyām āhito garbha utathyena mahātmanā
     utathye 'ntarhite caiva kadā cid deva māyayā
     bṛhaspatir athāvindat tāṃ patnīṃ tasya bhārata
tato vai tam ṛṣiśreṣṭhaṃ maithunopagataṃ tathā
     uvāca garbhaḥ kaunteya pañca bhūtasamanvitaḥ
pūrvāgato 'haṃ varada nārhasy ambāṃ prabādhitum
     etad bṛhaspatiḥ śrutvā cukrodha ca śaśāpa ca
maithunopagato yasmāt tvayāhaṃ vinivāritaḥ
     tasmād andho jāsyasi tvaṃ mac chāpān nātra saṃśayaḥ
sa śāpād ṛṣimukhyasya dīrghaṃ tama upeyivān
     sa hi dīrghatamā nāma nāmnā hy āsīd ṛṣiḥ purā
vedān avāpya caturaḥ sāṅgopāṅgān sanātanān
     prayojayām āsa tadā nāma guhyam idaṃ mama
ānupūrvyeṇa vidhinā keśaveti punaḥ punaḥ
     sa cakṣuṣmān samabhavad gautamaś cābhavat punaḥ
evaṃ hi varadaṃ nāma keśaveti mamārjuna
     devānām atha sarveṣām ṛṣīṇāṃ ca mahātmanām
agniḥ somena saṃyukta ekayonimukhaṃ kṛtam
     agnīṣomātmakaṃ tasmāj jagat kṛtsnaṃ carācaram
api hi purāṇe bhavaty
     ekayony ātmakāv agnīṣomau
     devāś cāgnimukhā iti
     ekayonitvāc ca parasparaṃ mahayanto lokān dhārayata iti
