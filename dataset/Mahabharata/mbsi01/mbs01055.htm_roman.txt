[vai]
      gurave prāṅ namaskṛtya mano buddhisamādhibhiḥ
      saṃpūjya ca dvijān sarvāṃs tathānyān viduṣo janān
maharṣeḥ sarvalokeṣu viśrutasyāsya dhīmataḥ
      pravakṣyāmi mataṃ kṛtsnaṃ vyāsasyāmita tejasaḥ
śrotuṃ pātraṃ ca rājaṃs tvaṃ prāpyemāṃ bhāratīṃ kathām
      guror vaktuṃ parispando mudā protsāhatīva mām
śṛṇu rājan yathā bhedaḥ kurupāṇḍavayor abhūt
      rājyārthe dyūtasaṃbhūto vanavāsas tathaiva ca
yathā ca yuddham abhavat pṛthivī kṣayakārakam
      tat te 'haṃ saṃpravakṣyāmi pṛcchate bharatarṣabha
mṛte pitari te vīrā vanād etya svamandiram
      nacirād iva vidvāṃso vede dhanuṣi cābhavan
tāṃs tathārūpavīryaujaḥ saṃpannān paurasaṃmatān
      nāmṛṣyan kuravo dṛṣṭvā pāṇḍavāñ śrīyaśo bhṛtaḥ
tato duryodhanaḥ krūraḥ karṇaś ca sahasaubalaḥ
      teṣāṃ nigrahanirvāsān vividhāṃs te samācaran
dadāv atha viṣaṃ pāpo bhīmāya dhṛtarāṣṭrajaḥ
      jarayām āsa tad vīraḥ sahānnena vṛkodaraḥ
pramāṇa koṭyāṃ saṃsuptaṃ punar baddhvā vṛkodaram
     toyeṣu bhīmaṃ gaṅgāyāḥ prakṣipya puram āvrajat
yadā prabuddhaḥ kaunteyas tadā saṃchidya bandhanam
     udatiṣṭhan mahārāja bhīmaseno gatavyathaḥ
āśīviṣaiḥ kṛṣṇasarpaiḥ suptaṃ cainam adaṃśayat
     sarveṣv evāṅgadeśeṣu na mamāra ca śatruhā
teṣāṃ tu viprakāreṣu teṣu teṣu mahāmatiḥ
     mokṣaṇe pratighāte ca viduro 'vahito 'bhavat
svargastho jīvalokasya yathā śakraḥ sukhāvahaḥ
     pāṇḍavānāṃ tathā nityaṃ viduro 'pi sukhāvahaḥ
yadā tu vividhopāyaiḥ saṃvṛtair vivṛtair api
     nāśaknod vinihantuṃ tān daivabhāvy artharakṣitān
tataḥ saṃmantrya sacivair vṛṣaduḥśāsanādibhiḥ
     dhṛtarāṣṭram anujñāpya jātuṣaṃ gṛham ādiśat
tatra tān vāsayām āsa pāṇḍavān amitaujasaḥ
     adāhayac ca visrabdhān pāvakena punas tadā
vidurasyaiva vacanāt khanitrī vihitā tataḥ
     mokṣayām āsa yogena te muktāḥ prādravan bhayāt
tato mahāvane ghore hiḍimbaṃ nāma rākṣasam
     bhīmaseno 'vadhīt kruddho bhuvi bhīmaparākramaḥ
atha saṃdhāya te vīrā ekacakrāṃ vrajaṃs tadā
     brahmarūpadharā bhūtvā mātrā saha paraṃtapāḥ
tatra te brāhmaṇārthāya bakaṃ hatvā mahābalam
     brāhmaṇaiḥ sahitā jagmuḥ pāñcālānāṃ puraṃ tataḥ
te tatra draupadīṃ labdhvā parisaṃvatsaroṣitāḥ
     viditā hāstinapuraṃ pratyājagmur ariṃdamāḥ
ta uktā dhṛtarāṣṭreṇa rājñā śāṃtanavena ca
     bhrātṛbhir vigrahas tāta kathaṃ vo na bhaved iti
     asmābhiḥ khāṇḍava prasthe yuṣmadvāso 'nucintitaḥ
tasmāj janapadopetaṃ suvibhaktamahāpatham
     vāsāya khāṇḍava prasthaṃ vrajadhvaṃ gatamanyavaḥ
tayos te vacanāj jagmuḥ saha sarvaiḥ suhṛjjanaiḥ
     nagaraṃ khāṇḍava prasthaṃ ratnāny ādāya sarvaśaḥ
tatra te nyavasan rājan saṃvatsaragaṇān bahūn
     vaśe śastrapratāpena kurvanto 'nyān mahīkṣitaḥ
evaṃ dharmapradhānās te satyavrataparāyaṇāḥ
     apramattotthitāḥ kṣāntāḥ pratapanto 'hitāṃs tadā
ajayad bhīmasenas tu diśaṃ prācīṃ mahābalaḥ
     udīcīm arjuno vīraḥ pratīcīṃ nakulas tathā
dakṣiṇāṃ sahadevas tu vijigye paravīrahā
     evaṃ cakrur imāṃ sarve vaśe kṛtsnāṃ vasuṃdharām
pañcabhiḥ sūryasaṃkāśaiḥ sūryeṇa ca virājatā
     ṣaṭ sūryevābabhau pṛthvī pāṇḍavaiḥ satyavikramaiḥ
tato nimitte kasmiṃś cid dharmarājo yudhiṣṭhiraḥ
     vanaṃ prasthāpayām āsa bhrātaraṃ vai dhanaṃjayam
sa vai saṃvatsaraṃ pūrṇaṃ māsaṃ caikaṃ vane 'vasat
     tato 'gacchad dhṛṣīkeśaṃ dvāravatyāṃ kadā cana
labdhavāṃs tatra bībhatsur bhāryāṃ rājīvalocanām
     anujāṃ vāsudevasya subhadrāṃ bhadra bhāṣiṇīm
sā śacīva mahendreṇa śrīḥ kṛṣṇeneva saṃgatā
     subhadrā yuyuje prītā pāṇḍavenārjunena ha
atarpayac ca kaunteyaḥ khāṇḍave havyavāhanam
     bībhatsur vāsudevena sahito nṛpasattama
nātibhāro hi pārthasya keśavenābhavat saha
     vyavasāyasahāyasya viṣṇoḥ śatruvadheṣv iva
pārthāyāgnir dadau cāpi gāṇḍīvaṃ dhanur uttamam
     iṣudhī cākṣayair bāṇai rathaṃ ca kapilakṣaṇam
mokṣayām āsa bībhatsur mayaṃ tatra mahāsuram
     sa cakāra sabhāṃ divyāṃ sarvaratnasamācitām
tasyāṃ duryodhano mando lobhaṃ cakre sudurmatiḥ
     tato 'kṣair vañcayitvā ca saubalena yudhiṣṭhiram
vanaṃ prasthāpayām āsa sapta varṣāṇi pañca ca
     ajñātam ekaṃ rāṣṭre ca tathā varṣaṃ trayo daśam
tataś caturdaśe varṣe yācamānāḥ svakaṃ vasu
     nālabhanta mahārāja tato yuddham avartata
tatas te sarvam utsādya hatvā duryodhanaṃ nṛpam
     rājyaṃ vidruta bhūyiṣṭhaṃ pratyapadyanta pāṇḍavāḥ
evam etat purāvṛttaṃ teṣām akliṣṭakarmaṇām
     bhedo rājyavināśaś ca jayaś ca jayatāṃ vara
