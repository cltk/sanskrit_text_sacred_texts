[j]
      devānāṃ dānavānāṃ ca yakṣāṇām atha rakṣasām
      anyeṣāṃ caiva bhūtānāṃ sarveṣāṃ bhagavann aham
śrotum icchāmi tattvena mānuṣeṣu mahātmanām
      janma karma ca bhūtānām eteṣām anupūrvaśaḥ
[v]
      mānuṣeṣu manuṣyendra saṃbhūtā ye divaukasaḥ
      prathamaṃ dānavāṃś caiva tāṃs te vakṣyāmi sarvaśaḥ
vipracittir iti khyāto ya āsīd dānavarṣabhaḥ
      jarāsaṃdha iti khyātaḥ sa āsīn manujarṣabhaḥ
diteḥ putras tu yo rājan hiraṇyakaśipuḥ smṛtaḥ
      sa jajñe mānuṣe loke śiśupālo nararṣabhaḥ
saṃhrāda iti vikhyātaḥ prahrādasyānujas tu yaḥ
      sa śalya iti vikhyāto jajñe bāhlīla puṃgavaḥ
anuhrādas tu tejasvī yo 'bhūt khyāto jaghanyajaḥ
      dhṛṣṭaketur iti khyātaḥ sa āsīn manujeśvaraḥ
yas tu rājañ śibir nāma daiteyaḥ parikīrtitaḥ
      druma ity abhivikhyātaḥ sa āsīd bhuvi pārthivaḥ
bāṣkalo nāma yas teṣām āsīd asurasattamaḥ
      bhagadatta iti khyātaḥ sa āsīn manujeśvaraḥ
ayaḥ śirā aśvaśirā ayaḥ śaṅkuś ca vīryavān
     tathā gaganamūrdhā ca vegavāṃś cātra pañcamaḥ
pañcaite jajñire rājan vīryavanto mahāsurāḥ
     kekayeṣu mahātmānaḥ pārthivarṣabha sattamāḥ
ketumān iti vikhyāto yas tato 'nyaḥ pratāpavān
     amitaujā iti khyātaḥ pṛthivyāṃ so 'bhavann nṛpaḥ
svarbhānur iti vikhyātaḥ śrīmān yas tu mahāsuraḥ
     ugrasena iti khyāta ugra karmā narādhipaḥ
yas tv aśva iti vikhyātaḥ śrīmān āsīn mahāsuraḥ
     aśoko nāma rājāsīn mahāvīryaparākramaḥ
tasmād avarajo yas tu rājann aśvapatiḥ smṛtaḥ
     daiteyaḥ so 'bhavad rājā hārdikyo manujarṣabhaḥ
vṛṣaparveti vikhyātaḥ śrīmān yas tu mahāsuraḥ
     dīrghaprajña iti khyātaḥ pṛthivyāṃ so 'bhavan nṛpaḥ
ajakas tv anujo rājan ya āsīd vṛṣaparvaṇaḥ
     sa malla iti vikhyātaḥ pṛthivyām abhavan nṛpaḥ
aśvagrīva iti khyātaḥ sattvavān yo mahāsuraḥ
     rocamāna iti khyātaḥ pṛthivyāṃ so 'bhavan nṛpaḥ
sūkṣmas tu matimān rājan kīrtimān yaḥ prakīrtitaḥ
     bṛhanta iti vikhyātaḥ kṣitāv āsīt sa pārthivaḥ
tuhuṇḍa iti vikhyāto ya āsīd asurottamaḥ
     senā bindur iti khyātaḥ sa babhūva narādhipaḥ
isṛpā nāma yas teṣām asurāṇāṃ balādhikaḥ
     pāpajin nāma rājāsīd bhuvi vikhyātavikramaḥ
ekacakra iti khyāta āsīd yas tu mahāsuraḥ
     prativindhya iti khyāto babhūva prathitaḥ kṣitau
virūpākṣas tu daiteyaś citrayodhī mahāsuraḥ
     citravarmeti vikhyātaḥ kṣitāv āsīt sa pārthivaḥ
haras tv ariharo vīra āsīd yo dānavottamaḥ
     suvāstur iti vikhyātaḥ sa jajñe manujarṣabhaḥ
aharas tu mahātejāḥ śatrupakṣa kṣayaṃ karaḥ
     bāhlīko nāma rājā sa babhūva prathitaḥ kṣitau
nicandraś candra vaktraś ca ya āsīd asurottamaḥ
     muñja keśa iti khyātaḥ śrīmān āsīt sa pārthivaḥ
nikumbhas tv ajitaḥ saṃkhye mahāmatir ajāyata
     bhūmau bhūmipatiḥ śreṣṭho devādhipa iti smṛtaḥ
śarabho nāma yas teṣāṃ daiteyānāṃ mahāsuraḥ
     pauravo nāma rājarṣiḥ sa babhūva nareṣv iha
dvitīyaḥ śalabhas teṣām asurāṇāṃ babhūva yaḥ
     prahrādo nāma bāhlīkaḥ sa babhūva narādhipaḥ
candras tu ditijaśreṣṭho loke tārādhipopamaḥ
     ṛṣiko nāma rājarṣir babhūva nṛpasattamaḥ
mṛtapā iti vikhyāto ya āsīd asurottamaḥ
     paścimānūpakaṃ viddhi taṃ nṛpaṃ nṛpasattama
gaviṣṭhas tu mahātejā yaḥ prakhyāto mahāsuraḥ
     drumasena iti khyātaḥ pṛthivyāṃ so 'bhavan nṛpaḥ
mayūra iti vikhyātaḥ śrīmān yas tu mahāsuraḥ
     sa viśva iti vikhyāto babhūva pṛthivīpatiḥ
suparṇa iti vikhyātatasmād avarajas tu yaḥ
     kālakīrtir iti khyātaḥ pṛthivyāṃ so 'bhavan nṛpaḥ
candra hanteti yas teṣāṃ kīrtitaḥ pravaro 'suraḥ
     śunako nāma rājarṣiḥ sa babhūva narādhipaḥ
vināśanas tu candrasya ya ākhyāto mahāsuraḥ
     jānakir nāma rājarṣiḥ sa babhūva narādhipaḥ
dīrghajihvas tu kauravya ya ukto dānavarṣabhaḥ
     kāśirāja iti khyātaḥ pṛthivyāṃ pṛthivīpatiḥ
grahaṃ tu suṣuve yaṃ taṃ siṃhī candrārkamardanam
     krātha ity abhivikhyātaḥ so 'bhavan manujādhipaḥ
anāyuṣas tu putrāṇāṃ caturṇāṃ pravaro 'suraḥ
     vikṣaro nāma tejasvī vasu mitro 'bhavan nṛpaḥ
dvitīyo vikṣarādyas tu narādhipa mahāsuraḥ
     pāṃsurāṣṭrādhipa iti viśrutaḥ so 'bhavan nṛpaḥ
balavīra iti khyāto yas tv āsīd asurottamaḥ
     pauṇḍra matsyaka ity eva sa babhūva narādhipaḥ
vṛtra ity abhivikhyāto yas tu rājan mahāsuraḥ
     maṇimān nāma rājarṣiḥ sa babhūva narādhipaḥ
krodhahanteti yas tasya babhūvāvarajo 'suraḥ
     daṇḍa ity abhivikhyātaḥ sa āsīn nṛpatiḥ kṣitau
krodhavardhana ity eva yas tv anyaḥ parikīrtitaḥ
     daṇḍadhāra iti khyātaḥ so 'bhavan manujeśvaraḥ
kālakāyās tu ye putrās teṣām aṣṭau narādhipāḥ
     jajñire rājaśārdūla śārdūlasamavikramāḥ
magadheṣu jayatsenaḥ śrīmān āsīt sa pārthivaḥ
     aṣṭānāṃ pravaras teṣāṃ kāleyānāṃ mahāsuraḥ
dvitīyas tu tatas teṣāṃ śrīmān harihayopamaḥ
     aparājita ity eva sa babhūva narādhipaḥ
tṛtīyas tu mahārāja mahābāhur mahāsuraḥ
     niṣādādhipatir jajñe bhuvi bhīmaparākramaḥ
teṣām anyatamo yas tu caturthaḥ parikīrtitaḥ
     śreṇimān iti vikhyātaḥ kṣitau rājarṣisattamaḥ
pañcamas tu babhūvaiṣāṃ pravaro yo mahāsuraḥ
     mahaujā iti vikhyāto babhūveha paraṃtapaḥ
ṣaṣṭhas tu matimān yo vai teṣām āsīn mahāsuraḥ
     abhīrur iti vikhyātaḥ kṣitau rājarṣisattamaḥ
samudrasenaś ca nṛpas teṣām evābhavad guṇān
     viśrutaḥ sāgarāntāyāṃ kṣitau dharmārthatattvavit
bṛhann nāmāṣṭamas teṣāṃ kāleyānāṃ paraṃtapaḥ
     babhūva rājan dharmātmā sarvabhūtahite rataḥ
gaṇaḥ krodhavaśo nāma yas te rājan prakīrtitaḥ
     tataḥ saṃjajñire vīrāḥ kṣitāv iha narādhipāḥ
nandikaḥ karṇaveṣṭaś ca siddhārthāḥ kīṭakas tathā
     suvīraś ca subāhuś ca mahāvīro 'tha bāhlikaḥ
krodho vicityaḥ surasaḥ śrīmān nīlaś ca bhūmipaḥ
     vīra dhāmā ca kauravya bhūmipālaś ca nāmataḥ
dantavaktraś ca nāmāsīd durjayaś caiva nāmataḥ
     rukmī ca nṛpaśārdūlo rājā ca janamejayaḥ
āṣāḍho vāyuvegaś ca bhūmitejās tathaiva ca
     ekalavyaḥ sumitraś ca vāṭadhāno 'tha gomukhaḥ
kārūṣakāś ca rājānaḥ kṣemadhūrtis tathaiva ca
     śrutāyur uddhavaś caiva bṛhatsenas tathaiva ca
kṣemogra tīrthaḥ kuharaḥ kaliṅgeṣu narādhipaḥ
     matimāṃś ca manuṣyendra īśvaraś ceti viśrutaḥ
gaṇāt krodhavaśād evaṃ rājapūgo 'bhavat kṣitau
     jātaḥ purā mahārāja mahākīrtir mahābalaḥ
yas tv āsīd devako nāma devarājasamadyutiḥ
     sa gandharvapatir mukhyaḥ kṣitau jajñe narādhipaḥ
bṛhaspater bṛhat kīrter devarṣer viddhi bhārata
     aṃśād droṇaṃ samutpannaṃ bhāradvājam ayonijam
dhanvināṃ nṛpaśārdūla yaḥ sa sarvāstravittamaḥ
     bṛhat kīrtir mahātejāḥ saṃjajñe manujeṣv iha
dhanurvede ca vede ca yaṃ taṃ vedavido viduḥ
     variṣṭham indrakarmāṇaṃ droṇaṃ svakulavardhanam
mahādevāntakābhyāṃ ca kāmāt krodhāc ca bhārata
     ekatvam upapannānāṃ jajñe śūraḥ paraṃtapaḥ
aśvatthāmā mahāvīryaḥ śatrupakṣa kṣayaṃ karaḥ
     vīraḥ kamalapatrākṣaḥ kṣitāv āsīn narādhipa
jajñire vasavas tv aṣṭau gaṅgāyāṃ śaṃtanoḥ sutāḥ
     vasiṣṭhasya ca śāpena niyogād vāsavasya ca
teṣām avarajo bhīṣmaḥ kurūṇām abhayaṃkaraḥ
     matimān vedavid vāgmī śatrupakṣa kṣayaṃ karaḥ
jāmadagnyena rāmeṇa yaḥ sa sarvavidāṃ varaḥ
     ayudhyata mahātejā bhārgaveṇa mahātmanā
yas tu rājan kṛpo nāma brahmarṣir abhavat kṣitau
     rudrāṇāṃ taṃ gaṇād viddhi saṃbhūtam atipauruṣam
śakunir nāma yas tv āsīd rājā loke mahārathaḥ
     dvāparaṃ viddhi taṃ rājan saṃbhūtam arimardanam
sātyakiḥ satyasaṃdhas tu yo 'sau vṛṣṇikulodvahaḥ
     pakṣāt sa jajñe marutāṃ devānām arimardanaḥ
drupadaś cāpi rājarṣis tata evābhavad gaṇāt
     mānuṣe nṛpa loke 'smin sarvaśastrabhṛtāṃ varaḥ
tataś ca kṛtavarmāṇaṃ viddhi rājañ janādhipam
     jātam apratikarmāṇaṃ kṣatriyarṣabha sattamam
marutāṃ tu gaṇād viddhi saṃjātam arimardanam
     virāṭaṃ nāma rājarṣiṃ pararāṣṭra pratāpanam
ariṣṭāyās tu yaḥ putro haṃsa ity abhiviśrutaḥ
     sa gandharvapatir jajñe kuruvaṃśavivardhanaḥ
dhṛtarāṣṭra iti khyātaḥ kṛṣṇadvaipāyanād api
     dīrghabāhur mahātejāḥ prajñā cakṣur narādhipaḥ
     mātur doṣād ṛṣeḥ kopād andha eva vyajāyata
atres tu sumahābhāgaṃ putraṃ putravatāṃ varam
     viduraṃ viddhi loke 'smiñ jātaṃ buddhimatāṃ varam
kaler aṃśāt tu saṃjajñe bhuvi duryodhano nṛpaḥ
     durbuddhir durmatiś caiva kurūṇām ayaśaḥ karaḥ
jagato yaḥ sa sarvasya vidviṣṭaḥ kalipūruṣaḥ
     yaḥ sarvāṃ ghātayām āsa pṛthivīṃ puruṣādhamaḥ
     yena vairaṃ samuddīptaṃ bhūtānta karaṇaṃ mahat
paulastyā bhrātaraḥ sarve jajñire manujeṣv iha
     śataṃ duḥśāsanādīnāṃ sarveṣāṃ krūrakarmaṇām
durmukho duḥsahaś caiva ye cānye nānuśabditāḥ
     duryodhana sahāyās te paulastyā bharatarṣabha
dharmasyāṃśaṃ tu rājānaṃ viddhi rājan yudhiṣṭhiram
     bhīmasenaṃ tu vātasya devarājasya cārjunam
aśvinos tu tathaivāṃśau rūpeṇāpratimau bhuvi
     nakulaḥ sahadevaś ca sarvalokamanoharau
yaḥ suvarceti vikhyātaḥ somaputraḥ pratāpavān
     abhimanyur bṛhat kīrtir arjunasya suto 'bhavat
agner aṃśaṃ tu viddhi tvaṃ dhṛṣṭadyumnaṃ mahāratham
     śikhaṇḍinam atho rājan strīpuṃsaṃ viddhi rākṣasam
draupadeyāś ca ye pañca babhūvur bharatarṣabha
     viśve devagaṇān rājaṃs tān viddhi bharatarṣabha
āmuktakavacaḥ karṇo yas tu jajñe mahārathaḥ
     divākarasya taṃ viddhi devasyāṃśam anuttamam
yas tu nārāyaṇo nāma devadevaḥ sanātanaḥ
     tasyāṃśo mānuṣeṣv āsīd vāsudevaḥ pratāpavān
śeṣasyāṃśas tu nāgasya baladevo mahābalaḥ
     sanatkumāraṃ pradyumnaṃ viddhi rājan mahaujasam
evam anye manuṣyendra bahavo 'ṃśā divaukasām
     jajñire vasudevasya kule kulavivardhanāḥ
gaṇas tv apsarasāṃ yo vai mayā rājan prakīrtitaḥ
     tasya bhāgaḥ kṣitau jajñe niyogād vāsavasya ca
tāni ṣoḍaśa devīnāṃ sahasrāṇi narādhipa
     babhūvur mānuṣe loke nārāyaṇa parigrahaḥ
śriyas tu bhāgaḥ saṃjajñe ratyarthaṃ pṛthivītale
     drupadasya kule kanyā vedimadhyād aninditā
nātihrasvā na mahatī nīlotpalasugandhinī
     padmāyatākṣī suśroṇī asitāyata mūrdhajā
sarvalakṣaṇasaṃpannā vaiḍūrya maṇisaṃnibhā
     pañcānāṃ puruṣendrāṇāṃ cittapramathinī rahaḥ
siddir dhṛtiś ca ye devyau pañcānāṃ mātarau tu te
     kuntī mādrī ca jajñāte matis tu subalātmajā
iti devāsurāṇāṃ te gandharvāpsarasāṃ tathā
     aṃśāvataraṇaṃ rājan rakṣasānāṃ ca kīrtitam
ye pṛthivyāṃ samudbhūtā rājāno yuddhadurmadāḥ
    mahātmāno yadūnāṃ ca ye jātā vipule kule
dhanyaṃ yaśasyaṃ putrīyam āyuṣyaṃ vijayāvaham
    idam aṃśāvataraṇaṃ śrotavyam anasūyatā
aṃśāvataraṇaṃ śrutvā devagandharvarakṣasām
    prabhavāpyayavit prājño na kṛcchreṣv avasīdati
