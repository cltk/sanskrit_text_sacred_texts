[y]
      kathaṃ nirvedam āpannaḥ śuko vaiyāsakiḥ purā
      etad icchāmi kauravya śrotuṃ kautūhalaṃ hi me
[bhī]
      prākṛtena suvṛttena carantam akutobhayam
      adhyāpya kṛtsnaṃ svādhyāyam anvaśād vai pitā sutam
dharmaṃ putra niṣevasva sutīkṣṇau hi himātapau
      kṣutpipāse ca vāyuṃ ca jaya nityaṃ jitendriyaḥ
satyam ārjavam akrodham anasūyāṃ damaṃ tapaḥ
      ahiṃsāṃ cānṛśaṃsyaṃ ca vidhivat paripālaya
satye tiṣṭha rato dharme hitvā sarvam anārjavam
      devatātithiśeṣeṇa yātrāṃ prāṇasya saṃśraya
phenapātropame dehe jīve śakunivat sthite
      anitye priya saṃvāse kathaṃ svapiṣi putraka
apramatteṣu jāgratsu nityayukteṣu śatruṣu
      antaraṃ lipsamāneṣu bālas tvaṃ nāvabudhyase
gaṇyamāneṣu varṣeṣu kṣīyamāṇe tathāyuṣi
      jīvite śiṣyamāṇe ca kim utthāya na dhāvasi
aihālaukikam īhante māṃsaśonitavardhanam
      pāralaukikakāryeṣu prasuptā bhṛśanāstikāḥ
dharmāya ye 'bhyasūyanti buddhimohānvitā narāḥ
     apathā gacchatāṃ teṣām anuyātāpi pīḍyate
ye tu tuṣṭāḥ suniyatāḥ satyāgama parāyanāḥ
     dharmyaṃ panthānam ārūḍhās tān upāssva ca pṛccha ca
upadhārya mataṃ teṣāṃ vṛddhānāṃ dharmadarśinām
     niyaccha parayā buddhyā cittam utpathagāmi vai
adya kālikayā buddhyā dūre śva iti nirbhayāḥ
     sarvabhakṣā na paśyanti karmabhūmiṃ vicetasaḥ
dharmaniḥśreṇim āsthāya kiṃ cit kiṃ cit samāruha
     kośakāravad ātmānaṃ veṣṭayan nāvabudhyase
nāstikaṃ bhinnamaryādaṃ kūlapātam ivāsthiram
     vāmataḥ kuru visrabdho naraṃ venum ivoddhatam
kāmaṃ krodhaṃ ca mṛtyuṃ ca pañcendriya jalāṃ nadīm
     nāvaṃ dhṛtimayīṃ kṛtvā janma durgāni saṃtara
mṛtyunābhyāhate loke jarayā paripīdite
     amoghāsu patantīṣu dharmayānena saṃtara
tiṣṭhantaṃ ca śayānaṃ ca mṛtyur anveṣate yadā
     nirvṛtiṃ labhase kasmād akasmān mṛtyunāśitaḥ
saṃcinvānakam evainaṃ kāmānām avitṛptakam
     vṛkīvoraṇam āsādya mṛtyur ādāya gacchati
kramaśaḥ saṃcitaśikho dharmabuddhimayo mahān
     andhakāre praveṣṭavye dipo yatnena dhāryate
saṃpatan dehajālāni kadā cid iha mānuṣe
     brāhmaṇyaṃ labhate jantus tat putra paripālaya
brāhmaṇasya hi deho 'yaṃ na kāmārthāya jāyate
     iha kleśāya tapase pretya tv anupamaṃ sukham
brāhmaṇyaṃ bahubhir avāpyate tapobhis; tal labdhvā na paripanena heditavyam
     svādhyāye tapasi dame ca nityayuktaḥ; kṣemārthī kuśalaparaḥ sadā yatasva
avyaktaprakṛtir ayaṃ kalā śarīraḥ; sūkṣmātmā kṣaṇatrutiśo nimeṣa romā
     ṛtvāsyaḥ samabalaśuklakṛṣṇanetro; mānāṅgo dravati vayo hayo narāṇām
taṃ dṛṣṭvā prasṛtam ajasram ugravegaṃ; gacchantaṃ satatam ihāvyapekṣamāṇam
     cakṣus te yadina parapraṇetṛneyaṃ; dharme te bhavatu manaḥ paraṃ niśamya
ye 'mī tu pracalita dharmakāmavṛttāḥ; krośantaḥ satatam aniṣṭa saṃprayogāḥ
     kliśyante parigata vedanāśarīrā; bahvībhiḥ subhṛśam adharmavāsanābhiḥ
rājā dharmaparaḥ sadā śubhagoptā; samīkṣya sukṛtināṃ dadhāti lokān
     bahuvidham api carataḥ pradiśati; sukham anupagataṃ niravadyam
śvāno bhīsanāyo mukhāni vayāṃsi; vada gṛdhrakulapakṣiṇāṃ ca saṃghāḥ
     narāṃ kadane rudhirapā guruvacana;nudam uparataṃ viśasanti
maryādā niyatāḥ svayambhuvā ya ihemāḥ; prabhinatti daśaguṇā mano'nugatvāt
     nivasati bhṛśam asukhaṃ pitṛviṣaya;vipinam avagāhya sa pāpaḥ
yo lubdhaḥ subhṛśaṃ priyānṛtaś ca manuṣyaḥ; satatanikṛtivañcanāratiḥ syāt
     upanidhibhir asukhakṛt sa paramanirayago; bhṛśam asukham anubhavati duṣkṛta karmā
uṣmāṃ vaitaraṇīṃ mahānadīm; avagādho 'si patravanabhinna gātraḥ
     paraśu vanaśayo nipatito; vasati ca mahāniraye bhṛśārtaḥ
mahāpadāni katthase na cāpy avekṣase param
     cirasya mṛtyukārikām anāgatāṃ na budhyase
prayāsyatāṃ kim āsyate samutthitaṃ mahad bhayam
     atipramāthi dāruṇaṃ sukhasya saṃvidhīyatām
purā mṛtaḥ pranīyase yamasya mṛtyuśāsanāt
     tad antikāya dāruṇaiḥ prayatnam ārjave kuru
purā samūla bāndhavaṃ prabhur haraty aduḥkhavit
     taveha jīvitaṃ yamo na cāsti tasya vārakaḥ
purā vivāti māruto yamasya yaḥ puraḥsaraḥ
     puraika eva nīyase kuruṣva sāmparāyikam
purā sahikka eva te pravāti māruto 'ntakaḥ
     purā ca vibhramanti te diśo mahābhayāgame
smṛtiś ca saṃnirudhyate purā taveha putraka
     samākulasya gacchataḥ samādhim uttamaṃ kuru
kṛtākṛte śubhāśubhe pramādakarma viplute
     smaran purā na tapyase nidhatsva kevalaṃ nidhim
purā jarā kalevaraṃ vijarjarī karoti te
     balāṅgarūpahāriṇī nidhatsva kevalaṃ nidhim
purā śarīram antako bhinatti rogasāyakaiḥ
     prasahya jīvitakṣaye tapo mahat samācara
purā vṛkā bhayaṃkarā manuṣyadehagocarāḥ
     abhidravanti sarvato yatasva puṇyaśīlane
purāndhakāram ekako 'nupaśyasi tvarasva vai
     purā hiran mayān nagān nirīkṣase 'drimūrdhani
purā kusaṃgatāni te suhṛn mukhāś ca śatravaḥ
     vicālayanti darśanād ghatasva putra yat param
dhanasya yasya rājato bhayaṃ na cāsti caurataḥ
     mṛtaṃ ca yan na muñcati samarjayasva tad dhanam
na tatra saṃvibhajyate svakarmabhiḥ parasparam
     yad eva yasya yautakaṃ tad eva tatra so 'śnute
paratra yena jīvyate tad eva putra dīyatām
     dhanaṃ yad akṣayaṃ dhruvaṃ samarjayasva tat svayam
na yāvad eva pacyate mahājanasya yāvakam
     apakva eva yāvake purā pranīyase tvara
na mātṛpitṛbāndhavā na saṃstutaḥ priyo janaḥ
     anuvrajanti saṃkate vrajantam ekapātinām
yad eva karma kevalaṃ svayaṃ kṛtaṃ śubhāśubham
     tad eva tasya yautakaṃ bhavaty amutra gacchataḥ
hiraṇyaratnasaṃcayāḥ śubhāśubhena saṃcitāḥ
     na tasya dehasaṃkṣaye bhavanti kāryasādhakāḥ
paratra gāmikasya te kṛtākṛtasya karmaṇaḥ
     na sākṣir ātmanā samo nṛṇām ihāsti kaś cana
manuṣyadehaśūnyakaṃ bhavaty amutra gacchataḥ
     prapaśya buddhicakṣuṣā pradṛśyate hi sarvataḥ
ihāgnisūryavāyavaḥ śarīram āśritās trayaḥ
     ta eva tasya sākṣiṇo bhavanti dharmadarśinaḥ
yathāniśeṣu sarvataḥ spṛśatsu sarvadāriṣu
     prakāśagūḍha vṛttiṣu svadharmam eva pālaya
anekapāripanthike virūparaudrarakṣite
     svam eva karma rakṣyatāṃ svakarma tatra gacchati
na tatra saṃvibhajyate svakarmaṇā parasparam
     yathā kṛtaṃ svakarmajaṃ tad eva bhujyate phalam
yathāpsaro gaṇāḥ phalaṃ sukhaṃ maharṣibhiḥ saha
     tathāpnuvanti karmato vimānakāmagānimaḥ
yatheha yatkṛtaṃ śubhaṃ vipāpmabhiḥ kṛtātmabhiḥ
     tad āpnuvanti mānavās tathā viśuddhayonayaḥ
prajāpateḥ salokatāṃ bṛhaspateḥ śatakratoḥ
     vrajanti te parāṃ gatiṃ gṛhastha dharmasetubhiḥ
sahasraśo 'py anekaśaḥ pravaktum utsahāmahe
     abuddhi mohanaṃ punaḥ prabhur vinā na yāvakam
gatā dvir astavarṣatā dhruvo 'si pañcaviṃśakaḥ
     kuruṣva dharmasaṃcayaṃ vayo hi te 'tivartate
purā karoti so 'ntakaḥ pramādagomukhaṃ damam
     yathāgṛhītam utthitaṃ tvarasva dharmapālane
yadā tvam eva pṛṣṭhatas tvam agrato gamiṣyasi
     tathāgatiṃ gamiṣyataḥ kim ātmanā pareṇa vā
yad ekapātināṃ satāṃ bhavaty amutra gacchatām
     bhayeṣu sāmparāyikaṃ nidhatsva taṃ mahānidhim
sakūla mūlabāndhavaṃ prabhur haraty asaṅgavān
     na santi yasya vārakāḥ kuruṣva dharmasaṃnidhim
idaṃ nidarśanaṃ mayā taveha putra saṃmatam
     svadharśanānumānataḥ pravarnitaṃ kuruṣva tat
dadhāti yaḥ svakarmaṇā dhanāni yasya kasya cit
     abuddhi mohajair guṇaiḥ śataika eva yujyate
śrutaṃ samartham astu te prakurvataḥ śubhāḥ kriyāḥ
     tad eva tatra darśanaṃ kṛtajñam arthasaṃhitam
nibandhanī rajjur eṣā yā grāme vasato ratiḥ
     chittvaināṃ sukṛto yānti naināṃ chindanti duṣkṛtaḥ
kiṃ te dhanena kiṃ bandhubhis te; kiṃ te putraiḥ putraka yo mariṣyasi
     ātmānam anviccha guhāṃ praviṣṭaṃ; pitāmahās te kva gatāś ca sarve
śvaḥ kāryam adya kurvīta pūrvāhne cāparāhnikam
     ko hi tad veda kasyādya mṛtyusenā nivekṣyate
anugamya śmaśānāntaṃ nivartantīha bāndhavāḥ
     agnau prakṣipya puruṣaṃ jñātayaḥ suhṛdas tathā
nāstikān niranukrośān narān pāpamatau sthitān
     vāmataḥ kuru viśrabdhaṃ paraṃ prepsur atandritaḥ
evam abhyāhate loke kālenopanipīdite
     sumahad dhairyam ālambya dharmaṃ sarvātmanā kuru
athemaṃ darśanopāyaṃ samyag yo vetti mānavaḥ
     samyak sa dharmaṃ kṛtveha paratra sukham edhate
na dehabhede maraṇaṃ vijānatāṃ; na ca pranāśaḥ svanupālite pathi
     dharmaṃ hi yo vardhayate sa paṇḍito; ya eva dharmāc cyavate sa muhyati
prayuktayoḥ karma pathi svakarmaṇoḥ; phalaṃ prayoktā labhate yathāvidhi
     nihīna karmā nirayaṃ prapadyate; triviṣṭapaṃ gacchati dharmapāragaḥ
sopānabhūtaṃ svargasya mānuṣyaṃ prāpya durlabham
     tathātmānaṃ samādadhyād bhraśyeta na punar yathā
yasya notkrāmati matiḥ svargamārgānusāriṇī
     tam āhuḥ puṇyakarmāṇam aśocyaṃ mitra bāndhavaiḥ
yasya nopahatā buddhir niścayeṣv avalambate
     svarge kṛtāvakāśasya tasya nāsti mahad bhayam
tapovaneṣu ye jātās tatraiva nidhanaṃ gatāḥ
     teṣām alpataro dharmaḥ kāmabhogam ajānatām
yas tu bhogān parityajya śarīreṇa tapaś caret
     na tena kiṃ cin na prāptaṃ tan me bahumataṃ phalam
mātā pitṛsahasrāṇi putradāraśatāni ca
     anāgatāny atītāni kasya te kasya vā vayam
na teṣāṃ bhavatā kāryaṃ na kāryaṃ tava tair api
     svakṛtais tāni yātāni bhavāṃś caiva gamiṣyati
iha loke hi dhaninaḥ paro 'pi svajanāyate
     svajanas tu daridrāṇāṃ jīvatām eva naśyati
saṃcinoty aśubhaṃ karma kalatrāpekṣayā naraḥ
     tataḥ kleśam avāpnoti paratreha tathaiva ca
paśya tvaṃ chidrabhūtaṃ hi jīvalokaṃ svakarmaṇā
     tat kuruṣva tathā putrakṛtsnaṃ yat samudāhṛtam
tad etat saṃpradṛśyaiva karmabhūmiṃ praviśya tām
     śubhāny ācaritavyāni paralokam abhīpsatā
māsartu saṃjñā parivartakena; sūryāṅginā rātridivendhanena
     svakarma niṣṭhā phalasākṣikeṇa; bhūtāni kālaḥ pacati prasahya
dhanena kiṃ yan na dadāti nāśnute; balena kiṃ yena ripūn na bādhate
     śrutena kiṃ yena na dharmam ācaret; kim ātmanā yo na jitendriyo vaśī
idaṃ dvaipāyana vaco hitam uktaṃ niśamya tu
     śuko gataḥ parityajya pitaraṃ mokṣadeśikam
