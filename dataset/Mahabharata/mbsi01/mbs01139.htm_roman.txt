[vai]
      tatra teṣu śayāneṣu hiḍimbo nāma rākṣasaḥ
      avidūre vanāt tasmāc chāla vṛkṣam upāśritaḥ
krūro mānuṣamāṃsādo mahāvīryo mahābalaḥ
      virūparūpaḥ piṅgākṣaḥ karālo ghoradarśanaḥ
      piśitepsuḥ kṣudhārtas tān apaśyata yadṛcchayā
ūrdhvāṅguliḥ sa kaṇḍūyan dhunvan rūkṣāñ śiroruhān
      jṛmbhamāṇo mahāvakraḥ punaḥ punar avekṣya ca
duṣṭo mānuṣamāṃsādo mahākāyo mahābalaḥ
      āghrāya mānuṣaṃ gandhaṃ bhaginīm idam abravīt
upapannaś cirasyādya bhakṣo mama manaḥpriyaḥ
      snehasravān prasravati jihvā paryeti me mukham
aṣṭau daṃṣṭrāḥ sutīkṣṇāgrāś cirasyāpāta duḥsahāḥ
      deheṣu majjayiṣyāmi snigdheṣu piśiteṣu ca
ākramya mānuṣaṃ kaṇṭham ācchidya dhamanīm api
      uṣṇaṃ navaṃ prapāsyāmi phenilaṃ rudhiraṃ bahu
gaccha jānīhi ke tv ete śerate vanam āśritāḥ
      mānuṣo balavān gandho ghrāṇaṃ tarpayatīva me
hatvaitān mānuṣān sarvān ānayasva mamāntikam
      asmad viṣayasuptebhyo naitebhyo bhayam asti te
eṣāṃ māṃsāni saṃskṛtya mānuṣāṇāṃ yatheṣṭataḥ
     bhakṣayiṣyāva sahitau kuru tūrṇaṃ vaco mama
bhrātur vacanam ājñāya tvaramāṇeva rākṣasī
     jagāma tatra yatra sma pāṇḍavā bharatarṣabha
dadarśa tatra gatvā sā pāṇḍavān pṛthayā saha
     śayānān bhīmasenaṃ ca jāgrataṃ tv aparājitam
dṛṣṭvaiva bhīmasenaṃ sā śālaskandham ivodgatam
     rākṣasī kāmayām āsa rūpeṇāpratimaṃ bhuvi
ayaṃ śyāmo mahābāhuḥ siṃhaskandho mahādyutiḥ
     kambugrīvaḥ puṣkarākṣo bhartā yukto bhaven mama
nāhaṃ bhrātṛvaco jātu kuryāṃ krūropasaṃhitam
     patisneho 'tibalavān na tathā bhrātṛsauhṛdam
muhūrtam iva tṛptiś ca bhaved bhrātur mamaiva ca
     hatair etair ahatvā tu modiṣye śāśvatiḥ samāḥ
sā kāmarūpiṇī rūpaṃ kṛtvā mānuṣam uttamam
     upatasthe mahābāhuṃ bhīmasenaṃ śanaiḥ śanaiḥ
vilajjamāneva latā divyābharaṇabhūṣitā
     smitapūrvam idaṃ vākyaṃ bhīmasenam athābravīt
kutas tvam asi saṃprāptaḥ kaś cāsi puruṣarṣabha
     ka ime śerate ceha puruṣā devarūpiṇaḥ
keyaṃ ca bṛhatī śyāmā sukumārī tavānagha
     śete vanam idaṃ prāpya viśvastā svagṛhe yathā
nedaṃ jānāti gahanaṃ vanaṃ rākṣasasevitam
     vasati hy atra pāpātmā hiḍimbo nāma rākṣasaḥ
tenāhaṃ preṣitā bhrātrā duṣṭabhāvena rakṣasā
     bibhakṣayiṣatā māṃsaṃ yusmākam amaropama
sāhaṃ tvām abhisaṃprekṣya devagarbhasamaprabham
     nānyaṃ bhartāram icchāmi satyam etad bravīmi te
etad vijñāya dharmajña yuktaṃ mayi samācara
     kāmopahata cittāṅgīṃ bhajamānāṃ bhajasva mām
trāsye 'haṃ tvāṃ mahābāho rākṣasāt puruṣādakāt
     vatsyāvo giridurgeṣu bhartā bhava mamānagha
antarikṣacarā hy asmi kāmato vicarāmi ca
     atulām āpnuhi prītiṃ tatra tatra mayā saha
[bhm]
     mātaraṃ bhrātaraṃ jyeṣṭhaṃ kaniṣṭhān aparān imān
     parityajeta ko nv adya prabhavann iva rākṣasi
ko hi suptān imān bhrātṝn dattvā rākṣasa bhojanam
     mātaraṃ ca naro gacchet kāmārta iva madvidhaḥ
[rāks]
     yat te priyaṃ tat kariṣye sarvān etān prabodhaya
     mokṣayiṣyāmi vaḥ kāmaṃ rākṣasāt puruṣādakāt
[bhm]
     sukhasuptān vane bhrātṝn mātaraṃ caiva rākṣasi
     na bhayād bodhayiṣyāmi bhrātus tava durātmanaḥ
na hi me rākṣasā bhīru soḍhuṃ śaktāḥ parākramam
     na manuṣyā na gandharvā na yakṣāś cārulocane
gaccha vā tiṣṭha vā bhadre yad vāpīcchasi tat kuru
     taṃ vā preṣaya tanv aṅgi bhrātaraṃ puruṣādakam
