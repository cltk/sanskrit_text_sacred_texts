[s]
      tatas te pārthivāḥ kruddhāḥ phalgunaṃ vīkṣya saṃyuge
      rathair anekasāhasraiḥ samantāt paryavārayan
athainaṃ rathavṛndena koṣṭakī kṛtyabhārata
      śaraiḥ subahu sāhasraiḥ samantād abhyavārayan
śaktīś ca vimalās tīkṣṇā gadāś ca parighaiḥ saha
      prāsān paraśvadhāṃś caiva mudgarān musalān api
      cikṣipuḥ samare kruddhāḥ phalgunasya rathaṃ prati
śastrāṇām atha tāṃ vṛṣṭiṃ śalabhānām ivāyatim
      rurodha sarvataḥ pārthaḥ śaraiḥ kanakabhūṣaṇaiḥ
tatra tal lāghavaṃ dṛṣṭvā bībhatsor atimānuṣam
      devadānavagandharvāḥ piśācoragarākṣasāḥ
      sādhu sādhv iti rājendra phalgunaṃ pratyapūjayan
sātyakiṃ cābhimanyuṃ ca mahatyā senayā saha
      gāndhārāḥ samare śūrā rurudhuḥ saha saubalāḥ
tatra saubalakāḥ kruddhā vārṣṇeyasya rathottamam
      tilaśaś cicchiduḥ krodhāc chastrair nānāvidhair yudhi
sātyakis tu rathaṃ tyaktvā vartamāne mahābhaye
      abhimanyo rathaṃ tūrṇam āruroha paraṃtapaḥ
tāv ekarathasaṃyuktau saubaleyasya vāhinīm
      vyadhametāṃ śitais tūrṇaṃ śaraiḥ saṃnataparvabhiḥ
droṇa bhīṣmau raṇe yattau dharmarājasya vāhinīm
     nāśayetāṃ śarais tīkṣṇaiḥ kaṅkapatra paricchadaiḥ
tato dharmasuto rājā mādrīputrau ca pāṇḍavau
     miṣatāṃ sarvasainyānāṃ droṇānīkam upādravan
tatrāsīt sumahad yuddhaṃ tumulaṃ lomaharṣaṇam
     yathā devāsuraṃ yuddhaṃ pūrvam āsīt sudāruṇam
kurvāṇau tu mahat karma bhīmasena ghaṭotkacau
     duryodhanas tato 'bhyetya tāv ubhāv abhyavārayat
tatrādbhutam apaśyāma haiḍimbasya parākramam
     atītya pitaraṃ yuddhe yad ayudhyata bhārata
bhīmasenas tu saṃkruddho duryodhanam amarṣaṇam
     hṛdy avidhyat pṛṣatkena prahasann iva pāṇḍavaḥ
tato duryodhano rājā prahāra varamohitaḥ
     niṣasāda rathopasthe kaśmalaṃ ca jagāma ha
taṃ visaṃ jñam atho jñātvā tvaramāṇo 'sya sārathiḥ
     apovāha raṇād rājaṃs tataḥ sainyam abhidyata
tatas tāṃ kauravīṃ senāṃ dravamāṇāṃ samantataḥ
     nighnan bhīmaḥ śarais tīkṣṇair anuvavrāja pṛṣṭhataḥ
pārṣataś ca rataḥ śreṣṭho dharmaputraś ca pāṇḍavaḥ
     droṇasya paśyataḥ sainyaṃ gāṅgeyasya ca paśyataḥ
     jaghnatur viśikhais tīkṣṇaiḥ parānīka viśātanaiḥ
dravamāṇaṃ tu tat sainyaṃ tava putrasya saṃyuge
     nāśaknutāṃ vārayituṃ bhīṣmadroṇau mahārathau
vāryamāṇaṃ hi bhīṣmeṇa droṇena ca viśāṃ pate
     vidravaty eva tat sainyaṃ paśyator droṇa bhīṣmayoḥ
tato rathasahasreṣu vidravatsu tatas tataḥ
     tāv āsthitāv ekarathaṃ saubhadra śinipuṃgavau
     saubalīṃ samare senāṃ śātayetāṃ samantataḥ
śuśubhāte tadā tau tu śaineya kurupuṃgavau
     amāvāsyāṃ gatau yadvat somasūryau nabhastale
arjunas tu tataḥ kruddhas tava sainyaṃ viśāṃ pate
     vavarṣa śaravarṣeṇa dhārābhir iva toyadaḥ
vadhyamānaṃ tatas tat tu śaraiḥ pārthasya saṃyuge
     dudrāva kauravaṃ sainyaṃ viṣādabhayakampitam
dravatas tān samālokya bhīṣmadroṇau mahārathau
     nyavārayetāṃ saṃrabdhau duryodhanahitaiṣiṇau
tato duryodhano rājā samāśvasya viśāṃ pate
     nyavartayata tat sainyaṃ dravamāṇaṃ samantataḥ
yatra yatra sutaṃ tubhyaṃ yo yaḥ paśyati bhārata
     tatra tatra nyavartanta kṣatriyāṇāṃ mahārathāḥ
tān nivṛttān samīkṣyaiva tato 'nye 'pītare janāḥ
     anyonyaspardhayā rājaṁl lajjayānye 'vatasthire
punarāvartatāṃ teṣāṃ vega āsīd viśāṃ pate
     pūryataḥ sāgarasyeva candrasyodayanaṃ prati
saṃnivṛttāṃs tatas tāṃs tu dṛṣṭvā rājā suyodhanaḥ
     abravīt tvarito gatvā bhīṣmaṃ śāṃtanavaṃ vacaḥ
pitāmaha nibodhedaṃ yat tvā vakṣyāmi bhārata
     nānurūpam ahaṃ manye tvayi jīvati kaurava
droṇe cāstravidāṃ śreṣṭhe saputre sa suhṛjjane
     kṛpe caiva maheṣvāse dravatīyaṃ varūthinī
na pāṇḍavāḥ pratibalās tava rājan kathaṃ cana
     tathā droṇasya saṃgrāme drauṇeś caiva kṛpasya ca
anugrāhyāḥ pāṇḍusutā nūnaṃ tava pitāmaha
     yathemāṃ kṣamase vīravadhyamānāṃ varūthinīm
so 'smi vācyas tvayā rājan pūrvam eva samāgame
     na yotsye pāṇḍavān saṃkhye nāpi pārṣata sātyakī
śrutvā tu vacanaṃ tubhyam ācāryasya kṛpasya ca
     karṇena sahitaḥ kṛtyaṃ cintayānas tadaiva hi
yadi nāhaṃ parityājyo yuvābhyām iha saṃyuge
     vikrameṇānurūpeṇa yudhyetāṃ puruṣarṣabhau
etac chrutvā vaco bhīṣmaḥ prahasan vai muhur muhuḥ
     abravīt tanayaṃ tubhyaṃ krodhād udvṛtya cakṣuṣī
bahuśo hi mayā rājaṃs tathyam uktaṃ hitaṃ vacaḥ
     ajeyāḥ pāṇḍavā yuddhe devair api sa vāsavaiḥ
yat tu śakyaṃ mayā kartuṃ vṛddhenādya nṛpottama
     kariṣyāmi yathāśakti prekṣedānīṃ sa bāndhavaḥ
adya pāṇḍusutān sarvān sa sainyān saha bandhubhiḥ
     miṣato vārayiṣyāmi sarvalokasya paśyataḥ
evam ukte tu bhīṣmeṇa putrās tava janeśvara
     dadhmuḥ śaṅkhān mudā yuktā bherīś ca jaghnire bhṛśam
pāṇḍavāpi tato rājañ śrutvā taṃ ninadaṃ mahat
     dadhmuḥ śaṅkhāṃś ca bherīś ca murajāṃś ca vyanādayan
