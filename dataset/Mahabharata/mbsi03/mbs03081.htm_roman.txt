[pulastya]
      tato gaccheta rājendra kurukṣetram abhiṣṭutam
      pāpebhyo vipramucyante tadgatāḥ sarvajantavaḥ
kurukṣetraṃ gamiṣyāmi kurukṣetre vasāmy aham
      ya evaṃ satataṃ brūyāt so 'pi pāpaiḥ pramucyate
atra māsaṃ vased vīra sarasvatyāṃ yudhiṣṭhira
      yatra brahmādayo deva ṛṣayaḥ siddhacāraṇāḥ
gandharvāpsaraso yakṣāḥ pannagāś ca mahīpate
      brahma kṣetraṃ mahāpuṇyam abhigacchanti bhārata
manasāpy abhikāmasya kurukṣetraṃ yudhiṣṭhira
      pāpāṇi vipraṇaśyanti brahmalokaṃ ca gacchati
gatvā hi śraddhayā yuktaḥ kurukṣetraṃ kurūdvaha
      rājasūyāśvamedhābhyāṃ phalaṃ prāpnoti mānavaḥ
tato macakrukaṃ rājan dvārapālaṃ mahābalam
      yakṣaṃ samabhivādyaiva gosahasraphalaṃ labhet
tato gaccheta dharmajña viṣṇor sthānam anuttamam
      satataṃ nāma rājendra yatra saṃnihito hariḥ
tatra snātvārcayitvā ca trilokaprabhavaṃ harim
      aśvamedham avāpnoti viṣṇulokaṃ ca gacchati
tataḥ pāriplavaṃ gacchet tīrthaṃ trailokyaviśrutam
     agniṣṭomātirātrābhyāṃ phalaṃ prāpnoti mānavaḥ
pṛthivyās tīrtham āsādya gosahasraphalaṃ labhet
     tataḥ śālūkinīṃ gatvā tīrthasevī narādhipa
     daśāśvamedhike snātvā tad eva labhate phalam
sarpadarvīṃ samāsādya nāgānāṃ tīrtham uttamam
     agniṣṭomam avāpnoti nāgalokaṃ ca vindati
tato gaccheta dharmajña dvārapālaṃ tarantukam
     tatroṣya rajanīm ekāṃ gosahasraphalaṃ labhet
tataḥ pañcanadaṃ gatvā niyato niyatāśanaḥ
     koṭikīrtham upaspṛśya hayamedha phalaṃ labhet
     aśvinos tīrtham āsādya rūpavān abhijāyate
tato gaccheta dharmajña vārāhaṃ tīrtham uttamam
     viṣṇur vārāha rūpeṇa pūrvaṃ yatra sthito 'bhavat
     tatra snātvā naravyāghra agniṣṭoma phalaṃ labhet
tato jayantyā rājendra somatīrthaṃ samāviśet
     snātvā phalam avāpnoti rājasūyasya mānavaḥ
ekahaṃse naraḥ snātvā gosahasraphalaṃ labhet
     kṛtaśaucaṃ samāsādya tīrthasevī kurūdvaha
     puṇḍarīkam avāpnoti kṛtaśauco bhaven naraḥ
tato muñja vaṭaṃ nāma mahādevasya dhīmataḥ
     tatroṣya rajanīm ekāṃ gāṇapatyam avāpnuyāt
tatraiva ca mahārāja yakṣī lokapariśrutā
     tāṃ cābhigamya rājendra puṇyāṁl lokān avāpnuyāt
kurukṣetrasya taddvāraṃ viśrutaṃ bharatarṣabha
     pradakṣiṇam upāvṛtya tīrthasevī samāhitaḥ
saṃmite puṣkarāṇāṃ ca snātvārcya pitṛdevatāḥ
     jāmadagnyena rāmeṇa āhṛte vai mahātmanā
     kṛtakṛtyo bhaved rājann aśvamedhaṃ ca vindati
tato rāmahradān gacchet tīrthasevī narādhipa
     yatra rāmeṇa rājendra tarasā dīptatejasā
     kṣatram utsādya vīryeṇa hradāḥ pañca niveśitāḥ
pūrayitvā naravyāghra rudhireṇeti naḥ śrutam
     pitaras tarpitāḥ sarve tathaiva ca pitā mahāḥ
     tatas te pitaraḥ prītā rāmam ūcur mahīpate
rama rāma mahābhāga prītāḥ sma tava bhārgava
     anayā pitṛbhaktyā ca vikrameṇa ca te vibho
     varaṃ vṛṇīṣva bhadraṃ te kim icchasi mahādyute
evam uktaḥ sa rājendra rāmaḥ praharatāṃ varaḥ
     abravīt prāñjalir vākyaṃ pitṝn sa gagane sthitān
bhavanto yadi me prītā yady anugrāhyatā mayi
     pitṛprasādād iccheyaṃ tapasāpyāyanaṃ punaḥ
yac ca roṣābhibhūtena kṣatram utsāditaṃ mayā
     tataś ca pāpān mucyeyaṃ yuṣmākaṃ tejasā hy aham
     hradāś ca tīrthabhūtā me bhaveyur bhuvi viśrutāḥ
etac chrutvā śubhaṃ vākyaṃ rāmasya pitaras tadā
     pratyūcuḥ paramaprītā rāmaṃ harṣasamanvitāḥ
tapas te vardhatāṃ bhūyaḥ pitṛbhaktyā viśeṣataḥ
     yac ca roṣābhibhūtena kṣatram utsāditaṃ tvayā
tataś ca pāpān muktas tvaṃ karmabhis te ca pātitāḥ
     hradāś ca tava tīrthatvaṃ gamiṣyanti na saṃśayaḥ
hradeṣv eteṣu yaḥ snātvā pitṝn saṃtarpayiṣyati
     pitaras tasya vai prītā dāsyanti bhuvi durlabham
     īpsitaṃ manasaḥ kāmaṃ svargalokaṃ ca śāśvatam
evaṃ dattvā varān rājan rāmasya pitaras tadā
     āmantrya bhārgavaṃ prītās tatraivāntar dadhus tadā
evaṃ rāmahradāḥ puṇyā bhārgavasya mahātmanāḥ
     snātvā hradeṣu rāmasya brahma cārī śubhavrataḥ
     rāmam abhyarcya rājendra labhed bahusuvarṇakam
vaṃśamūlakam āsādya tīrthasevī kurūdvaha
     svavaṃśam uddhared rājan snātvā vai vaṃśamūlake
kāyaśodhanam āsādya tīrthaṃ bharatasattama
     śarīraśuddhiḥ snātasya tasmiṃs tīrthe na saṃśayaḥ
     śuddhadehaś ca saṃyāti śubhāṁl lokān anuttamān
tato gaccheta rājendra tīrthaṃ trailokyaviśrutam
     lokā yatroddhṛtāḥ pūrvaṃ viṣṇunā prabha viṣṇunā
lokoddhāraṃ samāsādya tīrthaṃ trailokyaviśrutam
     snātvā tīrthavare rājaṁl lokān uddharate svakān
     śrītīrthaṃ ca samāsādya vindate śriyam uttamām
kapilā tīrtham āsādya brahma cārī samāhitaḥ
     tatra snātvārcayitvā ca daivatāni pitṝṃs tathā
     kapilānāṃ sahasrasya phalaṃ vindati mānavaḥ
sūryatīrthaṃ samāsādya snātvā niyatamānasaḥ
     arcayitvā pitṝn devān upavāsaparāyaṇaḥ
     agniṣṭomam avāpnoti sūryalokaṃ ca gacchati
gamāṃ bhavanam āsādya tīrthasevī yathākramam
     tatrābhiṣekaṃ kurvāṇo gosahasraphalaṃ labhet
śaṅkhinīṃ tatra āsādya tīrthasevī kurūdvaha
     devyās tīrthe naraḥ snātvā labhate rūpam uttamam
tato gaccheta rājendra dvārapālam arantukam
     tasya tīrthaṃ sarasvatyāṃ yakṣendrasya mahātmanāḥ
     tatra snātvā naro rājann agniṣṭoma phalaṃ labhet
tato gaccheta dharmajña brahmāvartaṃ narādhipa
     brahmāvarte naraḥ snātvā brahmalokam avāpnuyāt
tato gaccheta dharmajña sutīrthakam anuttamam
     yatra saṃnihitā nityaṃ pitaro daivataiḥ saha
tatrābhiṣekaṃ kurvīta pitṛdevārcane rataḥ
     aśvamedham avāpnoti pitṛlokaṃ ca gacchati
tato 'mbuvaśyaṃ dharmajña samāsādya yathākramam
     kośeśvarasya tīrtheṣu snātvā bharatasattama
     sarvavyādhivinirmukto brahmaloke mahīyate
mātṛtīrthaṃ ca tatraiva yatra snātasya bhārata
     prajā vivardhate rājann anantāṃ cāśnute śriyam
tataḥ śītavanaṃ gacchen niyato niyatāśanaḥ
     tīrthaṃ tatra mahārāja mahad anyatra durlabham
punāti darśanād eva daṇḍenaikaṃ narādhipa
     keśān abhyukṣya vai tasmin pūto bhavati bhārata
tīrthaṃ tatra mahārāja śvānalomāpahaṃ smṛtam
     yataviprā naravyāghra vidvāṃsas tīrthatatparāḥ
śvānalomāpanayane tīrthe bharatasattama
     prāṇāyāmair nirharanti śvalomāni dvijottamāḥ
pūtātmānaś ca rājendra prayānti paramāṃ gatim
     daśāśvamedhikaṃ caiva tasmiṃs tīrthe mahīpate
     tatra snātvā naravyāghra gaccheta paramāṃ gatim
tato gaccheta rājendra mānuṣaṃ lokaviśrutam
     yatra kṛṣṇamṛgā rājan vyādhena paripīḍitāḥ
     avagāhya tasmin sarasi mānuṣatvam upāgatāḥ
tasmiṃs tīrthe naraḥ snātvā brahma cārī jitendriyaḥ
     sarvapāpaviśuddhātmā svargaloke mahīyate
mānuṣasya tu pūrveṇa krośamātre mahīpate
     āpagā nāma vikhyātā nadī siddhaniṣevitā
śyāmāka bhojanaṃ tatra yaḥ prayacchati mānavaḥ
     devān pitṝṃś ca uddiśya tasya dharmaphalaṃ mahat
     ekasmin bhojite vipre koṭir bhavati bhojitā
tatra snātvārcayitvā ca daivatāni pitṝṃs tathā
     uṣitvā rajanīm ekām agniṣṭoma phalaṃ labhet
tato gaccheta rājendra brahmaṇaḥ sthānam uttamam
     brahmodumbaram ity eva prakāśaṃ bhuvi bhārata
tatra saptarṣikuṇḍeṣu snātasya kurupuṃgava
     kedāre caiva rājendra kapiṣṭhala mahātmanāḥ
brahmāṇam abhigamyātha śuciḥ prayata mānasaḥ
     sarvapāpaviśuddhātmā brahmalokaṃ prapadyate
kapiṣṭhalasya kedāraṃ samāsādya sudurlabham
     antardhānam avāpnoti tapasā dagdhakilbiṣaḥ
tato gaccheta rājendra sarakaṃ lokaviśrutam
     kṛṣṇapakṣe caturdaśyām abhigamya vṛṣadhvajam
     labhate sarvakāmān hi svargalokaṃ ca gacchati
tisraḥ koṭyas tu tīrthānāṃ sarake kurunandana
     rudra koṭis tathā kūpe hradeṣu ca mahīpate
     ilāspadaṃ ca tatraiva tīrthaṃ bharatasattama
tatra snātvārcayitvā ca pitṝn devāṃś ca bhārata
     na durgatim avāpnoti vājapeyaṃ ca vindati
kiṃdāne ca naraḥ snātvā kiṃjapye ca mahīpate
     aprameyam avāpnoti dānaṃ japyaṃ ca bhārata
kalaśyāṃ cāpy upaspṛśya śraddadhāno jitendriyaḥ
     agniṣṭomasya yajñasya phalaṃ prāpnoti mānavaḥ
sarakasya tu pūrveṇa nāradasya mahātmanāḥ
     tīrthaṃ kuru varaśreṣṭha anājanmeti viśrutam
tatra tīrthe naraḥ snātvā prāṇāṃś cotsṛjya bhārata
     nāradenābhyanujñāto lokān prāpnoti durlabhān
śuklapakṣe daśamyāṃ tu puṇḍarīkaṃ samāviśet
     tatra snātvā naro rājan puṇḍarīkaphalaṃ labhet
tatas triviṣṭapaṃ gacchet triṣu lokeṣu viśrutam
     tatra vaitaraṇī puṇyā nadī pāpapramocanī
tatra snātvārcayitvā ca śūlapāṇiṃ vṛṣadhvajam
     sarvapāpaviśuddhātmā gaccheta paramāṃ gatim
tato gaccheta rājendra phalakī vanam uttamam
     yatra devāḥ sadā rājan phalakī vanam āśritāḥ
     tapaś caranti vipulaṃ bahuvarṣasahasrakam
dṛṣadvatyāṃ naraḥ snātvā tarpayitvā ca devatāḥ
     agniṣṭomātirātrābhyāṃ phalaṃ vindati bhārata
tīrthe ca sarvadevānāṃ snātvā bharatasattama
     gosahasrasya rājendra phalaṃ prāpnoti mānavaḥ
pāṇikhāte naraḥ snātvā tarpayitvā ca devatāḥ
     rājasūyam avāpnoti ṛṣilokaṃ ca gacchati
tato gaccheta rājendra miśrakaṃ tīrtham uttamam
     tatra tīrthāni rājendra miśritāni mahātmanā
vyāsena nṛpaśārdūla dvijārtham iti naḥ śrutam
     sarvatīrtheṣu sa snāti miśrake snāti yo naraḥ
tato vyāsa vanaṃ gacchen niyato niyatāśanaḥ
     manojave naraḥ snātvā gosahasraphalaṃ labhet
gatvā madhu vaṭīṃ cāpi devyās tīrthaṃ naraḥ śuciḥ
     tatra snātvārcayed devān pitṝṃś ca prayataḥ śuciḥ
     sa devyā samanujñāto gosahasraphalaṃ labhet
kauśikyāḥ saṃgame yas tu dṛṣadvatyāś ca bhārata
     snāti vai niyatāhāraḥ sarvapāpaiḥ pramucyate
tato vyāsa sthalī nāma yatra vyāsena dhīmatā
     putraśokābhitaptena dehatyāgārtha niścayaḥ
kṛto devaiś ca rājendra punar utthāpitas tadā
     abhigamya sthalīṃ tasya gosahasraphalaṃ labhet
kiṃ dattaṃ kūpam āsādya tilaprasthaṃ pradāya ca
     gaccheta paramāṃ siddhim ṛṇair muktaḥ kurūdvaha
ahaś ca sudinaṃ caiva dve tīrthe ca sudurlabhe
     tayoḥ snātvā naravyāghra sūryalokam avāpnuyāt
mṛgadhūmaṃ tato gacchet triṣu lokeṣu viśrutam
     tatra gaṅgā hrade snātvā samabhyarcya ca mānavaḥ
     śūlapāṇiṃ mahādevam aśvamedha phalaṃ labhet
deva tīrthe naraḥ snātvā gosahasraphalaṃ labhet
     atha vāmanakaṃ gacchet triṣu lokeṣu viśrutam
tatra viṣṇupade snātvā arcayitvā ca vāmanam
     sarvapāpaviśuddhātmā viṣṇulokam avāpnuyāt
kulampune naraḥ snātvā punāti svakulaṃ naraḥ
     pavanasya hradaṃ gatvā marutāṃ tīrtham uttamam
     tatra snātvā naravyāghra vāyuloke mahīyate
amarāṇāṃ hrade snātvā amareṣu narādhipa
     amarāṇāṃ prabhāvena svargaloke mahīyate
śālihotrasya rājendra śāliśūrpe yathāvidhi
     snātvā naravaraśreṣṭha gosahasraphalaṃ labhet
śrīkuñjaṃ ca sarasvatyāṃ tīrthaṃ bharatasattama
     tatra snātvā naro rājann agniṣṭoma phalaṃ labhet
tato naimiṣa kuñjaṃ ca samāsādya kurūdvaha
     ṛṣayaḥ kila rājendra naimiṣeyās tapodhanāḥ
     tīrthayātrāṃ puraskṛtya kurukṣetraṃ gatāḥ purā
tataḥ kuñjaḥ sarasvatyāṃ kṛto bharatasattama
     ṛṣīṇām avakāśaḥ syād yathā tuṣṭikaro mahān
tasmin kuñje naraḥ snātvā gosahasraphalaṃ labhet
     kanyā tīrthe naraḥ snātvā agniṣṭoma phalaṃ labhet
tato gacchen naravyāghra brahmaṇaḥ sthānam uttamam
     tatra varṇāvaraḥ snātvā brāhmaṇyaṃ labhate naraḥ
     brāhmaṇaś ca viśuddhātmā gaccheta paramāṃ gatim
tato gacchen naraśreṣṭha somatīrtham anuttamam
     tatra snātvā naro rājan somalokam avāpnuyāt
sapta sārasvataṃ tīrthaṃ tato gacchen narādhipa
     yatra maṅkaṇakaḥ siddho maharṣir lokaviśrutaḥ
purā maṅkaṇako rājan kuśāgreṇeti naḥ śrutam
     kṣataḥ kila kare rājaṃs tasya śākaraso 'sravat
sa vai śākarasaṃ dṛṣṭvā harṣāviṣṭo mahātapāḥ
     pranṛttaḥ kila viprarṣir vismayotphullalocanaḥ
tatas tasmin pranṛtte vai sthāvaraṃ jaṅgamaṃ ca yat
    pranṛttam ubhayaṃ vīra tejasā tasya mohitam
brahmādibhiḥ surai rājann ṛṣibhiś ca tapodhanaiḥ
    vijñapto vai mahādeva ṛṣer arthe narādhipa
    nāyaṃ nṛtyed yathā deva tathā tvaṃ kartum arhasi
tataḥ pranṛttam āsādya harṣāviṣṭena cetasā
    surāṇāṃ hitakāmārtham ṛṣiṃ devo 'bhyabhāṣata
aho maharṣe dharmajña kimarthaṃ nṛtyate bhavān
    harṣasthānaṃ kimarthaṃ vā tavādya munipuṃgava
[rsi]
    kiṃ na paśyasi me devakarāc chāka rasaṃ srutam
    yaṃ dṛṣṭvāhaṃ pranṛtto vai harṣeṇa mahatānvitaḥ
[pulastya]
    taṃ prahasyābravīd devo muniṃ rāgeṇa mohitam
    ahaṃ vai vismayaṃ vipra na gacchāmīti paśya mām
evam uktvā naraśreṣṭha mahādevena dhīmatā
    aṅgulyagreṇa rājendra svāṅguṣṭhas tāḍito 'nagha
tato bhasma kṣatād rājan nirgataṃ himasaṃnibham
    tad dṛṣṭvā vrīḍito rājan sa muniḥ pādayor gataḥ
nānyaṃ devam ahaṃ manye rudrāt parataraṃ mahat
    surāsurasya jagato gatis tvam asi śūladhṛk
tvayā sṛṣṭam idaṃ viśvaṃ trailokyaṃ sa carācaram
    tvām eva bhagavan sarve praviśanti yugakṣaye
devair api na śakyas tvaṃ parijñātuṃ kuto mayā
    tvayi sarve ca dṛśyante surā brahmādayo 'nagha
sarvas tvam asi lokānāṃ kartā kārayitā ca ha
    tvatprasādāt surāḥ sarve modantīhākuto bhayāḥ
    evaṃ stutvā mahādevaṃ sa ṛṣiḥ praṇato 'bhavat
[rsi]
    tvatprasādān mahādeva tapo me na kṣareta vai
[pulastya]
    tato devaḥ prahṛṣṭātmā brahmarṣim idam abravīt
    tapas te vardhatāṃ vipra matprasādāt sahasradhā
āśrame ceha vatsyāmi tvayā sārdhaṃ mahāmune
    sapta sārasvate snātvā arcayiṣyanti ye tu mām
na teṣāṃ durlabhaṃ kiṃ cid iha loke paratra ca
    sārasvataṃ ca te lokaṃ gamiṣyanti na saṃśayaḥ
tatas tv auśanasaṃ gacchet triṣu lokeṣu viśrutam
    yatra brahmādayo devā ṛṣayaś ca tapodhanāḥ
kārtikeyaś ca bhagavāṃs trisaṃdhyaṃ kila bhārata
    sāṃnidhyam akarot tatra bhārgava priyakāmyayā
kapālamocanaṃ tīrthaṃ sarvapāpapramocanam
    tatra snātvā naravyāghra sarvapāpaiḥ pramucyate
agnitīrthaṃ tato gacchet tatra snātvā nararṣabha
    agnilokam avāpnoti kulaṃ caiva samuddharet
viśvā mitrasya tatraiva tīrthaṃ bharatasattama
    tatra snātvā mahārāja brāhmaṇyam abhijāyate
brahmayoniṃ samāsādya śuciḥ prayata mānasaḥ
    tatra snātvā naravyāghra brahmalokaṃ prapadyate
    punāty ā saptamaṃ caiva kulaṃ nāsty atra saṃśayaḥ
tato gaccheta rājendra tīrthaṃ trailokyaviśrutam
    pṛthūdakam iti khyātaṃ kārtikeyasya vai nṛpa
    tatrābhiṣekaṃ kurvīta pitṛdevārcane rataḥ
ajñānāj jñānato vāpi striyā vā puruṣeṇa vā
    yat kiṃ cid aśubhaṃ karmakṛtaṃ mānuṣabuddhinā
tat sarvaṃ naśyate tasya snātamātrasya bhārata
    aśvamedha phalaṃ cāpi svargalokaṃ ca gacchati
puṇyam āhuḥ kurukṣetraṃ kurukṣetrāt sarasvatīm
    sarasvatyāś ca tīrthāni tīrthebhyaś ca pṛthūdakam
uttame sarvatīrthānāṃ yas tyajed ātmanas tanum
    pṛthūdake japyaparo nainaṃ śvo maraṇaṃ tapet
gītaṃ sanat kumāreṇa vyāsena ca mahātmanā
    vede ca niyataṃ rājan abhigacchet pṛthūdakam
pṛthūdakāt puṇyatamaṃ nānyat tīrthaṃ narottama
    etan medhyaṃ pavitraṃ ca pāvanaṃ ca na saṃśayaḥ
tatra snātvā divaṃ yānti api pāpakṛto janāḥ
    pṛthūdake naraśreṣṭha prāhur evaṃ manīṣiṇaḥ
madhusravaṃ ca tatraiva tīrthaṃ bharatasattama
    tatra snātvā naro rājan gosahasraphalaṃ labhet
tato gacchen naraśreṣṭha tīrthaṃ devyā yathākramam
    sarasvatyāruṇāyāś ca saṃgamaṃ lokaviśrutam
trirātropoṣitaḥ snātvā mucyate brahmahatyayā
    agniṣṭomātirātrābhyāṃ phalaṃ vindati mānavaḥ
ā saptamaṃ kulaṃ caiva punāti bharatarṣabha
    avatīrṇaṃ ca tatraiva tīrthaṃ kurukulodvaha
    viprāṇām anukampārthaṃ darbhiṇā nirmitaṃ purā
vratopanayanābhyāṃ vā upavāsena vā dvijaḥ
    kriyā mantraiś ca saṃyukto brāhmaṇaḥ syān na saṃśayaḥ
kriyā mantravihīno 'pi tatra snātvā nararṣabha
    cīrṇa vrato bhaved vipro dṛṣṭam etat purātane
samudrāś cāpi catvāraḥ samānītāś ca darbhiṇā
    yeṣu snāto naravyāghra na durgatim avāpnuyāt
    phalāni gosahasrāṇāṃ caturṇāṃ vindate ca saḥ
tato gaccheta rājendra tīrthaṃ śatasahasrakam
    sāhasrakaṃ ca tatraiva dve tīrthe lokaviśrute
ubhayor hi naraḥ snātvā gosahasraphalaṃ bhavet
    dānaṃ vāpy upavāso vā sahasraguṇitaṃ bhavet
tato gaccheta rājendra reṇukā tīrtham uttamam
    tatrābhiṣekaṃ kurvīta pitṛdevārcane rataḥ
    srava pāpaviśuddhātmā agniṣṭoma phalaṃ labhet
vimocanam upaspṛśya jitamanyur jitendriyaḥ
    pratigraha kṛtair doṣair sarvaiḥ sa parimucyate
tataḥ pañca vaṭaṃ gatvā brahma cārī jitendriyaḥ
    puṇyena mahatā yuktaḥ satāṃ loke mahīyate
yatra yogeśvaraḥ sthāṇuḥ svayam eva vṛṣadhvajaḥ
    tam arcayitvā deveśaṃ gamanād eva sidhyati
aujasaṃ varuṇaṃ tīrthaṃ dīpyate svena tejasā
    yatra brahmādibhir devair ṛṣibhiś ca tapodhanaiḥ
    senāpatyena devānām abhiṣikto guhas tadā
aujasasya tu pūrveṇa kuru tīrthaṃ kurūdvaha
    kuru tīrthe naraḥ snātvā brahma cārī jitendriyaḥ
    sarvapāpaviśuddhātmā kuru lokaṃ prapadyate
svargadvāraṃ tato gacchen niyato niyatāśanaḥ
    svargalokam avāpnoti brahmalokaṃ ca gacchati
tato gacched anarakaṃ tīrthasevī narādhipa
    tatra snātvā naro rājan na durgatim ivāpnuyāt
tatra brahmā svayaṃ nityaṃ devaiḥ saha mahīpate
    anvāsyate naraśreṣṭha nārāyaṇa purogamaiḥ
sāṃnidhyaṃ caiva rājendra rudra patnyāḥ kurūdvaha
    abhigamya ca tāṃ devīṃ na durgatim avāpnuyāt
tatraiva ca mahārāja viśveśvaram umāpatim
    abhigamya mahādevaṃ mucyate sarvakilbiṣaiḥ
nārāyaṇaṃ cābhigamya padmanābham ariṃdamam
    śobhamāno mahārāja viṣṇulokaṃ prapadyate
tīrthe tu sarvadevānāṃ snātaḥ sa puruṣarṣabha
    sarvaduḥkhaiḥ parityakto dyotate śaśivat sadā
tataḥ svasti puraṃ gacchet tīrthasevī narādhipa
    pāvanaṃ tīrtham āsādya tarpayet pitṛdevatāḥ
    agniṣṭomasya yajñasya phalaṃ prāpnoti mānavaḥ
gaṅgā hradaś ca tatraiva kūpaś ca bharatarṣabha
    tisraḥ koṭyas tu tīrthānāṃ tasmin kūpe mahīpate
    tatra snātvā naro rājan svargalokaṃ prapadyate
āpagāyāṃ naraḥ snātvā arcayitvā maheśvaram
    gāṇapatyam avāpnoti kulaṃ coddharate svakam
tataḥ sthāṇuvaṭaṃ gacchet triṣu lokeṣu viśrutam
    tatra snātvā sthito rātriṃ rudra lokam avāpnuyāt
badarī pācanaṃ gacched vasiṣṭhasyāśramaṃ tataḥ
    badaraṃ bhakṣayet tatra trirātropoṣito naraḥ
samyag dvādaśa varṣāṇi badarān bhakṣayet tu yaḥ
    trirātropoṣitaś caiva bhavet tulyo narādhipa
indra mārgaṃ samāsādya tīrthasevī narādhipa
    ahorātropavāsena śakra loke mahīyate
ekarātraṃ samāsādya ekarātroṣito naraḥ
    niyataḥ satyavādī ca brahmaloke mahīyate
tato gaccheta dharmajña tīrthaṃ trailokyaviśrutam
    ādityasyāśramo yatra tejorāśer mahātmanāḥ
tasmiṃs tīrthe naraḥ snātvā pūjayitvā vibhāvasum
    ādityalokaṃ vrajati kulaṃ caiva samuddharet
somatīrthe naraḥ snātvā tīrthasevī kurūdvaha
    somalokam avāpnoti naro nāsty atra saṃśayaḥ
tato gaccheta dharmajña dadhīcasya mahātmanāḥ
    tīrthaṃ puṇyatamaṃ rājan pāvanaṃ lokaviśrutam
yatra sārasvato rājan so 'ṅgirās tapaso nidhiḥ
    tasmiṃs tīrthe naraḥ snātvā vājapeyaphalaṃ labhet
    sārasvatīṃ gatiṃ caiva labhate nātra saṃśayaḥ
tataḥ kanyāśramaṃ gacchen niyato brahmacaryavān
    trirātropoṣito rājann upavāsaparāyaṇaḥ
    labhet kanyāśataṃ divyaṃ brahmalokaṃ ca gacchati
yatra brahmādayo devā ṛṣayaś ca tapodhanāḥ
    māsi māsi samāyānti puṇyena mahatānvitāḥ
saṃnihityām upaspṛśya rāhugraste divākare
    aśvamedha śataṃ tena iṣṭaṃ bhavati śāśvatam
pṛthivyāṃ yāni tīrthāni antarikṣacarāṇi ca
    nadyo nadās taḍāgāś ca sarvaprasravaṇāni ca
udapānāś ca vaprāś ca puṇyāny āyatanāni ca
    māsi māsi samāyānti saṃnihityāṃ na saṃśayaḥ
yat kiṃ cid duṣkṛtaṃ karma striyā vā puruṣasya vā
    snātamātrasya tat sarvaṃ naśyate nātra saṃśayaḥ
    padmavarṇena yānena brahmalokaṃ sa gacchati
abhivādya tato yakṣaṃ dvārapālam arantukam
    koṭirūpam upaspṛśya labhed bahusuvarṇakam
gaṅgā hradaś ca tatraiva tīrthaṃ bharatasattama
    tatra snātas tu dharmajña brahma cārī samāhitaḥ
    rājasūyāśvamedhābhyāṃ phalaṃ vindati śāśvatam
pṛthivyāṃ naimiṣaṃ puṇyam antarikṣe ca puṣkaram
    trayāṇām api lokānāṃ kurukṣetraṃ viśiṣyate
pāṃsavo 'pi kurukṣetre vāyunā samudīritāḥ
    api duṣkṛtakarmāṇaṃ nayanti paramāṃ gatim
dakṣiṇena sarasvatyā uttareṇa dṛṣadvatīm
    ye vasanti kurukṣetre te vasanti triviṣṭape
kurukṣetraṃ gamiṣyāmi kurukṣetre vasāmy aham
    apy ekāṃ vācam utsṛjya sarvapāpaiḥ pramucyate
brahma vedī kurukṣetraṃ puṇyaṃ brahmarṣisevitam
    tadāvasanti ye rājan na te śocyāḥ kathaṃ cana
tarantukārantukayor yad antaraṃ; rāmahradānāṃ ca macakrukasya
    etat kurukṣetrasamantapañcakaṃ; pitā mahasyottara vedir ucyate
