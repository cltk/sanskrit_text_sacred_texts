ity uktā rākṣasendreṇa rākṣasās te mahābalāḥ
 ūcuḥ prāñjalayaḥ sarve rāvaṇaṃ rākṣaseśvaram
rājan parighaśaktyṛṣṭiśūlapaṭṭasasaṃkulam
 sumahan no balaṃ kasmād viṣādaṃ bhajate bhavān
kailāsaśikharāvāsī yakṣair bahubhir āvṛtaḥ
 sumahat kadanaṃ kṛtvā vaśyas te dhanadaḥ kṛtaḥ
sa maheśvarasakhyena ślāghamānas tvayā vibho
 nirjitaḥ samare roṣāl lokapālo mahābalaḥ
vinihatya ca yakṣaughān vikṣobhya ca vigṛhya ca
 tvayā kailāsaśikharād vimānam idam āhṛtam
mayena dānavendreṇa tvadbhayāt sakhyam icchatā
 duhitā tava bhāryārthe dattā rākṣasapuṃgava
dānavendro madhur nāma vīryotsikto durāsadaḥ
 vigṛhya vaśam ānītaḥ kumbhīnasyāḥ sukhāvahaḥ
nirjitās te mahābāho nāgā gatvā rasātalam
 vāsukis takṣakaḥ śaṅkho jaṭī ca vaśam āhṛtāḥ
akṣayā balavantaś ca śūrā labdhavarāḥ punaḥ
 tvayā saṃvatsaraṃ yuddhvā samare dānavā vibho
svabalaṃ samupāśritya nītā vaśam ariṃdama
 māyāś cādhigatās tatra bahavo rākṣasādhipa
śūrāś ca balavantaś ca varuṇasya sutā raṇe
 nirjitās te mahābāho caturvidhabalānugāḥ
mṛtyudaṇḍamahāgrāhaṃ śālmalidvīpamaṇḍitam
 avagāhya tvayā rājan yamasya balasāgaram
jayaś ca viplulaḥ prāpto mṛtyuś ca pratiṣedhitaḥ
 suyuddhena ca te sarve lokās tatra sutoṣitāḥ
kṣatriyair bahubhir vīraiḥ śakratulyaparākramaiḥ
 āsīd vasumatī pūrṇā mahadbhir iva pādapaiḥ
teṣāṃ vīryaguṇotsāhair na samo rāghavo raṇe
 prasahya te tvayā rājan hatāḥ paramadurjayāḥ
rājan nāpad ayukteyam āgatā prākṛtāj janāt
 hṛdi naiva tvayā kāryā tvaṃ vadhiṣyasi rāghavam
