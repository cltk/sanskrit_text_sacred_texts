dhṛtarāṣṭra uvāca
      kathaṃ śāṃtanavo bhīṣmo daśame 'hani saṃjaya
      ayudhyata mahāvīryaiḥ pāṇḍavaiḥ sahasṛñjayaiḥ
kuravaś ca kathaṃ yuddhe pāṇḍavān pratyavārayan
      ācakṣva me mahāyuddhaṃ bhīṣmasyāhavaśobhinaḥ
saṃjaya uvāca
      kuravaḥ pāṇḍavaiḥ sārdhaṃ yathāyudhyanta bhārata
      yathā ca tad abhūd yuddhaṃ tat te vakṣyāmi śṛṇvataḥ
preṣitāḥ paralokāya paramāstraiḥ kirīṭinā
      ahany ahani saṃprāptās tāvakānāṃ rathavrajāḥ
yathāpratijñaṃ kauravyaḥ sa cāpi samitiṃjayaḥ
      pārthānām akarod bhīṣmaḥ satataṃ samitikṣayam
kurubhiḥ sahitaṃ bhīṣmaṃ yudhyamānaṃ mahāratham
      arjunaṃ ca sapāñcālyaṃ dṛṣṭvā saṃśayitā janāḥ
daśame 'hani tasmiṃs tu bhīṣmārjunasamāgame
      avartata mahāraudraḥ satataṃ samitikṣayaḥ
tasminn ayutaśo rājan bhūyaś ca sa paraṃtapaḥ
      bhīṣmaḥ śāṃtanavo yodhāñ jaghāna paramāstravit
yeṣām ajñātakalpāni nāmagotrāṇi pārthiva
      te hatās tatra bhīṣmeṇa śūrāḥ sarve 'nivartinaḥ
daśāhāni tatas taptvā bhīṣmaḥ pāṇḍavavāhinīm
     niravidyata dharmātmā jīvitena paraṃtapaḥ
sa kṣipraṃ vadham anvicchann ātmano 'bhimukhaṃ raṇe
     na hanyāṃ mānavaśreṣṭhān saṃgrāme 'bhimukhān iti
cintayitvā mahābāhuḥ pitā devavratas tava
     abhyāśasthaṃ mahārāja pāṇḍavaṃ vākyam abravīt
yudhiṣṭhira mahāprājña sarvaśāstraviśārada
     śṛṇu me vacanaṃ tāta dharmyaṃ svargyaṃ ca jalpataḥ
nirviṇṇo 'smi bhṛśaṃ tāta dehenānena bhārata
     ghnataś ca me gataḥ kālaḥ subahūn prāṇino raṇe
tasmāt pārthaṃ purodhāya pāñcālān sṛñjayāṃs tathā
     madvadhe kriyatāṃ yatno mama ced icchasi priyam
tasya tan matam ājñāya pāṇḍavaḥ satyadarśanaḥ
     bhīṣmaṃ pratiyayau yattaḥ saṃgrāme saha sṛñjayaiḥ
dhṛṣṭadyumnas tato rājan pāṇḍavaś ca yudhiṣṭhiraḥ
     śrutvā bhīṣmasya tāṃ vācaṃ codayām āsatur balam
abhidravata yudhyadhvaṃ bhīṣmaṃ jayata saṃyuge
     rakṣitāḥ satyasaṃdhena jiṣṇunā ripujiṣṇunā
ayaṃ cāpi maheṣvāsaḥ pārṣato vāhinīpatiḥ
     bhīmasenaś ca samare pālayiṣyati vo dhruvam
na vai bhīṣmād bhayaṃ kiṃ cit kartavyaṃ yudhi sṛñjayāḥ
     dhruvaṃ bhīṣmaṃ vijeṣyāmaḥ puraskṛtya śikhaṇḍinam
tathā tu samayaṃ kṛtvā daśame 'hani pāṇḍavāḥ
     brahmalokaparā bhūtvā saṃjagmuḥ krodhamūrchitāḥ
śikhaṇḍinaṃ puraskṛtya pāṇḍavaṃ ca dhanaṃjayam
     bhīṣmasya pātane yatnaṃ paramaṃ te samāsthitāḥ
tatas tava sutādiṣṭā nānājanapadeśvarāḥ
     droṇena sahaputreṇa sahasenā mahābalāḥ
duḥśāsanaś ca balavān saha sarvaiḥ sahodaraiḥ
     bhīṣmaṃ samaramadhyasthaṃ pālayāṃ cakrire tadā
tatas tu tāvakāḥ śūrāḥ puraskṛtya yatavratam
     śikhaṇḍipramukhān pārthān yodhayanti sma saṃyuge
cedibhiś ca sapāñcālaiḥ sahito vānaradhvajaḥ
     yayau śāṃtanavaṃ bhīṣmaṃ puraskṛtya śikhaṇḍinam
droṇaputraṃ śiner naptā dhṛṣṭaketus tu pauravam
     yudhāmanyuḥ sahāmātyaṃ duryodhanam ayodhayat
virāṭas tu sahānīkaḥ sahasenaṃ jayadratham
     vṛddhakṣatrasya dāyādam āsasāda paraṃtapaḥ
madrarājaṃ maheṣvāsaṃ sahasainyaṃ yudhiṣṭhiraḥ
     bhīmasenābhiguptaś ca nāgānīkam upādravat
apradhṛṣyam anāvāryaṃ sarvaśastrabhṛtāṃ varam
     droṇaṃ prati yayau yattaḥ pāñcālyaḥ saha somakaiḥ
karṇikāradhvajaṃ cāpi siṃhaketur ariṃdamaḥ
     pratyujjagāma saubhadraṃ rājaputro bṛhadbalaḥ
śikhaṇḍinaṃ ca putrās te pāṇḍavaṃ ca dhanaṃjayam
     rājabhiḥ samare sārdham abhipetur jighāṃsavaḥ
tasminn atimahābhīme senayor vai parākrame
     saṃpradhāvatsv anīkeṣu medinī samakampata
tāny anīkāny anīkeṣu samasajjanta bhārata
     tāvakānāṃ pareṣāṃ ca dṛṣṭvā śāṃtanavaṃ raṇe
tatas teṣāṃ prayatatām anyonyam abhidhāvatām
     prādurāsīn mahāñ śabdo dikṣu sarvāsu bhārata
śaṅkhadundubhighoṣaiś ca vāraṇānāṃ ca bṛṃhitaiḥ
     siṃhanādaiś ca sainyānāṃ dāruṇaḥ samapadyata
sā ca sarvanarendrāṇāṃ candrārkasadṛśī prabhā
     vīrāṅgadakirīṭeṣu niṣprabhā samapadyata
rajomeghāś ca saṃjajñuḥ śastravidyudbhir āvṛtāḥ
     dhanuṣāṃ caiva nirghoṣo dāruṇaḥ samapadyata
bāṇaśaṅkhapraṇādāś ca bherīṇāṃ ca mahāsvanāḥ
     rathagoṣaś ca saṃjagmuḥ senayor ubhayor api
prāsaśaktyṛṣṭisaṃghaiś ca bāṇaughaiś ca samākulam
     niṣprakāśam ivākāśaṃ senayoḥ samapadyata
anyonyaṃ rathinaḥ petur vājinaś ca mahāhave
     kuñjarāḥ kuñjarāñ jaghnuḥ padātīṃś ca padātayaḥ
tad āsīt sumahad yuddhaṃ kurūṇāṃ pāṇḍavaiḥ saha
     bhīṣmahetor naravyāghra śyenayor āmiṣe yathā
tayoḥ samāgamo ghoro babhūva yudhi bhārata
     anyonyasya vadhārthāya jigīṣūṇāṃ raṇājire
