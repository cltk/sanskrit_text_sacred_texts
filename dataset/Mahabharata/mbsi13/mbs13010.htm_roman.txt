[y]
      mitra saudṛda bhāvena upadeśaṃ karoti yaḥ
      jātyāvarasya rājarṣe doṣas tasya bhaven na vā
etad icchāmi tattvena vyākhyātuṃ vai pitāmaha
      sūkṣmā gatir hi dharmasya yatra muhyanti mānavāḥ
[bh]
      atra te vartayiṣyāmi śṛṇu rājan yathāgamam
      ṛṣīṇāṃ vadatāṃ pūrvaṃ śrutam āsīd yathā mayā
upadeśo na kartavyo jātihīnasya kasya cit
      upadeśe mahān doṣa upādhyāyasya bhāṣyate
nidarśanam idaṃ rājañ śṛṇu me bharatarṣabha
      durukta vacane rājan yathāpūrvaṃ yudhiṣṭhira
      brahmāśramapade vṛttaṃ pārśve himavataḥ śubhe
tatrāśramapadaṃ puṇyaṃ nānāvṛkṣagaṇāyutam
      bahu gulmalatākīrṇaṃ mṛgadvijaniṣevitam
siddhacāraṇasaṃghuṣṭaṃ ramyaṃ puṣpitakānanam
      vratibhir bahubhiḥ kīrṇaṃ tāpasair upaśobhitam
brāhmaṇaiś ca mahābhāgaiḥ sūryajvalana saṃnibhaiḥ
      niyamavratasaṃpannaiḥ samākīrṇaṃ tapasvibhiḥ
      dīkṣitair bharataśreṣṭha yatāhāraiḥ kṛtātmabhiḥ
vedādhyayanaghoṣaiś ca nāditaṃ bharatarṣabha
      vālakhilyaiś ca bahubhir yatibhiś ca niṣevitam
tatra kaś cit samutsāhaṃ kṛtvā śūdro dayānvitaḥ
     āgato hy āśramapadaṃ pūjitaś ca tapasvibhiḥ
tāṃs tu dṛṣṭvā munigaṇān devakalpān mahaujasaḥ
     vahato vividhā dīkṣāḥ saṃprahṛṣyata bhārata
athāsya buddhir abhavat tapasye bharatarṣabha
     tato 'bravīt kulapatiṃ pādau saṃgṛhya bhārata
bhavatprasādād icchāmi dharmaṃ cartuṃ dvijarṣabha
     tan māṃ tvaṃ bhagavan vaktuṃ pravrājayitum arhasi
varṇāvaro 'haṃ bhagavañ śūdro jātyāsmi sattama
     śuśrūṣāṃ kartum icchāmi prapannāya prasīda me
[kulapati]
     na śakyam iha śūdreṇa liṅgam āśritya vartitum
     āsyatāṃ yadi te buddhiḥ śuśrūṣā nirato bhava
[bh]
     evam uktas tu muninā sa śūdro 'cintayan nṛpa
     katham atra mayā kāryaṃ śraddhā dharme parā ca me
     vijñātam evaṃ bhavatu kariṣye priyam ātmanaḥ
gatvāśramapadād dūram uṭajaṃ kṛtavāṃs tu saḥ
     tatra vediṃ ca bhūmiṃ ca devatāyatanāni ca
     niveśya bharataśreṣṭha niyamastho 'bhavat sukham
abhiṣekāṃś ca niyamān devatāyataneṣu ca
     baliṃ ca kṛtvā hutvā ca devatāṃ cāpy apūjayat
saṃkalpaniyamopetaḥ phalāhāro jitendriyaḥ
     nityaṃ saṃnihitābhiś ca oṣadhībhiḥ phalais tathā
atithīn pūjayām āsa yathāvat samupāgatān
     evaṃ hi sumahān kālo vyatyakrāmat sa tasya vai
athāsya munir āgacchat saṃgatyā vai tam āśramam
     saṃpūjya svāgatenarṣiṃ vidhivat paryatoṣayat
anukūlāḥ kathāḥ kṛtvā yathāvat paryapṛcchata
     ṛṣiḥ paramatejasvī dharmātmā saṃyatendriyaḥ
evaṃ sa bahuśas tasya śūdrasya bharatarṣabha
     so 'gacchad āśramam ṛṣiḥ śūdraṃ draṣṭuṃ nararṣabha
atha taṃ tāpasaṃ śūdraḥ so 'bravīd bharatarṣabha
     pitṛkāryaṃ kariṣyāmi tatra me 'nugrahaṃ kuru
bāḍham ity eva taṃ vipra uvāca bharatarṣabha
     śucir bhūtvā sa śūdras tu tasyarṣeḥ pādyam ānayat
atha darbhāṃś ca vanyāś ca oṣadhīr bharatarṣabha
     pavitram āsanaṃ caiva bṛsīṃ ca samupānayat
atha dakṣiṇam āvṛtya bṛsīṃ paramaśīrṣikām
     kṛtām anyāyato dṛṣṭvā tatas tam ṛṣir abravīt
kuruṣvaitāṃ pūrvaśīrṣāṃ bhava codan mukhaḥ śuciḥ
     sa ca tat kṛtavāñ śūdraḥ sarvaṃ yad ṛṣir abravīt
yathopadiṣṭaṃ medhāvī darbhādīṃs tān yathātatham
     havyakavya vidhiṃ kṛtsnam uktaṃ tena tapasvinā
ṛṣiṇā pitṛkārye ca sa ca dharmapathe sthitaḥ
     pitṛkārye kṛte cāpi viṣṛṣṭaḥ sa jagāma ha
atha dīrghasya kālasya sa tapyañ śūdra tāpasaḥ
     vane pañcatvam agamat sukṛtena ca tena vai
     ajāyata mahārāja rājavaṃśe mahādyutiḥ
tathaiva sa ṛṣis tāta kāladharmam avāpya ha
     purohita kule vipra ājāto bharatarṣabha
evaṃ tau tatra saṃbhūtāv ubhau śūdra munī tadā
     krameṇa vardhitau cāpi vidyāsu kuśalāv ubhau
atharvavede vede ca babhūvarṣir suniścitaḥ
     kalpaprayoge cotpanne jyotiṣe ca paraṃ gataḥ
     sakhye cāpi parā prītis tayoś cāpi vyavardhata
pitary uparate cāpi kṛtaśaucaḥ sa bhārata
     abhiṣiktaḥ prakṛtibhī rājaputraḥ sa pārthivaḥ
     abhiṣiktena sa ṛṣir abhiṣiktaḥ purohitaḥ
sa taṃ purodhāya sukham avasad bharatarṣabha
     rājyaṃ śaśāsa dharmeṇa prajāś ca paripālayan
puṇyāhavācane nityaṃ dharmakāryeṣu cāsakṛt
     utsmayan prāhasac cāpi dṛṣṭvā rājā purohitam
     evaṃ sa bahuśo rājan purodhasam upāhasat
lakṣayitvā purodhās tu bahu śastaṃ narādhipam
     utsmayantaṃ ca satataṃ dṛṣṭvāsau manyumān abhūt
atha śūṇye purodhās tu saha rājñā samāgataḥ
     kathābhir anukūlābhī rājānam abhirāmayat
tato 'bravīn narendraṃ sa purodhā bharatarṣabha
     varam icchāmy ahaṃ tv ekaṃ tvayā dattaṃ mahādyute
[r]
     varāṇāṃ te śataṃ dadyāṃ kum utaikaṃ dvijottama
     snehāc ca bahumānāc ca nāsty adeyaṃ hi me tava
[purohita]
     ekaṃ vai varam icchāmi yadi tuṣṭo 'si pārthiva
     yad dadāsi mahārāja satyaṃ tad vada mānṛtam
[bh]
     bāḍham ity eva taṃ rājā pratyuvāca yudhiṣṭhira
     yadi jñāsyāmi vakṣyāmi ajānan na tu saṃvade
[p]
     puṇyāhavācane nityaṃ dharmakṛtyeṣu cāsakṛt
     śānti homeṣu ca sadā kiṃ tvaṃ hasasi vīkṣya mām
savrīḍaṃ vai bhavati hi mano me hasatā tvayā
     kāmayā śāpito rājan nānyathā vaktum arhasi
bhāvyaṃ hi kāraṇenātra na te hāsyam akāraṇam
     kautūhalaṃ me subhṛśaṃ tattvena kathayasva me
[r]
     evam ukte tvayā vipra yad avācyaṃ bhaved api
     avaśyam eva vaktavyaṃ śṛṇuṣvaika manā dvija
pūrvadehe yathāvṛttaṃ tan nibodha dvijottama
     jātiṃ smarāmy ahaṃ brahmann avadhānena me śṛṇu
śūdro 'ham abhavaṃ pūrvaṃ tāpaso bhṛśasaṃyutaḥ
     ṛṣir ugratapās tvaṃ ca tadābhūr dvijasattama
prīyatā hi tadā brahman mamānugraha buddhinā
     pitṛkārye tvayā pūrvam upadeśaḥ kṛto 'nagha
     bṛsyāṃ darbheṣu havye ca kavye ca munisattama
etena karma doṣeṇa purodhās tvam ajāyathāḥ
     ahaṃ rājā ca viprendra paśya kālasya paryayam
     matkṛte hy upadeśena tvayā prāptam idaṃ phalam
etasmāt kāraṇād brahman prahase tvāṃ dvijottama
     na tvāṃ paribhavan brahman prahasāmi gurur bhavān
viparyayeṇa me manyus tena saṃtapyate manaḥ
     jātiṃ smarāmy ahaṃ tubhyam atas tvāṃ prahasāmi vai
evaṃ tavograṃ hi tapa upadeśena nāśitam
     purohitatvam utsṛjya yatasva tvampunar bhave
itas tvam adhamām anyāṃ mā yoniṃ prāpsyase dvija
     gṛhyatāṃ draviṇaṃ vipra pūtātmā bhava sattama
[bh]
     tato visṛṣṭo rājñā tu vipro dānāny anekaśaḥ
     brāhmaṇebhyo dadau vittaṃ bhūmiṃ grāmāṃś ca sarvaśaḥ
kṛcchrāṇi cīrtvā ca tato yathoktāmi dvijottamaḥ
     tīrthāni cābhigatvā vai dānāni vividhāni ca
dattvā gāś caiva viprāṇāṃ pūtātmā so 'bhavad dvijaḥ
     tam eva cāśramaṃ gatvā cacāra vipulaṃ tapaḥ
tataḥ siddhiṃ parāṃ prāpto brāhmaṇo rājasattama
     saṃmataś cābhavat teṣām āśrame ''śramavāsinām
evaṃ prāpto mahat kṛcchram ṛṣiḥ sa nṛpasattama
     brāhmaṇena na vaktavyaṃ tasmād varṇāvare jane
varjayed upadeśaṃ ca sadaiva brāhmaṇo nṛpa
     upadeśaṃ hi kurvāṇo dvijaḥ kṛcchram avāpnuyāt
eṣitavyaṃ sadā vācā nṛpeṇa dvijasattamāt
     na pravaktavyam iha hi kiṃ cid varṇāvare jane
brāhmaṇāḥ kṣatriyā vaiśyās trayo varṇā dvijātayaḥ
     eteṣu kathayan rājan brāhmaṇo na praduṣyati
tasmāt sadbhir na vaktavyaṃ kasya cit kiṃ cid agrataḥ
     sūkṣmā gatir hi dharmasya durjñeyā hy akṛtātmabhiḥ
tasmān maunāni munayo dīkṣāṃ kurvanti cādṛtāḥ
     duruktasya bhayād rājan nānubhāṣanti kiṃ cana
dhārmikā guṇasaṃpannāḥ satyārjava parāyaṇāḥ
     durukta vācābhihatāḥ prāpnuvantīha duṣkṛtam
upadeśo na kartavyaḥ kadā cid api kasya cit
     upadeśād dhi tat pāpaṃ brāhmaṇaḥ samavāpnuyāt
vimṛśya tasmāt prājñena vaktavyaṃ dharmam icchatā
     satyānṛtena hi kṛta upadeśo hinasti vai
vaktavyam iha pṛṣṭena viniścitya viparyayam
     sa copadeśaḥ kartavyo yena dharmam avāpnuyāt
etat te sarvam ākhyātam upadeśe kṛte sati
     mahān kleśo hi bhavati tasmān nopadiśet kva cit
