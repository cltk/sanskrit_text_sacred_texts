[bh]
      tathāvidhau pravṛtte tu sarva eva maharṣayaḥ
      pitṛyajñān akurvanta vidhidṛṣṭena karmaṇā
ṛṣayo dharmanityās tu kṛtvā nivapanāny uta
      tarpaṇaṃ cāpy akurvanta tīrthāmbhobhir yatavratāḥ
nivāpair dīyamānaiś ca cāturvarṇyena bhārata
      tarpitāḥ pitaro devās te nānnaṃ jarayanti vai
ajīrṇenābhihanyante te devāḥ pitṛbhiḥ saha
      somam evābhyapadyanta nivāpān nābhipīḍitāḥ
te 'bruvan somam āsādya pitaro 'jīrṇa pīḍitāḥ
      nivāpānnena pīḍyāmaḥ śreyo nātra vidhīyatām
tān somaḥ pratyuvācātha śreyaś ced īpsitaṃ surāḥ
      svayambhū sadanaṃ yātasa vai śreyo vidhāsyati
te somavacanād devāḥ pitṛbhiḥ saha bhārata
      meruśṛṅge samāsīnaṃ pitāmaham upāgaman
[pitarah]
      nivāpānnena bhagavan bhṛśaṃ pīḍyāmahe vayam
      prasādaṃ kuru no deva śreyo naḥ saṃvidhīyatām
iti teṣāṃ vacaḥ śrutvā svayambhūr idam abravīt
      eṣa me pārśvato vahnir yuṣmac chreyo vidhāsyati
[agni]
     sahitās tāta bhokṣyāmo nivāpe samupasthite
     jarayiṣyatha cāpy annaṃ mayā sārdhaṃ na saṃśayaḥ
etac chrutvā tu pitaras tatas te vijvarābhavan
     etasmāt kāraṇāc cāgneḥ prāktanaṃ dīyate nṛpa
nivapte cāgnipūrve vai nivāpe puruṣarṣabha
     na brahmarākṣasās taṃ vai nivāpaṃ dharṣayanty uta
     rakṣāṃsi cāpavartante sthite deve vibhāvasau
pūrvaṃ piṇḍaṃ pitur dadyāt tato dadyāt pitāmahe
     prapitāmahāya ca tata eṣa śrāddhavidhiḥ smṛtaḥ
brūyāc chrāddhe ca sāvitrīṃ piṇḍe piṇḍe samāhitaḥ
     somāyeti ca vaktavyaṃ tathā pitṛmateti ca
rajasvalā ca yā nārī vyaṅgitā karṇayoś ca yā
     nivāpe nopatiṣṭheta saṃgrāhyā nānyavaṃśajāḥ
jalaṃ prataramāṇaś ca kīrtayeta pitāmahān
     nadīm āsādya kurvīta pitṝṇāṃ piṇḍa tarpaṇam
pūrvaṃ svavaṃśajānāṃ tu kṛtvādbhis tarpaṇaṃ punaḥ
     suhṛt saṃbandhivargāṇāṃ tato dadyāj jalāñjalim
kalmāṣagoyugenātha yuktena tarato jalam
     pitaro 'bhilaṣante vai nāvaṃ cāpy adhirohataḥ
     sadā nāvi jalaṃ tajjñāḥ prayacchanti samāhitāḥ
māsārdhe kṛṣṇapakṣasya kuyān nivapanāni vai
     puṣṭir āyus tathā vīryaṃ śrīś caiva pitṛvartinaḥ
pitāmahaḥ pulastyaś ca vasiṣṭāḥ pulahas tathā
     aṅgirāś ca kratuś caiva kaśyapaś ca mahān ṛṣiḥ
     ete kuru kulaśreṣṭha mahāyogeśvarāḥ smṛtāḥ
ete ca pitaro rājann eṣa śrāddhavidhiḥ paraḥ
     pretās tu piṇḍa saṃbandhān mucyante tena karmaṇā
ity eṣā puruṣaśreṣṭha śrāddhotpattir yathāgamam
     khyāpitā pūrvanirdiṣṭā dānaṃ vakṣyāmy ataḥ param
