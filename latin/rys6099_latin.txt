tāsāṃ vilapamānānāṃ tathā rākṣasayoṣitām
 jyeṣṭhā patnī priyā dīnā bhartāraṃ samudaikṣata
daśagrīvaṃ hataṃ dṛṣṭvā rāmeṇācintyakarmaṇā
 patiṃ mandodarī tatra kṛpaṇā paryadevayat
nanu nāma mahābāho tava vaiśravaṇānuja
 kruddhasya pramukhe sthātuṃ trasyaty api puraṃdaraḥ
ṛṣayaś ca mahīdevā gandharvāś ca yaśasvinaḥ
 nanu nāma tavodvegāc cāraṇāś ca diśo gatāḥ
sa tvaṃ mānuṣamātreṇa rāmeṇa yudhi nirjitaḥ
 na vyapatrapase rājan kim idaṃ rākṣasarṣabha
kathaṃ trailokyam ākramya śriyā vīryeṇa cānvitam
 aviṣahyaṃ jaghāna tvaṃ mānuṣo vanagocaraḥ
mānuṣāṇām aviṣaye carataḥ kāmarūpiṇaḥ
 vināśas tava rāmeṇa saṃyuge nopapadyate
na caitat karma rāmasya śraddadhāmi camūmukhe
 sarvataḥ samupetasya tava tenābhimarśanam
indriyāṇi purā jitvā jitaṃ tribhuvaṇaṃ tvayā
 smaradbhir iva tad vairam indriyair eva nirjitaḥ
atha vā rāmarūpeṇa vāsavaḥ svayam āgataḥ
 māyāṃ tava vināśāya vidhāyāpratitarkitām
yadaiva hi janasthāne rākṣasair bahubhir vṛtaḥ
 kharas tava hato bhrātā tadaivāsau na mānuṣaḥ
yadaiva nagarīṃ laṅkāṃ duṣpraveṣāṃ surair api
 praviṣṭo hanumān vīryāt tadaiva vyathitā vayam
kriyatām avirodhaś ca rāghaveṇeti yan mayā
 ucyamāno na gṛhṇāsi tasyeyaṃ vyuṣṭir āgatā
akasmāc cābhikāmo 'si sītāṃ rākṣasapuṃgava
 aiśvaryasya vināśāya dehasya svajanasya ca
arundhatyā viśiṣṭāṃ tāṃ rohiṇyāś cāpi durmate
 sītāṃ dharṣayatā mānyāṃ tvayā hy asadṛśaṃ kṛtam
na kulena na rūpeṇa na dākṣiṇyena maithilī
 mayādhikā vā tulyā vā tvaṃ tu mohān na budhyase
sarvathā sarvabhūtānāṃ nāsti mṛtyur alakṣaṇaḥ
 tava tāvad ayaṃ mṛtyur maithilīkṛtalakṣaṇaḥ
maithilī saha rāmeṇa viśokā vihariṣyati
 alpapuṇyā tv ahaṃ ghore patitā śokasāgare
kailāse mandare merau tathā caitrarathe vane
 devodyāneṣu sarveṣu vihṛtya sahitā tvayā
vimānenānurūpeṇa yā yāmy atulayā śriyā
 paśyantī vividhān deśāṃs tāṃs tāṃś citrasragambarā
 bhraṃśitā kāmabhogebhyaḥ sāsmi vīravadhāt tava
satyavāk sa mahābhāgo devaro me yad abravīt
 ayaṃ rākṣasamukhyānāṃ vināśaḥ paryupasthitaḥ
kāmakrodhasamutthena vyasanena prasaṅginā
 tvayā kṛtam idaṃ sarvam anāthaṃ rakṣasāṃ kulam
na hi tvaṃ śocitavyo me prakhyātabalapauruṣaḥ
 strīsvabhāvāt tu me buddhiḥ kāruṇye parivartate
sukṛtaṃ duṣkṛtaṃ ca tvaṃ gṛhītvā svāṃ gatiṃ gataḥ
 ātmānam anuśocāmi tvadviyogena duḥkhitām
nīlajīmūtasaṃkāśaḥ pītāmbaraśubhāṅgadaḥ
 sarvagātrāṇi vikṣipya kiṃ śeṣe rudhirāplutaḥ
 prasupta iva śokārtāṃ kiṃ māṃ na pratibhāṣase
mahāvīryasya dakṣasya saṃyugeṣv apalāyinaḥ
 yātudhānasya dauhitrīṃ kiṃ tvaṃ māṃ nābhyudīkṣase
yena sūdayase śatrūn samare sūryavarcasā
 vajro vajradharasyeva so 'yaṃ te satatārcitaḥ
raṇe śatrupraharaṇo hemajālapariṣkṛtaḥ
parigho vyavakīrṇas te bāṇaiś chinnaḥ sahasradhā
 dhig astu hṛdayaṃ yasyā mamedaṃ na sahasradhā
 tvayi pañcatvam āpanne phalate śokapīḍitam
etasminn antare rāmo vibhīṣaṇam uvāca ha
 saṃskāraḥ kriyatāṃ bhrātuḥ striyaś caitā nivartaya
taṃ praśritas tato rāmaṃ śrutavākyo vibhīṣaṇaḥ
 vimṛśya buddhyā dharmajño dharmārthasahitaṃ vacaḥ
 rāmasyaivānuvṛttyartham uttaraṃ pratyabhāṣata
tyaktadharmavrataṃ krūraṃ nṛśaṃsam anṛtaṃ tathā
 nāham arho 'smi saṃskartuṃ paradārābhimarśakam
bhrātṛrūpo hi me śatrur eṣa sarvāhite rataḥ
 rāvaṇo nārhate pūjāṃ pūjyo 'pi gurugauravāt
nṛśaṃsa iti māṃ rāma vakṣyanti manujā bhuvi
 śrutvā tasya guṇān sarve vakṣyanti sukṛtaṃ punaḥ
tac chrutvā paramaprīto rāmo dharmabhṛtāṃ varaḥ
 vibhīṣaṇam uvācedaṃ vākyajño vākyakovidam
tavāpi me priyaṃ kāryaṃ tvatprabhavāc ca me jitam
 avaśyaṃ tu kṣamaṃ vācyo mayā tvaṃ rākṣaseśvara
adharmānṛtasaṃyuktaḥ kāmam eṣa niśācaraḥ
 tejasvī balavāñ śūraḥ saṃgrāmeṣu ca nityaśaḥ
śatakratumukhair devaiḥ śrūyate na parājitaḥ
 mahātmā balasaṃpanno rāvaṇo lokarāvaṇaḥ
maraṇāntāni vairāṇi nirvṛttaṃ naḥ prayojanam
 kriyatām asya saṃskāro mamāpy eṣa yathā tava
tvatsakāśān mahābāho saṃskāraṃ vidhipūrvakam
 kṣipram arhati dharmajña tvaṃ yaśobhāg bhaviṣyasi
rāghavasya vacaḥ śrutvā tvaramāṇo vibhīṣaṇaḥ
 saṃskāreṇānurūpeṇa yojayām āsa rāvaṇam
sa dadau pāvakaṃ tasya vidhiyuktaṃ vibhīṣaṇaḥ
 tāḥ striyo 'nunayām āsa sāntvam uktvā punaḥ punaḥ
praviṣṭāsu ca sarvāsu rākṣasīṣu vibhīṣaṇaḥ
 rāmapārśvam upāgamya tadātiṣṭhad vinītavat
rāmo 'pi saha sainyena sasugrīvaḥ salakṣmaṇaḥ
 harṣaṃ lebhe ripuṃ hatvā yathā vṛtraṃ śatakratuḥ
