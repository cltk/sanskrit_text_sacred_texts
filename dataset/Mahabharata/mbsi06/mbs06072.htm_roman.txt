dhṛtarāṣṭra uvāca
      evaṃ bahuguṇaṃ sainyam evaṃ bahuvidhaṃ param
      vyūḍham evaṃ yathāśāstram amoghaṃ caiva saṃjaya
puṣṭam asmākam atyantam abhikāmaṃ ca naḥ sadā
      prahvam avyasanopetaṃ purastād dṛṣṭavikramam
nātivṛddham abālaṃ ca na kṛśaṃ na ca pīvaram
      laghuvṛttāyataprāyaṃ sāragātram anāmayam
āttasaṃnāhaśastraṃ ca bahuśastraparigraham
      asiyuddhe niyuddhe ca gadāyuddhe ca kovidam
prāsarṣṭitomareṣv ājau parigheṣv āyaseṣu ca
      bhiṇḍipāleṣu śaktīṣu musaleṣu ca sarvaśaḥ
kampaneṣu ca cāpeṣu kaṇapeṣu ca sarvaśaḥ
      kṣepaṇīṣu ca citrāsu muṣṭiyuddheṣu kovidam
aparokṣaṃ ca vidyāsu vyāyāmeṣu kṛtaśramam
      śastragrahaṇavidyāsu sarvāsu pariniṣṭhitam
ārohe paryavaskande saraṇe sāntaraplute
      samyakpraharaṇe yāne vyapayāne ca kovidam
nāgāśvarathayāneṣu bahuśaḥ suparīkṣitam
      parīkṣya ca yathānyāyaṃ vetanenopapāditam
na goṣṭhyā nopacāreṇa na ca bandhunimittataḥ
     na sauhṛdabalaiś cāpi nākulīnaparigrahaiḥ
samṛddhajanam āryaṃ ca tuṣṭasatkṛtabāndhavam
     kṛtopakārabhūyiṣṭhaṃ yaśasvi ca manasvi ca
sajayaiś ca narair mukhyair bahuśo mukhyakarmabhiḥ
     lokapālopamais tāta pālitaṃ lokaviśrutaiḥ
bahubhiḥ kṣatriyair guptaṃ pṛthivyāṃ lokasaṃmataiḥ
     asmān abhigataiḥ kāmāt sabalaiḥ sapadānugaiḥ
mahodadhim ivāpūrṇam āpagābhiḥ samantataḥ
     apakṣaiḥ pakṣasaṃkāśai rathair nāgaiś ca saṃvṛtam
nānāyodhajalaṃ bhīmaṃ vāhanormitaraṅgiṇam
     kṣepaṇyasigadāśaktiśaraprāsasamākulam
dhvajabhūṣaṇasaṃbādhaṃ ratnapaṭṭena saṃcitam
     vāhanaiḥ parisarpadbhir vāyuvegavikampitam
apāram iva garjantaṃ sāgarapratimaṃ mahat
     droṇabhīṣmābhisaṃguptaṃ guptaṃ ca kṛtavarmaṇā
kṛpaduḥśāsanābhyāṃ ca jayadrathamukhais tathā
     bhagadattavikarṇābhyāṃ drauṇisaubalabāhlikaiḥ
guptaṃ pravīrair lokasya sāravadbhir mahātmabhiḥ
     yad ahanyata saṃgrāme diṣṭam etat purātanam
naitādṛśaṃ samudyogaṃ dṛṣṭavanto 'tha mānuṣāḥ
     ṛṣayo vā mahābhāgāḥ purāṇā bhuvi saṃjaya
īdṛśo hi balaughas tu yuktaḥ śastrāstrasaṃpadā
     vadhyate yatra saṃgrāme kim anyad bhāgadheyataḥ
viparītam idaṃ sarvaṃ pratibhāti sma saṃjaya
     yatredṛśaṃ balaṃ ghoraṃ nātarad yudhi pāṇḍavān
atha vā pāṇḍavārthāya devās tatra samāgatāḥ
     yudhyante māmakaṃ sainyaṃ yad avadhyanta saṃjaya
ukto hi vidureṇeha hitaṃ pathyaṃ ca saṃjaya
     na ca gṛhṇāti tan mandaḥ putro duryodhano mama
tasya manye matiḥ pūrvaṃ sarvajñasya mahātmanaḥ
     āsīd yathāgataṃ tāta yena dṛṣṭam idaṃ purā
atha vā bhāvyam evaṃ hi saṃjayaitena sarvathā
     purā dhātrā yathā sṛṣṭaṃ tat tathā na tad anyathā
