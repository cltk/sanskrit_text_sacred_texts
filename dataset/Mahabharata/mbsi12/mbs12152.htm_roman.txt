[y]
      pāpasya yad adhiṣṭhānaṃ yataḥ pāpaṃ pravartate
      etad icchāmy ahaṃ jñātuṃ tattvena bharatarṣabha
[bh]
      pāpasya yad adhiṣṭhānaṃ tac chṛṇuṣva narādhipa
      eko lobho mahāgrāho lobhāt pāpaṃ pravartate
ataḥ pāpam adharmaś ca tathā duḥkham anuttamam
      nikṛtyā mūlam etad dhi yena pāpakṛto janāḥ
lobhāt krodhaḥ prabhavati lobhāt kāmaḥ pravartate
      lobhān mohaś ca māyā ca mānastambhaḥ parāsutā
akṣamā hrīparityāgaḥ śrīnāśo dharmasaṃkṣayaḥ
      abhidhyā prajñatā caiva sarvaṃ lobhāt pravartate
anyāyaś cāvitarkaś ca vikarmasu ca yāḥ kriyāḥ
      kūṭavidyādayaś caiva rūpaiśvaryamadas tathā
sarvabhūteṣv aviśvāsaḥ sarvabhūteṣv anārjavam
      sarvabhūteṣv abhidrohaḥ sarvabhūteṣv ayuktatā
      haraṇaṃ paravittānāṃ paradārābhimarśanam
vāg vego mānaso vego nindā vegas tathaiva ca
      upasthodarayor vego mṛtyuvegaś ca dāruṇaḥ
īrṣyā vegaś ca balavān mithyā vegaś ca dustyajaḥ
      rasavegaś ca durvāraḥ śrotravegaś ca duḥsahaḥ
kutsā vikatthā mātsaryaṃ pāpaṃ duṣkarakāritā
     sāhasānāṃ ca sarveṣām akāryāṇāṃ kriyās tathā
jātau bālye 'tha kaumāre yauvane cāpi mānavaḥ
     na saṃtyajaty ātmakarma yan na jīryati jīryataḥ
yo na pūrayituṃ śakyo lobhaḥ prāptyā kurūdvaha
     nityaṃ gambhīratoyābhir āpagābhir ivodadhiḥ
     na prahṛṣyati lābhair yo yaś ca kāmair na tṛpyati
yo na devair na gandharvair nāsurair na mahoragaiḥ
     jñāyate nṛpa tattvena sarvair bhūtagaṇais tathā
     sa lobhaḥ saha mohena vijetavyo jitātmanā
dambho drohaś ca nindā ca paiśunyaṃ matsaras tathā
     bhavanty etāni kauravya lubdhānām akṛtātmanām
sumahānty api śāstrāṇi dhārayanti bahuśrutāḥ
     chettāraḥ saṃśayānāṃ ca kliśyantīhālpa buddhayaḥ
dveṣakrodhaprasaktāś ca śiṣṭācāra bahiṣkṛtāḥ
     antaḥ kṣurā vān madhurāḥ kūpāś channās tṛṇair iva
     dharmavaitaṃsikāḥ kṣudrā muṣṇanti dhvajino jagat
kurvate ca bahūn mārgāṃs tāṃs tān hetubalāśritāḥ
     sarvaṃ mārgaṃ vilumpanti lobhājñāneṣu niṣṭhitāḥ
dharmasyāhriyamāṇasya lobhagrastair durātmabhiḥ
     yāyā vikriyate saṃsthā tataḥ sābhiprapadyate
darpaḥ krodho madaḥ svapno harṣaḥ śoko 'timānitā
     tata eva hi kauravya dṛśyante lubdha buddhiṣu
     etān aśiṣṭān budhyasva nityaṃ lobhasamanvitān
śiṣṭāṃs tu paripṛcchethā yān vakṣyāmi śucivratān
     yeṣu vṛtti bhayaṃ nāsti paralokabhayaṃ na ca
nāmiṣeṣu prasaṅgo 'sti na priyeṣv apriyeṣu ca
     śiṣṭācāraḥ priyo yeṣu damo yeṣu pratiṣṭhitaḥ
sukhaṃ duḥkhaṃ paraṃ yeṣāṃ satyaṃ yeṣāṃ parāyaṇam
     dātāro na gṛhītāro dayāvantas tathaiva ca
pitṛdevātitheyāś ca nityodyuktās tathaiva ca
     sarvopakāriṇo dhīrāḥ sarvadharmānupālakāḥ
sarvabhūtahitāś caiva sarvadeyāś ca bhārata
     na te cālayituṃ śakyā dharmavyāpāra pāragāḥ
na teṣāṃ bhidyate vṛttaṃ yat purā sādhubhiḥ kṛtam
     na trāsino na capalā na raudrāḥ satpathe sthitāḥ
te sevyāḥ sādhubhir nityaṃ yeṣv ahiṃsā pratiṣṭhitā
     kāmakrodhavyapetā ye nirmamā nirahaṃkṛtāḥ
     suvratāḥ sthiramaryādās tān upāssva ca pṛccha ca
na gavārthaṃ yaśo'rthaṃ vā dharmas teṣāṃ yudhiṣṭhira
     avaśya kārya ity eva śarīrasya kriyās tathā
na bhayaṃ krodhacāpalyaṃ na śokas teṣu vidyate
     na dharmadhvajinaś caiva na guhyaṃ kiṃ cid āsthitāḥ
yeṣv alobhas tathāmoho ye ca satyārjave ratāḥ
     teṣu kaunteya rajyethā yeṣv atandrī kṛtaṃ manaḥ
ye na hṛṣyanti lābheṣu nālābheṣu vyathanti ca
     nirmamā nirahaṃkārāḥ sattvasthāḥ samadarśinaḥ
lābhālābhau sukhaduḥkhe ca tāta; priyāpriye maraṇaṃ jīvitaṃ ca
     samāni yeṣāṃ sthiravikramāṇāṃ; buddhātmanāṃ sattvam avasthitānām
sukhapriyais tān sumahāpratāpān; yatto 'pramattaś ca samarthayethāḥ
     daivāt sarve guṇavanto bhavanti; śubhāśubhā vāk pralāpā yathaiva
