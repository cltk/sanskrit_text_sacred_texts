[janam]
      kiṃ tad guhyaṃ na cākhyātaṃ karṇāyehoṣṇa raśminā
      kīdṛśe kuṇḍale te ca kavacaṃ caiva kīdṛśam
kutaś ca kavacaṃ tasya kuṇḍale caiva sattama
      etad icchāmy ahaṃ śrotuṃ tan me brūhi tapodhana
[vaṣampāyana]
      ayaṃ rājan bravīmy etad yat tad guhyaṃ vibhāvasoḥ
      yādṛśe kuṇḍale caiva kavacaṃ caiva yādṛśam
kuntibhojaṃ purā rājan brāhmaṇaḥ samupasthitaḥ
      tigmatejā mahāprāṃśuḥ śmaśrudaṇḍajaṭā dharaḥ
darśanīyo 'navadyāṅgas tejasā prajvalann iva
      madhu piṅgo madhuravāk tapaḥ svyādhyāya bhūṣaṇaḥ
sa rājānaṃ kuntibhojam abravīt sumahātapāḥ
      bhikṣām icchāmy ahaṃ bhoktuṃ tava gehe vimatsara
na me vyalīkaṃ kartavyaṃ tvayā vā tava cānugaiḥ
      evaṃ vatsyāmi te gehe yadi te rocate 'nagha
yathākāmaṃ ca gaccheyam āgaccheyaṃ tathaiva ca
      śayyāsane ca me rājan nāparādhyeta kaś cana
tam abravīt kuntibhojaḥ prītiyuktam idaṃ vacaḥ
      evam astu paraṃ ceti punaś cainam athābravīt
mama kanyā mahābrahman pṛthā nāma yaśasvinī
     śīlavṛttānvitā sādhvī niyatā na ca māninī
upasthāsyati sā tvāṃ vai pūjayānavamanya ca
     tasyāś ca śīlavṛttena tuṣṭiṃ samupayāsyasi
evam uktvā tu taṃ vipram abhipūjya yathāvidhi
     uvāca kanyām abhyetya pṛthāṃ pṛthula locanām
ayaṃ vatse mahābhāgo brāhmaṇo vastum icchati
     mama gehe mayā cāsya tathety evaṃ pratiśrutam
tvayi vatse parāśvasya brāhmaṇasyābhirādhanam
     tan me vākyaṃ na mithyā tvaṃ kartum arhasi karhi cit
ayaṃ tapasvī bhagavān svādhyāyaniyato dvijaḥ
     yad yad brūyān mahātejās tat tad deyam amatsarāt
brāhmaṇā hi paraṃ tejo brāhmaṇā hi paraṃtapaḥ
     brāhmaṇānāṃ namaḥ kārair sūryo divi virājate
amānayan hi mānārhān vātāpiś ca mahāsuraḥ
     nihato brahmadaṇḍena tālajaṅghas tathaiva ca
so 'yaṃ vatse mahābhāra āhitas tvayi sāṃpratam
     tvaṃ sadā niyatā kuryā brāhmaṇasyābhirādhanam
jānāmi praṇidhānaṃ te bālyāt prabhṛti nandini
     brāhmaṇeṣv iha sarveṣu guru bandhuṣu caiva ha
tathā preṣyeṣu sarveṣu mitra saṃbandhimātṛṣu
     mayi caiva yathāvat tvaṃ sarvam ādṛtya vartase
na hy atuṣṭo jano 'stīha pare cāntaḥpure ca te
     samyagvṛttyānavadyāṅgi tava bhṛtyajaneṣv api
saṃdeṣṭavyāṃ tu manye tvāṃ dvijātiṃ kopanaṃ prati
     pṛthe bāleti kṛtvā vai sutā cāsi mameti ca
vṛṣṇīnāṃ tvaṃ kule jātā śūrasya dayitā sutā
     dattā prītimatā mahyaṃ pitrā bālā purā svayam
vasudevasya bhaginī sutānāṃ pravarā mama
     agryam agre pratijñāya tenāsi duhitā mama
tādṛśe hi kule jātā kule caiva vivardhitā
     sukhāt sukham anuprāptā hradād dhradam ivāgatā
dauṣkuleyā viśeṣeṇa kathaṃ cit pragrahaṃ gatāḥ
     bālabhāvād vikurvanti prāyaśaḥ pramadāḥ śubhe
pṛthe rājakule janma rūpaṃ cādbhutadarśanam
     tena tenāsi saṃpannā samupetā ca bhāminī
sā tvaṃ darpaṃ parityajya dambhaṃ mānaṃ ca bhāmini
     ārādhya varadaṃ vipraṃ śreyasā yokṣyase pṛthe
evaṃ prāpsyasi kalyāṇi kalyāṇam anaghe dhruvam
     kopite tu dvijaśreṣṭhe kṛtsnaṃ dahyeta me kulam
