saṃjaya uvāca
      vyuṣṭāyāṃ tu mahārāja rajanyāṃ sarvapārthivāḥ
      pāṇḍavā dhārtarāṣṭrāś ca abhijagmuḥ pitāmaham
taṃ vīraśayane vīraṃ śayānaṃ kurusattamam
      abhivādyopatasthur vai kṣatriyāḥ kṣatriyarṣabham
kanyāś candanacūrṇaiś ca lājair mālyaiś ca sarvaśaḥ
      striyo bālās tathā vṛddhāḥ prekṣakāś ca pṛthagjanāḥ
      samabhyayuḥ śāṃtanavaṃ bhūtānīva tamonudam
tūryāṇi gaṇikā vārās tathaiva naṭanartakāḥ
      upānṛtyañ jaguś caiva vṛddhaṃ kurupitāmaham
upāramya ca yuddhebhyaḥ saṃnāhān vipramucya ca
      āyudhāni ca nikṣipya sahitāḥ kurupāṇḍavāḥ
anvāsata durādharṣaṃ devavratam ariṃdamam
      anyonyaṃ prītimantas te yathāpūrvaṃ yathāvayaḥ
sā pārthivaśatākīrṇā samitir bhīṣmaśobhitā
      śuśubhe bhāratī dīptā divīvādityamaṇḍalam
vibabhau ca nṛpāṇāṃ sā pitāmaham upāsatām
      devānām iva deveśaṃ pitāmaham upāsatām
bhīṣmas tu vedanāṃ dhairyān nigṛhya bharatarṣabha
      abhitaptaḥ śaraiś caiva nātihṛṣṭamanābravīt
śarābhitaptakāyo 'haṃ śarasaṃtāpamūrchitaḥ
     pānīyam abhikāṅkṣe 'haṃ rājñas tān pratyabhāṣata
tatas te kṣatriyā rājan samājahruḥ samantataḥ
     bhakṣyān uccāvacāṃs tatra vārikumbhāṃś ca śītalān
upanītaṃ ca tad dṛṣṭvā bhīṣmaḥ śāṃtanavo 'bravīt
     nādya tāta mayā śakyaṃ bhogān kāṃś cana mānuṣān
upabhoktuṃ manuṣyebhyaḥ śaraśayyāgate hy aham
     pratīkṣamāṇas tiṣṭhāmi nivṛttiṃ śaśisūryayoḥ
evam uktvā śāṃtanavo dīnavāk sarvapārthivān
     dhanaṃjayaṃ mahābāhum abhyabhāṣata bhārata
athopetya mahābāhur abhivādya pitāmaham
     atiṣṭhat prāñjaliḥ prahvaḥ kiṃ karomīti cābravīt
taṃ dṛṣṭvā pāṇḍavaṃ rājann abhivādyāgrataḥ sthitam
     abhyabhāṣata dharmātmā bhīṣmaḥ prīto dhanaṃjayam
dahyate 'daḥ śarīraṃ me saṃsyūto 'smi maheṣubhiḥ
     marmāṇi paridūyante vadanaṃ mama śuṣyati
hlādanārthaṃ śarīrasya prayacchāpo mamārjuna
     tvaṃ hi śakto maheṣvāsa dātum ambho yathāvidhi
arjunas tu tathety uktvā ratham āruhya vīryavān
     adhijyaṃ balavat kṛtvā gāṇḍīvaṃ vyākṣipad dhanuḥ
tasya jyātalanirghoṣaṃ visphūrjitam ivāśaneḥ
     vitresuḥ sarvabhūtāni śrutvā sarve ca pārthivāḥ
tataḥ pradakṣiṇaṃ kṛtvā rathena rathināṃ varaḥ
     śayānaṃ bharataśreṣṭhaṃ sarvaśastrabhṛtāṃ varam
saṃdhāya ca śaraṃ dīptam abhimantrya mahāyaśāḥ
     parjanyāstreṇa saṃyojya sarvalokasya paśyataḥ
     avidhyat pṛthivīṃ pārthaḥ pārśve bhīṣmasya dakṣiṇe
utpapāta tato dhārā vimalā vāriṇaḥ śivā
     śītasyāmṛtakalpasya divyagandharasasya ca
atarpayat tataḥ pārthaḥ śītayā vāridhārayā
     bhīṣmaṃ kurūṇām ṛṣabhaṃ divyakarmaparākramaḥ
karmaṇā tena pārthasya śakraṣyeva vikurvataḥ
     vismayaṃ paramaṃ jagmus tatas te vasudhādhipāḥ
tat karma prekṣya bībhatsor atimānuṣam adbhutam
     saṃprāvepanta kuravo gāvaḥ śītārditā iva
vismayāc cottarīyāṇi vyāvidhyan sarvato nṛpāḥ
     śaṅkhadundubhinirghoṣais tumulaṃ sarvato 'bhavat
tṛptaṃ śāṃtanavaś cāpi rājan bībhatsum abravīt
     sarvapārthivavīrāṇāṃ saṃnidhau pūjayann iva
naitac citraṃ mahābāho tvayi kauravanandana
     kathito nāradenāsi pūrvarṣir amitadyutiḥ
vāsudevasahāyas tvaṃ mahat karma kariṣyasi
     yan notsahati devendraḥ saha devair api dhruvam
vidus tvāṃ nidhanaṃ pārtha sarvakṣatrasya tadvidaḥ
     dhanurdharāṇām ekas tvaṃ pṛthivyāṃ pravaro nṛṣu
manuṣyā jagati śreṣṭhāḥ pakṣiṇāṃ garuḍo varaḥ
     sarasāṃ sāgaraḥ śreṣṭho gaur variṣṭhā catuṣpadām
ādityas tejasāṃ śreṣṭho girīṇāṃ himavān varaḥ
     jātīnāṃ brāhmaṇaḥ śreṣṭhaḥ śreṣṭhas tvam asi dhanvinām
na vai śrutaṃ dhārtarāṣṭreṇa vākyaṃ; saṃbodhyamānaṃ vidureṇa caiva
     droṇena rāmeṇa janārdanena; muhur muhuḥ saṃjayenāpi coktam
parītabuddhir hi visaṃjñakalpo; duryodhano nābhyanandad vaco me
     sa śeṣyate vai nihataś cirāya; śāstātigo bhīmabalābhibhūtaḥ
tataḥ śrutvā tad vacaḥ kauravendro; duryodhano dīnamanā babhūva
     tam abravīc chāṃtanavo 'bhivīkṣya; nibodha rājan bhava vītamanyuḥ
dṛṣṭaṃ duryodhanedaṃ te yathā pārthena dhīmatā
     jalasya dhārā janitā śītasyāmṛtagandhinaḥ
     etasya kartā loke 'smin nānyaḥ kaś cana vidyate
āgneyaṃ vāruṇaṃ saumyaṃ vāyavyam atha vaiṣṇavam
     aindraṃ pāśupataṃ brāhmaṃ pārameṣṭhyaṃ prajāpateḥ
     dhātus tvaṣṭuś ca savitur divyāny astrāṇi sarvaśaḥ
sarvasmin mānuṣe loke vetty eko hi dhanaṃjayaḥ
     kṛṣṇo vā devakīputro nānyo vai veda kaś cana
     na śakyāḥ pāṇḍavās tāta yuddhe jetuṃ kathaṃ cana
amānuṣāṇi karmāṇi yasyaitāni mahātmanaḥ
     tena sattvavatā saṃkhye śūreṇāhavaśobhinā
     kṛtinā samare rājan saṃdhis te tāta yujyatām
yāvat kṛṣṇo mahābāhuḥ svādhīnaḥ kurusaṃsadi
     tāvat pārthena śūreṇa saṃdhis te tāta yujyatām
yāvac camūṃ na te śeṣāṃ śaraiḥ saṃnataparvabhiḥ
     nāśayaty arjunas tāvat saṃdhis te tāta yujyatām
yāvat tiṣṭhanti samare hataśeṣāḥ sahodarāḥ
     nṛpāś ca bahavo rājaṃs tāvat saṃdhiḥ prayujyatām
na nirdahati te yāvat krodhadīptekṣaṇaś camūm
     yudhiṣṭhiro hi tāvad vai saṃdhis te tāta yujyatām
nakulaḥ sahadevaś ca bhīmasenaś ca pāṇḍavaḥ
     yāvac camūṃ mahārāja nāśayanti na sarvaśaḥ
     tāvat te pāṇḍavaiḥ sārdhaṃ saubhrātraṃ tāta rocatām
yuddhaṃ madantam evāstu tāta saṃśāmya pāṇḍavaiḥ
     etat te rocatāṃ vākyaṃ yad ukto 'si mayānagha
     etat kṣemam ahaṃ manye tava caiva kulasya ca
tyaktvā manyum upaśāmyasva pārthaiḥ; paryāptam etad yat kṛtaṃ phalgunena
     bhīṣmasyāntād astu vaḥ sauhṛdaṃ vā; saṃpraśleṣaḥ sādhu rājan prasīda
rājyasyārdhaṃ dīyatāṃ pāṇḍavānām; indraprasthaṃ dharmarājo 'nuśāstu
     mā mitradhruk pārthivānāṃ jaghanyaḥ; pāpāṃ kīrtiṃ prāpsyase kauravendra
mamāvasānāc chāntir astu prajānāṃ; saṃgacchantāṃ pārthivāḥ prītimantaḥ
     pitā putraṃ mātulaṃ bhāgineyo; bhrātā caiva bhrātaraṃ praitu rājan
na ced evaṃ prāptakālaṃ vaco me; mohāviṣṭaḥ pratipatsyasy abuddhyā
     bhīṣmasyāntād etadantāḥ stha sarve; satyām etāṃ bhāratīm īrayāmi
etad vākyaṃ sauhṛdād āpageyo; madhye rājñāṃ bhārataṃ śrāvayitvā
     tūṣṇīm āsīc chalyasaṃtaptamarmā; yatvātmānaṃ vedanāṃ saṃnigṛhya
