[g]
      adhyardhaguṇam āhur yaṃ bale śaurye ca mādhava
      pitrā tvayā ca dāśārha dṛptaṃ siṃham ivotkaṭam
yo bibheda camūm eko mama putrasya durbhidām
      sa bhūtvā mṛtyur anyeṣāṃ svayaṃ mṛtyuvaśaṃ gataḥ
tasyopalakṣaye kṛṣṇa kārṣṇer amitatejasaḥ
      abhimanyor hatasyāpi prabhā naivopaśāmyati
eṣā virāṭa duhitā snuṣā gāṇḍīvadhanvanaḥ
      ārtā bālā patiṃ vīraṃ śocyā śocaty aninditā
tam eṣā hi samāsādya bhāryā bhartāram antike
      virāṭa duhitā kṛṣṇa pāṇinā parimārjati
tasya vaktram upāghrāya saubhadrasya yaśasvinī
      vibuddhakamalākāraṃ kambuvṛttaśiro dharam
kāmyarūpavatī caiṣā pariṣvajati bhāminī
      lajja mānā puraivainaṃ mādhvīka madamūrchitā
tasya kṣatajasaṃdigdhaṃ jātarūpapariṣkṛtam
      vimucya kavacaṃ kṛṣṇa śarīram abhivīkṣate
avekṣamāṇā taṃ bālā kṛṣṇa tvām abhibhāṣate
      ayaṃ te puṇḍarīkākṣa sadṛśākṣo nipātitaḥ
bale vīrye ca sadṛśas tejasā caiva te 'nagha
     rūpeṇa ca tavātyarthaṃ śete bhuvi nipātitaḥ
atyantasukumārasya rāṅka vājina śāyinaḥ
     kac cid adya śarīraṃ te bhūmau na paritapyate
mātaṅgabhuja varṣmāṇau jyākpepa kaṭhina tvacau
     kāñcanāṅgadinau śeṣe nikṣipya vipulau bhujau
vyāyamya bahudhā nūnaṃ sukhasuptaḥ śramād iva
     evaṃ vilapatīm ārtāṃ na hi mām abhibhāṣase
āryām ārya subhadrāṃ tvam imāṃś ca tridaśopamān
     pitṝn māṃ caiva duḥkhārtāṃ vihāya kva gamiṣyasi
tasya śoṇitasaṃdigdhān keśān unnāmya pāṇinā
     utsaṅge vaktram ādhāya jīvantam iva pṛcchati
     svasrīyaṃ vāsudevasya putraṃ gāṇḍīvadhanvanaḥ
kathaṃ tvāṃ raṇamadhyasthaṃ jaghnur ete mahārathāḥ
     dhig astu krūra kartṝṃs tān kṛpa karṇajayadrathān
droṇa drauṇāyanī cobhau yair asi vyasanī kṛtaḥ
     ratharṣabhāṇāṃ sarveṣāṃ katham āsīt tadā manaḥ
bālaṃ tvāṃ parivāryaikaṃ mama duḥkhāya jaghnuṣām
     kathaṃ nu pāṇḍavānāṃ ca pāñcālānāṃ ca paśyatām
     tvaṃ vīra nidhanaṃ prāpto nāthavān sannanāthavat
dṛṣṭvā bahubhir ākrande nihataṃ tvām anāthavat
     vīraḥ puruṣaśārdūlaḥ kathaṃ jīvati pāṇḍavaḥ
na rājyalābho vipulaḥ śatrūṇāṃ vā parābhavaḥ
     prītaṃ dāsyati pārthānāṃ tvām ṛte puṣkarekṣaṇa
tava śastrajitāṁl lokān dharmeṇa ca damena ca
     kṣipram anvāgamiṣyāmi tatra māṃ pratipālaya
durmaraṃ punar aprāpte kāle bhavati kena cit
     yad ahaṃ tvāṃ raṇe dṛṣṭvā hataṃ jīvāmi durbhagā
kām idānīṃ naravyāghra ślakṣṇayā smitayā girā
     pitṛloke sametyānyāṃ mām ivāmantrayiṣyasi
nūnam apsarasāṃ svarge manāṃsi pramathiṣyasi
     parameṇa ca rūpeṇa girā ca smitapūrvayā
prāpya puṇyakṛtāṁl lokān apsarobhiḥ sameyivān
     saubhadra viharan kāle smarethāḥ sukṛtāni me
etāvān iha saṃvāso vihitas te mayā saha
     ṣaṇ māsān saptame māsi tvaṃ vīra nidhanaṃ gataḥ
ity uktavacanām etām apakarṣanti duḥkhitām
     uttarāṃ moghasaṃkalpāṃ matsyarājakulastriyaḥ
uttarām apakṛṣyainām ārtām ārtatarāḥ svayam
     virāṭaṃ nihataṃ dṛṣṭvā krośanti vilapanti ca
droṇāstra śarasaṃkṛttaṃ śayānaṃ rudhirokṣitam
     virāṭaṃ vitudanty ete gṛdhragomāyuvāyasāḥ
vitudyamānaṃ vihagair virāṭam asitekṣaṇāḥ
     na śaknuvanti vivaśā nivartayitum āturāḥ
āsām ātapataptānām āyasena ca yoṣitām
     śrameṇa ca vivarṇānāṃ rūpāṇāṃ vigataṃ vapuḥ
uttaraṃ cābhimanyuṃ ca kāmbojaṃ ca sudakṣiṇam
     śiśūn etān hatān paśya lakṣmaṇaṃ ca sudarśanam
     āyodhana śiromadhye śayānaṃ paśya mādhava
