[v]
      tato yudhiṣṭhiro rājā bhūyaḥ śāṃtanavaṃ nṛpa
      godhāne vistaraṃ dhīmān papraccha vinayānvitaḥ
gopradāne guṇān samyak punaḥ prabrūhi bhārata
      na hi tṛpyāmy ahaṃ vīra śṛṇvāno 'mṛtam īdṛśam
ity ukto dharmarājena tadā śāṃtanavo nṛpa
      samyag āha ruṇāṃs tasmai gopradānasya kevalān
[bh]
      vatsalāṃ guṇasaṃpannāṃ taruṇīṃ vastrasaṃvṛtām
      dattvedṛśīṃ gāṃ viprāya sarvapāpaiḥ pramucyate
asuryā nāma te lokā gāṃ dattvā tatra gacchati
      pītodakāṃ jagdha tṛṇāṃ naṣṭadugdhāṃ nir indriyām
jarogram upayoktārthāṃ jīrṇāṃ kūpam ivājalam
      dattvā tamaḥ praviśati dvijaṃ kleśena yojayet
duṣṭā ruṣṭā vyādhitā durbalā vā; na dātavyā yāś ca mūlair adattaiḥ
      klaiśair vipraṃ yo 'phalaiḥ saṃyunakti; tasyāvīryāś cāphalāś caiva lokāḥ
balānvitāḥ śīlavayopapannāḥ; sarvāḥ praśaṃsanti sugandhavatyaḥ
      yathā hi gaṅgā saritāṃ variṣṭhā; tathārjunīnāṃ kapilā variṣṭhā
[y]
      kasmāt samāne bahulā pradāne; sadbhiḥ praśastaṃ kapilā pradānam
      viśeṣam icchāmi mahānubhāva; śrotuṃ samartho hi bhavān pravaktum
[bh]
     vṛddhānāṃ bruvatāṃ tāta śrutaṃ me yat prabhāṣase
     vakṣyāmi tad aśeṣeṇa rohiṇyo nirmitā yathā
prajāḥ sṛjeti vyādiṣṭaḥ pūrvaṃ dakṣaḥ svayambhuvā
     asṛjad vṛttim evāgre prajānāṃ hitakāmyayā
yathā hy amṛtam āśritya vartayanti divaukasaḥ
     tathā vṛttiṃ samāśritya vartayanti prajā vibho
acarebhyaś ca bhūtebhyaś carāḥ śreṣṭhās tato narāḥ
     brāhmaṇāś ca tataḥ śreṣṭhās teṣu yajñāḥ pratiṣṭhitāḥ
yajñair āpyāyate somaḥ sa ca goṣu pratiṣṭhitaḥ
     sarve devāḥ pramodante pūrvavṛttās tataḥ prajāḥ
etāny eva tu bhūtāni prākrośan vṛtti kāṅkṣayā
     vṛttidaṃ cānvapadyanta tṛṣitāḥ pitṛmātṛvat
itīdaṃ manasā gatvā prajā sargārtham ātmanaḥ
     prajāpatir balādhānam amṛtaṃ prāpibat tadā
sa gatas tasya tṛptiṃ tu gandhaṃ surabhim udgiran
     dadarśodgāra saṃvṛttāṃ surabhiṃ mukhajāṃ sutām
sāsṛjat saurabheyīs tu surabhir lokamātaraḥ
     suvarṇavarṇāḥ kapilāḥ prajānāṃ vṛtti dhenavaḥ
tāsām amṛtavarṇānāṃ kṣarantīnāṃ samantataḥ
     babhūvāmṛtajaḥ phenaḥ sravantīnām ivormijaḥ
sa vatsa mukhavibhraṣṭo bhavasya bhuvi tiṣṭhataḥ
     śirasy avāpa tat kruddhaḥ sa tadodaikṣata prabhuḥ
     lalāṭaprabhavenākṣṇā rohiṇīḥ pradahann iva
tat tejas tu tato raudraṃ kapilā gā viśāṃ pate
     nānāvarṇatvam anayan meghān iva divākaraḥ
yās tu tasmād apakramya somam evābhisaṃśritāḥ
     yathotpannāḥ svavarṇasthās tā nītā nānyavarṇatām
atha kruddhaṃ mahādevaṃ prajāpatir abhāṣata
     amṛtenāvasiktas tvaṃ nocchiṣṭaṃ vidyate gavām
yathā hy amṛtam ādāya somo viṣyandate punaḥ
     tathā kṣīraṃ kṣaranty etā rohiṇyo 'mṛtasaṃbhavāḥ
na duṣyaty anilo nāgnir na suvarṇaṃ na codadhiḥ
     nāmṛtenāmṛtaṃ pītaṃ vatsa pītā na vatsalā
imāṁl lokān bhariṣyanti haviṣā prasnavena ca
     āsām aiśvaryam aśnīhi sarvāmṛta mayaṃ śubham
vṛṣabhaṃ ca dadau tasmai saha tābhiḥ prajāpatiḥ
     prasādayām āsa manas tena rudrasya bhārata
prītaś cāpi mahādevaś cakāra vṛṣabhaṃ tadā
     dhvajaṃ ca vāhanaṃ caiva tasmāt sa vṛṣabhadhvajaḥ
tato devair mahādevas tadā paśupatiḥ kṛtaḥ
     īśvaraḥ sa gavāṃ madhye vṛṣāṅka iti cocyate
evam avyagravarṇānāṃ kapilānāṃ mahaujasām
     pradāne prathamaḥ kalpaḥ sarvāsām eva kīrtitaḥ
lokajyeṣṭhā lokavṛtti pravṛttā; rudropetāḥ somaviṣyanda bhūtāḥ
     saumyāḥ puṇyāḥ kāmadāḥ prāṇadāś ca; gā vai dattvā sarvakāmapradaḥ syāt
imaṃ gavāṃ prabhava vidhānam uttamaṃ; paṭhan sadā śucir ati maṅgalapriyaḥ
     vimucyate kalikaluṣeṇa mānavaḥ; priyaṃ sutān paśudhanam āpnuyāt tathā
havyaṃ kavyaṃ tarpaṇaṃ śānti karma; yānaṃ vāso vṛddhabālasya puṣṭim
     etān sarvān gopradāne guṇān vai; dātā rājann āpnuyād vai sadaiva
[v]
     pitāmahasyātha niśamya vākyaṃ; rājā saha bhrātṛbhir ājamīḍhaḥ
     sauvarṇakāṃsyopaduhās tato gāḥ; pārtho dadau brāhmaṇasattamebhyaḥ
tathaiva tebhyo 'bhidadau dvijebhyo; gavāṃ sahasrāṇi śatāni caiva
     yajñān samuddiśya ca dakṣiṇārthe; lokān vijetuṃ paramāṃ ca kīrtim
