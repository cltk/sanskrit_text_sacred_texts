[vaiṣampāyana]
      tataḥ sa ca hṛṣīkeśaḥ sa ca rājā yudhiṣṭhiraḥ
      kṛpādayaś ca te sarve catvāraḥ pāṇḍavāś ca ha
rathais te nagarākāraiḥ patākādhvajaśobhitaiḥ
      yayur āśu kurukṣetraṃ vājibhiḥ śīghragāmibhiḥ
te 'vatīrya kurukṣetraṃ keśamajjāsthi saṃkulam
      dehanyāsaḥ kṛto yatra kṣatriyais tair mahātmabhiḥ
gajāśvadehāsthi cayaiḥ parvatair iva saṃcitam
      naraśīrṣa kapālaiś ca śaṅkhair iva samācitam
citā sahasrair nicitaṃ varma śastrasamākulam
      āpānabhūmiṃ kālasya tadā bhuktojjhitām iva
bhūtasaṃghānucaritaṃ rakṣogaṇaniṣevitam
      paśyantas te kurukṣetraṃ yayur āśu mahārathāḥ
gacchann eva mahābāhuḥ sarvayādavanandanaḥ
      yudhiṣṭhirāya provāca jāmadagnyasya vikramam
amī rāmahradāḥ pañca dṛśyante pārtha dūrataḥ
      yeṣu saṃtarpayām āsa pūrvān kṣatriya śoṇitaiḥ
trisapta kṛtvo vasudhāṃ kṛtvā niḥkṣatriyāṃ prabhuḥ
      ihedānīṃ tato rāmaḥ karmaṇo virarāma ha
[yudhisthira]
     triḥ saptakṛtvaḥ pṛthivī kṛtā niḥkṣatriyā tadā
     rāmeṇeti yad āttha tvam atra me saṃśayo mahān
kṣatrabījaṃ yadā dagdhaṃ rāmeṇa yadupuṃgava
     kathaṃ bhūyaḥ samutpattiḥ kṣatrasyāmita vikrama
mahātmanā bhagavatā rāmeṇa yadupuṃgava
     katham utsāditaṃ kṣatraṃ kathaṃ vṛtthiṃ punar gatam
mahābhārata yuddhe hi koṭiśaḥ kṣatriyā hatāḥ
     tathābhūc ca mahī kīrṇā kṣatriyair vadatāṃ vara
evaṃ me chindhi vārṣṇeya saṃśayaṃ tārkṣya ketana
     āgamo hi paraḥ kṛṣṇa tvatto no vāsavānuja
[vaiṣampāyana]
     tato vrajann eva gadāgra jaḥ prabhuḥ; śaśaṃsa tasmai nikhilena tattvataḥ
     yudhiṣṭhirāyāpratimaujase tadā; yathābhavat kṣatriya saṃkulā mahī
