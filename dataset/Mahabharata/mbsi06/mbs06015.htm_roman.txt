[dhṛ]
      kathaṃ kurūṇām ṛṣabho hato bhīṣmaḥ śikhaṇḍinā
      kathaṃ rathāt sa nyapatat pitā me vāsavopamaḥ
katham āsaṃś ca me putrā hīnā bhīṣmeṇa saṃjaya
      balinā devakalpena gurvarthe brahmacāriṇā
tasmin hate mahāsattve maheṣvāse mahābale
      mahārathe naravyāghra kim u āsīn manas tadā
ārtiḥ parā māviśati yataḥ śaṃsasi me hatam
      kurūṇām ṛṣabhaṃ vīram akampyaṃ puruṣarṣabham
ke taṃ yāntam anupreyuḥ ke cāsyāsan purogamāḥ
      ke 'tiṣṭhan ke nyavartanta ke 'bhyavartanta saṃjaya
ke śūrā rathaśārdūlam acyutaṃ kṣatriyarṣabham
      rathānīkaṃ gāhamānaṃ sahasā pṛṣṭhato 'nvayuḥ
yas tamo 'rka ivāpohan parasainyam amitrahā
      sahasraraśmi pratimaḥ pareṣāṃ bhayam ādadhat
      akarod duṣkaraṃ karma raṇe kaurava śāsanāt
grasamānam anīkāni ya enaṃ paryavārayan
      kṛtinaṃ taṃ durādharṣaṃ samyag yāsyantam antike
      kathaṃ śāṃtanavaṃ yuddhe pāṇḍavāḥ pratyavārayan
nikṛntantam anīkāni śaradaṃṣṭraṃ tarasvinam
      cāpavyāttānanaṃ ghoram asi jihvaṃ durāsadam
atyanyān puruṣavyāghrān hrīmantam aparājitam
     pātayām āsa kaunteyaḥ kathaṃ tam ajitaṃ yudhi
ugradhanvānam ugreṣuṃ vartamānaṃ rathottame
     pareṣām uttamāṅgāni pracinvantaṃ śiteṣubhiḥ
pāṇḍavānāṃ mahat sainyaṃ yaṃ dṛṣṭvodyantam āhave
     kālāgnim iva durdharṣaṃ samaveṣṭata nityaśaḥ
parikṛṣya sa senāṃ me daśarātram anīkahā
     jagāmāstam ivādityaḥ kṛtvā karma suduṣkaram
yaḥ sa śakra ivākṣayyaṃ varṣaṃ śaramayaṃ sṛjan
     jaghāna yudhi yodhānām arbudaṃ daśabhir dinaiḥ
sa śete niṣṭanan bhūmau vātarugṇa iva drumaḥ
     mama durmantritenāsau yathā nārha sa bhārata
kathaṃ śāṃtanavaṃ dṛṣṭvā pāṇḍavānām anīkinī
     prahartum aśakat tatra bhīṣmaṃ bhīmaparākramam
kathaṃ bhīṣmeṇa saṃgrāmam akurvan pāṇḍunandanāḥ
     kathaṃ ca nājayad bhīṣmo droṇe jīvati saṃjaya
kṛpe saṃnihite tatra bharadvājātmaje tathā
     bhīṣmaḥ praharatāṃ śreṣṭhaḥ kathaṃ sa nidhanaṃ gataḥ
kathaṃ cātirathas tena pāñcālyena śikhaṇḍinā
     bhīṣmo vinihato yuddhe devair api durutsahaḥ
yaḥ spardhate raṇe nityaṃ jāmadagnyaṃ mahābalam
     ajitaṃ jāmadagnyena śakratulyaparākramam
taṃ hataṃ samare bhīṣmaṃ mahārathabalocitam
     saṃjayācakṣva me vīraṃ yena śarma na vidmahe
māmakāḥ ke maheṣvāsā nājahuḥ saṃjayācyutam
     duryodhanaṃ samādiṣṭāḥ ke vīrāḥ paryavārayan
yac chikhaṇḍi mukhāḥ sarve pāṇḍavā bhīṣmam abhyayuḥ
     kac cin na kuravo bhītās tatyajuḥ saṃjayācyutam
maurvī ghoṣastanayitnuḥ pṛṣatka pṛṣato mahān
     dhanur hvāda mahāśabdo mahāmegha ivonnataḥ
yad abhyavarṣat kaunteyān sapāñcālān sa sṛñjayān
     nighnan pararathān vīro dānavān iva vajrabhṛt
iṣvastrasāgaraṃ ghoraṃ bāṇagrāhaṃ durāsadam
     kārmukormiṇam akṣayyam advīpaṃ samare 'plavam
     gadāsimakarāvartaṃ hayagrāhaṃ gajākulam
hayān gajān padātāṃś ca rathāṃś ca tarasā bahūn
     nimajjayantaṃ samare paravīrāpahāriṇam
vidahyamānaṃ kopena tejasā ca paraṃtapam
     veleva makarāvāsaṃ ke vīrāḥ paryavārayan
bhīṣmo yad akarot karma samare saṃjayārihā
     duryodhanahitārthāya ke tadāsya puro 'bhavan
ke 'rakṣan dakṣiṇaṃ cakraṃ bhīṣmasyāmitatejasaḥ
     pṛṣṭhataḥ ke parān vīrā upāsedhan yatavratāḥ
ke purastād avartanta rakṣanto bhīṣmam antike
     ke 'rakṣann uttaraṃ cakraṃ vīrā vīrasya yudhyataḥ
vāme cakre vartamānāḥ ke 'ghnan saṃjaya sṛñjayān
     sametāgram anīkeṣu ke 'bhyarakṣan durāsadam
pārśvataḥ ke 'bhyavartanta gacchanto durgamāṃ gatim
     samūhe ke parān vīrān pratyayudhyanta saṃjaya
rakṣyamāṇaḥ kathaṃ vīrair gopyamānāś ca tena te
     durjayānām anīkāni nājayaṃs tarasā yudhi
sarvalokeśvarasyeva parameṣṭhi prajāpateḥ
     kathaṃ prahartum api te śekuḥ saṃjaya pāṇḍavāḥ
yasmin dvīpe samāśritya yudhyanti kuravaḥ paraiḥ
     taṃ nimagnaṃ naravyāghraṃ bhīṣmaṃ śaṃsasi saṃjaya
yasya vīrye samāśvasya mama putro bṛhadbalaḥ
     na pāṇḍavān agaṇayat kathaṃ sa nihataḥ paraiḥ
yaḥ purā vibudhaiḥ sendraiḥ sāhāyye yuddhadurmadaḥ
     kāṅkṣito dānavān ghnadbhiḥ pitā mama mahāvrataḥ
yasmiñ jāte mahāvīrye śaṃtanur lokaśaṃkare
     śokaṃ duḥkhaṃ ca dainyaṃ ca prājahāt putra lakṣmaṇi
prajñā parāyaṇaṃ tajjñaṃ sad dharmanirataṃ śucim
     vedavedāṅgatattvajñaṃ kathaṃ śaṃsasi me hatam
sarvāstravinayopetaṃ dāntaṃ śāntaṃ manasvinam
     hataṃ śāṃtanavaṃ śrutvā manye śeṣaṃ balaṃ hatam
dharmād adharmo balavān saṃprāpta iti me matiḥ
     yatra vṛddhaṃ guruṃ hatvā rājyam icchanti pāṇḍavāḥ
jāmadagnyaḥ purā rāmaḥ sarvāstravid anuttamaḥ
     ambārtham udyataḥ saṃkhye bhīṣmeṇa yudhi nirjitaḥ
tam indrasamakarmāṇaṃ kakudaṃ sarvadhanvinām
     hataṃ śaṃsasi bhīṣmaṃ me kiṃ nu duḥkham ataḥ param
asakṛt kṣatriya vrātāḥ saṃkhye yena vinirjitāḥ
     jāmadagnyas tathā rāmaḥ paravīra nighātinā
tamān nūnaṃ mahāvīryād bhārgavād yuddhadurmadāt
     tejo vīryabalair bhūyāñ śikhaṇḍī drupadātmajaḥ
yaḥ śūraṃ kṛtinaṃ yuddhe sarvaśāstraviśāradam
     paramāstravidaṃ vīraṃ jaghāna bharatarṣabham
ke vīrās tam amitraghnam anvayuḥ śatrusaṃsadi
     śaṃsa me tad yathāvṛttaṃ yuddhaṃ bhīṣmasya pāṇḍavaiḥ
yoṣeva hatavīrā me senā putrasya saṃjaya
     agopam iva codbhrāntaṃ gokulaṃ tad balaṃ mama
pauruṣaṃ sarvalokasya paraṃ yasya mahāhave
     parāsikte ca vas tasmin katham āsīn manas tadā
jīvite 'py adya sāmarthyaṃ kim ivāsmāsu saṃjaya
     ghātayitvā mahāvīryaṃ pitaraṃ lokadhārmikam
agādhe salile magnāṃ nāvaṃ dṛṣṭveva pāragāḥ
     bhīṣme hate bhṛśaṃ duḥkhān manye śocanti putrakāḥ
adrisāramayaṃ nūnaṃ sudṛḍhaṃ hṛdayaṃ mama
     yac chrutvā puruṣavyāghraṃ hataṃ bhīṣmaṃ na dīryate
yasminn astraṃ ca medhā ca nītiś ca bharatarṣabhe
     aprameyāṇi durdharṣe kathaṃ sa nihato yudhi
na cāstreṇa na śauryeṇa tapasā medhayā na ca
     na dhṛtyā na punas tyāgān mṛtyoḥ kaś cid vimucyate
kālo nūnaṃ mahāvīryaḥ sarvalokaduratyayaḥ
     yatra śāṃtanavaṃ bhīṣmaṃ hataṃ śaṃsasi saṃjaya
putraśokābhisaṃtapto mahad duḥkham acintayan
     āśaṃse 'haṃ purā trāṇaṃ bhīṣmāc chaṃtanunandanāt
yadādityam ivāpaśyat patitaṃ bhuvi saṃjaya
     duryodhanaḥ śāṃtanavaṃ kiṃ tadā pratyapadyata
nāhaṃ sveṣāṃ pareṣāṃ vā buddhyā saṃjaya cintayan
     śeṣaṃ kiṃ cit prapaśyāmi pratyanīke mahīkṣitām
dāruṇaḥ kṣatradharmo 'yam ṛṣibhiḥ saṃpradarśitaḥ
     yatra śāṃtanavaṃ hatvā rājyam icchanti pāṇḍavāḥ
vayaṃ vā rājyam icchāmo ghātayitvā pitāmaham
     kṣatradharme sthitāḥ pārthā nāparādhyanti putrakāḥ
etad āryeṇa kartavyaṃ kṛcchrāsv āpatsu saṃjaya
     parākramaḥ paraṃ śaktyā tac ca tasmin pratiṣṭhitam
anīkāni vinighnantaṃ hrīmantam aparājitam
     kathaṃ śāṃtanavaṃ tāta pāṇḍuputrā nyapātayan
kathaṃ yuktāny anīkāni kathaṃ yuddhaṃ mahātmabhiḥ
     kathaṃ vā nihato bhīṣmaḥ pitā saṃjaya me paraiḥ
duryodhanaś ca karṇaś ca śakuniś cāpi saubalaḥ
     duḥśāsanaś ca kitavo hate bhīṣme kim abruvan
yac charīrair upastīrṇāṃ naravāraṇavājinām
     śaraśaktigadākhaḍgatomarākṣāṃ bhayāvahām
prāviśan kitavā mandāḥ sabhāṃ yudhi durāsadām
     prāṇadyūte pratibhaye ke 'dīvyanta nararṣabhāḥ
ke 'jayan ke jitās tatra hṛtalakṣā nipātitāḥ
     anye bhīṣmāc chāṃtanavāt tan mamācakṣva saṃjaya
na hi me śāntir astīha yudhi devavrataṃ hatam
     pitaraṃ bhīmakarmāṇaṃ śrutvā me duḥkham āviśat
ārtiṃ me hṛdaye rūḍhāṃ mahatīṃ putra kāritām
     tvaṃ siñcan sarpiṣevāgnim uddīpayasi saṃjaya
mahāntaṃ bhāram udyamya viśrutaṃ sārva laukikam
     dṛṣṭvā vinihataṃ bhīṣmaṃ manye śocanti putrakāḥ
śroṣyāmi tāni duḥkhāni duryodhanakṛtāny aham
     tasmān me sarvam ācakṣva yadvṛttaṃ tatra saṃjaya
saṃgrāme pṛthivīśānāṃ mandasyābuddhi saṃbhavam
     apanītaṃ sunītaṃ vā tan mamācakṣva saṃjaya
yatkṛtaṃ tatra bhīṣmeṇa saṃgrāme jayam icchatā
     teyo yuktaṃ kṛtāstreṇa śaṃsa tac cāpy aśeṣataḥ
yathā tad abhavad yuddhaṃ kurupāṇḍavasenayoḥ
     krameṇa yena yasmiṃś ca kāle yac ca yathā ca tat
