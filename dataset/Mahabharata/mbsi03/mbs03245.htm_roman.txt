[vai]
      vane nivasatāṃ teṣāṃ pāṇḍavānāṃ mahātmanām
      varṣāṇy ekādaśātīyuḥ kṛcchreṇa bharatarṣabha
phalamūlāśanās te hi sukhārhā duḥkham uttamam
      prāptakālam anudhyāntaḥ sehur uttamapūruṣāḥ
yudhiṣṭhiras tu rājarṣir ātmakarmāparādhajam
      cintayan sa mahābāhur bhrātṝṇāṃ duḥkham uttamam
na suṣvāpa sukhaṃ rājā hṛdi śalyair ivārpitaiḥ
      daurātmyam anupaśyaṃs tat kāle dyūtodbhavasya hi
saṃsmaran paruṣā vācaḥ sūtaputrasya pāṇḍavaḥ
      niḥśvāsaparamo dīno bibhrat kopaviṣaṃ mahat
arjuno yamajau cobhau draupadī ca yaśasvinī
      sa ca bhīmo mahātejāḥ sarveṣām uttamo balī
      yudhiṣṭhiram udīkṣantaḥ sehur duḥkham anuttamam
avaśiṣṭam alpakālaṃ manvānāḥ puruṣarṣabhāḥ
      vapur anyad ivākārṣur utsāhāmarśa ceṣṭitaiḥ
kasya cit tv atha kālasya vyāsaḥ satyavatī sutaḥ
      ājagāma mahāyogī pāṇḍavān avalokakaḥ
tam āgatam abhiprekṣya kuntīputro yudhiṣṭhiraḥ
      pratyudgamya mahātmānaṃ pratyagṛhṇād yathāvidhi
tam āsīnam upāsīnaḥ śuśrūṣur niyatendriyaḥ
     toṣayan praṇipātena vyāsaṃ pāṇḍavanandanaḥ
tān avekṣya kṛśān pautrān vane vanyena jīvataḥ
     maharṣir anukampārtham abravīd bāṣpagadgadam
yudhiṣṭhira mahābāho śṛṇu dharmabhṛtāṃ vara
     nātapta tapasaḥ putra prāpnuvanti mahat sukham
sukhaduḥkhe hi puruṣaḥ paryāyeṇopasevate
     nātyantam asukhaṃ kaś cit prāpnoti puruṣarṣabha
prajñāvāṃs tv eva puruṣaḥ saṃyuktaḥ parayā dhiyā
     udayāstamayajño hi na śocati na hṛṣyati
sukham āpatitaṃ seved duḥkham āpatitaṃ sahet
     kālaprāptam upāsīta sasyānām iva karṣakaḥ
tapaso hi paraṃ nāsti tapasā vindate mahat
     nāsādhyaṃ tapasaḥ kiṃ cid iti budhyasva bhārata
satyam ārjavam akrodhaḥ saṃvibhāgo damaḥ śamaḥ
     anasūyā vihiṃsā ca śaucam indriyasaṃyamaḥ
     sādhanāni mahārāja narāṇāṃ puṇyakarmaṇām
adharmarucayo mūḍhās tiryaggatiparāyaṇāḥ
     kṛcchrāṃ yonim anuprāpya na sukhaṃ vindate janāḥ
iha yat kriyate karma tatparatropabhujyate
     tasmāc charīraṃ yuñjīta tapasā niyamena ca
yathāśakti prayacchec ca saṃpūjyābhipraṇamya ca
     kāle pātre ca hṛṣṭātmā rājan vigatamatsaraḥ
satyavādī labhetāyur anāyāsam athārjavī
     akrodhano 'nasūyaś ca nirvṛtiṃ labhate parām
dāntaḥ śama paraḥ śaśvat parikleśaṃ na vindati
     na ca tapyati dāntātmā dṛṣṭvā paragatāṃ śriyam
saṃvibhaktā ca dātā ca bhogavān sukhavān naraḥ
     bhavaty ahiṃsakaś caiva paramārogyam aśnute
mānyān mānayitā janma kule mahati vindati
     vyasanair na tu saṃyogaṃ prāpnoti vijitendriyaḥ
śubhānuśaya buddhir hi saṃyuktaḥ kāladharmaṇā
     prādurbhavati tad yogāt kalyāṇa matir eva saḥ
[y]
     bhagavan dānadharmāṇaṃ tapaso vā mahāmune
     kiṃ svid bahuguṇaṃ pretya kiṃ vā duṣkaram ucyate
[vyāsa]
     dānān na duṣkarataraṃ pṛthivyām asti kiṃ cana
     arthe hi mahatī tṛṣṇā sa ca duḥkhena labhyate
parityajya riyān prākān dharmārthaṃ hi mahāhavam
     praviśanti narā vīrāḥ samudram aṭavīṃ tathā
kṛṣigorakṣyam ity eke pratipadyanti mānavāḥ
     puruṣāḥ preṣyatām eke nirgacchanti dhanārthinaḥ
tasya duḥkhārjitasyaivaṃ parityāgaḥ suduṣkaraḥ
     na duṣkarataraṃ dānāt tasmād dānaṃ mataṃ mama
viśeṣas tv atra vijñeyo nyāyenopārjitaṃ dhanam
     pātre deśe ca kāle ca sādhubhyaḥ pratipādayet
anyāya samupāttena dānadharmo dhanena yaḥ
     kriyate na sa kartāraṃ trāyate mahato bhayāt
pātre dānaṃ svalpam api kāle dattaṃ yudhiṣṭhira
     manasā suviśuddhena pretyānanta phalaṃ smṛtam
atāpy udāharantīmam itihāsaṃ purātanam
     vrīhi droṇa parityāgād yat phalaṃ prāpa mudgalaḥ
