[dhṛ]
      daivam eva paraṃ manye dhik pauruṣam anarthakam
      yatrādhirathir āyasto nātarat pāṇḍavaṃ raṇe
karṇaḥ pārthān sa govindāñ jetum utsahate raṇe
      na ca karṇa samaṃ yodhaṃ loke paśyāmi kaṃ cana
      iti duryodhanasyāham aśrauṣaṃ jalpato muhuḥ
karṇo hi balavāñ śūro dṛḍhadhanvā jitaklamaḥ
      iti mām abravīt sūta mando duryodhanaḥ purā
vasu ṣeṇa sahāyaṃ māṃ nālaṃ devāpi saṃyuge
      kim u pāṇḍusutā rājan gatasattvā vicetasaḥ
tatra taṃ nirjitaṃ dṛṣṭvā bhujaṃgam iva nirviṣam
      yuddhāt karṇam apakrāntaṃ kiṃ svid duryodhano 'bravīt
aho durmukham evaikaṃ yuddhānām aviśāradam
      prāveśayad yuddhavahaṃ pataṃgam iva mohitaḥ
aśvatthāmā madrarājaḥ kṛpaḥ karṇaś ca saṃgatāḥ
      na śaktāḥ pramukhe sthātuṃ nūnaṃ bhīmasya saṃjaya
te 'pi cāsya mahāghoraṃ balaṃ nāgāyutopamam
      jānanto vyavasāyaṃ ca krūraṃ māruta tejasaḥ
kimarthaṃ krūrakarmāṇaṃ yama kālāntakopamam
      balasaṃrambha vīryajñāḥ kopayiṣyanti saṃyuge
karṇas tv eko mahābāhuḥ svabāhubalam āśritaḥ
     bhīmasenam anādṛtya raṇe 'yudhyata sūtajaḥ
yo 'jayat samare karṇaṃ puraṃdara ivāsuram
     na sa pāṇḍusuto jetuṃ śakyaḥ kena cid āhave
droṇaṃ yaḥ saṃpramathyaikaḥ praviṣṭo mama vāhinīm
     bhīmo dhanaṃjayānveṣī kas tam archej jijīviṣuḥ
ko hi saṃjaya bhīmasya sthātum utsahate 'grataḥ
     udyatāśani vajrasya mahendrasyeva dānavaḥ
pretarājapuraṃ prāpya nivartetāpi mānavaḥ
     na bhīmasenaṃ saṃprāpya nivarteta kadā cana
pataṃgā iva vahniṃ te prāviśann alpacetasaḥ
     ye bhīmasenaṃ saṃkruddham abhyadhāvan vimohitāḥ
yat tat sabhāyāṃ bhīmena mama putravadhāśrayam
     śapta saṃrambhiṇogreṇa kurūṇāṃ śṛṇvatāṃ tadā
tan nūnam abhisaṃcintya dṛṣṭvā karṇaṃ ca nirjitam
     duḥśāsanaḥ saha bhrātrā bhayād bhīmād upāramat
yaś ca saṃjaya durbuddhir abravīt samitau muhuḥ
     karṇo duḥśāsano 'haṃ ca jeṣyāmo yudhi pāṇḍavān
sa nūnaṃ virathaṃ dṛṣṭvā karṇaṃ bhīmena nirjitam
     pratyākhyānāc ca kṛṣṇasya bhṛśaṃ tapyati saṃjaya
dṛṣṭvā bhrātṝn hatān yuddhe bhīmasenena daṃśitān
     ātmāparādhāt sumahan nūnaṃ tapyati putrakaḥ
ko hi jīvitam anvicchan pratīpaṃ pāṇḍavaṃ vrajet
     bhīmaṃ bhīmāyudhaṃ kruddhaṃ sākṣāt kālam iva sthitam
vaḍavāmukhamadhyastho mucyetāpi hi mānavaḥ
     na bhīma mukhasaṃprāpto mucyeteti matir mama
na pāṇḍavā na pāñcālā na ca keśava sātyakī
     jānanti yudhi saṃrabdhā jīvitaṃ parirakṣitum
[s]
     yat saṃśocasi kauravya vartamāne janakṣaye
     tvam asya jagato mūlaṃ vināśasya na saṃśayaḥ
svayaṃ vairaṃ mahat kṛtvā putrāṇāṃ vacane sthitaḥ
     ucyamāno na gṛhṇīṣe martyaḥ pathyam ivauṣadham
svayaṃ pītvā mahārāja kālakūṭaṃ sudurjaram
     tasyedānīṃ phalaṃ kṛtsnam avāpnuhi narottama
yat tu kutsayase yodhān yudhyamānān yathābalam
     atra te varṇayiṣyāmi yathā yuddham avartata
dṛṣṭvā karṇaṃ tu putrās te bhīmasena parājitam
     nāmṛṣyanta maheṣvāsāḥ sodaryāḥ pañca māriṣa
durmarṣaṇo duḥsahaś ca durmado durdharo jayaḥ
     pāṇḍavaṃ citrasaṃnāhās taṃ pratīpam upādravan
te samantān mahābāhuṃ parivārya vṛkodaram
     diśaḥ śaraiḥ samāvṛṇvañ śalabhānām iva vrajaiḥ
āgacchatas tān sahasā kumārān devarūpiṇaḥ
     pratijagrāha samare bhīmaseno hasann iva
tava dṛṣṭvā tu tanayān bhīmasena samīpagān
     abhyavartata rādheyo bhīmasenaṃ mahābalam
visṛjan viśikhān rājan svarṇapuṅkhāñ śilāśitān
     taṃ tu bhīmo 'bhyayāt tūrṇaṃ vāryamāṇaḥ sutais tava
kuravas tu tataḥ karṇaṃ parivārya samantataḥ
     avākiran bhīmasenaṃ śaraiḥ saṃnataparvabhiḥ
tān bāṇaiḥ pañcaviṃśatyā sāśvān rājan nararṣabhān
     sa sutān bhīma dhanuṣo bhīmo ninye yamakṣayam
prāpatan syandanebhyas te sārdhaṃ sūtair gatāsavaḥ
     citrapuṣpadharā bhagnā vāteneva mahādrumāḥ
tatrādbhutam apaśyāma bhīmasenasya vikramam
     saṃvāryādhirathiṃ bāṇair yaj jaghāna tavātmajān
sa vāryamāṇo bhīmena śitair bāṇaiḥ samantataḥ
     sūtaputro mahārāja bhīmasenam avaikṣata
taṃ bhīmasenaḥ saṃrambhāt krodhasaṃraktalocanaḥ
     visphārya sumahac cāpaṃ muhuḥ karṇam avaikṣata
