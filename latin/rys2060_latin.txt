tam agnim iva saṃśāntam ambuhīnam ivārṇavam
 hataprabham ivādityaṃ svargathaṃ prekṣya bhūmipam
kausalyā bāṣpapūrṇākṣī vividhaṃ śokakarśitā
 upagṛhya śiro rājñaḥ kaikeyīṃ pratyabhāṣata
sakāmā bhava kaikeyi bhuṅkṣva rājyam akaṇṭakam
 tyaktvā rājānam ekāgrā nṛśaṃse duṣṭacāriṇi
vihāya māṃ gato rāmo bhartā ca svargato mama
 vipathe sārthahīneva nāhaṃ jīvitum utsahe
bhartāraṃ taṃ parityajya kā strī daivatam ātmanaḥ
 icchej jīvitum anyatra kaikeyyās tyaktadharmaṇaḥ
na lubdho budhyate doṣān kiṃ pākam iva bhakṣayan
 kubjānimittaṃ kaikeyyā rāghavāṇān kulaṃ hatam
aniyoge niyuktena rājñā rāmaṃ vivāsitam
 sabhāryaṃ janakaḥ śrutvā patitapsyaty ahaṃ yathā
rāmaḥ kamalapatrākṣo jīvanāśam ito gataḥ
 videharājasya sutā tahā sītā tapasvinī
 duḥkhasyānucitā duḥkhaṃ vane paryudvijiṣyati
nadatāṃ bhīmaghoṣāṇāṃ niśāsu mṛgapakṣiṇām
 niśamya nūnaṃ saṃstrastā rāghavaṃ saṃśrayiṣyati
vṛddhaś caivālpaputraś ca vaidehīm anicintayan
 so 'pi śokasamāviṣṭo nanu tyakṣyati jīvitam
tāṃ tataḥ saṃpariṣvajya vilapantīṃ tapasvinīm
 vyapaninyuḥ suduḥkhārtāṃ kausalyāṃ vyāvahārikāḥ
tailadroṇyām athāmātyāḥ saṃveśya jagatīpatim
 rājñaḥ sarvāṇy athādiṣṭāś cakruḥ karmāṇy anantaram
na tu saṃkalanaṃ rājño vinā putreṇa mantriṇaḥ
 sarvajñāḥ kartum īṣus te tato rakṣanti bhūmipam
tailadroṇyāṃ tu sacivaiḥ śāyitaṃ taṃ narādhipam
 hā mṛto 'yam iti jñātvā striyas tāḥ paryadevayan
bāhūn udyamya kṛpaṇā netraprasravaṇair mukhaiḥ
 rudantyaḥ śokasaṃtaptāḥ kṛpaṇaṃ paryadevayan
niśānakṣatrahīneva strīva bhartṛvivarjitā
 purī nārājatāyodhyā hīnā rājñā mahātmanā
bāṣpaparyākulajanā hāhābhūtakulāṅganā
 śūnyacatvaraveśmāntā na babhrāja yathāpuram
gataprabhā dyaur iva bhāskaraṃ vinā; vyapetanakṣatragaṇeva śarvarī
 purī babhāse rahitā mahātmanā; na cāsrakaṇṭhākulamārgacatvarā
narāś ca nāryaś ca sametya saṃghaśo; vigarhamāṇā bharatasya mātaram
 tadā nagaryāṃ naradevasaṃkṣaye; babhūvur ārtā na ca śarma lebhire
