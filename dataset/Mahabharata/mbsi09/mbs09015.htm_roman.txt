[s]
      tatha sainyās tava vibho madrarājapuraskṛtāḥ
      punar abhyadravan pārthān vegena mahatā raṇe
pīḍitās tāvakāḥ sarve pradhāvanto raṇotkaṭāḥ
      kṣaṇenaiva ca pārthāṃs te bahutvāt samaloḍayan
te vadhyamānāḥ kurubhiḥ pāṇḍavā nāvatasthire
      nivāryamāṇā bhīmena paśyatoḥ kṛṣṇa pārthayoḥ
tato dhanaṃjayaḥ kruddhāḥ kṛpaṃ saha padānugaiḥ
      avākirac charaugheṇa kṛtavarmāṇam eva ca
śakuniṃ sahadevas tu saha sainyam avārayat
      nakulaḥ pārśvataḥ sthitvā madrarājam avaikṣata
draupadeyā narendrāṃś ca bhūyiṣṭhaṃ samavārayan
      droṇaputraṃ ca pāñcālyaḥ śikhāṇḍī samavārayat
bhīmasenas tu rājānaṃ gadāpāṇir avārayat
      śalyaṃ tu saha sainyena kuntīputro yudhiṣṭhiraḥ
tataḥ samabhavad yuddhaṃ saṃsaktaṃ tatra tatra ha
      tāvakānāṃ pareṣāṃ ca saṃgrāmeṣv anivartinām
tatra paśyāmahe karma śalyasyātimahad raṇe
      yad ekaḥ sarvasainyāni pāṇḍavānām ayudhyata
vyadṛśyata tadā śalyo yudhiṣṭhira samīpataḥ
     raṇe candrasamo 'bhyāśe śaraiś cara iva grahaḥ
pīḍayitvā tu rājānaṃ śarair āśīviṣopamaiḥ
     abhyadhāvat punar bhīmaṃ śaravarṣair avākirat
tasya tal lāghavaṃ dṛṣṭvā tathaiva ca kṛtāstratām
     apūjayann anīkāni pareṣāṃ tāvakāni ca
pīḍyamānās tu śalyena pāṇḍavā bhṛśavikṣatāḥ
     prādravanta raṇaṃ hitvā krośamāne yudhiṣṭhire
vadhyamāneṣv anīkeṣu madrarājena pāṇḍavaḥ
     amarṣavaśam āpanno dharmarājo yudhiṣṭhiraḥ
     tataḥ pauruṣam āsthāya madrarājam apīḍayat
jayo vāstu vadho veti kṛtabuddhir mahārathaḥ
     samāhūyābravīt sarvān bhrātṝn kṛṣṇaṃ ca mādhavam
bhīṣmo droṇaś ca karṇaś ca ye cānye pṛthivīkṣitaḥ
     kauravārthe parākrāntāḥ saṃgrāme nidhanaṃ gatāḥ
yathābhāgaṃ yathotsāhaṃ bhavantaḥ kṛtapauruṣāḥ
     bhāgo 'vaśiṣṭa eko 'yaṃ mama śalyo mahārathaḥ
so 'ham adya yudhā jetum āśaṃse madrakeśvaram
     tatra yan mānasaṃ mahyaṃ tat sārvaṃ nigadāmi vaḥ
cakrarakṣāv imau śūrau mama mādravatīsutau
     ajeyau vāsavenāpi samare vīra saṃmatau
sādhv imau mātulaṃ yuddhe kṣatradharmapuraskṛtau
     madarthaṃ pratiyudhyetāṃ mānārhau satyasaṃgarau
māṃ vā śalyo raṇe hantā taṃ vāhaṃ bhadram astu vaḥ
     iti satyām imāṃ vāṇīṃ lokavīrā nibodhata
yotsye 'haṃ mātulenādya kṣatradharmeṇa pārthivāḥ
     svayaṃ samabhisaṃdhāya vijayāyetarāya vā
tasya me 'bhyadhikaṃ śastraṃ sarvopakaraṇāni ca
     saṃyuñjantu raṇe kṣipraṃ śāstravad rathayojakāḥ
śaineyo dakṣiṇaṃ cakraṃ dhṛṣṭadyumnas tathottaram
     pṛṣṭhagopo bhavatv adya mama pārtho dhanaṃjayaḥ
puraḥsaro mamādyāstu bhīmaḥ śastrabhṛtāṃ varaḥ
     evam abhyadhikaḥ śalyād bhaviṣyāmi mahāmṛdhe
evam uktās tathā cakruḥ sarve rājñaḥ priyaiṣiṇaḥ
     tatha praharṣaḥ sainyānāṃ punar āsīt tadā nṛpa
pāñcālānāṃ somakānāṃ matsyānāṃ ca viśeṣataḥ
     pratijñāṃ tāṃ ca saṃgrāme dharmarājasya pūrayan
tataḥ śaṅkhāṃś ca bherīś ca śataśaś caiva puṣkarān
     avādayanta pāñcālāḥ siṃhanādāṃś ca nedire
te 'bhyadhāvanta saṃrabdhā madrarājaṃ tarasvinaḥ
     mahatā harṣajenātha nādena kurupuṃgavāḥ
hrādena gajaghaṇṭānāṃ śaṅkhānāṃ ninadena ca
     tūryaśabdena mahatā nādayantaś ca medinīm
tān pratyagṛhṇāt putras te madrarājaś ca vīryavān
     mahāmeghān iva bahūñ śailāv astodayāv ubhau
śalyas tu samaraślāghī dharmarājam ariṃdamam
     vavarṣa śaravarṣeṇa varṣeṇa maghavān iva
tathaiva kururājo 'pi pragṛhya ruciraṃ dhanuḥ
     droṇopadeśān vividhān darśayāno mahāmanāḥ
vavarṣā śaravarṣāṇi citraṃ laghu ca suṣṭhu ca
     na cāsya vivaraṃ kaś cid dadarśa carato raṇe
tāv ubhau vividhair bāṇais tatakṣāte parasparam
     śārdūlāv āmiṣa prepṣū parākrāntāv ivāhave
bhīmas tu tava putreṇa raṇaśauṇḍena saṃgataḥ
     pāñcālyaḥ sātyakiś caiva mādrīputrau ca pāṇḍavau
     śakunipramukhān vīrān pratyagṛhṇan samantataḥ
tad āsīt tumulaṃ yuddhaṃ punar eva jayaiṣiṇām
     tāvakātāṃ pareṣāṃ ca rājan durmantrite tava
duryodhanas tu bhīmasya śareṇānataparvaṇā
     cicchedādiśya saṃgrāme dhvajaṃ hemavibhūṣitam
sakiṅkiṇika jālena mahatā cārudarśanaḥ
     papāta ruciraḥ siṃho bhīmasenasya nānadan
punaś cāsya dhanuś citraṃ gajarājakaropamam
     kṣureṇa śitadhāreṇa pracakarta narādhipaḥ
sacchinnadhanvā tejasvī rathaśaktyā sutaṃ tava
     bibhedorasi vikramya sa rathopastha āviśat
tasmin moham anuprāpte punar eva vṛkodaraḥ
     yantur eva śiraḥ kāyāt kṣurapreṇāharat tadā
hatasūtā hayās tasya ratham ādāya bhārata
     vyadravanta diśo rājan hāhākāras tadābhavat
tam abhyadhāvat trāṇārthaṃ droṇaputro mahārathaḥ
     kṛpaś ca kṛtavarmā ca putraṃ te 'bhiparīpsavaḥ
tasmin vilulite sainye trastās tasya padānugāḥ
     gāṇḍīvadhanvā visphārya dhanus tān ahanac charaiḥ
yudhiṣṭhiras tu madreśam abhyadhāvad amarṣitaḥ
     svayaṃ saṃcodayann aśvān dantavarṇān manojavān
tatrādbhutam apaśyāma kuntīputre yudhiṣṭhire
     purā bhūtvā mṛdur dānto yat tadā dāruṇo 'bhavat
vivṛtākṣaś ca kaunteyo vepamānaś ca manyunā
     ciccheda yodhān niśitaiḥ śaraiḥ śatasahasraśaḥ
yāṃ yāṃ pratyudyayau senāṃ tāṃ tāṃ jyeṣṭhaḥ sa pāṇḍavaḥ
     śarair apātayad rājan girīn vajrair ivottamaiḥ
sāśvasūta dhvajarathān rathinaḥ pātayan bahūn
     ākrīḍad eko balavān pavanas toyadān iva
sāśvārohāṃś ca turagān pattīṃś caiva sahasraśaḥ
     vyapothayata saṃgrāme kruddho rudraḥ paśūn iva
śūnyam āyodhanaṃ kṛtvā śaravarṣaiḥ samantataḥ
     abhyadravata madreśaṃ tiṣṭha śalyeti cābravīt
tasya tac caritaṃ dṛṣṭvā saṃgrāme bhīmakarmaṇaḥ
     vitresus tāvakāḥ sarve śalyas tv enaṃ samabhyayāt
tatas tau tu susaṃrabdhau pradhmāpya salilodbhavau
     sāmāhūya tadānyonyaṃ bhartsayantau samīyatuḥ
śalyas tu śaravarṣeṇa yudhiṣṭhiram avākirat
     madrarājaṃ ca kaunteyaḥ śaravarṣair avākirat
vyadṛśyetāṃ tadā rājan kaṅkapatribhir āhave
     udbhinna rudhirau śūrau madrarājayudhiṣṭhirau
puṣpitāv iva rejāte vane śalmali kiṃśukā
     dīpyāmānau mahātmānau prāṇayor yuddhadurmadau
dṛṣṭvā sarvāṇi sainyāni nādhyavasyaṃs tayor jayam
     hatvā madrādhipaṃ pārtho bhokṣyate 'dya vasuṃdharām
śalyo vā pāṇḍavaṃ hatvā dadyād duryodhanāya gām
     itīva niścayo nābhūd yodhānāṃ tatra bhārata
pradakṣiṇam abhūt sarvaṃ dharmarājasya yudhyataḥ
tataḥ śaraśataṃ śalyo mumocāśu yudhiṣṭhire
     dhanuś cāsya śitāgreṇa bāṇena nirakṛntata
so 'nyat kārmukam ādāya śalyaṃ śaraśatais tribhiḥ
     avidhyat kārmukaṃ cāsya kṣureṇa nirakṛntata
athāsya nijaghānāśvāṃś caturo nataparvabhiḥ
     dvābhyām atha śitāgrābhyām ubhau ca pārṣṇisārathī
tato 'sya dīpyamānena pītena niśitena ca
     pramukhe vartamānasya bhallenāpāharad dhvajam
     tataḥ prabhagnaṃ tat sainyaṃ dauryodhanam ariṃdama
tato madrādhipaṃ drauṇir abhyadhāvat tathā kṛtam
     āropya cainaṃ svarathaṃ tvaramāṇaḥ pradudruve
muhūrtam iva tau gatvā nardamāne yudhiṣṭhire
     sthitvā tato madrapatir anyaṃ syandanam āsthitaḥ
vidhivat kalpitaṃ śubhraṃ mahāmbuda ninādinam
     sajjayantropakaraṇaṃ dviṣatāṃ lomaharṣaṇam
