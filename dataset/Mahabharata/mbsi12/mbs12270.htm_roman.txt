[y]
      dhanyā dhanyā iti janāḥ sarve 'smān pravadanty uta
      na duḥkhitataraḥ kaś cit pumān asmābhir asti ha
lokasaṃbhāvitair duḥkhaṃ yat prāptaṃ kurusattama
      prāpya jātiṃ manuṣyeṣu devair api pitāmaha
kadā vayaṃ kariṣyāmaḥ saṃnyāsaṃ duḥkhasaṃjñakam
      duḥkham etac charīrāṇāṃ dhāraṇaṃ kurusattama
vimuktāḥ saptadaśabhir hetubhūtaiś ca pañcabhiḥ
      indriyārthair guṇaiś caiva astābhiḥ prapitāmaha
na gacchanti punarbhāvaṃ munayaḥ saṃśitavratāḥ
      kadā vayaṃ bhaviṣyāmo rājyaṃ hitvā paraṃtapa
[bhī]
      nāsty anantaṃ mahārāja sarvaṃ saṃkhyāna gocaram
      punarbhāvo 'pi saṃkhyāto nāsti kiṃ cid ihācalam
na cāpi gamyate rājan naiṣa doṣaḥ prasaṅgataḥ
      udyogād eva dharmajña kālenaiva gamiṣyatha
īśo 'yaṃ satataṃ dehī nṛpate puṇyapāpayoḥ
      tata eva samutthena tamasā rudhyate 'pi ca
yathāñjana mayo vāyuḥ punar mānaḥ śilaṃ rajaḥ
      anupraviśya tadvarṇo dṛśyate rañjayan diśaḥ
tathā karmaphalair dehī rañjitas tamasāvṛtaḥ
     vivarṇo varmam āśritya deheṣu parivartate
jñānena hi yadā jantur ajñānaprabhavaṃ tamaḥ
     vyapohati tadā brahma prakāśeta sanātanam
ayatna sādhyaṃ munayo vadanti; ye cāpi muktās ta upāsitavyāḥ
     tvayā ca lokena ca sāmareṇa; tasmān na śāmyanti maharṣisaṃghāḥ
asminn arthe purā gītaṃ śṛṇuṣvaika manā nṛpa
     yathā daityena vṛtreṇa bhraṣṭaiśvaryeṇa ceṣṭitam
nirjitenāsahāyena hṛtarājyena bhārata
     aśocatā śatrumadhye buddhim āsthāya kevalām
bhraṣṭaiśvaryaṃ purā vṛtram uśanā vākyam abravīt
     kac cit parājitasyādya na vyathā te 'sti dānava
[vṛtra]
     satyena tapasā caiva viditvā saṃkṣayaṃ hy aham
     na śocāmi na hṛṣyāmi bhūtānām āgatiṃ gatim
kālasaṃcoditā jīvā majjanti narake 'vaśāḥ
     paridṛṣṭāni sarvāṇi divyāny āhur manīṣiṇaḥ
kṣapayitvā tu taṃ kālaṃ gaṇitaṃ kālacoditāḥ
     sāvaśeṣeṇa kālena saṃbhavanti punaḥ punaḥ
tiryagyonisahasrāṇi gatvā narakam eva ca
     nirgacchanty avaśā jīvāḥ kālabandhana bandhanāḥ
evaṃ saṃsaramāṇāni jīvāny aham adṛṣṭavān
     yathā karma tathā lābha iti śāstranidarśanam
tiryag gacchanti narakaṃ mānuṣyaṃ daivam eva ca
     sukhaduḥkhe priyadveṣye caritvā pūrvam eva ca
kṛtāntavidhisaṃyuktaṃ sarvalokaḥ prapadyate
     gataṃ gacchanti cādhvānaṃ sarvabhūtāni sarvadā
[bhī]
     kālasaṃkhyāna saṃkhyātaṃ sṛṣṭi sthiti parāyanam
     taṃ bhāsamānaṃ bhagavān uśanāḥ pratyabhāsata
     bhīmān duṣṭapralāpāṃs tvaṃ tāta kasmāt prabhāsase
[vṛtra]
     pratyakṣam etad bhavatas tathānyeṣāṃ manīsinām
     mayā yaj jaya lubdhena purā taptaṃ mahat tapaḥ
gandhān ādāya bhūtānāṃ rasāṃś ca vividhān api
     avardhaṃ trīn samākramya lokān vai svena tejasā
jvālāmālā parikṣipto vaihāyasacaras tathā
     ajeyaḥ sarvabhūtānām āsaṃ nityam apetabhīḥ
aiśvaryaṃ tapasā prāptaṃ bhraṣṭaṃ tac ca svakarmabhiḥ
     dhṛtim āsthāya bhagavan na śocāmi tatas tv aham
yuyutsatā mahendreṇa purā sārdhaṃ mahātmanā
     tato me bhagavān dṛṣṭo harir nārāyaṇaḥ prabhuḥ
vaikuṇṭhaḥ puruṣo viṣṇuḥ śuklo 'nantaḥ sanātanaḥ
     muñjakeśo hariśmaśruḥ sarvabhūtapitāmahaḥ
nūnaṃ tu tasya tapasaḥ sāvaśeṣaṃ mamāsti vai
     yad ahaṃ prastum icchāmi bhavantaṃ karmaṇaḥ phalam
aiśvaryaṃ vai mahad brahman kasmin varṇe pratiṣṭhitam
     nivartate cāpi punaḥ katham aiśvaryam uttamam
kasmād bhūtāni jīvanti pravartante 'tha vā punaḥ
     kiṃ vā phalaṃ paraṃ prāpya jīvas tiṣṭhati śāśvataḥ
kena vā karmaṇā śakyam atha jñānena kena vā
     brahmarṣe tat phalaṃ prāptuṃ tan me vyākhyātum arhasi
itīdam uktaḥ sa munis tadānīṃ; pratyāha yat tac chṛṇu rājasiṃha
     mayocyamānaṃ puruṣarṣabha tvam; ananyacittaḥ saha sodarīyaiḥ
