[v]
      prayāntaṃ devakīputraṃ paravīra rujo daśa
      mahārathā mahābāhum anvayuḥ śastrapāṇayaḥ
padātīnāṃ sahasraṃ ca sādināṃ ca paraṃtapa
      bhojyaṃ ca vipulaṃ rājan preṣyāś ca śataśo 'pare
[j]
      kathaṃ prayāto dāśārho mahātmā madhusūdanaḥ
      kāni vā vrajatas tasya nimittāni mahaujasaḥ
[v]
      tasya prayāṇe yāny āsann adbhutāni mahātmanaḥ
      tāni me śṛṇu divyāni daivāny autpātikāni ca
anabhre 'śaninirghoṣaḥ savidyutsamajāyata
      anvag eva ca parjanyaḥ prāvarṣad vighane bhṛśam
pratyag ūhur mahānadyaḥ prāṅmukhāḥ sindhusattamāḥ
      vipārītā diśaḥ sarvā na prājñāyata kiṃ cana
prājvalann agnayo rājan pṛthivīsamakampata
      udapānāś ca kumbhāś ca prāsiñcañ śataśo jalam
tamaḥ saṃvṛtam apy āsīt sarvaṃ jagad idaṃ tadā
      na diśo nādiśo rājan prajñāyante sma reṇunā
prādurāsīn mahāñ śabdaḥ khe śarīraṃ na dṛśyate
      sarveṣu rājan deśeṣu tad adbhutam ivābhavat
prāmathnād dhāstina puraṃ vāto dakṣiṇapaścimaḥ
     ārujan gaṇaśo vṛkṣān paruṣo bhīmanisvanaḥ
yatra yatra tu vārṣṇeyo vartate pathi bhārata
     tatra tatra sukho vāyuḥ sarvaṃ cāsīt pradakṣiṇam
vavarṣa puṣpavarṣaṃ ca kamalāni ca bhūriśaḥ
     samaś ca panthā nirduḥkho vyapetakuśa kaṇṭakaḥ
sa gacchan brāhmaṇai rājaṃs tatra tatra mahābhujaḥ
     arcyate madhuparkaiś ca sumanobhir vasu pradaḥ
taṃ kiranti mahātmānaṃ vanyaiḥ puṣpaiḥ sugandhibhiḥ
     striyaḥ pathi samāgamya sarvabhūtahite ratam
sa śālibhavanaṃ ramyaṃ sarvasasya samācitam
     sukhaṃ paramadharmiṣṭham atyagād bharatarṣabha
paśyan bahu paśūn grāmān ramyān hṛdayatoṣaṇān
     purāṇi ca vyatikrāman rāṣṭrāṇi vividhāni ca
nityahṛṣṭāḥ sumanaso bhāratair abhirakṣitāḥ
     nodvignāḥ paracakrāṇām anayānām akovidāḥ
upaplavyād athāyāntaṃ janāḥ puranivāsinaḥ
     pathy atiṣṭhanta sahitā viṣvaksena didṛkṣayā
te tu sarve sunāmānam agnim iddham iva prabhum
     arcayām āsur arcyaṃ taṃ deśātithim upasthitam
vṛkasthalaṃ samāsādya keśavaḥ paravīrahā
     prakīrṇaraśmāv āditye vimale lohitāyati
avatīrya rathāt tūrṇaṃ kṛtvā śaucaṃ yathāvidhi
     rathamocanam ādiśya saṃdhyām upaviveśa ha
dāruko 'pi hayān muktvā paricarya ca śāstrataḥ
     mumoca sarvaṃ varmāṇi muktvā cainān avāsṛjat
abhyatītya tu tat sarvam uvāca madhusūdanaḥ
     yudhiṣṭhirasya kāryārtham iha vatsyāmahe kṣapām
tasya tan matam ājñāya cakrur āvasathaṃ narāḥ
     kṣaṇena cānna pānāni guṇavanti samārjayan
tasmin grāme pradhānās tu ya āsan brāhmaṇā nṛpa
     āryāḥ kulīnā hrīmanto brāhmīṃ vṛttim anuṣṭhitāḥ
te 'bhigamya mahātmānaṃ hṛṣīkeśam ariṃdamam
     pūjāṃ cakrur yathānyāyam āśīr maṅgalasaṃyutām
te pūjayitvā dāśārhaṃ sarvalokeṣu pūjitam
     nyavedayanta veśmāni ratnavanti mahātmane
tān prabhuḥ kṛtam ity uktvā satkṛtya ca yathārhataḥ
     abhyetya teṣāṃ veśmāni punar āyāt sahaiva taiḥ
sumṛṣṭaṃ bhojayitvā ca brāhmaṇāṃs tatra keśavaḥ
     bhuktvā ca saha taiḥ sarvair avasat tāṃ kṣapāṃ sukham
