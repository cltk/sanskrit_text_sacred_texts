tapyamāne tapo deve devāḥ sarṣigaṇāḥ purā
 senāpatim abhīpsantaḥ pitāmaham upāgaman
tato 'bruvan surāḥ sarve bhagavantaṃ pitāmaham
 praṇipatya śubhaṃ vākyaṃ sendrāḥ sāgnipurogamāḥ
yo naḥ senāpatir deva datto bhagavatā purā
 sa tapaḥ param āsthāya tapyate sma sahomayā
yad atrānantaraṃ kāryaṃ lokānāṃ hitakāmyayā
 saṃvidhatsva vidhānajña tvaṃ hi naḥ paramā gatiḥ
devatānāṃ vacaḥ śrutvā sarvalokapitāmahaḥ
 sāntvayan madhurair vākyais tridaśān idam abravīt
śailaputryā yad uktaṃ tan na prajāsyatha patniṣu
 tasyā vacanam akliṣṭaṃ satyam eva na saṃśayaḥ
iyam ākāśagā gaṅgā yasyāṃ putraṃ hutāśanaḥ
 janayiṣyati devānāṃ senāpatim ariṃdamam
jyeṣṭhā śailendraduhitā mānayiṣyati taṃ sutam
 umāyās tad bahumataṃ bhaviṣyati na saṃśayaḥ
tac chrutvā vacanaṃ tasya kṛtārthā raghunandana
 praṇipatya surāḥ sarve pitāmaham apūjayan
te gatvā parvataṃ rāma kailāsaṃ dhātumaṇḍitam
 agniṃ niyojayām āsuḥ putrārthaṃ sarvadevatāḥ
devakāryam idaṃ deva samādhatsva hutāśana
 śailaputryāṃ mahātejo gaṅgāyāṃ teja utsṛja
devatānāṃ pratijñāya gaṅgām abhyetya pāvakaḥ
 garbhaṃ dhāraya vai devi devatānām idaṃ priyam
ity etad vacanaṃ śrutvā divyaṃ rūpam adhārayat
 sa tasyā mahimāṃ dṛṣṭvā samantād avakīryata
samantatas tadā devīm abhyaṣiñcata pāvakaḥ
 sarvasrotāṃsi pūrṇāni gaṅgāyā raghunandana
tam uvāca tato gaṅgā sarvadevapurohitam
 aśaktā dhāraṇe deva tava tejaḥ samuddhatam
 dahyamānāgninā tena saṃpravyathitacetanā
athābravīd idaṃ gaṅgāṃ sarvadevahutāśanaḥ
 iha haimavate pāde garbho 'yaṃ saṃniveśyatām
śrutvā tv agnivaco gaṅgā taṃ garbham atibhāsvaram
 utsasarja mahātejāḥ srotobhyo hi tadānagha
yad asyā nirgataṃ tasmāt taptajāmbūnadaprabham
 kāñcanaṃ dharaṇīṃ prāptaṃ hiraṇyam amalaṃ śubham
tāmraṃ kārṣṇāyasaṃ caiva taikṣṇyād evābhijāyata
 malaṃ tasyābhavat tatra trapusīsakam eva ca
tad etad dharaṇīṃ prāpya nānādhātur avardhata
nikṣiptamātre garbhe tu tejobhir abhirañjitam
 sarvaṃ parvatasaṃnaddhaṃ sauvarṇam abhavad vanam
jātarūpam iti khyātaṃ tadā prabhṛti rāghava
 suvarṇaṃ puruṣavyāghra hutāśanasamaprabham
taṃ kumāraṃ tato jātaṃ sendrāḥ sahamarudgaṇāḥ
 kṣīrasaṃbhāvanārthāya kṛttikāḥ samayojayan
tāḥ kṣīraṃ jātamātrasya kṛtvā samayam uttamam
 daduḥ putro 'yam asmākaṃ sarvāsām iti niścitāḥ
tatas tu devatāḥ sarvāḥ kārtikeya iti bruvan
 putras trailokya vikhyāto bhaviṣyati na saṃśayaḥ
teṣāṃ tad vacanaṃ śrutvā skannaṃ garbhaparisrave
 snāpayan parayā lakṣmyā dīpyamānam ivānalam
skanda ity abruvan devāḥ skannaṃ garbhaparisravāt
 kārtikeyaṃ mahābhāgaṃ kākutsthajvalanopamam
prādurbhūtaṃ tataḥ kṣīraṃ kṛttikānām anuttamam
 ṣaṇṇāṃ ṣaḍānano bhūtvā jagrāha stanajaṃ payaḥ
gṛhītvā kṣīram ekāhnā sukumāra vapus tadā
 ajayat svena vīryeṇa daityasainyagaṇān vibhuḥ
surasenāgaṇapatiṃ tatas tam amaladyutim
 abhyaṣiñcan suragaṇāḥ sametyāgnipurogamāḥ
eṣa te rāma gaṅgāyā vistaro 'bhihito mayā
 kumārasaṃbhavaś caiva dhanyaḥ puṇyas tathaiva ca
