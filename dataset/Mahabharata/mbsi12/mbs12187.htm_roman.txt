[y]
      adhyātmaṃ nāma yad idaṃ puruṣasyeha cintyate
      yad adhyātmaṃ yataś caitat tan me brūhi pitāmaha
[bhī]
      adhyātmam iti māṃ pārtha yad etad anupṛcchasi
      tad vyākhyāsyāmi te tāta śreyaskarataraṃ sukham
yaj jñātvā puruṣo loke prītiṃ saukhyaṃ ca vindati
      phalalābhaś ca sadyaḥ syāt sarvabhūtahitaṃ ca tat
pṛthivī vāyur ākāśam āpo jyotiś ca pañcamam
      mahābhūtāni bhūtānāṃ sarveṣāṃ prabhavāpyayau
tataḥ sṛṣṭāni tatraiva tāni yānti punaḥ punaḥ
      mahābhūtāni bhūteṣu sāgarasyormayo yathā
prasārya ca yathāṅgāni kūrmaḥ saṃharate punaḥ
      tadvad bhūtāni bhūtātmā sṛṣṭvā saṃharate punaḥ
mahābhūtāni pañcaiva sarvabhūteṣu bhūtakṛt
      akarot teṣu vaiṣamyaṃ tat tu jīvo 'nu paśyati
śabdaḥ śrotraṃ tathā khāni trayam ākāśayonijam
      vāyos tvak sparśaceṣṭāś ca vāg ity etac catuṣṭayam
rūpaṃ cakṣus tathā paktis trividhaṃ teja ucyate
      rasaḥ kledaś ca jihvā ca trayo jalaguṇāḥ smṛtāḥ
ghreyaṃ ghrāṇaṃ śarīraṃ ca te tu bhūmiguṇās trayaḥ
     mahābhūtāni pañcaiva sasthaṃ tu mana ucyate
indriyāṇi manaś caiva vijñānāny asya bhārata
     saptamī buddhir ity āhuḥ kṣetrajñaḥ punar astamaḥ
cakṣur ālokanāyaiva saṃśayaṃ kurute manaḥ
     buddhir adhyavasāyāya kṣetrajñaḥ sākṣivat sthitaḥ
ūrdhvaṃ pādatalābhyāṃ yad arvāg ūrdhvaṃ ca paśyati
     etena sarvam evedaṃ viddhy abhivyāptam antaram
puruṣe cendriyāṇīha veditavyāni kṛtsnaśaḥ
     tamo rajaś ca sattvaṃ ca viddhi bhāvāṃs tadāśrayān
etāṃ buddhvā naro buddhyā bhūtānām āgatiṃ gatim
     samavekṣya śanaiś caiva labhate śamam uttamam
guṇān nenīyate buddhir buddhir evendriyāṇy api
     manaḥṣaṣṭhāni sarvāṇi buddhyabhāve kuto guṇāḥ
iti tanmayam evaitat sarvaṃ sthāvarajaṅgamam
     pralīyate codbhavati tasmān nirdiśyate tathā
yena paśyati tac cakṣuḥ śṛṇoti śrotram ucyate
     jighrati ghrāṇam ity āhū rasaṃ jānāti jihvayā
tvacā spṛśati ca sparśān buddhir vikriyate 'sakṛt
     yena saṃkalpayaty arthaṃ kiṃ cid bhavati tan manaḥ
adhiṣṭhānāni buddher hi pṛthag arthāni pañcadhā
     pañcendriyāṇi yāny āhus tāny adṛśyo 'dhitiṣṭhati
puruṣādhiṣṭhitā buddhis triṣu bhāveṣu vartate
     kadā cil labhate prītiṃ kadā cid anuśocati
na sukhena na duḥkhena kadā cid api vartate
     evaṃ narāṇāṃ manasi triṣu bhāveṣv avasthitā
seyaṃ bhāvātmikā bhāvāṃs trīn etān nātivartate
     saritāṃ sārago bhartā mahāvelām ivormimān
atibhāva gatā buddhir bhāve manasi vartate
     pravartamānaṃ hi rajas tadbhāvam anuvartate
indriyāṇi hi sarvāṇi pradarśayati sā sadā
     prītiḥ sattvaṃ rajaḥ śokas tamo mohaś ca te trayaḥ
ye ye ca bhāvā loke 'smin sarveṣv eteṣu te triṣu
     iti buddhigatiḥ sarvā vyākhyātā tava bhārata
indriyāṇi ca sarvāṇi vijetavyāni dhīmatā
     sattvaṃ rajas tamaś caiva prāṇināṃ saṃśritāḥ sadā
trividhā vedanā caiva sarvasattveṣu dṛśyate
     sāttvikī rājasī caiva tamasī ceti bhārata
sukhasparśaḥ sattvaguṇo duḥkhasparśo rajoguṇaḥ
     tamo guṇena saṃyuktau bhavato 'vyāvahārikau
tatra yat prītisaṃyuktaṃ kāye manasi vā bhavet
     vartate sāttviko bhāva ity avekṣeta tat tadā
atha yad duḥkhasaṃyuktam atuṣṭikaram ātmanaḥ
     pravṛttaṃ raja ity eva tann asaṃrabhya cintayet
atha yan mohasaṃyuktam avyaktam iva yad bhavet
     apratarkyam avijñeyaṃ tamas tad upadhārayet
praharṣaḥ prītir ānandaḥ sukhaṃ saṃśānta cittatā
     kathaṃ cid abhivartanta ity ete sāttvikā guṇāḥ
atuṣṭiḥ paritāpaś ca śoko lobhas tathākṣamā
     liṅgāni rajasas tāni dṛśyante hetvahetubhiḥ
abhimānas tathā mohaḥ pramādaḥ svapnatandritā
     kathaṃ cid abhivartante vividhās tāmasā guṇāḥ
dūragaṃ bahudhā gāmi prārthanā saṃśayātmakam
     manaḥ suniyataṃ yasya sa sukhī pretya ceha ca
sattvakṣetrajñayor etad antaraṃ paśya sūkṣmayoḥ
     sṛjate tu guṇān eka eko na sṛjate guṇāḥ
maśakodumbarau cāpi saṃprayuktau yathā sadā
     anyonyam anyau ca yathā saṃprayogas tathā tayoḥ
pṛthag bhūtau prakṛtyā tau saṃprayuktau ca sarvadā
     yathāmatsyo jalaṃ caiva saṃprayuktau tathaiva tau
na guṇā vidur ātmānaṃ sa guṇān vetti sarvaśaḥ
     paridrastā guṇānāṃ ca saṃsrastā manyate sadā
indriyais tu pradīpārthaṃ kurute buddhisaptamaiḥ
     nirviceṣṭair ajānadbhiḥ paramātmā pradīpavat
sṛjate hi guṇān sattvaṃ kṣetrajñaḥ paripaśyati
     saṃprayogas tayor eṣa sattvakṣetrajñayor dhruvaḥ
āśrayo nāsti sattvasya kṣetrajñasya ca kaś cana
     sattvaṃ manaḥ saṃsṛjati na guṇān vai kadā cana
raśmīṃs teṣāṃ sa manasā yadā samyaṅ niyacchati
     tadā prakāśate 'syātmā ghate dīpo jvalann iva
tyaktvā yaḥ prākṛtaṃ karma nityam ātmaratir muniḥ
     sarvabhūtātmabhūtaḥ syāt sa gacchet paramāṃ gatim
yathā vāri caraḥ pakṣī lipyamāno na lipyate
     evam eva kṛtaprajño bhūteṣu parivartate
evaṃ svabhāvam evaitat svabuddhyā viharen naraḥ
     aśocann aprahṛṣyaṃś ca cared vigatamatsaraḥ
svabhāvasiddhyā saṃsiddhān sa nityaṃ sṛjate guṇān
     ūrṇa nābhir yathā sraṣṭā vijñeyās tantuvad guṇāḥ
pradhvastā na nivartante nivṛttir nopalabhyate
     pratyakṣeṇa parokṣaṃ tad anumānena sidhyati
evam eke vyavasyanti nivṛttir iti cāpare
     ubhayaṃ saṃpradhāryaitad adhyavasyed yathāmati
itīmaṃ hṛdayagranthiṃ buddhibheda mayaṃ dṛdham
     vimucya sukham āsīta na śocec chinnasaṃśayaḥ
malināḥ prāpnuyuḥ śuddhiṃ yathā pūrṇāṃ nadīṃ narāḥ
     avagāhya suvidvaṃso viddhi jñānam idaṃ tathā
mahānadīṃ hi pārajñas tapyate na taran yathā
     evaṃ ye vidur adhyātmaṃ kaivalyaṃ jñānam uttamam
etāṃ buddhvā naraḥ sarvāṃ bhūtānām āgatiṃ gatim
     avekṣya ca śanair buddhyā labhate śaṃ paraṃ tataḥ
trivargo yasya viditaḥ prāg jyotiḥ sa vimucyate
     anviṣya manasā yuktas tattvadarśī nirutsukaḥ
na cātmā śakyate draṣṭum indriyeṣu vibhāgaśaḥ
     tatra tatra visṛṣṭeṣu durjayeṣv akṛtātmabhiḥ
etad buddhvā bhaved buddhaḥ kim anyad buddha lakṣaṇam
     vijñāya tad dhi manyante kṛtakṛtyā manīsinaḥ
na bhavati viduṣāṃ tato bhayaṃ; yad aviduṣāṃ sumahad bhayaṃ bhavet
     na hi gatir adhikāsti kasya cit; sati hi guṇe pravadanty atulyatām
yat karoty anabhisaṃdhi pūrvakaṃ; tac ca nirnudati yat purā kṛtam
     nāpriyaṃ tad ubhayaṃ kutaḥ priyaṃ; tasya taj janayatīha kurvataḥ
loka āturajanān virāviṇas; tat tad eva bahu paśya śocataḥ
     tatra paśya kuśalān aśocato; ye vidus tad ubhayaṃ padaṃ sadā
