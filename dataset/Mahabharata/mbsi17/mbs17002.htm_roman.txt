[vai]
      tatas te niyatātmāna udīcīṃ diśam āsthitāḥ
      dadṛśur yogayuktāś ca himavantaṃ mahāgirim
taṃ cāpy atikramantas te dadṛśur vālukārṇavam
      avaikṣanta mahāśailaṃ meruṃ śikhariṇāṃ varam
teṣāṃ tu gacchatāṃ śīghraṃ sarveṣāṃ yogadharmiṇām
      yājñasenī bhraṣṭayogā nipapāta mahītale
tāṃ tu prapatitāṃ dṛṣṭvā bhīmaseno mahābalaḥ
      uvāca dharmarājānaṃ yājñasenīm avekṣya ha
nādharmaś caritaḥ kaś cid rājaputryā paraṃtapa
      kāraṇaṃ kiṃ nu tad rājan yat kṛṣṇā patitā bhuvi
[y]
      pakṣapāto mahān asyā viśeṣeṇa dhanaṃjaye
      tasyaitat phalam adyaiṣā bhuṅkte puruṣasattama
[vai]
      evam uktvānavekṣyaināṃ yayau dharmasuto nṛpaḥ
      samādhāya mano dhīman dharmātmā puruṣarṣabhaḥ
sahadevas tato dhīmān nipapāta mahītale
      taṃ cāpi patitaṃ dṛṣṭvā bhīmo rājānam abravīt
yo 'yam asmāsu sarveṣu śuśrūṣur anahaṃkṛtaḥ
      so 'yaṃ mādravatī putraḥ kasmān nipatito bhuvi
[y]
     ātmanaḥ sadṛśaṃ prājñaṃ naiṣo 'manyata kaṃ cana
     tena doṣeṇa patitas tasmād eṣa nṛpātmajaḥ
[vai]
     ity uktvā tu samutsṛjya sahadevaṃ yayau tadā
     bhrātṛbhiḥ saha kaunteyaḥ śunā caiva yudhiṣṭhiraḥ
kṛṣṇāṃ nipatitāṃ dṛṣṭvā sahadevaṃ ca pāṇḍavam
     ārto bandhupriyaḥ śūro nakulo nipapāta ha
tasmin nipatite vīre nakule cārudarśane
     punar eva tadā bhīmo rājānam idam abravīt
yo 'yam akṣata dharmātmā bhrātā vacanakārakaḥ
     rūpeṇāpratimo loke nakulaḥ patito bhuvi
ity ukto bhīmasenena pratyuvāca yudhiṣṭhiraḥ
     nakulaṃ prati dharmātmā sarvabuddhimatāṃ varaḥ
rūpeṇa matsamo nāsti kaś cid ity asya darśanam
     adhikaś cāham evaika ity asya manasi sthitam
nakulaḥ patitas tasmād āgaccha tvaṃ vṛkodara
     yasya yad vihitaṃ vīra so 'vaśyaṃ tad upāśnute
tāṃs tu prapatitān dṛṣṭvā pāṇḍavaḥ śvetavāhanaḥ
     papāta śokasaṃtaptas tato 'nu paravīrahā
tasmiṃs tu puruṣavyāghre patite śakra tejasi
     mriyamāṇe durādharṣe bhīmo rājānam abravīt
anṛtaṃ na smarāmy asya svaireṣv api mahātmanaḥ
     atha kasya vikāro 'yaṃ yenāyaṃ patito bhuvi
[y]
     ekāhnā nirdaheyaṃ vai śatrūn ity arjuno 'bravīt
     na ca tat kṛtavān eṣa śūramānī tato 'patat
avamene dhanur grāhān eṣa sarvāṃś ca phalgunaḥ
     yathā coktaṃ tathā caiva kartavyaṃ bhūtim icchatā
[vai]
     ity uktvā prasthito rājā bhīmo 'tha nipapāta ha
     patitaś cābravīd bhīmo dharmarājaṃ yudhiṣṭhiram
bho bho rājann avekṣasva patito 'haṃ priyas tava
     kiṃnimittaṃ ca patitaṃ brūhi me yadi vettha ha
[y]
     atibhuktaṃ ca bhavatā prāṇena ca vikatthase
     anavekṣya paraṃ pārtha tenāsi patitaḥ kṣitau
[vai]
     ity uktvā taṃ mahābāhur jagāmānavalokayan
     śvā tv eko 'nuyayau yas te bahuśaḥ kīrtito mayā
