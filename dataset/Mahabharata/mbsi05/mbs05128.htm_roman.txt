[v]
      tat tu vākyam anādṛtya so 'rthavan mātṛbhāṣitam
      punaḥ pratasthe saṃrambhat sakāśam akṛtātmanām
tataḥ sabhāyā nirgamya mantrayām āsa kauravaḥ
      saubalena matākṣeṇa rājñā śakuninā saha
duryodhanasya karṇasya śakuneḥ saubalasya ca
      duḥśāsanacaturthānām idam āsīd viceṣṭitam
purāyam asmān gṛhṇāti kṣiprakārī janārdanaḥ
      sahito dhṛtarāṣṭreṇa rājñā śāṃtanavena ca
vayam eva hṛṣīkeśaṃ nigṛhṇīma balād iva
      prasahya puruṣavyāghram indro vairocaniṃ yathā
śrutvā gṛhītaṃ vārṣṇeyaṃ pāṇḍavā hatacetasaḥ
      nirutsāhā bhaviṣyanti bhagnadaṃṣṭrā ivoragāḥ
ayaṃ hy eṣāṃ mahābāhuḥ sarveṣāṃ śarma varma ca
      asmin gṛhīte varade ṛṣabhe sarvasātvatām
      nirudyamā bhaviṣyanti pāṇḍavāḥ somakaiḥ saha
tasmād vayam ihaivainaṃ keśavaṃ kṣiprakāriṇam
      krośato dhṛtarāṣṭrasya baddhvā yotsyāmahe ripūn
teṣāṃ pāpam abhiprāyaṃ pāpānāṃ duṣṭacetasām
      iṅgitajñaḥ kaviḥ kṣipram anvabudhyata sātyakiḥ
tadartham abhiniṣkramya hārdikyena sahāsthitaḥ
     abravīt kṛtavarmāṇaṃ kṣipraṃ yojaya vāhinīm
vyūḍhānīkaḥ sabhā dvāram upatiṣṭhasva daṃśitaḥ
     yāvad ākhyāmy ahaṃ caitat kṛṣṇāyākliṣṭa karmaṇe
sa praviśya sabhāṃ vīraḥ siṃho giriguhām iva
     ācaṣṭa tam abhiprāyaṃ keśavāya mahātmane
dhṛtarāṣṭraṃ tataś caiva viduraṃ cānvabhāṣata
     teṣām etam abhiprāyam ācacakṣe smayann iva
dharmād apetam arthāc ca karma sādhu vigarhitam
     mandāḥ kartum ihecchanti na cāvāpyaṃ kathaṃ cana
purā vikurvate mūḍhāḥ pāpātmānaḥ samāgatāḥ
     dharṣitāḥ kāmamanyubhyāṃ krodhalobha vaśānugāḥ
imaṃ hi puṇḍarīkākṣaṃ jighṛkṣanty alpacetasaḥ
     paṭenānigṃ prajvalitaṃ yathā bālā yathā jaḍāḥ
sātyakes tad vacaḥ śrutvā viduro dīrghadarśivān
     dhṛtarāṣṭraṃ mahābāhum abravīt kurusaṃsadi
rājan parītakālās te putrāḥ sarve paraṃtapa
     ayaśasyam aśakyaṃ ca karma kartuṃ samudyatāḥ
imaṃ hi puṇḍarīkākṣam abhibhūya prasahya ca
     nigrahītuṃ kilecchanti sahitā vāsavānujam
imaṃ puruṣaśārdūlam apradhṛṣyaṃ durāsadam
     āsādya na bhaviṣyanti pataṃgā iva pāvakam
ayam icchan hi tān sarvān yatamānāñ janārdanaḥ
     siṃho mṛgān iva kruddho gamayed yamasādanam
na tv ayaṃ nintidaṃ karma kuryāt kṛṣṇaḥ kathaṃ cana
     na ca dharmād apakrāmed acyutaḥ puruṣottamaḥ
vidureṇaivam ukte tu keśavo vākyam abravīt
     dhṛtarāṣṭram abhiprekṣya suhṛdāṃ śṛṇvatāṃ mithaḥ
rājann ete yadi kruddhā māṃ nigṛhṇīyur ojasā
     ete vā mām ahaṃ vainān anujānīhi pārthiva
etān hi sarvān saṃrabdhān niyantum aham utsahe
     na tv ahaṃ ninditaṃ karma kuryāṃ pāpaṃ kathaṃ cana
pāṇḍavārthe hi lubhyantaḥ svārthād dhāsyanti te sutāḥ
     ete ced evam icchanti kṛtakāryo yudhiṣṭhiraḥ
adyaiva hy aham etāṃś ca ye caitān anu bhārata
     nigṛhya rājan pārthebhyo dadyāṃ kiṃ duṣkṛtaṃ bhavet
idaṃ tu na pravarteyaṃ ninditaṃ karma bhārata
     saṃnidhau te mahārāja krodhajaṃ pāpabuddhijam
eṣa duryodhano rājan yathecchati tathāstu tat
     ahaṃ tu sarvān samayān anujānāmi bhārata
etac chrutvā tu viduraṃ dhṛtarāṣṭro 'bhyabhāṣata
     kṣipram ānaya taṃ pāpaṃ rājyalubdhaṃ suyodhanam
saha mitraṃ sahāmātyaṃ sasodaryaṃ sahānugam
     śaknuyāṃ yadi panthānam avatārayituṃ punaḥ
tato duryodhanaṃ kṣattā punaḥ prāveśayat sabhām
     akāmaṃ bhrātṛbhiḥ sārdhaṃ rājabhiḥ parivāritam
atha duryodhanaṃ rājā dhṛtarāṣṭro 'bhyabhāṣata
     karṇa duḥśāsanābhyāṃ ca rājabhiś cābhisaṃvṛtam
nṛśaṃsapāpabhūyiṣṭha kṣudrakarma sahāyavān
     pāpaiḥ sahāyaiḥ saṃhatya pāpaṃ karma cikīrṣasi
aśakyam ayaśasyaṃ ca sadbhiś cāpi vigarhitam
     yathā tvādṛśako mūḍho vyavasyet kulapāṃsanaḥ
tvam imaṃ puṇḍarīkākṣam apradhṛṣyaṃ durāsadam
     pāpaiḥ sahāyaiḥ saṃhatya nigrahītuṃ kilecchasi
yo na śakyo balāt kartuṃ devair api savāsavaiḥ
     taṃ tvaṃ prārthayase mandabālaś candramasaṃ yathā
devair manuṣyair gandharvair asurair uragaiś ca yaḥ
     na soḍhuṃ samare śakyas taṃ na budhyasi keśavam
durgrahaḥ pāṇinā vāyur duḥsparśaḥ pāṇinā śaśī
     durdharā pṛthivī mūrdhnā durgrahaḥ keśavo balāt
ity ukte dhṛtarāṣṭreṇa kṣattāpi viduro 'bravīt
     duryodhanam abhiprekṣya dhārtarāṣṭram amarṣaṇam
saubhadvāre vānarendro dvivido nāma nāmataḥ
     śilā varṣeṇa mahatā chādayām āsa keśavam
grahītukāmo vikramya sarvayatnena mādhavam
     grahītuṃ nāśakat tatra taṃ tvaṃ prārthayase balāt
nirmocane ṣaṭ sahasrāḥ pāśair baddhvā mahāsurāḥ
     grahītuṃ nāśakaṃś cainaṃ taṃ tvaṃ prārthayase balāt
prāgjyotiṣa gataṃ śauriṃ narakaḥ saha dānavaiḥ
     grahītuṃ nāśakat tatra taṃ tvaṃ prārthayase balāt
anena hi hatā bālye pūtanā śiśunā tathā
     govardhano dhāritaś ca gavārthe bharatarṣabha
ariṣṭo dhenukaś caiva cāṇūraś ca mahābalaḥ
     aśvarājaś ca nihataḥ kaṃsaś cāriṣṭam ācaran
jarāsaṃdhaś ca vakraś ca śiśupālaś ca vīryavān
     bāṇaś ca nihataḥ saṃkhye rājāna ca niṣūditāḥ
varuṇo nirjito rājā pāvakaś cāmitaujasā
     pārijātaṃ ca haratā jitaḥ sākṣāc chacī patiḥ
ekārṇave śayānena hatau tau madhukaiṭabhau
     janmāntaram upāgamya hayagrīvas tathā hataḥ
ayaṃ kartā na kriyate kāraṇaṃ cāpi pauruṣe
     yad yad icched ayaṃ śauris tat tat kuryād ayatnataḥ
taṃ na budhyasi govindaṃ ghoravikramam acyutam
     āśīviṣam iva kruddhaṃ tejorāśim anirjitam
pradharṣayan mahābāhuṃ kṛṣṇam akliṣṭakāriṇam
     pataṃgo 'gnim ivāsādya sāmātyo na bhaviṣyasi
