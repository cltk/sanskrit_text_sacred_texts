[vai]
      tato rājñābhyanujñāto dhṛtarāṣṭraḥ pratāpavān
      yayau svabhavanaṃ rājā gāndhāryānugatas tadā
mandaprāṇagatir dhīmān kṛcchrād iva samuddharan
      padātiḥ sa mahīpālo jīrṇo gajapatir yathā
tam anvagacchad viduro vidvān sūtaś ca saṃjayaḥ
      sa cāpi parameṣvāsaḥ kṛpaḥ śāradvatas tathā
sa praviśya gṛhaṃ rājā kṛtapūrvāhṇika kriyaḥ
      tarpayitvā dvijaśreṣṭhān āhāram akarot tadā
gāndhārī caiva dharmajñā kuntyā saha manasvinī
      vadhūbhir upacāreṇa pūjitābhuṅkta bhārata
kṛtāhāraṃ kṛtāhārāḥ sarve te vidurādayaḥ
      pāṇḍavāś ca kuruśreṣṭham upātiṣṭhanta taṃ nṛpam
tato 'bravīn mahārāja kuntīputram upahvare
      niṣaṇṇaṃ pāṇinā pṛṣṭhe saṃspṛśann ambikā sutaḥ
apramādas tvayā kāryaḥ sarvathā kurunandana
      aṣṭāṅge rājaśārdūla rājye dharmapuraskṛte
tat tu śakyaṃ yathā tāta rakṣituṃ pāṇḍunandana
      rājyaṃ dharmaṃ ca kaunteya vidvān asi nibodha tat
vidyā vṛddhān sadaiva tvam upāsīthā yudhiṣṭhira
     śṛṇuyās te ca yad brūyuḥ kuryāś caivāvicārayan
prātar utthāya tān rājan pūjayitvā yathāvidhi
     kṛtyakāle samutpanne pṛcchethāḥ kāryam ātmanaḥ
te tu saṃmānitā rājaṃs tvayā rājyahitārthinā
     pravakṣyanti hitaṃ tāta sarvaṃ kauravanandana
indriyāṇi ca sarvāṇi vājivat paripālaya
     hitāya vai bhaviṣyanti rakṣitaṃ draviṇaṃ yathā
amātyān upadhātītān pitṛpaitāmahāñ śucīn
     dāntān karmasu sarveṣu mukhyān mukhyeṣu yojayeḥ
cārayethāś ca satataṃ cārair avviditaiḥ parān
     parīkṣitair bahuvidhaṃ svarāṣṭreṣu pareṣu ca
puraṃ ca te suguptaṃ syād dṛḍhaprākāratoraṇam
     aṭṭāṭṭālaka saṃbādhaṃ ṣaṭ pathaṃ sarvatodiśam
tasya dvārāṇi kāryāṇi paryāptāni bṛhanti ca
     sarvataḥ suvibhaktāni yantrair ārakṣitāni ca
puruṣair alam arthajñair viditaiḥ kulaśīlataḥ
     ātmā ca rakṣyaḥ satataṃ bhojanādiṣu bhārata
vihārāhāra kāleṣu mālyaśayyāsaneṣu ca
     striyaś ca te suguptāḥ syur vṛddhair āptair adhiṣṭhitāḥ
     śīlavadbhiḥ kulīnaiś ca vidvadbhiś ca yudhiṣṭhira
mantriṇaś caiva kurvīthā dvijān vidyā viśāradān
     vinītāṃś ca kulīnāṃś ca dharmārthakuśalān ṛjūn
taiḥ sārdhaṃ mantrayethās tvaṃ nātyarthaṃ bahubhiḥ saha
     samastair api ca vyastair vyapadeśena kena cit
susaṃvṛtaṃ mantragṛhaṃ sthalaṃ cāruhya mantrayeḥ
     araṇye niḥśalāke vā na ca rātrau kathaṃ cana
vānarāḥ pakṣiṇaś caiva ye manuṣyānukāriṇaḥ
     sarve mantragṛhe varjyā ye cāpi jaḍa paṅgukāḥ
mantrabhede hi ye doṣā bhavanti pṛthivīkṣitām
     na te śakyāḥ samādhātuṃ kathaṃ cid iti me matiḥ
doṣāṃś ca mantrabhedeṣu brūyās tvaṃ mantrimaṇḍale
     abhede ca guṇān rājan punaḥ punar ariṃdama
paurajānapadānāṃ ca śaucāśaucaṃ yudhiṣṭhiraḥ
     yathā syād viditaṃ rājaṃs tathā kāryam ariṃdama
