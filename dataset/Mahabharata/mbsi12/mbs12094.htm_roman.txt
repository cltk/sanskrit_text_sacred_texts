yatrādharmaṃ praṇayate dur bale balavat taraḥ
      tāṃ vṛttim upajīvanti ye bhavanti tad anvayāḥ
rājānam anuvartante taṃ pāpābhipravartakam
      avinīta manuṣyaṃ tat kṣipraṃ rāṣṭraṃ vinaśyati
yadvṛttim upajīvanti prakṛtisthasya mānavāḥ
      tad eva viṣamasthasya svajano 'pi na mṛṣyate
sāhasa prakṛtir yatra kurute kiṃ cid ulbaṇam
      aśāstralakṣaṇo rājā kṣipram eva vinaśyati
yo 'tyantācaritāṃ vṛttiṃ kṣatriyo nānuvartate
      jitānām ajitānāṃ ca kṣatradharmād apaiti saḥ
dviṣantaṃ kṛtakarmāṇaṃ gṛhītvā nṛpatī raṇe
      yo na mānayate dveṣāt kṣatradharmād apaiti saḥ
śaktaḥ syāt sumukho rājā kuryāt kāruṇyam āpadi
      priyo bhavati bhūtānāṃ na ca vibhraśyate śriyaḥ
apriyaṃ yasya kurvīta bhūyas tasya priyaṃ caret
      nacireṇa priyaḥ sa syād yo 'priyaḥ priyam ācaret
mṛṣāvādaṃ pariharet kuryāt priyam ayācitaḥ
      na ca kāmān na saṃrambhān na dveṣād dharmam utsṛjet
nāpatrapeta praśneṣu nābhibhavyāṃ giraṃ sṛjet
     na tvareta na cāsūyet tathā saṃgṛhyate paraḥ
priye nātibhṛśaṃ hṛṣyed apriye na ca saṃjvaret
     na muhyed arthakṛcchreṣu prajāhitam anusmaran
yaḥ priyaṃ kurute nityaṃ guṇato vasudhādhipaḥ
     tasya karmāṇi sidhyanti na ca saṃtyajyate śriyā
nivṛttaṃ pratikūlebhyo vartamānam anupriye
     bhaktaṃ bhajeta nṛpatis tad vai vṛttaṃ satām iha
aprakīrṇendriyaṃ prājñam atyantānugataṃ śucim
     śaktaṃ caivānuraktaṃ ca yuñjyān mahati karmaṇi
evam eva guṇair yukto yo na rajyati bhūmipam
     bhartur artheṣv asūyantaṃ na taṃ yuñjīta karmaṇi
mūḍham aindriyakaṃ lubdham anārya caritaṃ śaṭham
     anatītopadhaṃ hiṃsraṃ dur buddhim abahuśrutam
tyaktopāttaṃ madya rataṃ dyūtastrī mṛgayā param
     kārye mahati yo yuñjyād dhīyate sa nṛpaḥ śriyaḥ
rakṣitātmā tu yo rājā rakṣyān yaś cānurakṣati
     prajāś ca tasya vardhante dhruvaṃ ca mahad aśnute
ye ke cid bhūmipatayas tān sarvān anvavekṣayet
     suhṛdbhir anabhikhyātais tena rājā na riṣyate
apakṛtya balasthasya dūrastho 'smīti nāśvaset
     śyenānucaritair hy ete nipatanti pramādyataḥ
dṛḍhamūlas tv aduṣṭātmā viditvā balam ātmanaḥ
     abalān abhiyuñjīta na tu ye balavat tarāḥ
vikrameṇa mahīṃ labdhvā prajā dharmeṇa pālayan
     āhave nidhanaṃ kuryād rājā dharmaparāyaṇaḥ
maraṇāntam idaṃ sarvaṃ neha kiṃ cid anāmayam
     tasmād dharme sthito rājā prajā dharmeṇa pālayet
rakṣādhikaraṇaṃ yuddhaṃ tathā dharmānuśāsanam
     mantracintyaṃ sukhaṃ kāle pañcabhir vardhate mahī
etāni yasya guptāni sa rājā rājasattama
     satataṃ vartamāno 'tra rājā bhuṅkte mahīm imām
naitāny ekena śakyāni sātatyenānvavekṣitum
     eteṣv āptān pratiṣṭhāpya rājā bhuṅkte mahīṃ ciram
dātāraṃ saṃvibhaktāraṃ mārdavopagataṃ śucim
     asaṃtyakta manuṣyaṃ ca taṃ janāḥ kurvate priyam
yas tu niḥśreyasaṃ jñātvā jñānaṃ tat pratipadyate
     ātmano matam utsṛjya taṃ loko 'nuvidhīyate
yo 'rthakāmasya vacanaṃ prātikūlyān na mṛṣyate
     śṛṇoti pratikūlāni vi manā nacirād iva
agrāmyacaritāṃ buddhim atyantaṃ yo na budhyate
     jitānām ajitānāṃ ca kṣatradharmād apaiti saḥ
mukhyān amātyān yo hitvā nihīnān kurute priyān
     sa vai vyasanam āsādya gādha mārto na vindati
yaḥ kalyāṇa guṇāñ jñātīn dveṣān naivābhimanyate
     adṛḍhātmā dṛḍhakrodho nāsyārtho ramate 'ntike
atha yo guṇasaṃpannān hṛdayasyāpriyān api
     priyeṇa kurute vaśyāṃś ciraṃ yaśasi tiṣṭhati
nākāle praṇayed arthān nāpriye jātu saṃjvaret
     priye nātibhṛśaṃ hṛṣyed yujyetārogya karmaṇi
ke mānuraktā rājānaḥ ke bhayāt samupāśritāḥ
     madhyastha doṣāḥ ke caiṣām iti nityaṃ vicintayet
na jātu balavān bhūtvā dur bale viśvaset kva cit
     bhāruṇḍa sadṛśā hy ete nipatanti pramādyataḥ
api sarvair guṇair yuktaṃ bhartāraṃ priyavādinam
     abhidruhyati pāpātmā tasmād dhi vibhiṣej janāt
etāṃ rājopaniṣadaṃ yayātiḥ smāha nāhuṣaḥ
     manuṣyavijaye yukto hanti śatrūn anuttamān
