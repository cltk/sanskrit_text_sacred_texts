[dhṛ]
      yad abrūtāṃ mahātmānau vāsudevadhanaṃjayau
      tan me brūhi mahāprājña śuśrūṣe vacanaṃ tava
śṛṇu rājan yathādṛṣṭau mayā kṛṣṇa dhanaṃjayau
      ūcatuś cāpi yad vīrau tat te vakṣyāmi bhārata
pādāṅgulīr abhiprekṣan prayato 'haṃ kṛtāñjaliḥ
      śuddhāntaṃ prāviśaṃ rājann ākhyātuṃ naradevayoḥ
naivābhimanyur na yamau taṃ deśam abhiyānti vai
      yatra kṛṣṇau ca kṛṣṇā ca satyabhāmā ca bhāminī
ubhau madhvāsavakṣībāv ubhau candanarūṣitau
      sragviṇau varavastrau tau divyābharaṇabhūṣitau
naikaratnavicitraṃ tu kāñcanaṃ mahad āsanam
      vividhāstaraṇāstīrṇaṃ yatrāsātām ariṃdamau
arjunotsaṅgamau pādau keśavasyopalakṣaye
      arjunasya ca kṛṣṇāyāṃ satyāyāṃ ca mahātmanaḥ
kāñcanaṃ pādapīṭhaṃ tu pārtho me prādiśat tadā
      tad ahaṃ pāṇinā spṛṣṭvā tato bhūmāv upāviśam
ūrdhvarekha talau pādau pārthasya śuba lakṣaṇau
      pādapīṭhād ahapṛtau tatrāpaśyam ahaṃ śubhau
śyāmau bṛhantau taruṇau śālaskandhāv ivodgatau
     ekāsana gatau dṛṣṭvā bhayaṃ māṃ mahad āviśat
indra viṣṇusamāvetau mandātmā nāvabudhyate
     saṃśrayād droṇa bhīṣmābhyāṃ karṇasya ca vikatthanāt
nideśasthāv imau yasya mānasas tasya setsyate
     saṃkalpo dharmarājasya niścayo me tadābhavat
satkṛtaś cānna pānābhyām ācchanno labdhasatkriyaḥ
     añjaliṃ mūrdhni saṃdhāya tau saṃdeśam acodayam
dhanur bāṇocitenaika pāṇinā śubhalakṣaṇam
     pādam ānamayan pārthaḥ keśavaṃ samacodayat
indraketur ivotthāya sarvābharaṇabhūṣitaḥ
     indravīryopamaḥ kṛṣṇaḥ saṃviṣṭo mābhyabhāṣata
vācaṃ sa vadatāṃ śreṣṭho hlādinīṃ vacanakṣamām
     trāsanīṃ dhārtarāṣṭrāṇāṃ mṛdupūrvāṃ sudāruṇām
vācaṃ tāṃ vacanārhasya śikṣākṣara samanvitām
     aśrauṣam aham iṣṭārthāṃ paścād dhṛdaya śoṣiṇīm
[vāsu]
     saṃjayedaṃ vaco brūyā dhṛtarāṣṭraṃ manīṣiṇam
     śṛṇvataḥ kurumukhyasya droṇasyāpi ca śṛṇvataḥ
yajadhvaṃ vipulair yajñair viprebhyo dattadakṣiṇāḥ
     putrair dāraiś ca modadhvaṃ mahad vo bhayam āgatam
arthāṃs tyajata pātrebhyaḥ sutān prāpnuta kāmajān
     priyaṃ priyebhyaś carata rājā hi tvarate jaye
ṛṇam etat pravṛddhaṃ me hṛdayān nāpasarpati
     yad govindeti cukrośa kṛṣṇā māṃ dūravāsinam
tejomayaṃ durādharṣaṃ gāṇḍīvaṃ yasya kārmukam
     maddvitīyena teneha vairaṃ vaḥ savyasācinā
maddvitīyaṃ punaḥ pārthaṃ kaḥ prārthayitum icchati
     yo na kālaparīto vāpy api sākṣāt puraṃdaraḥ
bāhubhyām udvahed bhūmiṃ dahet kruddha imāḥ prajāḥ
     pātayet tridivād devān yo 'rjunaṃ samare jayet
devāsuramanuṣyeṣu yakṣagandharvabhogiṣu
     na taṃ paśyāmy ahaṃ yuddhe pāṇḍavaṃ yo 'bhyayād raṇe
yat tad virāṭanagare śrūyate mahad adbhutam
     ekasya ca bahūnāṃ ca paryāptaṃ tannidarśanam
ekena pāṇḍuputreṇa virāṭanagare yadā
     bhagnāḥ palāyanta diśaḥ paryāptaṃ tannidarśanam
balaṃ vīryaṃ ca tejaś ca śīghratā laghuhastatā
     aviṣādaś ca dhairyaṃ ca pārthān nānyatha vidyate
ity abravīd dhṛṣīkeśaḥ pārtham uddharṣayan girā
     garjan samayavarṣīva gagane pākaśāsanaḥ
keśavasya vacaḥ śrutvā kirīṭī śvetavāhanaḥ
     arjunas tan mahad vākyam abravīl lomaharṣaṇam
