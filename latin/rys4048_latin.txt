athāṅgadas tadā sarvān vānarān idam abravīt
pariśrānto mahāprājñaḥ samāśvāsya śanair vacaḥ
 vanāni girayo nadyo durgāṇi gahanāni ca
daryo giriguhāś caiva vicitā naḥ samantataḥ
 tatra tatra sahāsmābhir jānakī na ca dṛśyate
 tad vā rakṣo hṛtā yena sītā surasutopamā
kālaś ca no mahān yātaḥ sugrīvaś cograśāsanaḥ
 tasmād bhavantaḥ sahitā vicinvantu samantataḥ
vihāya tandrīṃ śokaṃ ca nidrāṃ caiva samutthitām
 vicinudhvaṃ yathā sītāṃ paśyāmo janakātmajām
anirvedaṃ ca dākṣyaṃ ca manasaś cāparājayam
 kāryasiddhikarāṇy āhus tasmād etad bravīmy aham
adyāpīdaṃ vanaṃ durgaṃ vicinvantu vanaukasaḥ
 khedaṃ tyaktvā punaḥ sarvaṃ vanam etad vicīyatām
avaśyaṃ kriyamāṇasya dṛśyate karmaṇaḥ phalam
 alaṃ nirvedam āgamya na hi no malinaṃ kṣamam
sugrīvaḥ krodhano rājā tīkṣṇadaṇḍaś ca vānarāḥ
 bhetavyaṃ tasya satataṃ rāmasya ca mahātmanaḥ
hitārtham etad uktaṃ vaḥ kriyatāṃ yadi rocate
 ucyatāṃ vā kṣamaṃ yan naḥ sarveṣām eva vānarāḥ
aṅgadasya vacaḥ śrutvā vacanaṃ gandhamādanaḥ
 uvācāvyaktayā vācā pipāsā śramakhinnayā
sadṛśaṃ khalu vo vākyam aṅgado yad uvāca ha
 hitaṃ caivānukūlaṃ ca kriyatām asya bhāṣitam
punar mārgāmahe śailān kandarāṃś ca darīs tathā
 kānanāni ca śūnyāni giriprasravaṇāni ca
yathoddiṣṭhāni sarvāṇi sugrīveṇa mahātmanā
 vicinvantu vanaṃ sarve giridurgāṇi sarvaśaḥ
tataḥ samutthāya punar vānarās te mahābalāḥ
 vindhyakānanasaṃkīrṇāṃ vicerur dakṣiṇāṃ diśam
te śāradābhrapratimaṃ śrīmadrajataparvatam
 śṛṅgavantaṃ darīvantam adhiruhya ca vānarāḥ
tatra lodhravanaṃ ramyaṃ saptaparṇavanāni ca
 vicinvanto harivarāḥ sītādarśanakāṅkṣiṇaḥ
tasyāgram adhirūḍhās te śrāntā vipulavikramāḥ
 na paśyanti sma vaidehīṃ rāmasya mahiṣīṃ priyām
te tu dṛṣṭigataṃ kṛtvā taṃ śailaṃ bahukandaram
 avārohanta harayo vīkṣamāṇāḥ samantataḥ
avaruhya tato bhūmiṃ śrāntā vigatacetasaḥ
 sthitvā muhūrtaṃ tatrātha vṛkṣamūlam upāśritāḥ
te muhūrtaṃ samāśvastāḥ kiṃ cid bhagnapariśramāḥ
 punar evodyatāḥ kṛtsnāṃ mārgituṃ dakṣiṇāṃ diśam
hanumatpramukhās te tu prasthitāḥ plavagarṣabhāḥ
 vindhyam evāditas tāvad vicerus te samantataḥ
