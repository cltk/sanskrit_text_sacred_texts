[s]
      drauṇis tu rathavaṃśena mahatā parivāritaḥ
      āpatat sahasā rājan yatra rājā vyavasthitha
tam āpatantaṃ sahasā śūraḥ śauri sahāyavān
      dadhāra sahasā pārtho veleva makalālayam
tataḥ kruddho mahārāja droṇaputraḥ pratāvavān
      arjunaṃ vāsudevaṃ ca chādayām āsa patribhiḥ
avacchannau tataḥ kṛṣṇau dṛṣṭvā tatra mahārathāḥ
      vismayaṃ paramaṃ gatvā praikṣānta kuravas tadā
arjunas tu tato divyam astraṃ cakre hasann iva
      tad astraṃ brāhmaṇo yuddhe vārayām āsa bhārata
yad yad dhi vyākṣipad yuddhe pāṇḍavo 'straṃ jighāṃsayā
      tat tad astraṃ maheṣvāso droṇaputro vyaśātayat
astrayuddhe tato rājan artamāne bhayāvahe
      apaśyāma raṇe drauṇiṃ vyāttānanam ivāntakam
sa diśo vidiśaś caiva chādayitvā vijihmagaiḥ
      vāsudevaṃ tribhir bāṇair avidhyad dakṣiṇe bhuje
tato 'rjuno hayān hatvā sarvāṃs tasya mahātmanaḥ
      cakāra samare bhūmiṃ śoṇitaughataraṅgiṇīm
nihatā rathinaḥ petuḥ pārtha cāpacyutaiḥ śaraiḥ
     hayāś ca paryadhāvanta muktayoktrās tatas tataḥ
tad dṛṣṭvā karma pārthasya drauṇir āhavaśobhinaḥ
     avākirad raṇe kṛṣṇaṃ samantān niśitaiḥ śaraiḥ
tato 'rjunaṃ mahārāja drauṇir āyamya patriṇā
     vakṣo deśe samāsādya tāḍayām āsa saṃyuge
so 'tividdho raṇe tena droṇaputreṇa bhārata
     ādatta parighaṃ ghoraṃ drauṇeś cainam avākṣipat
tam āpatantaṃ parighaṃ kārtasvaravibhūṣitam
     drauṇiś ciccheda sahasā tata uccukruśur janāḥ
so 'nekadhāpatad bhūmau bhāradvājasya sāyakaiḥ
     viśīrṇaḥ parvato rājan yathā syān mātariśvanā
tato 'rjuno raṇe drauṇiṃ vivyādha daśabhiḥ śaraiḥ
     sārathiṃ cāsya bhallena rathanīḍād apāharat
sa saṃgṛhya svayaṃ vāhān kṛṇau prācchādayac charaiḥ
     tatrādbhutam apaśyāma drauṇer āśu parākramam
ayacchat turagān yac ca phalgunaṃ cāpy ayodhayat
     tad asya samare rājan sarve yodhā apūjayan
yadā tv agrasyata raṇe droṇa putreṇa phalgunaḥ
     tato raśmīn rathāśvānāṃ kṣurapraiś cicchide jayaḥ
prādravaṃs turagās te tu śaravegaprabādhitāḥ
     tato 'bhūn ninado bhūyas tava sainyasya bhārata
pāṇḍavās tu jayaṃ labdhvā tava sainyam upādravan
     samantān niśitān bāṇān vimuñcanto jayaiṣiṇaḥ
pāṇḍavais tu mahārāja dhārtarāṣṭrī mahācamūḥ
     punaḥ punar atho vīrair abhajyata jayoddhataiḥ
paśyatāṃ te mahārāja putrāṇāṃ citrayodhinām
     śakuneḥ saubaleyasya karṇasya ca mahātmanaḥ
vāryamāṇā mahāsenā putrais tava janeśvara
     nāvatiṣṭhata saṃgrāme tāḍyamānā samantataḥ
tato yodhair mahārāja palāyadbhis tatas tataḥ
     abhavad vyākulaṃ bhītaiḥ putrāṇāṃ te mahad balam
tiṣṭha tiṣṭheti satataṃ sūtaputrasya jalpataḥ
     nāvatiṣṭhata sā senā vadhyamānā mahātmabhiḥ
athotkraṣṭaṃ mahārāja pāṇḍavair jitakāśibhiḥ
     dhārtarāṣṭra balaṃ dṛṣṭvā dravamāṇaṃ samantataḥ
tato duryodhanaḥ karṇam abravīt praṇayād iva
     paśya karṇa yathā senā pāṇḍavair arditā bhṛśam
tvayi tiṣṭhati saṃtrāsāt palāyati samantataḥ
     etaj jñātvā mahābāho kuru prāptam ariṃdama
sahasrāṇi ca yodhānāṃ tvām eva puruṣarṣabha
     krośanti samare vīra drāvyamāṇāni pāṇḍavaiḥ
etac chrutvā tu rādheyo duryodhana vaco mahat
     madrarājam idaṃ vākyam abravīt sūtanandanaḥ
paśya me bhujayor vīryam astrāṇāṃ ca janeśvara
     adya hanmi raṇe sarvān pāñcālān pāṇḍubhiḥ saha
     vāhayāśvān naravyāghra bhadreṇaiva janeśvara
evam uktvā mahārāja sūtaputraḥ pratāpavān
     pragṛhya vijayaṃ vīro dhanuḥ śreṣṭhaṃ purātanam
     sajyaṃ kṛtvā mahārāja saṃmṛjya ca punaḥ punaḥ
saṃnivārya ca yodhān svān sātyena śapathena ca
     prāyojayad ameyātmā bhārgavāstraṃ mahābalaḥ
tato rājan sahasrāṇi prayutāny arbudāni ca
     koṭiśaś ca śarās tīkṣṇā niragachan mahāmṛdhe
jvalitais tair mahāghoraiḥ kaṅkabarhiṇa vājitaiḥ
     saṃchannā pāṇḍavī senā na prājñāyata kiṃc cana
hāhākāro mahān āsīt pāñcālānāṃ viśāṃ pate
     pīḍitānāṃ balavatā bhārgavāstreṇa saṃyuge
nipatadbhir gajai rājan naraiś cāpi sahasraśaḥ
     rathaiś cāpi naravyāghra hayaiś cāpi samantataḥ
prākampata mahī rājan nihatais tais tatas tataḥ
     vyākulaṃ sarvam abhavat pāṇḍavānāṃ mahad balam
karṇas tv eko yudhāṃ śreṣṭho vidhūma iva pāvakaḥ
     dahañ śatrūn naravyāghra śuśubhe sā paraṃtapaḥ
te vadhyamānāḥ karṇena pāñcālāś cedibhiḥ saha
     tatra tatra vyamuhyanta vanadāhe yathā dvipāḥ
     cukruśus te naravyāghra yathā prāg vā narottamāḥ
teṣāṃ tu krośatāṃ śrutvā bhītānāṃ raṇamūrdhani
     dhāvatāṃ ca diśo rājan vitrastānaṃ samantataḥ
     ārtanādo mahāṃs tatra pretānām iva saṃplave
vadhyamānāṃs tu tān dṛṣṭvā sūtaputreṇa māriṣa
     vitresuḥ sarvabhūtāni tiryagyonigatāny api
te vadhyamānāḥ samare sūtaputreṇa sṛñjayāḥ
     arjunaṃ vāsudevaṃ ca vyākrośanta muhur muhuḥ
     pretarājapure yadvat pretarājaṃ vicetasaḥ
athābravīd vāsudevaṃ kuntīputro dhanaṃjayaḥ
     bhārgavāstraṃ mahāghoraṃ dṛṣṭvā tatra sabhīritam
paśya kṛṣṇa mahābāho bhārgavāstrasya vīkramam
     naitad astraṃ hi samare śakyaṃ hantuṃ kathaṃ cana
sūtaputraṃ ca saṃrabdhaṃ paśya kṛṣṇa mahāraṇe
     antakapratimaṃ vīraṃ kurvāṇaṃ karma dāruṇam
sutīkṣṇāṃ codayann aśvān prekate māṃ muhur muhuḥ
     na ca paśyāmi samare karṇasya prapalāyitam
jīvan prāpnoti puruṣaḥ saṃkhye jayaparājayau
     jitasya tu hṛṣīkeśa badha eva kuto jayaḥ
tato janārdanaḥ prāyād draṣṭum icchan yudhiṣṭhiram
     śrameṇa grāhayiṣyaṃś ca karṇaṃ yuddhena māriṣa
arjunaṃ cābravīt kṛṣṇo bhṛśaṃ rājā parikṣataḥ
     tam āśvāsya kuru śreṣṭha tatāḥ karṇaṃ haniṣyasi
tato dhanaṃjayo draṣṭuṃ rājānaṃ bāṇapīḍitam
     rathena prayayau kṣipraṃ saṃgrāme keśavājñayā
gacchann eva tu kaunteyo dharmarāja didṛkṣayā
     sainyam ālokayām āsa nāpaśyat tatra cāgrajam
yuddhaṃ kṛtvā tu kaunteyo droṇaputreṇa bhārata
     duḥsahaṃ vājiṇā saṃkhye parājigye bhṛgoḥ sutam
drauṇiṃ parājitya tato 'gradhanvā; kṛtvā mahad duṣkaram ārya karma
     ālokayām āsa tataḥ svasainyaṃ; dhanaṃjayaḥ śatrubhir apradhṛṣyaḥ
sa yudhyamānaḥ pṛtanā mukhasthāñ; śūrāñ śūro harṣayan savyasācī
     pūrvāpadānaiḥ prathitaiḥ praśaṃsan; sthirāṃś cakārātma rathān anīke
apaśyamānas tu kirīṭamālī; yudhi jyeṣṭhaṃ bhrātaram ājamīḍham
     uvāca bhīmaṃ tarasābhyupetya; rājñaḥ pravṛttis tv iha keti rājan
[bhm]
     apayāta ito rājā dharmaputro yudhiṣṭhiraḥ
     karṇa bāṇavibhugnāṅgo yadi jīvet kathaṃ cana
[arj]
     tasmād bhavāñ śīghram itaḥ prayātu; rājñaḥ pravṛttyai kurusattamasya
     nūnaṃ hi viddho 'tibhṛśaṃ pṛṣatkaiḥ; karṇena rājā śibiraṃ gato 'sau
yaḥ saṃprahāre niśi saṃpravṛtte; droṇena viddho 'tibhṛśaṃ tarasvī
     tasthau ca tatrāpi jaya pratīkṣo; droṇena yāvan na hataḥ kilāsīt
sa saṃśayaṃ gamitaḥ pāṇḍavāgryaḥ; saṃkhye 'dya karṇena mahānubhāvaḥ
     jñātuṃ prayāhy āśu tam adya bhīma; sthāsyāmy ahaṃ śatrugaṇān nirudhya
[bhm]
     tvām eva jānīhi mahānubhāva; rājñaḥ pravṛttiṃ bharatarṣabhasya
     ahaṃ hi yady arjuna yāmi tatra; vakṣyanti māṃ bhīta iti pravīrāḥ
tato 'bravīd arjuno bhīmasenaṃ; saṃśaptakāḥ pratyanīkaṃ sthitā me
     etān ahatvā na mayā tu śakyam; ito 'payātuṃ ripusaṃgha goṣṭhāt
athābravīd arjunaṃ bhīmasenaḥ; svavīryam āśritya kurupravīra
     saṃśaptakān pratiyotsyāmi saṃkhye; sarvān ahaṃ yāhi dhanaṃjayeti
tad bhīmasenasya vaco niśamya; sudurvacaṃ bhrātur amitramadhye
     draṣṭuṃ kuruśreṣṭham abhiprayātuṃ; provāca vṛṣṇipravaraṃ tadānīm
codayāśvān hṛṣīkeśa vigāhyaitaṃ rathārṇavam
     ajātaśatruṃ rājānaṃ draṣṭum icchāmi keśava
tato hayān sarvadāśārha mukhyaḥ; prācodayad bhīmam uvāca cedam
     naitac citraṃ tava karmādya vīra; yāsyāmahe jahi bhīmāri saṃghān
tato yayau hṛṣīkeśo yatra rājā yudhiṣṭhiraḥ
     śīghrāc chīghrataraṃ rājan vājibhir garuḍopamaiḥ
pratyanīke vyavasthāpya bhīmasenam ariṃdamam
     saṃdiśya caiva rājendra yuddhaṃ prati vṛkodaram
tatas tu gatvā puruṣapravīrau; rājānam āsādya śayānam ekam
     rathād ubhau pratyavaruhya tasmād; vavandatur dharmarājasya pādau
tau dṛṣṭvā puruṣavyāghrau kṣemiṇau puruṣarṣabha
     mudābhyupagatau kṛṣṇāv aśvināv iva vāsavam
tāv abhyanandad rājā hi vivasvān aśvināv iva
     hate mahāsure jambhe śakra viṣṇū yathā guruḥ
manyamāno hataṃ karṇaṃ dharmarājo yudhiṣṭhiraḥ
     harṣagadgadayā vācā prītaḥ prāha paraṃtapau
