uktavākyaṃ tu rājānaṃ kṛpayā kuśikātmajaḥ
 abravīn madhuraṃ vākyaṃ sākṣāc caṇḍālarūpiṇam
ikṣvāko svāgataṃ vatsa jānāmi tvāṃ sudhārmikam
 śaraṇaṃ te bhaviṣyāmi mā bhaiṣīr nṛpapuṃgava
aham āmantraye sarvān maharṣīn puṇyakarmaṇaḥ
 yajñasāhyakarān rājaṃs tato yakṣyasi nirvṛtaḥ
guruśāpakṛtaṃ rūpaṃ yad idaṃ tvayi vartate
 anena saha rūpeṇa saśarīro gamiṣyasi
hastaprāptam ahaṃ manye svargaṃ tava nareśvara
 yas tvaṃ kauśikam āgamya śaraṇyaṃ śaraṇaṃ gataḥ
evam uktvā mahātejāḥ putrān paramadhārmikān
 vyādideśa mahāprājñān yajñasaṃbhārakāraṇāt
sarvāñ śiṣyān samāhūya vākyam etad uvāca ha
sarvān ṛṣivarān vatsā ānayadhvaṃ mamājñayā
 saśiṣyān suhṛdaś caiva sartvijaḥ subahuśrutān
yad anyo vacanaṃ brūyān madvākyabalacoditaḥ
 tat sarvam akhilenoktaṃ mamākhyeyam anādṛtam
tasya tadvacanaṃ śrutvā diśo jagmus tadājñayā
 ājagmur atha deśebhyaḥ sarvebhyo brahmavādinaḥ
te ca śiṣyāḥ samāgamya muniṃ jvalitatejasaṃ
 ūcuś ca vacanaṃ sarve sarveṣāṃ brahmavādinām
śrutvā te vacanaṃ sarve samāyānti dvijātayaḥ
 sarvadeśeṣu cāgacchan varjayitvā mahodayam
vāsiṣṭhaṃ tac chataṃ sarvaṃ krodhaparyākulākṣaram
 yad āha vacanaṃ sarvaṃ śṛṇu tvaṃ munipuṃgava
kṣatriyo yājako yasya caṇḍālasya viśeṣataḥ
 kathaṃ sadasi bhoktāro havis tasya surarṣayaḥ
brāhmaṇā vā mahātmāno bhuktvā caṇḍālabhojanam
 kathaṃ svargaṃ gamiṣyanti viśvāmitreṇa pālitāḥ
etad vacanaṃ naiṣṭhuryam ūcuḥ saṃraktalocanāḥ
 vāsiṣṭhā muniśārdūla sarve te samahodayāḥ
teṣāṃ tadvacanaṃ śrutvā sarveṣāṃ munipuṃgavaḥ
 krodhasaṃraktanayanaḥ saroṣam idam abravīt
yad dūṣayanty aduṣṭaṃ māṃ tapa ugraṃ samāsthitam
 bhasmībhūtā durātmāno bhaviṣyanti na saṃśayaḥ
adya te kālapāśena nītā vaivasvatakṣayam
 saptajātiśatāny eva mṛtapāḥ santu sarvaśaḥ
śvamāṃsaniyatāhārā muṣṭikā nāma nirghṛṇāḥ
 vikṛtāś ca virūpāś ca lokān anucarantv imān
mahodayaś ca durbuddhir mām adūṣyaṃ hy adūṣayat
 dūṣiṭaḥ sarvalokeṣu niṣādatvaṃ gamiṣyati
prāṇātipātanirato niranukrośatāṃ gataḥ
 dīrghakālaṃ mama krodhād durgatiṃ vartayiṣyati
etāvad uktvā vacanaṃ viśvāmitro mahātapāḥ
 virarāma mahātejā ṛṣimadhye mahāmuniḥ
