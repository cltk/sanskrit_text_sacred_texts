[y]
      yad idaṃ śrāddhadharmeṣu dīyate bharatarṣabha
      chatraṃ copānahau caiva kenaitat saṃpravartitam
      kathaṃ caitat samutpannaṃ kimarthaṃ ca pradīyate
na kevalaṃ śrāddhadharme puṇyakeṣv api dīyate
      etad vistarato rājañ śrotum icchāmi tattvataḥ
[bh]
      śṛṇu rājann avahitaś chatropānaha vistaram
      yathaitat prathitaṃ loke yena caitat pravartitam
yathā cākṣayyatāṃ prāptaṃ puṇyatāṃ ca yathāgatam
      sarvam etad aśeṣeṇa pravakṣyāmi janādhipa
itihāsaṃ purāvṛttam imaṃ śṛṇu narādhipa
      jamadagneś ca saṃvādaṃ sūryasya ca mahātmanaḥ
purā sa bhagavān sākṣād dhanuṣākrīḍata prabho
      saṃdhāya saṃdhāya śarāṃś cikṣepa kila bhārgavaḥ
tān kṣiptān reṇukā sarvāṃs tasyeṣūn dīptatejasaḥ
      ānāyya sā tadā tasmai prādād asakṛd acyuta
atha tena sa śabdena jyātalasya śarasya ca
      prahṛṣṭaḥ saṃpracikṣepa sā ca pratyājahāra tān
tato madhyāhnam ārūḍhe jyeṣṭhā mūle divākare
      sa sāyakān dvijo viddhvā reṇukām idam avravīt
gacchānaya viśālākṣi śarān etān dhanuścyutān
     yāvad etān punaḥ subhru kṣipāmīti janādhipa
sā gacchaty antarā chāyāṃ vṛkṣam āśritya bhāminī
     tasthau tasyā hi saṃtaptaṃ śiraḥ pādau tathaiva ca
sthitā sā tu muhūrtaṃ vai bhartuḥ śāpabhayāc chubhā
     yayāv ānayituṃ bhūyaḥ sāyakān asitekṣaṇā
     pratyājagāma ca śarāṃs tān ādāya yaśasvinī
sā prasvinnā sucārv aṅgī padbhyāṃ duḥkhaṃ niyacchatī
     upājagāma bhartāraṃ bhayād bhartuḥ pavepatī
sa tām ṛṣis tataḥ kruddho vākyam āha śubhānanām
     reṇuke kiṃ cireṇa tvam āgateti punaḥ punaḥ
[r]
     śiras tāvat pradīptaṃ me pādau caiva tapodhana
     sūryatejo niruddhāhaṃ vṛkṣac chāyām upāśritā
etasmāt kāraṇād brahmaṃś ciram etat kṛtaṃ mayā
     etaj jñātvā mama vibho mā krudhas tvaṃ tapodhana
[j]
     adyainaṃ dīptakiraṇaṃ reṇuke tava duḥkhadam
     śarair nipātayiṣyāmi sūryam astrāgnitejasā
[bh]
     sa visphārya dhanur divyaṃ gṛhītvā ca bahūñ śarān
     atiṣṭhat sūryam abhito yato yāti tato mukhaḥ
atha taṃ prahariṣyantaṃ sūryo 'bhyetya vaco 'bravīt
     dvija rūpeṇa kaunteya kiṃ te sūryo 'parādhyate
ādatte raśmibhiḥ sūryo divi vidvaṃs tatas tataḥ
     rasaṃ sa taṃ vai varṣāsu pravarṣati divākaraḥ
tato 'nnaṃ jāyate vipra manuṣyāṇāṃ sukhāvaham
     annaṃ prāṇā iti yathā vedeṣu paripaṭhyate
athābhreṣu nigūḍhaś ca raśmibhiḥ parivāritaḥ
     sapta dvīpān imān brahman varṣeṇābhipravarṣati
tatas tadauṣadhīnāṃ ca vīrudhāṃ patrapuṣpajam
     sarvaṃ varṣābhinirvṛttam annaṃ saṃbhavati prabho
jātakarmāṇi sarvāṇi vratopanayanāni ca
     godhānāni vivāhāś ca tathā yajñasamṛddhayaḥ
satrāṇi dānāni tathā saṃyogā vittasaṃcayāḥ
     annataḥ saṃpravartante yathā tvaṃ vettha bhārgava
ramaṇīyāni yāvanti yāvad ārambhakāṇi ca
     sarvam annāt prabhavati viditaṃ kīrtayāmi te
sarvaṃ hi vettha vipra tvaṃ yad etat kīrtitaṃ mayā
     prasādaye tvā viprarṣe kiṃ te sūryo nipātyate
