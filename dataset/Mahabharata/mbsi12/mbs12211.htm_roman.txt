[y]
      kena vṛttena vṛttajño janako mithilādhipaḥ
      jagāma mokṣaṃ dharmajño bhogān utsṛjya mānuṣān
[bhī]
      atrāpy udāharantīmam itihāsaṃ purātanam
      yena vṛttena vṛttajñaḥ sa jagāma mahat sukham
janako janadevas tu mithilāyāṃ janādhipaḥ
      aurdhva dehika dharmāṇām āsīd yukto vicintane
tasya sma śatam ācāryā vasanti satataṃ gṛhe
      darśayantaḥ pṛthag dharmān nānā pāsanda vādinaḥ
sa teṣāṃ pretya bhāve ca pretya jātau viniścaye
      āgamasthaḥ sa bhūyiṣṭham ātmatattve na tuṣyati
tatra pañcaśikho nāma kāpileyo mahāmuniḥ
      paridhāvan mahīṃ kṛtsnāṃ jagāma mithilām api
sarvasaṃnyāsadharmāṇāṃ tattvajñānaviniścaye
      suparyavasitārthaś ca nirdvandvo naṣṭa saṃśayaḥ
ṛṣīṇām āhur ekaṃ yaṃ kāmād avasitaṃ nṛṣu
      śāśvataṃ sukham atyantam anvicchan sa sudurlabham
yam āhuḥ kapilaṃ sāṃkhyāḥ paramarṣiṃ prajāpatim
      sa manye tena rūpeṇa vismāpayati hi svayam
āsureḥ prathamaṃ śiṣyaṃ yam āhuś cirajīvinam
     pañca srotasi yaḥ sattram āste varṣasahasrikam
taṃ samāsīnam āgamya mandalaṃ kāpilaṃ mahat
     puruṣāvastham avyaktaṃ paramārthaṃ nibodhayat
iṣṭi sattreṇa saṃsiddho bhūyaś ca tapasā muniḥ
     kṣetrakṣetrajñayor vyaktiṃ bubudhe deva darśanaḥ
yat tad ekākṣaraṃ brahma nānārūpaṃ pradṛśyate
     āsurir mandale tasmin pratipede tad avyayam
tasya pañcaśikhaḥ śiṣyo mānuṣyā payasā bhṛtaḥ
     brāhmaṇī kapilā nāma kā cid āsīt kutumbinī
tasyāḥ putratvam āgamya striyāḥ sa pibati stanau
     tataḥ sa kāpileyatvaṃ lebhe buddhiṃ ca naiṣṭhikīm
etan me bhagavān āha kāpileyāya saṃbhavam
     tasya tat kāpileyatvaṃ sarvavittvam anuttamam
sāmānyaṃ kapilo jñātvā dharmajñānām anuttamam
     upetya śatam ācāryān mohayāmasa hetubhiḥ
janakas tv abhisaṃraktaḥ kāpileyānudarśanāt
     utsṛjya śatam ācāryān pṛṣṭhato 'nujagāma tam
tasmai paramakalpāya pranatāya ca dharmataḥ
     abravīt paramaṃ mokṣaṃ yat tat sāṃkhyaṃ vidhīyate
jātinirvedam uktvā hi karma nirvedam abravīt
     karma nirvedam uktvā ca sarvanirvedam abravīt
yadarthaṃ karma saṃsargaḥ karmaṇāṃ ca phalodayaḥ
     tad anāśvāsikaṃ moghaṃ vināśi calam adhruvam
dṛśyamāne vināśe ca pratyakṣe lokasākṣike
     āgamāt param astīti bruvann api parājitaḥ
anātmā hy ātmano mṛtyuḥ kleśo mṛtyur jarā mayaḥ
     ātmānaṃ manyate mohāt tad asamyak paraṃ matam
atha ced evam apy asti yal loke nopapadyate
     ajaro 'yam amṛtyuś ca rājāsau manyate tathā
asti nāstīti cāpy etat tasminn asati lakṣaṇe
     kim adhiṣṭhāya tad brūyāl lokayātrā viniścayam
pratyakṣaṃ hy etayor mūlaṃ kṛtāntaitihyayor api
     pratyakṣo hy āgamo 'bhinnaḥ kṛtānto vā na kiṃ cana
yatra tatrānumāne 'sti kṛtaṃ bhāvayate 'pi vā
     anyo jīvaḥ śarīrasya nāstikānāṃ mate smṛtaḥ
reto vata kanīkāyāṃ ghṛtapākādhivāsanam
     jātismṛtir ayaḥ kāntaḥ sūryakānto 'mbulakṣaṇam
pretya bhūtātyayaś caiva devatābhyupayācanam
     mṛte karma nivṛttiś ca pramānam iti niścayaḥ
na tv ete hetavaḥ santi ye ke cin mūrti saṃsthitāḥ
     amartyasya hi martyena sāmānyaṃ nopapadyate
avidyā karma ceṣṭānāṃ ke cid āhuḥ punarbhavam
     kāraṇaṃ lobhamohau tu doṣāṇāṃ ca niṣevaṇam
avidyāṃ kṣetram āhur hi karma bījaṃ tathā kṛtam
     tṛṣṇā saṃjananaṃ sneha eṣa teṣāṃ punarbhavaḥ
tasmin vyūdhe ca dagdhe ca citte maraṇadharmiṇi
     anyo 'nyāj jāyate dehas tam āhuḥ sattvasaṃkṣayam
yadā sa rūpataś cānyo jātitaḥ śrutito 'rthataḥ
     katham asmin sa ity eva saṃbandhaḥ syād asaṃhitaḥ
evaṃ sati ca kā prītir dānavidyā tapobalaiḥ
     yad anyācaritaṃ karma sarvam anyaḥ prapadyate
yadā hy ayam ihaivānyaiḥ prākṛtair duḥkhito bhavet
     sukhitair duḥkhitair vāpi dṛśyo 'py asya vinirnayaḥ
tathā hi musalair hanyaḥ śarīraṃ tat punarbhavet
     pṛthag jñānaṃ yad anyac ca yenaitan nopalabhyate
ṛtuḥ saṃvatsaras tithyaḥ śītoṣṇe ca priyāpriye
     yathātītāni paśyanti tādṛśaḥ sattvasaṃkṣayaḥ
jarayā hi parītasya mṛtyunā vā vināśinā
     durbalaṃ durbalaṃ pūrvaṃ gṛhasyeva vinaśyati
indriyāṇi mano vāyuḥ śonitaṃ māṃsam asthi ca
     ānupūrvyā vinaśyanti svaṃ dhātum upayānti ca
lokayātrā vidhānaṃ ca dānadharmaphalāgamaḥ
     yadarthaṃ veda śabdāś ca vyavahārāś ca laukikāḥ
iti samyaṅ manasy ete bahavaḥ santi hetavaḥ
     etad astīdam astīti na kiṃ cit pratipadyate
teṣāṃ vimṛśatām evaṃ tat tat samabhidhāvatām
     kva cin niviśate buddhis tatra jīryati vṛkṣavat
evam arthair anarthaiś ca duḥkhitāḥ sarvajantavaḥ
     āgamair apakṛṣyante hastipair hastino yathā
arthāṃs tathātyantasukhāvahāṃś ca; lipsanta ete bahavo viśulkāḥ
     mahattaraṃ duḥkham abhiprapannā; hitvāmiṣaṃ mṛtyuvaśaṃ prayānti
vināśino hy adhruva jīvitasya; kiṃ bandhubhir mitra parigrahaiś ca
     vihāya yo gacchati sarvam eva; kṣaṇena gatvā na nivartate ca
bhūvyoma toyānala vāyavo hi; sadā śarīraṃ paripālayanti
     itīdam ālakṣya kuto ratibhaved; vināśino hy asya na śarma vidyate
idam anupadhi vākyam acchalaṃ; paramanirāmayam ātmasākṣikam
     narapatir abhivīkṣya vismitaḥ; punar anuyoktum idaṃ pracakrame
