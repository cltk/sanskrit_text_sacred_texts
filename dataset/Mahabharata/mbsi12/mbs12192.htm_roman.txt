[y]
      kālamṛtyuyamānāṃ ca brāhmaṇasya ca sattama
      vivādo vyāhṛtaḥ pūrvaṃ tad bhavān vaktum arhati
[bhī]
      atrāpy udāharantīmam itihāsaṃ purātanam
      ikṣvākoḥ sūryaputrasya yadvṛttaṃ brāhmaṇasya ca
kālasya mṛtyoś ca tathā yadvṛttaṃ tan nibodha me
      yathā sa teṣāṃ saṃvādo yasmin sthāne 'pi cābhavat
brāhmaṇo jāpakaḥ kaś cid dharmavṛtto mahāyaśāḥ
      ṣaḍaṅgavin mahāprājñaḥ paippalādiḥ sa kauśikaḥ
tasyāparokṣaṃ vijñānaṃ ṣaḍaṅgeṣu tathaiva ca
      vedeṣu caiva niṣṇāto himavatpādasaṃśrayaḥ
so 'ntyaṃ brāhmaṃ tapas tepe saṃhitāṃ saṃyato japan
      tasya varṣasahasraṃ tu niyamena tathāgatam
sa devyā darśitaḥ sākṣāt prītāsmīti tadā kila
      japyam āvartayaṃs tūsnīṃ na ca tāṃ kiṃ cid abravīt
tasyānukampayā devī prītā samabhavat tadā
      veda mātā tatas tasya taj japyaṃ samapūjayat
samāptajapyas tūtthāya śirasā pādayos tathā
      papāta devyā dharmātmā vacanaṃ cedam abravīt
diṣṭyā devi prasannā tvaṃ darśanaṃ cāgatā mama
     yadi vāpi prasannāsi japye me ramatāṃ manaḥ
[sāvitrī]
     kiṃ prārthayasi viprarṣe kiṃ ceṣṭaṃ karavāṇi te
     prabrūhi japatāṃ śreṣṭha sarvaṃ tat te bhaviṣyati
[bhī]
     ity uktaḥ sa tadā devyā vipraḥ provāca dharmavit
     japyaṃ prati mameccheyaṃ vardhatv iti punaḥ punaḥ
manasaś casamādhir me vardhetāhar ahaḥ śubhe
     tat tatheti tato devī madhuraṃ pratyabhāsata
idaṃ caivāparaṃ prāha devī tatpriyakāmyayā
     nirayaṃ naiva yātāsi yatra yātā dvijarṣabhāḥ
yāsyasi brahmaṇaḥ sthānam animittam aninditam
     sādhaye bhavitā caitad yat tvayāham ihārthitā
niyato japa caikāgro dharmas tvāṃ samupaiṣyati
     kālo mṛtyur yamaś caiva samāyāsyanti te 'ntikam
     bhavitā ca vivādo 'tra tava teṣāṃ ca dharmataḥ
evam uktvā ghavagatī jagāma bhavanaṃ svakam
     brāhmaṇo 'pi japann āste divyaṃ varṣaśataṃ tadā
samāpte niyame tasminn atha viprasya dhīmataḥ
     sākṣāt prītas tadā dharmo darśayām āsa taṃ dvijam
[dharma]
     dvijāte paśya māṃ dharmam ahaṃ tvāṃ draṣṭum āgataḥ
     japyasya ca phalaṃ yat te saṃprāptaṃ tac ca me śṛṇu
jitā lokās tvayā sarve ye divyā ye ca mānuṣāḥ
     devānāṃ nirayān sādho sarvān utkramya yāsyasi
prāṇa tyāgaṃ kuru mune gaccha lokān yathepsitān
     tyaktvātmanaḥ śarīraṃ ca tato lokān avāpsyasi
[brāhmaṇa]
     kṛtaṃ lokair hi me dharmagaccha ca tvaṃ yathāsukham
     bahuduḥkhasukhaṃ dehaṃ notsṛjeyam ahaṃ vibho
[dharma]
     avaśyaṃ bhoḥ śarīraṃ te tyaktavyaṃ munipuṃgava
     svarga ārohyatāṃ vipra kiṃ vā te rocate 'nagha
[brāhmaṇa]
     na rocaye svargavasaṃ vinā dehād ahaṃ vibho
     gaccha dharmana me śraddhā svargaṃ gantuṃ vinātmanā
[dharma]
     alaṃ dehe manaḥ kṛtvā tyaktvā dehaṃ sukhī bhava
     gaccha lokān arajaso yatra gatvā na śocati
[brāhmaṇa]
     rame japan mahābhāga kṛtaṃ lokaiḥ sanātanaiḥ
     saśarīreṇa gantavyo mayā svargo na vā vibho
[dharma]
     yadi tvaṃ necchasi tyaktuṃ śarīraṃ paśya va dvija
     eṣa kālas tathā mṛtyur yamaś ca tvām upāgatāḥ
[bhīsma]
     atha vaivasvataḥ kālo mṛtyuś ca tritayaṃ vibho
     brāhmaṇaṃ taṃ mahābhāgam upāgamyedam abruvan
tapaso 'sya sutaptasya tathā sucaritasya ca
     phalaprāptis tava śreṣṭhā yamo 'haṃ tvām upabruve
yathāvad asya japyasya phalaṃ prāptas tvam uttamam
     kālas te svargam ārodhuṃ kālo 'haṃ tvām upāgataḥ
mṛtyuṃ mā vidhidharmajña rūpiṇaṃ svayam āgatam
     kālena coditaṃ vipra tvām ito netum adya vai
[brāhmaṇa]
     svāgataṃ sūryaputrāya kālāya ca mahātmane
     mṛtyave cātha dharmāya kiṃ kāryaṃ karavāṇi vaḥ
[bhī]
     arghyaṃ pādyaṃ ca dattvā sa tebhyas tatra samāgame
     abravīt paramaprītaḥ svaśaktyā kiṃ karomi vaḥ
tasminn evātha kāle tu tīrthayātrām upāgataḥ
     ikṣvākur agamat tatra sametā yatra te vibho
sarvān eva tu rājarṣiḥ saṃpūjyābhipranamya ca
     kuśalapraśnam akarot sarveṣāṃ rājasattamaḥ
tasmai so 'thāsanaṃ dattvā pādyam arghyaṃ tathaiva ca
     abravīd brāhmaṇo vākyaṃ kṛtvā kuśalasaṃvidam
svāgataṃ te mahārāja brūhi yad yad ihecchasi
     svaśaktyā kiṃ karomīha tad bhavān prabravītu me
[rājā]
     rājāhaṃ brāhmaṇaś ca tvaṃ yadi saḥ karma saṃsthitaḥ
     dadāmi vasu kiṃ cit te prārthitaṃ tad vadasva me
[brā]
     dvividhā brāhmaṇā rājan dharmaś ca dvividhaḥ smṛtaḥ
     pravṛttaś ca nivṛttaś ca nivṛtto 'smi pratigrahāt
tebhyaḥ prayaccha dānāni ye pravṛttā narādhipa
     ahaṃ na pratigṛhṇāmi kim iṣṭaṃ kiṃ dadāni te
     brūhi tvaṃ nṛpatiśreṣṭha tapasā sādhayāmi kim
[rā]
     kṣatriyo 'haṃ na jānāmi dehīti vacanaṃ kva cit
     prayaccha yuddham ity evaṃ vādinaḥ smo dvijottama
[brā]
     tuṣyasi tvaṃ svadharmeṇa tathā tuṣṭā vayaṃ nṛpa
     anyonyasyottaraṃ nāsti yad iṣṭaṃ tat samācara
[rā]
     svaśaktyāhaṃ dadānīti tvayā pūrvaṃ prabhāsitam
     yāce tvāṃ diyatāṃ mahyaṃ japyasyāsya phalaṃ dvija
[brā]
     yuddhaṃ mama sadā vāṇī yācatīti vikatthase
     na ca yuddhaṃ mayā sārdhaṃ kimarthaṃ yācase punaḥ
[rā]
     vāgvajrā brāhmaṇā proktāḥ kṣatriyā bāhujīvinaḥ
     vāg yuddhaṃ tad idaṃ tīvraṃ mama vipra tvayā saha
[brā]
     saivādyāpi pratijñā me svaśaktyā kiṃ pradīyatām
     brūhi dāsyāmi rājendra vibhave sati māciram
[rā]
     yat tad varṣaśataṃ pūrṇaṃ japyaṃ vai japatā tvayā
     phalaṃ prāptaṃ tat prayaccha mama ditsur bhavān yadi
[brā]
     paramaṃ gṛhyatāṃ tasya phalaṃ yaj japitaṃ mayā
     ardhaṃ tvam avicāreṇa phalaṃ tasya samāpnuhi
atha vā sarvam eveha japyakaṃ māmakaṃ phalam
     rājan prāpnuhi kāmaṃ tvaṃ yadi sarvam ihecchasi
[rā]
     kṛtaṃ sarveṇa bhadraṃ te japyaṃ yad yācitaṃ mayā
     svasti te 'stu gamiṣyāmi kiṃ catasya phalaṃ vada
[brā]
     phalaprāptiṃ na jānāmi dattaṃ yaj japitaṃ mayā
     ayaṃ dharmaś ca kālaś ca yamo mṛtyuś ca sākṣiṇaḥ
[rā]
     ajñātam asya dharmasya phalaṃ me kiṃ kariṣyati
     prāpnotu tat phalaṃ vipro nāham icche sasaṃśayam
[brā]
     nādade 'paravaktavyaṃ dattaṃ vācā phalaṃ mayā
     vākyaṃ pramānaṃ rājarṣe mamāpi tava caiva hi
nābhisaṃdhir mayā japye kṛtapūrvaḥ kathaṃ cana
     japyasya rājaśārdūla kathaṃ jñāsyāmy ahaṃ phalam
dadasveti tvayā coktaṃ dadāmīti tathā mayā
     na vācaṃ dūsayiṣyāmi satyaṃ rakṣa sthiro bhava
athaivaṃ vadato me 'dya vacanaṃ na kariṣyasi
     mahān adharmo bhavitā tava rājan mṛṣā kṛtaḥ
na yuktaṃ tu mṛṣā vāṇī tvayā vaktum arindama
     tathā mayāpy abhyadhikaṃ mṛṣā vaktuṃ na śakyate
saṃśrutaṃ ca mayā pūrvaṃ dadānīty avicāritam
     tadgṛhṇīsvāvicāreṇa yadi satye sthito bhavān
ihāgamya hi māṃ rājañ jāpyaṃ phalam ayācithāḥ
     tan man nisṛṣṭaṃ gṛhṇīsva bhava satye sthiro 'pi ca
nāyaṃ loko 'sti na paro na ca pūrvān sa tārayet
     kuta evāvarān rājan mṛṣāvādaparāyanaḥ
na yajñādhyayane dānaṃ niyamās tārayanti hi
     tathā satyaṃ pare loke yathā vai puruṣarṣabha
tapāṃsi yāni cīrṇāni cariṣyasi ca yat tapaḥ
     samāḥ śataiḥ sahasraiś ca tat satyān na viśiṣyate
satyam ekākṣaraṃ brahmasatyam ekākṣaraṃ tapaḥ
     satyam ekākṣaro yajñaḥ satyam ekākṣaraṃ śrutam
satyaṃ vedeṣu jāgarti phalaṃ satye paraṃ smṛtam
     satyād dharmo damaś caiva sarvaṃ satye pratiṣṭhitam
satyaṃ vedās tathāṅgāni satyaṃ yajñas tathā vidhiḥ
     vratacaryās tathā satyam oṃkāraḥ satyam eva ca
prānināṃ jananaṃ satyaṃ satyaṃ saṃtatir eva ca
     satyena vāyur abhyeti satyena tapate raviḥ
satyena cāgnir dahati svargaḥ satye pratiṣṭhitaḥ
     satyaṃ yajñas tapo vedāḥ stobhā mantrāḥ sarasvatī
tulām āropito dharmaḥ satyaṃ caiveti naḥ śrutam
     samāṃ kakṣāṃ dhārayato yataḥ satyaṃ tato 'dhikam
yato dharmas tataḥ satyaṃ sarvaṃ satyena vardhate
     kimartham anṛtaṃ karma kartuṃ rājaṃs tvam icchasi
satye kuru sthiraṃ bhāvaṃ mā rājann anṛtaṃ kṛthāḥ
     kasmāt tvam anṛtaṃ vākyaṃ dehīti kuruṣe 'śubham
yadi japyaphalaṃ dattaṃ mayā nesiṣyase nṛpa
     svadharmebhyaḥ paribhraṣṭo lokān anucariṣyasi
saṃśrutya yo na ditseta yācitvā yaś ca necchati
     ubhāv ānṛtikāv etau na mṛṣā kartum arhasi
[rā]
     yoddhavyaṃ rakṣitavyaṃ ca kṣatradharmaḥ kila dvija
     dātāraḥ kṣatriyāḥ proktā gṛhṇīyāṃ bhavataḥ katham
[brā]
     na chandayāmi te rājan nāpi te gṛham āvrajam
     ihāgamya tu yācitvā na gṛhṇīse punaḥ katham
[dharma]
     avivādo 'stu yuvayor vittaṃ māṃ dharmam āgatam
     dvijo dānaphalair yukto rājā satyaphalena ca
[svarga]
     svargaṃ māṃ viddhi rājendra rūpiṇaṃ svayam āgatam
     avivādo 'stu yuvayor ubhau tulyaphalau yuvām
[rā]
     kṛtaṃ svargeṇa me kāryaṃ gaccha svargayathāsukham
     vipro yadīcchate dātuṃ pratīcchatu ca me dhanam
[brā]
     bālye yadi syād ajñānān mayā hastaḥ prasāritaḥ
     nivṛtti lakṣaṇaṃ dharmam upāse saṃhitāṃ japan
nivṛttaṃ māṃ ciraṃ rājan vipraṃ lobhayase katham
     svena kāryaṃ kariṣyāmi tvatto necche phalaṃ nṛpa
     tapaḥsvādhyaya śīlo 'haṃ nivṛttaś ca pratigrahāt
[rā]
     yadi vipra nisṛṣṭaṃ te japyasya phalam uttamam
     āvayor yat phalaṃ kiṃ cit sahitaṃ nau tad astv iha
dvijāḥ pratigrahe yuktā dātāro rājavaṃśajāḥ
     yadi dharmaḥ śruto vipra sahaiva phalam astu nau
mā vā bhūt saha bhojyaṃ nau madīyaṃ phalam āpnuhi
     pratīccha matkṛtaṃ dharmaṃ yadi te mayy anugrahaḥ
[bhī]
     tato vikṛtaceṣṭau dvau puruṣau samupasthitau
     gṛhītvānyonyam āveṣṭya kucelāv ūcatur vacaḥ
na me dhārayasīty eko dhārayāmīti cāparaḥ
     ihāsti nau vivādo 'yam ayaṃ rājānuśāsakaḥ
satyaṃ bravīmy aham idaṃ na me dhārayate bhavān
     anṛtaṃ vadasīha tvam ṛṇaṃ te dhārayāmy aham
tāv ubhau bhṛśasaṃtaptau rājānam idam ūcatuḥ
     parīkṣyatāṃ yathā syāva nāvām iha vigarhitau
[vikṛta]
     dhārayāmi naravyāghra vikṛtasyeha goḥ phalam
     dadataś ca na gṛhṇāti vikṛto me mahīpate
[virūpa]
     na me dhārayate kiṃ cid virūpo 'yaṃ narādhipa
     mithyā bravīty ayaṃ hi tvā mithyābhāsaṃ narādhipa
[rā]
     virūpakiṃ dhārayate bhavān asya vadasva me
     śrutvā tathā kariṣyāmīty evaṃ me dhīyate matiḥ
[virūpa]
     śṛṇuṣvāvahito rājan yathaitad dhārayāmy aham
     vikṛtasyāsya rājarṣe nikhilena nararṣabha
anena dharmaprāpty arthaṃ śubhā dattā purānagha
     dhenur viprāya rājarṣe tapaḥsvādhyāyaśīline
tasyāś cāyaṃ mayā rājan phalam abhyetya yācitaḥ
     vikṛtena ca me dattaṃ viśūdhenāntarātmanā
tato me sukṛtaṃ karmakṛtam ātmaviśuddhaye
     gāvau hi kapile krītvā vatsale bahu dohane
te coñcha vṛttaye rājan mayā samapavarjite
     yathāvidhi yathāśraddhaṃ tad asyāhaṃ punaḥ prabho
ihādya vai gṛhītvā tat prayacche dviguṇaṃ phalam
     ekasyāḥ puruṣavyāghra kaḥ śuddhaḥ ko 'tra doṣavān
evaṃ vivadamānau svas tvām ihābhyāgatau nṛpa
     kuru dharmam adharmaṃ vā vinaye nau samādhaya
yadi necchati me dānaṃ yathādattam anena vai
     bhavān atra sthiro bhūtvā mārge sthāpayatu prabhuḥ
[rā]
     dīyamānaṃ na gṛhṇāsi ṛṇaṃ kasmāt tvam adya vai
     yathaiva te 'bhyanujñātaṃ tathā gṛhṇīsva māciram
[vikṛta]
     dīyatām ity anenoktaṃ dadānīti tathā mayā
     nāyaṃ me dhārayaty atra gamyatāṃ yatra vāñchati
[rā]
    dadato 'sya na gṛhṇāsi viṣamaṃ pratibhāti me
    dandyo hi tvaṃ mama mato nāsty atra khalu saṃśayaḥ
[vikṛta]
    mayāsya dattaṃ rājarṣe gṛhṇīyāṃ tat kathaṃ punaḥ
    kāmam atrāparādho me dandyam ājñāpaya prabho
[virūpa]
    dīyamānaṃ yadi mayā nesiṣyasi kathaṃ cana
    niyaṃsyati tvā nṛpatir ayaṃ dharmānuśāsakaḥ
[vikṛta]
    svaṃ mayā yāciteneha dattaṃ katham ihādya tat
    gṛhṇīyāṃ gacchatu bhavān abhyanujñāṃ dadāni te
[brā]
    śrutam etat tvayā rājann anayoḥ kathitaṃ dvayoḥ
    pratijñātaṃ mayā yat te tadgṛhāṇāvicāritam
[rā]
    prastutaṃ sumahat kāryam āvayor gahvaraṃ yathā
    jāpakasya dṛdhī kāraḥ katham etad bhaviṣyati
yadi tāvan na gṛhṇāmi brāhmaṇenāpavarjitam
    kathaṃ na lipyeyam ahaṃ doṣeṇa mahatādya vai
[bhī]
    tau covāca sa rājarṣiḥ kṛtakāryau gamiṣyathaḥ
    nedānīṃ mām ihāsādya rājadharmo bhaven mṛṣā
svadharmaḥ paripālyaś ca rājñām eṣa viniścayaḥ
    vipra dharmaś ca sugurur mām anātmānam āviśat
[brā]
    gṛhāṇa dhāraye 'haṃ te yācitaṃ te śrutaṃ mayā
    na ced grahīṣyase rājañ śapiṣye tvāṃ na saṃśayaḥ
[rā]
    dhig rājadharmaṃ yasyāyaṃ kāryasyeha viniścayaḥ
    ity arthaṃ me grahītavyaṃ kathaṃ tulyaṃ bhaved iti
eṣa pānir apūrvaṃ bho nikṣepārthaṃ prasāritaḥ
    yan me dhārayase vipra tad idānīṃ pradīyatām
[brā]
    saṃhitā japatā yāvān mayā kaś cid guṇaḥ kṛtaḥ
    tat sarvaṃ pratigṛhṇīsva yadi kiṃ cid ihāsti me
[rā]
    jalam etan nipatitaṃ mama pānau dvijottama
    samam astu sahaivāstu pratigṛhṇātu vai bhavān
[virūpa]
    kāmakrodhau viddhi nau tvam āvābhyāṃ kārito bhavān
    sameti ca yad uktaṃ te samā lokās tavāsya ca
nāyaṃ dhārayate kiṃ cij jijñāsā tvatkṛte kṛtā
    kālo dharmas tathā mṛtyuḥ kāmakrodhau tathā yuvām
sarvam anyonyanikase nighṛṣṭaṃ paśyatas tava
    gaccha lokāñ jitān svena karmaṇā yatra vāñchati
[bhī]
    jāpakānāṃ phalāvāptir mayā te saṃprakīrtitā
    gatiḥ sthānaṃ ca lokāś ca jāpakena yathā jitāḥ
prayāti saṃhitādhyāyī brāhmaṇaṃ parameṣṭhinam
    atha vāgniṃ samāyāti sūryam āviśate 'pi vā
sa taijasena bhāvena yadi tatrāśnute ratim
    guṇāṃs teṣāṃ samādatte rāgeṇa pratimohitaḥ
evaṃ some tathā vāyau bhūmyākāśa śarīragaḥ
    sarāgas tatra vasati guṇāṃs teṣāṃ samācaran
atha tatra virāgī sa gacchati tv atha saṃśayam
    param avyayam icchan sa tam evāviśate punaḥ
amṛtāc cāmṛtaṃ prāptaḥ śītī bhūto nirātmavān
    brahmabhūtaḥ sa nirdvandvaḥ sukhī śānto nirāmayaḥ
brahma sthānam anāvartam ekam akṣarasaṃjñakam
    aduḥkham ajaraṃ śāntaṃ sthānaṃ tat pratipadyate
caturbhir lakṣaṇair hīnaṃ tathā ṣaḍbhiḥ saṣoḍaśaiḥ
    puruṣaṃ samatikramya ākāśaṃ pratipadyate
atha vecchati rāgātmā sarvaṃ tad adhitiṣṭhati
    yac ca prārthayate tac ca manasā pratipadyate
atha vā vīkṣate lokān sarvān nirayasaṃsthitān
    niḥspṛhaḥ sarvato muktas tatraiva ramate sukhī
evam eṣā mahārāja jāpakasya gatir yathā
    etat te sarvam ākhyātaṃ kiṃ bhūyaḥ śrotum icchasi
