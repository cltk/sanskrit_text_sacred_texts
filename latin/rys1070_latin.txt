evaṃ bruvāṇaṃ janakaḥ pratyuvāca kṛtāñjaliḥ
 śrotum arhasi bhadraṃ te kulaṃ naḥ kīrtitaṃ param
pradāne hi muniśreṣṭha kulaṃ niravaśeṣataḥ
 vaktavyaṃ kulajātena tan nibodha mahāmune
rājābhūt triṣu lokeṣu viśrutaḥ svena karmaṇā
 nimiḥ paramadharmātmā sarvasattvavatāṃ varaḥ
tasya putro mithir nāma janako mithi putrakaḥ
 prathamo janako nāma janakād apy udāvasuḥ
udāvasos tu dharmātmā jāto vai nandivardhanaḥ
 nandivardhana putras tu suketur nāma nāmataḥ
suketor api dharmātmā devarāto mahābalaḥ
 devarātasya rājarṣer bṛhadratha iti śrutaḥ
bṛhadrathasya śūro 'bhūn mahāvīraḥ pratāpavān
 mahāvīrasya dhṛtimān sudhṛtiḥ satyavikramaḥ
sudhṛter api dharmātmā dhṛṣṭaketuḥ sudhārmikaḥ
 dhṛṣṭaketos tu rājarṣer haryaśva iti viśrutaḥ
haryaśvasya maruḥ putro maroḥ putraḥ pratīndhakaḥ
 pratīndhakasya dharmātmā rājā kīrtirathaḥ sutaḥ
putraḥ kīrtirathasyāpi devamīḍha iti smṛtaḥ
 devamīḍhasya vibudho vibudhasya mahīdhrakaḥ
mahīdhrakasuto rājā kīrtirāto mahābalaḥ
 kīrtirātasya rājarṣer mahāromā vyajāyata
mahāroṃṇas tu dharmātmā svarṇaromā vyajāyata
 svarṇaroṃṇas tu rājarṣer hrasvaromā vyajāyata
tasya putradvayaṃ jajñe dharmajñasya mahātmanaḥ
 jyeṣṭho 'ham anujo bhrātā mama vīraḥ kuśadhvajaḥ
māṃ tu jyeṣṭhaṃ pitā rājye so 'bhiṣicya narādhipaḥ
 kuśadhvajaṃ samāveśya bhāraṃ mayi vanaṃ gataḥ
vṛddhe pitari svaryāte dharmeṇa dhuram āvaham
 bhrātaraṃ devasaṃkāśaṃ snehāt paśyan kuśadhvajam
kasya cit tv atha kālasya sāṃkāśyād agamat purāt
 sudhanvā vīryavān rājā mithilām avarodhakaḥ
sa ca me preṣayām āsa śaivaṃ dhanur anuttamam
 sītā kanyā ca padmākṣī mahyaṃ vai dīyatām iti
tasyāpradānād brahmarṣe yuddham āsīn mayā saha
 sa hato 'bhimukho rājā sudhanvā tu mayā raṇe
nihatya taṃ muniśreṣṭha sudhanvānaṃ narādhipam
 sāṃkāśye bhrātaraṃ śūram abhyaṣiñcaṃ kuśadhvajam
kanīyān eṣa me bhrātā ahaṃ jyeṣṭho mahāmune
 dadāmi paramaprīto vadhvau te munipuṃgava
sītāṃ rāmāya bhadraṃ te ūrmilāṃ lakṣmaṇāya ca
 vīryaśulkāṃ mama sutāṃ sītāṃ surasutopamām
dvitīyām ūrmilāṃ caiva trir vadāmi na saṃśayaḥ
 dadāmi paramaprīto vadhvau te raghunandana
rāmalakṣmaṇayo rājan godānaṃ kārayasva ha
 pitṛkāryaṃ ca bhadraṃ te tato vaivāhikaṃ kuru
maghā hy adya mahābāho tṛtīye divase prabho
 phalgunyām uttare rājaṃs tasmin vaivāhikaṃ kuru
 rāmalakṣmaṇayor arthe dānaṃ kāryaṃ sukhodayam
