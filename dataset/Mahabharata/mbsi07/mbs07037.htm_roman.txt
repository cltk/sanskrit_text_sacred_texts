[dhṛ]
      tathā pramathamānaṃ taṃ maheṣvāsam ajihmagaiḥ
      ārjuniṃ māmakāḥ sarve ke tv enaṃ samavākiran
[s]
      śṛṇu rājan kumārasya raṇe vikrīḍitaṃ mahat
      bibhitsayo rathānīkaṃ bhāradvājena rakṣitam
madreśaṃ sāditaṃ dṛṣṭvā saubhādreṇāśugai raṇe
      śalyād avarajaḥ kruddhaḥ kiran bāṇān samabhyayāt
sa viddhvā daśabhir bāṇaiḥ sāśvayantāram ārjunim
      udakrośan mahāśabdaṃ tiṣṭha tiṣṭheti cābravīt
tasyārjuniḥ śirogrīvaṃ pāṇipādaṃ dhanur hayān
      chatraṃ dhvajaṃ niyantāraṃ triveṇuṃ śamyu paskaram
cakre yugeṣāṃ tūṇīrān anukarṣaṃ ca sāyakaiḥ
      patākāṃ cakragoptārau sarvopakaraṇāni ca
      vyadhamal lāghavāt tac ca dadṛśe nāsya kaś cana
sa papāta kṣitau kṣīṇaḥ praviddhābharaṇāmbaraḥ
      vāyuneva mahācaityaḥ saṃbhagno 'mitatejasā
      anugāś cāsya vitrastāḥ prādravan sarvatodiśam
ārjuneḥ karma tad dṛṣṭva praṇeduś ca samantataḥ
      nādena sarvabhūtāni sādhu sādhv iti bhārata
śalya bhrātary athārugṇe bahuśas tasya sainikāḥ
      kulādhivāsanāmāni śrāvayanto 'rjunātmajam
abhyavartanta saṃkruddhā vividhāyudhapāṇayaḥ
     rathair aśvair gajaiś cānye pādātaiś ca balotkaṭāḥ
bāṇaśabdena mahatā khuranemisvanena ca
     huṃkāraiḥ kṣveḍitotkruṣṭaiḥ siṃhanādaiḥ sa garjitaiḥ
jyātalatra svanair anye garjanto 'rjunanandanam
     bruvantaś ca na no jīvan mokṣyase jīvitām iti
tāṃs tathā bruvato dṛṣṭvā saubhadraḥ prahasann iva
     yo yaḥ sma prāharat pūrvaṃ taṃ taṃ vivyādha patribhiḥ
saṃdarśayiṣyann astrāṇi citrāṇi ca laghūni ca
     ārjuniḥ samare śūro mṛdupūrvam ayudhyata
vāsudevād upāttaṃ yad yad astraṃ ca dhanaṃjayāt
     adarśayata tat kārṣṇiḥ kṛṣṇābhyām aviśeṣayan
dūramāsyan guruṃ bhāraṃ sādhayaṃś ca punaḥ punaḥ
     saṃdadhad visṛjaṃś ceṣūn nirviśeṣam adṛśyata
cāpamaṇḍalam evāsya visphurad dikṣv adṛśyata
     tamo ghnataḥ sudīptasya savitur maṇḍalaṃ yathā
jyāśabdaḥ śuśruve tasya talaśabdaś ca dāruṇaḥ
     mahāśanimucaḥ kāle payodasyeva nisvanaḥ
hrīmān amarṣī saubhadro mānakṛt priyadarśanaḥ
     saṃmināmayiṣur vīrān iṣvāsāṃś cāpy ayudhyata
mṛdur bhūtvā mahārāja dāruṇaḥ samapadyata
     varṣābhyatīto bhagavāñ śaradīva divākaraḥ
śarān vicitrān mahato rukmapuṅkhāñ śilāśitān
     mumoca śataśaḥ kruddho gabhastīn iva bhāskaraḥ
kṣuraprair vatsadantaiś ca vipāṭhaiś ca mahāyaśāḥ
     nārācair dhananārācair bhallair ajñalikair api
avākirad rathānīkaṃ bhāradvājasya paśyataḥ
     tatas tat sainyam abhavad vimukhaṃ śarapīḍitam
