[bhī]
      punar eva tu taṃ śakraḥ prahasann idam abravīt
      niḥśvasantaṃ yathā nāgaṃ pravyāhārāya bhārata
yat tad yānasahasreṇa jñātibhiḥ parivāritaḥ
      lokān pratāpayan sarvān yāsy asmān avitarkayan
dṛṣṭvā sukṛpaṇāṃ cemām avasthām ātmano bale
      jñātimitra parityaktaḥ śocasy āho na śocasi
prītiṃ prātyātulāṃ pūrvaṃ lokāṃś cātmavaśe sthitām
      vinipātam imaṃ cādya śocasy āho na śocasi
[bali]
      anityam upalakṣyedaṃ kālaparyāyam ātmanaḥ
      tasmāc chakra na śocāmi sarvaṃ hy evedam antavat
antavanta ime dehā bhūtānām amarādhipa
      tena śakra na śocāmi nāparādhād idaṃ mama
jīvitaṃ ca śarīraṃ ca pretya vai saha jāyate
      ubhe saha vivardhete ubhe saha vinaśyataḥ
tad īdṛśam idaṃ bhāvam avaśaḥ prāpya kevalam
      yady evam abhijānāmi kā vyathā me vijānataḥ
bhūtānāṃ nidhanaṃ niṣṭhā srotasām iva sāgaraḥ
      naitat samyag vijānanto narā muhyanti vajrabhṛt
ye tv evaṃ nābhijānanti rajo mohaparāyanāḥ
     te kṛcchraṃ prāpya sīdanti buddhir yeṣāṃ pranaśyati
buddhilābhe hi puruṣaḥ sarvaṃ nudati kilbiṣam
     vipāpmā labhate sattvaṃ sattvasthaḥ saṃprasīdati
tatas tu ye nivartante jāyante vā punaḥ punaḥ
     kṛpaṇāḥ paritapyante te 'narthair paricoditāḥ
arthasiddhim anarthaṃ ca jīvitaṃ maraṇaṃ tathā
     sukhaduḥkhaphalaṃ caiva na dveṣmi na ca kāmaye
hataṃ hanti hato hy eva yo naro hanti kaṃ cana
     ubhau tau na vijānīto yaś ca hanti hataś ca yaḥ
hatvā jitvā ca maghavan yaḥ kaś cit puruṣāyate
     akartā hy eva bhavati kartā tv eva karoti tat
ho hi lokasya kurute vināśaprabhavāv ubhau
     kṛtaṃ hi tat kṛtenaiva kartā tasyāpi cāparaḥ
pṛthivī vāyur ākāśam āpo jyotiś ca pañcamam
     etadyonīni bhūtāni tatra kā paridevanā
mahāvidyo 'lpavidyaś ca balavān durbalaś ca yaḥ
     darśanīyaś virūpaś ca subhago durbhagaś ca yaḥ
sarvaṃ kālaḥ samādatte gambhīraḥ svena tejasā
     tasmin kālavaśaṃ prāpte kā vyathā me vijānataḥ
dagdham evānudahati hatam evānuhanti ca
     naśyate naṣṭam evāgre labdhavyaṃ labhate naraḥ
nāsya dvīpaḥ kutaḥ pāraṃ nāvāraḥ saṃpradṛśyate
     nāntam asya prapaśyāmi vidher divyasya cintayam
yadi me paśyataḥ kālo bhūtāni na vināśayet
     syān me harśaś ca darpaś ca krodhaś caiva śacīpate
tuṣabhakṣaṃ tu māṃ jñātvā pravivikta jane gṛhe
     bibhrataṃ gārdabhaṃ rūpam ādiśya parigarhase
icchann ahaṃ vikuryāṃ hi rūpāṇi bahudhātmanaḥ
     vibhīsanāni yānīkṣya palāyethās tvam eva me
kālaḥ sarvaṃ samādatte kālaḥ sarvaṃ prayacchati
     kālena vidhṛtaṃ sarvaṃ mā kṛthāḥ śakra pauruṣam
purā sarvaṃ pravyathate mayi kruddhe puraṃdara
     avaimi tv asya lokasya dharmaṃ śakra sanātanam
tvam apy evam apekṣasva mātmanā vismayaṃ gamaḥ
     prabhavaś ca prabhāvaś ca nātma saṃsthaḥ kadā cana
kaumāram eva te cittaṃ tathaivādya yathā purā
     samavekṣasva maghavan buddhiṃ vindasva naiṣṭhikīm
devā manuṣyāḥ pitaro gandharvoragarākṣasāḥ
     āsan sarve mama vaśe tat sarvaṃ vettha vāsava
namas tasyai diśe 'py astu yasyāṃ vairocano baliḥ
     iti mām abhyapadyanta buddhimātsaya mohitāḥ
nāhaṃ tad anuśocāmi nātma bhraṃśaṃ śacīpate
     evaṃ me niścitā buddhiḥ śāstus tiṣṭhāmy ahaṃ vaśe
dṛśyate hi kule jāto darśanīyaḥ pratāpavān
     duḥkhaṃ jīvan sahāmātyo bhavitavyaṃ hi tat tathā
dauṣkulelyas tathā mūḍho durjātaḥ śakra dṛśyate
     sukhaṃ jīvan sahāmātya bhavitavyaṃ hi tat tathā
kalyānī rūpasaṃpannā durbhagā śakra dṛśyate
     alakṣaṇā virūpā ca subhagā śakra dṛśyate
naitad asmat kṛtaṃ śakra naitac chakra tvayā kṛtam
     yat tvam evaṃgato vajrin yad vāpy evaṃgatā vayam
na karma tava nānyeṣāṃ kuto mama śatakrato
     ṛddhir vāpy atha vā narddhiḥ paryāya kṛtam eva tat
paśyāmi tvā virājantaṃ devarājam avasthitam
     śrīmantaṃ dyutimantaṃ ca garjantaṃ ca mamopari
etac caivaṃ na cet kālo mām ākramya sthito bhavet
     pātayeyam ahaṃ tvādya savarjam api muṣṭinā
na tu vikramakālo 'yaṃ kṣamā kālo 'yam āgataḥ
     kālaḥ sthāpayate sarvaṃ kālaḥ pacati vai tathā
māṃ ced abhyāgataḥ kālo dānaveśvaram ūrjitam
     garjantaṃ pratapantaṃ ca kam anyaṃ nāgamiṣyati
dvādaśānāṃ hi bhavatām ādityānāṃ mahātmanām
     tejāṃsy ekena sarveṣāṃ devarājahṛtāni me
aham evodvahāmy āpo visṛjāmi ca vāsava
     tapāmi caiva trailokyaṃ vidyotāmy aham eva ca
saṃrakṣāmi vilumpāmi dadāmy aham athādade
     saṃyacchāmi niyacchāmi lokeṣu prabhur īśvaraḥ
tad adya vinivṛttaṃ me prabhutvam amarādhipa
     kālasainyāvagādhasya sarvaṃ na pratibhāti me
nāhaṃ kartā na caiva tvaṃ nānyak kartā śacīpate
     paryāyena hi bhujyante lokāḥ śakra yadṛcchayā
māsārdha māsaveśmānam ahorātrābhisaṃvṛtam
     ṛtudvāraṃ varṣamukham āhur vedavido janāḥ
āhuḥ sarvam idaṃ cintyaṃ janāḥ ke cin manīsayā
     asyāḥ pañcaiva cintāyāḥ paryeṣyāmi ca pañcadhā
ganbhīraṃ gahanaṃ brahma mahat toyārṇavaṃ yathā
     anādi nidhanaṃ cāhur akṣaraṃ param eva ca
sattveṣu liṅgam āveśya naliṅgam api tat svayam
     manyante dhruvam evainaṃ ye narās tattvadarśinaḥ
bhūtānāṃ tu viparyāsaṃ manyate gatavān iti
     na hy etāvad bhaved gamyaṃ nayasmāt prakṛteḥ paraḥ
gatiṃ hi sarvabhūtānām agatvā kva gamiṣyasi
     yo dhāvatā na hātavyas tiṣṭhann api na hīyate
     tam indriyāṇi sarvāṇi nānupaśyanti pañcadhā
āhuś cainaṃ ke cid agniṃ ke cid āhuḥ prajāpatim
     ṛtumāsārdha māmāṃś ca divasāṃs tu kṣaṇāṃs tathā
pūrvāhnam aparāhnaṃ ca madhyāhnam api cāpare
     muhūrtam api caivāhur ekaṃ santam anekadhā
     taṃ kālam avajānīhi yasya sarvam idaṃ vaśe
bahunīndra sahasrāṇi samatītāni vāsava
     balavīryopapannāni yathaiva tvaṃ śacīpate
tvām apy atibalaṃ śakraṃ devarājaṃ balotkatam
     prāpte kāle mahāvīryaḥ kālaḥ saṃśamayiṣyati
ya idaṃ sarvam ādatte tasmāc chakra sthiro bhava
     mayā tvayā ca pūrvaiś ca na sa śakyo 'tivartitum
yām etāṃ prāpya jānīse rājaśriyam anuttamām
     sthitā mayīti tan mithyā naiṣā hy ekatra tiṣṭhati
sthitā hīndra sahasreṣu tvad viśiṣṭatameṣv iyam
     māṃ ca lolā parityajya tvām agād vibudhādhipa
maivaṃ śakra punaḥ kārṣīḥ śānto bhavitum arhasi
     tvām apy evaṃgataṃ tyaktvā kṣipram anyaṃ gamiṣyati
