[vai]
      sudīrgham uṣṇaṃ niḥśvasya dhṛtarāṣṭro 'mbikā sutaḥ
      abravīt saṃjayaṃ sūtam āmantrya bharatarṣabha
devaputrau mahābhāgau devarājasamadyutī
      nakulaḥ sahadevaś ca pāṇḍavau yuddhadurmadau
dṛḍhāyudhau dūrapātau yuddhe ca kṛtaniścayau
      śīghrahastau dṛḍhakrodhau nityayuktau tarasvinau
bhīmārjunau purodhāya yadā tau raṇamūrdhani
      sthāsyete siṃhavikrāntāv aśvināv iva duḥsahau
      na śeṣam iha paśyāmi tadā sainyasya saṃjaya
tau hy apratirathau yuddhe devaputrau mahārathau
      draupadyās taṃ parikleśaṃ na kṣaṃsyete tv amarṣiṇau
vṛṣṇayo vā maheṣvāsā pāñcālā vā mahaujasaḥ
      yudhi satyābhisaṃdhena vāsudevena rakṣitāḥ
      pradhakṣyanti raṇe pārthāḥ putrāṇāṃ mama vāhinīm
rāma kṛṣṇa praṇītānāṃ vṛṣṇīnāṃ sūtanandana
      na śakyaḥ sahituṃ vegaḥ parvatair api saṃyuge
teṣāṃ madhye maheṣvāso bhīmo bhīmaparākramaḥ
      śakyayā vīra ghātinyā gadayā vicariṣyati
tathā gāṇḍīvanirghoṣaṃ visphūrjitam ivāśaneḥ
      gadā vegaṃ ca bhīmasya nālaṃ soḍhuṃ narādhipāḥ
tato 'haṃ suhṛdāṃ vāco duryodhana vaśānugaḥ
     smaraṇīyāḥ smariṣyāmi mayā yā na kṛtāḥ purā
[s]
     vyatikramo 'yaṃ sumahāṃs tvayā rājann upekṣitaḥ
     samarthenāpi yan mohāt putras te na nivāritaḥ
śrutvā hi nirjitān dyūte pāṇḍavān madhusūdanaḥ
     tvaritaḥ kāmyake pārthān samabhāvayad acyutaḥ
drupadasya tathā putrā dhṛṣṭadyumnapurogamāḥ
     virāṭo dhṛṣṭaketuś ca kekayāś ca mahārathāḥ
taiś ca yat kathitaṃ tatra dṛṣṭvā pārthān parājitān
     cāreṇa viditaṃ sarvaṃ tan mayā veditaṃ ca te
samāgamya vṛtas tatra pāṇḍavair madhusūdanaḥ
     sārathye phalgunasyājau tathety āha ca tān hariḥ
amarṣito hi kṛṣṇo 'pi dṛṣṭvā pārthāṃs tathāgatān
     kṛṣṇājinottarāsaṅgān abravīc ca yudhiṣṭhiram
yā sā samṛddhiḥ pārthānām indraprasthe babhūva ha
     rājasūye mayā dṛṣṭā nṛpair anyaiḥ sudurlabhā
yatra sarvān mahīpālāñ śastratejo bhayārditān
     savaṅgāṅgān sapauṇḍr uḍrān sacola draviḍāndhakān
sāgarānūpagāṃś caiva ye ca pattanavāsinaḥ
     siṃhalān barbarān mlecchān ye ca jāṅgalavāsinaḥ
paścimāni ca rājyāni śataśaḥ sāgarāntikān
     pahlavān daradān sarvān kirātān yavanāñ śakān
hārahūṇāṃś ca cīnāṃś ca tukhārān saindhavāṃs tathā
     jāguḍān ramaṭhān muṇḍān strī rājyān atha taṅgaṇān
ete cānye ca bahavo ye ca te bharatarṣabha
     āgatān aham adrākṣaṃ yajñe te pariveṣakān
sā te samṛddhir yair āttā capalā pratisāriṇī
     ādāya jīvitaṃ teṣām āhariṣyāmi tām aham
rāmeṇa saha kauravya bhīmārjunayamais tathā
     akrūra gada sāmbaiś ca pradyumnenāhukena ca
     dhṛṣṭadyumnena vīreṇa śiśupālātmajena ca
duryodhanaṃ raṇe hatvā sadyaḥ karṇaṃ ca bhārata
     duḥśāsanaṃ saubaleyaṃ yaś cānyaḥ pratiyotsyate
tatas tvaṃ hāstinapure bhrātṛbhiḥ sahito vasan
     dhārtarāṣṭrīṃ śriyaṃ prāpya praśādhi pṛthivīm imām
athainam abravīd rājā tasmin vīra samāgame
     śṛṇvatsu teṣu sarveṣu dhṛṣṭadyumnamukheṣu ca
pratigṛhṇāmi te vācaṃ satyām etāṃ janārdana
     amitrān me mahābāho sānubandhān haniṣyasi
varṣāt trayodaśād ūrdhvaṃ satyaṃ māṃ kuru keśava
     pratijñāto vanevāso rājamadhye mayā hy ayam
tad dharmarāja vacanaṃ pratiśrutya sabhā sadaḥ
     dhṛṣṭadyumna purogās te śamayām āsur añjasā
     keśavaṃ madhurair vākyaiḥ kālayuktair amarṣitam
pāñcālīṃ cāhur akliṣṭāṃ vāsudevasya śṛṇvataḥ
     duryodhanas tava krodhād devi tyakṣyati jīvitam
     pratijānīma te satyaṃ mā śuco varavarṇini
ye sma te kupitāṃ kṛṣṇe dṛṣṭvā tvāṃ prāhasaṃs tadā
     māṃsāni teṣāṃ khādanto hasiṣyanti mṛgadvijāḥ
pāsyanti rudhiraṃ teṣāṃ gṛdhrā gomāyavas tathā
     uttamāṅgāni karṣanto yais tvaṃ kṛṣṭā sabhā tale
teṣāṃ drakṣyasi pāñcāli gātrāṇi pṛthivītale
     kravyādaiḥ kṛṣyamāṇāni bhakṣyamāṇāni cāsakṛt
parikliṣṭāsi yais tatra yaiś cāpi samupekṣitā
     teṣām utkṛtta śirasāṃ bhūmiḥ pāsyati śoṇitam
evaṃ bahuvidhā vācas tadocuḥ puruṣarṣabhāḥ
     sarve tejasvinaḥ śūrāḥ sarve cāhatalakṣaṇāḥ
te dharmarājena vṛtā varṣād ūrdhvaṃ trayodaśāt
     puraskṛtyopayāsyanti vāsudevaṃ mahārathāḥ
rāmaś ca kṛṣṇaś ca dhanaṃjayaś ca; pradyumna sāmbau yuyudhāna bhīmau
     mādrī sutau kekayarājaputrāḥ; pāñcāla putrāḥ sahadharmarājñā
etān sarvāṁl lokavīrān ajeyān; mahātmanaḥ sānubandhān sasainyān
     ko jīvitārthī samare pratyudīyāt; kruddhān siṃhān kesariṇo yathaiva
[dhṛ]
     yan mābravīd viduro dyūtakāle; tvaṃ pāṇḍavāñ jeṣyasi cen narendra
     dhruvaṃ kurūṇām ayam antakālo; mahābhayo bhavitā śoṇitaughaḥ
manye tathā tad bhaviteti sūta; yathā kṣattā prāha vacaḥ purā mām
     asaṃśayaṃ bhavitā yuddham etad; gate kāle pāṇḍavānāṃ yathoktam
