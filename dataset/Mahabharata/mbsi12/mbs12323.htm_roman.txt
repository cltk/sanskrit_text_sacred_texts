[bhīsma]
      tato 'tīte mahākalpe utpanne 'ṅgirasaḥ sute
      babhūvur nirvṛtā devā jāte devapurohite
bṛhad brahma mahac ceti śabdāḥ paryāya vācakāḥ
      ebhiḥ samanvito rājan guṇair vidvān bṛhaspatiḥ
tasya śiṣyo babhūvāgryo rājoparicaro vasuḥ
      adhītavāṃs tadā śāstraṃ samyak citraśikhandijam
sa rājā bhāvitaḥ pūrvaṃ daivena vidhinā vasuḥ
      pālayām āsa pṛthivīṃ divam ākhandalo yathā
tasya yajño mahān āsīd aśvamedho mahātmanaḥ
      bṛhaspatir upādhyāyas tatra hotā bahūva ha
prajāpatisutāś cātra sadasyās tv abhavaṃs trayaḥ
      ekataś ca dvitaś caiva tritaś caiva maharṣayaḥ
dhanuṣākṣo 'tha raibhyaś ca arvāvasu parāvasū
      ṛṣir medhātithiś caiva tāndyaś caiva mahān ṛṣiḥ
ṛṣiḥ śaktir mahābhāgas tathā veda śirāś ca yaḥ
      kapilaś ca ṛṣiśreṣṭhaḥ śālihotra pitāmahaḥ
ādyaḥ kaṭhas taittiriś ca vaiśampāyana pūrvajaḥ
      kaṇvo 'tha devahotraś ca ete ṣoḍaśa kīrtitāḥ
      saṃbhṛtāḥ sarvasaṃbhārās tasmin rājan mahākratau
na tatra paśughāto 'bhūt sa rājaivaṃ sthito 'bhavat
     ahiṃsraḥ śucir akṣudro nirāśīḥ karma saṃstutaḥ
     āraṇyaka padodgītā bhāgās tatropakalpitāḥ
prītas tato 'sya bhagavān devadevaḥ purātanaḥ
     sākṣāt taṃ darśayām āsa so 'dṛśyo 'nyena kena cit
svayaṃ bhāgam upāghrāya purodāśaṃ gṛhītavān
     adṛśyena hṛto bhāgo devena hari medhasā
bṛhaspatis tataḥ kruddhaḥ sruvam udyamya vegitaḥ
     ākāśaṃ ghnan sruvaḥ pātai roṣād aśrūṇy avartayat
uvāca coparicaraṃ mayā bhāgo 'yam udyataḥ
     grāhyaḥ svayaṃ hi devena mat pratyakṣaṃ na saṃśayaḥ
udyatā yajñabhāgā hi sākṣāt prāptāḥ surair iha
     kimartham iha na prāpto darśanaṃ sa harir vibhuḥ
tataḥ sa taṃ samuddhūtaṃ bhūmipālo mahān vibhuḥ
     prasādayām āsa muniṃ sadasyās te ca sarvaśaḥ
ūcuś cainam asaṃbhrāntā na roṣaṃ kartum arhasi
     naiṣa dharmaḥ kṛtayuge yas tvaṃ roṣam acīkṛthāḥ
aroṣaṇo hy asau devo yasya bhāgo 'yam udyataḥ
     na sa śakyas tvayā draṣṭum asmābhir vā bṛhaspate
     yasya prasādaṃ kurute sa vai taṃ draṣṭum arhati
[edt]
     vayaṃ hi brahmaṇaḥ putrā mānasāḥ parikīrtitāḥ
     gatā niḥśreyasārthaṃ hi kadā cid diśam uttarām
taptvā varṣasahasrāṇi catvāri tapa uttamam
     ekapādasthitāḥ samyak kāṣṭha bhūtāḥ samāhitāḥ
meror uttarabhāge tu kṣīrodasyānukūlataḥ
     sa deśo yatra nas taptaṃ tapaḥ paramadāruṇam
     kathaṃ paśyemahi vayaṃ devaṃ nārāyaṇaṃ tv iti
tato vratasyāvabhṛthe vāg uvācāśarīriṇī
     sutaptaṃ vas tapasviprāḥ prasannenāntar ātmanā
yūyaṃ jijñāsavo bhaktāḥ kathaṃ drakṣyatha taṃ prabhum
     kṣīrodadher uttarataḥ śvetadvīpo mahāprabhaḥ
tatra nārāyaṇa parā mānavāś candra varcasaḥ
     ekāntabhāvopagatās te bhaktāḥ puruṣottamam
te sahasrārciṣaṃ devaṃ praviśanti sanātanam
     atīndriyā nirāhārā aniṣpandāḥ sugandhinaḥ
ekāntinas te puruṣāḥ śvetadvīpanivāsinaḥ
     gacchadhvaṃ tatra munayas tatrātmā me prakāśitaḥ
atha śrutvā vayaṃ sarve vācaṃ tām aśarīriṇīm
     yathākhyātena mārgeṇa taṃ deśaṃ pratipedire
prāpya śvetaṃ mahādvīpaṃ tac cittās tad didṛkṣavaḥ
     tato no dṛṣṭiviṣayas tadā pratihato 'bhavat
na ca paśyāma puruṣaṃ tat tejo hṛtadarśanāḥ
     tato naḥ prādurabhavad vijñānaṃ deva yogajam
na kilātapta tapasā śakyate draṣṭum añjasā
     tataḥ punar varṣaśataṃ taptvā tātkālikaṃ mahat
vratāvasāne suśubhān narān dadṛśire vayam
     śvetāṃś candrapratīkāśān sarvalakṣaṇalakṣitān
nityāñjali kṛtān brahma japataḥ prāg udaṅ mukhān
     mānaso nāma sa japo japyate tair mahātmabhiḥ
     tenaikāgra manastvena prīto bhavati vai hariḥ
yā bhaven muniśārdūlabhāḥ sūryasya yugakṣaye
     ekaikasya prabhā tādṛk sābhavan mānavasya ha
tejo nivāsaḥ sa dvīpa iti vai menire vayam
     na tatrābhyadhikaḥ kaś cit sarve te samatejasaḥ
atha sūryasahasrasya prabhāṃ yugapad utthitām
     sahasā dṛṣṭavantaḥ sma punar eva bṛhaspate
sahitāś cābhyadhāvanta tatas te mānavā drutam
     kṛtāñjaliputā hṛṣṭā nama ity eva vādinaḥ
tato 'bhivadatāṃ teṣām aśrauṣma vipulaṃ dhvanim
     baliḥ kilopahriyate tasya devasya tair naraiḥ
vayaṃ tu tejasā tasya sahasāhṛta cetasaḥ
     na kiṃ cid api paśyāmo hṛtadṛṣṭi balendriyāḥ
ekas tu śabdo 'virataḥ śruto 'smābhir udīritaḥ
     jitaṃ te pundarīkākṣa namas te viśvabhāvana
namas te 'stu hṛṣīkeśa mahāpuruṣa pūrvaja
     iti śabdaḥ śruto 'smābhiḥ śikṣākṣara samīritaḥ
etasminn antare vāyuḥ sarvagandhavahaḥ śuciḥ
     divyāny uvāha puṣpāni karmaṇyāś cauṣadhīs tathā
tair iṣṭaḥ pañca kālajñair harir ekāntibhir naraiḥ
     nūnaṃ tatrāgato devo yathā tair vāg udīritā
     vayaṃ tv enaṃ na paśyāmo mohitās tasya māyayā
mārute saṃnivṛtte ca balau ca pratipādite
     cintā vyākulitātmāno jātāḥ smo 'ṅgirasāṃ vara
mānavānāṃ sahasreṣu teṣu vai śuddhayoniṣu
     asmān na kaś cin manasā cakṣuṣā vāpy apūjayat
te 'pi svasthā munigaṇā ekabhāvam anuvratāḥ
     nāsmāsu dadhire bhāvaṃ brahma bhāvam anuṣṭhitāḥ
tato 'smān supariśrāntāṃs tapasā cāpi karśitān
     uvāca svasthaṃ kim api bhūtaṃ tatrāśarīrakam
dṛṣṭā vaḥ puruṣāḥ śvetāḥ sarvendriyavivarjitāḥ
     dṛṣṭo bhavati deveśa ebhir dṛṣṭair dvijottamāḥ
gacchadhvaṃ munayaḥ sarve yathāgatam ito 'cirāt
     na sa śakyo abhaktena draṣṭuṃ devaḥ kathaṃ cana
kāmaṃ kālena mahatā ekāntitvaṃ samāgataiḥ
     śakyo draṣṭuṃ sa bhagavān prabhā mandala durdṛśaḥ
mahat kāryaṃ tu kartavyaṃ yuṣmābhir dvijasattamāḥ
     itaḥ kṛtayuge 'tīte viparyāsaṃ gate 'pi ca
vaivasvate 'ntare viprāḥ prāpte tretāyuge tataḥ
     surāṇāṃ kāryasiddhyarthaṃ sahāyā vai bhaviṣyatha
tatas tad adbhutaṃ vākyaṃ niśamyaivaṃ sma somapa
     tasya prasādāt prāptāḥ smo deśam īpsitam añjasā
evaṃ sutapasā caiva havyakavyais tathaiva ca
     devo 'smābhir na dṛṣṭaḥ sa kathaṃ tvaṃ draṣṭum arhasi
     nārāyaṇo mahad bhūtaṃ viśvasṛg ghavyakavya bhuk
[bhīsma]
     evam ekata vākyena dvita trita matena ca
     anunītaḥ sadasyaiś ca bṛhaspatir udāradhīḥ
     samānīya tato yajñaṃ daivataṃ samapūjayat
samāptayajño rājāpi prajāḥ pālitavān vasuḥ
     brahmaśāpād divo bhraṣṭaḥ praviveśa mahīṃ tataḥ
antar bhūmigataś caiva satataṃ dharmavatsalaḥ
     nārāyaṇa paro bhūtvā nārāyaṇa padaṃ jagau
tasyaiva ca prasādena punar evotthitas tu saḥ
     mahītalād gataḥ sthānaṃ brahmaṇaḥ samanantaram
     parāṃ gatim anuprāpta iti naiṣṭhikam añjasā
