[j]
      evaṃ dyūtajitāḥ pārthāḥ kopitāś ca durātmabhiḥ
      dhārtarāṣṭraiḥ sahāmātyair nikṛtyā dvijasattama
śrāvitāḥ paruṣā vācaḥ sṛjadbhir vairam uttamam
      kim akurvanta kauravyā mama pūrvapitāmahāḥ
kathaṃ caiśvaryavibhraṣṭāḥ sahasā duḥkham eyuṣaḥ
      vane vijahrire pārthāḥ śakra pratimatejasaḥ
ke cainān anvavartanta prāptān vyasanam uttamam
      kimāhārāḥ kimācārāḥ kva ca vāso mahātmanām
kathaṃ dvādaśa varṣāṇi vane teṣāṃ mahātmanām
      vyatīyur brāhmaṇaśreṣṭha śūrāṇām arighātinām
kathaṃ ca rājaputrī sā pravarā sarvayoṣitām
      pativratā mahābhāgā satataṃ satyavādinī
      vanavāsam aduḥkhārhā dāruṇaṃ pratyapadyata
etad ācakṣva me sarvaṃ vistareṇa tapodhana
      śrotum icchāmi caritaṃ bhūri draviṇa tejasām
      kathyamānaṃ tvayā vipra paraṃ kautūhalaṃ hi me
[v]
      evaṃ dyūtajitāḥ pārthāḥ kopitāś ca durātmabhiḥ
      dhārtarāṣṭraiḥ sahāmātyair niryayur gajasāhvayāt
vardhamānapuradvāreṇāhiniṣkramya te tadā
      udaṅmukhaḥ śastrabhṛtaḥ prayayuḥ saha kṛṣṇayā
indrasenādayaś cainān bhṛtyāḥ paricaturdaśa
     rathair anuyayuḥ śīghraiḥ striya ādāya sarvaśaḥ
vrajatas tān viditvā tu paurāḥ śokābhipīḍitāḥ
     garhayanto 'sakṛd bhīṣma vidura droṇa gautamān
     ūcur vigatasaṃtrāsāḥ samāgamya parasparam
nedam asti kulaṃ sarvaṃ na vayaṃ na ca no gṛhāḥ
     yatra duryodhanaḥ pāpaḥ saubaleyena pālitāḥ
     karṇa duḥkhāsanābhyāṃ ca rājyam etac cikīrṣati
no cet kulaṃ na cācāro na dharmo 'rthaḥ kutaḥ sukham
     yatra pāpasahāyo 'yaṃ pāpo rājyaṃ bubhūṣate
duryodhano guru dveṣī tyaktācāra suhṛjjanaḥ
     arthalubdho 'bhimānī ca nīcaḥ prakṛtinirghṛṇaḥ
neyam asti mahīkṛtsnā yatra duryodhano nṛpaḥ
     sādhu gacchāmahe sarve yatra gacchanti pāṇḍavāḥ
sānukrośo mahātmāno vijitendriya śatravaḥ
     hrīmantaḥ kīrtimantaś ca dharmācāra parāyaṇāḥ
evam uktvānujagmus tān pāṇḍavāṃs te sametya ca
     ūcuḥ prāñjalayaḥ sarve tān kuntī mādrinandanān
kva gamiṣyatha bhadraṃ vas tyaktvāsmān duḥkhabhāginaḥ
     vayam apy anuyāsyāmo yatra yūyaṃ gamiṣyatha
adharmeṇa jitāñ śrutvā yuṣmāṃs tyaktaghṛṣaiḥ paraiḥ
     udvignāḥ sma bhṛśaṃ sarve nāsmān hātum ihārhatha
bhaktānuraktāḥ suhṛdaḥ sadā priyahite ratān
     kurājādhiṣṭhite rājye na vinaśyema sarvaśaḥ
śrūyatāṃ cābhidhāsyāmo guṇadoṣān nararṣabhāḥ
     śubhāśubhādhivāsena saṃsargaṃ kurute yathā
vastram āpas tilān bhūmiṃ gandho vāsayate yathā
     puṣpāṇām adhivāsena tathā saṃsargajā guṇāḥ
mohajālasya yonir hi mūḍhair eva samāgamaḥ
     ahany ahani dharmasya yoniḥ sādhu samāgamaḥ
tasmāt prājñaiś ca vṛddhaiś ca susvabhāvais tapasvibhiḥ
     sadbhiś ca saha saṃsargaḥ kāryaḥ śama parāyaṇaiḥ
yeṣāṃ trīṇy avadātāni yonir vidhyā ca karma ca
     tān sevet taiḥ samāsyā hi śāstrebhyo 'pi garīyasī
nirārambhā hy api vayaṃ puṇyaśīleṣu sādhuṣu
     puṇyam evāpnuyāmeha pāpaṃ pāpopasevanāt
asatāṃ darśanāt sparśāt saṃjalpana sahāsanat
     dharmācāraḥ prahīyante na ca sidhyanti mānavāḥ
buddhiś ca hīyate puṃsāṃ nīcaiḥ saha samāgamāt
     madhyamair madhyatāṃ yāti śreṣṭhatāṃ yāti cottamaiḥ
ye guṇāḥ kīrtitā loke dharmakāmārtha saṃbhavāḥ
     lokācārātma saṃbhūtā vedoktāḥ śiṣṭasaṃmatāḥ
te yuṣmāsu samastāś ca vyastāś caiveha sadguṇāḥ
     icchāmo guṇavan madhye vastuṃ śreyo 'bhikāṅkṣiṇaḥ
[y]
     dhanyā vayaṃ yad asmākaṃ snehakāruṇyayantritāḥ
     asato 'pi guṇān āhur brāhmaṇa pramukhāḥ prajāḥ
tad ahaṃ bhrātṛsahitaḥ sarvān vijñāpayāmi vaḥ
     nānyathā tad dhi kartavyam asmat snehānukampayā
bhīṣmaḥ pitāmaho rājā viduro jananī ca me
     suhṛjjanaś ca prāyo me nagare nāgasāhvaye
te tv asmaddhitakāmārthaṃ pālanīyāḥ prayatnataḥ
     yuṣmābhiḥ sahitaiḥ sarvaiḥ śokasaṃtāpa vihvalāḥ
nivartatāgatā dūraṃ samāgamana śāpitāḥ
     svajane nyāsabhūte me kāryā snehānvitā matiḥ
etad dhi mama kāryāṇāṃ paramaṃ hṛdi saṃsthitam
     sukṛtānena me tuṣṭiḥ satkārāś ca bhaviṣyati
[v]
     tathānumantritās tena dharmarājena tāḥ prajāḥ
     cakrur ārtasvaraṃ ghoraṃ hā rājann iti duḥkhitāḥ
guṇān pārthasya saṃsmṛtya duḥkhārtāḥ paramāturāḥ
     akāmāḥ saṃnyavartanta samāgamyātha pāṇḍavān
nivṛtteṣu tu paureṣu rathān āsthāya pāṇḍavāḥ
     prajagmur jāhnavītīre pramāṇākhyaṃ mahāvaṭam
taṃ te divasaśeṣeṇa vaṭaṃ gatvā tu pāṇḍavāḥ
     ūṣus tāṃ rajanīṃ vīrāḥ saṃspṛśya salilaṃ śuci
     udakenaiva tāṃ rātrim ūṣus te duḥkhakarśitāḥ
anujagmuś ca tatraitān snehāt ke cid dvijātayaḥ
     sagnayo 'nagnayaś caiva saśiṣya gaṇabāndhavāḥ
     sa taiḥ parivṛto rājā śuśubhe brahmavādibhiḥ
teṣāṃ prāduṣkṛtāgnīnāṃ muhūrte ramyadāruṇe
     brahmaghoṣapuraskāraḥ saṃjalpaḥ samajāyata
rājānaṃ tu kuruśreṣṭhaṃ te haṃsamadhurasvarāḥ
     āśvāsayanto viprāgryāḥ kṣapāṃ sarvāṃ vyanodayan
