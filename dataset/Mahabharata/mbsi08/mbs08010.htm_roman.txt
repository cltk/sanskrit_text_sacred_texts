[s]
      śrutakarmā mahārāja citrasenaṃ mahīpatim
      ājaghne samare kruddhaḥ pañcāśadbhiḥ śilīmukhaiḥ
abhisāras tu taṃ rājā navabhir niśitaiḥ śaraiḥ
      śrutakarmāṇam āhatya sūtaṃ vivyādha pañcabhiḥ
śrutakarmā tataḥ kruddhaś citrasenaṃ camūmukhe
      nārācena sutīkṣṇena marma deśe samardayat
etasminn antare cainaṃ śrutakīrtir mahāyaśāḥ
      navatyā jagatī pālaṃ chādayām āsa patribhiḥ
pratilabya tataḥ saṃjñāṃ citraseno mahārathaḥ
      dhanuś ciccheda bhallena taṃ ca vivyādha saptabhiḥ
so 'nyat kārmukam ādāya vegaghnaṃ rukmabhūṣaṇam
      citrarūpataraṃ cakre citrasenaṃ śarormibhiḥ
sa śaraiś citrito rājaṃś citramālyadharo yuvā
      yuveva samaśobhat sa goṣṭhīmadhye svalaṃkṛtaḥ
śrutakarmāṇam atha vai nārācena stanāntare
      bibheda samare kruddhas tiṣṭha tiṣṭheti cābravīt
śrutakarmāpi samare nārācena samarditaḥ
      susrāva rudhiraṃ bhūri gaurikāmbha ivācalaḥ
tataḥ sa rudhirāktāṅgo rudhireṇa kṛtacchaviḥ
     rarāja samare rājan sa puṣpa iva kiṃśukaḥ
śrutakarmā tato rājañ śatrūṇāṃ samabhidrutaḥ
     śatrusaṃvaraṇaṃ kṛtvā dvidhā ciccheda kārmukam
athainaṃ chinnadhanvānaṃ nārācānāṃ tribhiḥ śataiḥ
     vivyādha bharataśreṣṭha śrutakarmā mahāyaśāḥ
tato 'pareṇa bhallena bhṛśaṃ tīṣkṇena sa tvaraḥ
     jahāra sa śiras trāṇaṃ śiras tasya mahātmanaḥ
tacchiro nyapatad bhūmau sumahac citravarmaṇaḥ
     yadṛcchayā yathā candraś cyutaḥ svargān mahītale
rājānaṃ nihataṃ dṛṣṭvā abhisāraṃ ca māriṣa
     abhyadravanta vegena citrasenasya sainikāḥ
tataḥ kruddho maheṣvāsas tat sainyaṃ prādravac charaiḥ
     antakāle yathā kruddhaḥ sarvabhūtāni pretarāṭ
     drāvayann iṣubhis tūrṇaṃ śrutakarmā vyarocata
prativindhyas tataś citraṃ bhittvā pañcabhir āśugaiḥ
     sārathiṃ tribhir ānarcchad dhvajam ekeṣuṇā tataḥ
taṃ citro navabhir bhallair bāhvor urasi cārdayat
     svarṇapuṅkhaiḥ śilā dhautaiḥ kaṅkabarhiṇa vājitaiḥ
prativindhyo dhanus tasya chittvā bhārata sāyakaiḥ
     pañcabhir niśitair bāṇair athainaṃ saṃprajaghnivān
tataḥ śaktiṃ mahārāja hemadaṇḍāṃ durāsadām
     prāhiṇot tava putrāya ghorām agniśikhām iva
tām āpatantīṃ sahasā śaktim ulkām ivāmbarāt
     dvidhā ciccheda samare prativindhyo hasann iva
sā papāta tadā chinnā prativindhya śaraiḥ śitaiḥ
     yugānte sarvabhūtāni trāsayantī yathāśaniḥ
śaktiṃ tāṃ prahatāṃ dṛṣṭvā citro gṛhya mahāgadām
     prativindhyāya cikṣepa rukmajālavibhūṣitām
sā jaghāna hayāṃs tasya sārathiṃ ca mahāraṇe
     rathaṃ pramṛdya vegena dharaṇīm anvapadyata
etasminn eva kāle tu rathād āplutya bhārata
     śaktiṃ cikṣepa citrāya svarṇaghaṇṭām alaṃkṛtām
tām āpatantīṃ jagrāha citro rājan mahāmanāḥ
     tatas tām eva cikṣepa prativindhyāya bhārata
samāsādya raṇe śūraṃ prativindhyaṃ mahāprabhā
     nirbhidya dakṣiṇaṃ bāhuṃ nipapāta mahītale
     patitābhāsayac caiva taṃ deśam aśanir yathā
prativindhyas tato rājaṃs tomaraṃ hemabhūṣitam
     preṣayām āsa saṃkruddhaś citrasya vadhakāmyayā
sa tasya devāvaraṇaṃ bhittvā hṛdayam eva ca
     jagāma dharaṇīṃ tūrṇaṃ mahoraga ivāśayam
sa papāta tadā rājaṃs tomareṇa samāhataḥ
     prasārya vipulau bāhū pīnau parighasaṃnibhau
citrma saṃprekṣya nihataṃ tāvakā raṇaśobhinaḥ
     abhyadravanta vegena prativindhyaṃ samantataḥ
sṛjanto vividhān bāṇāñ śataghnīś ca sa kiṅkiṇīḥ
     ta enaṃ chādayām āsuḥ sūryam abhragaṇā iva
tān apāsya mahābāhuḥ śarajālena saṃyuge
     vyadrāvayat tava camūṃ vajrahasta ivāsurīm
te vadhyamānāḥ samare tāvakāḥ pāṇḍavair nṛpa
     viprakīryanta sahasā vātanunnā ghanā iva
vipradrute bale tasmin vadhyamāne samantataḥ
     drauṇir eko 'bhyayāt tūrṇaṃ bhīmasenaṃ mahābalam
tataḥ samāgamo ghoro babhūva sahasā tayoḥ
     yathā devāsure yuddhe vṛtravāsavayor abhūt
