tatas tam akṣobhyabalaṃ laṅkāyāṃ nṛpateś caraḥ
 suvele rāghavaṃ śaile niviṣṭaṃ pratyavedayan
cārāṇāṃ rāvaṇaḥ śrutvā prāptaṃ rāmaṃ mahābalam
 jātodvego 'bhavat kiṃ cit sacivāṃś cedam abravīt
mantriṇaḥ śīghram āyāntu sarve vai susamāhitāḥ
 ayaṃ no mantrakālo hi saṃprāpta iva rākṣasāḥ
tasya tac chāsanaṃ śrutvā mantriṇo 'bhyāgaman drutam
 tataḥ saṃmantrayām āsa sacivai rākṣasaiḥ saha
mantrayitvā sa durdharṣaḥ kṣamaṃ yat samanantaram
 visarjayitvā sacivān praviveśa svam ālayam
tato rākṣasam āhūya vidyujjihvaṃ mahābalam
 māyāvidaṃ mahāmāyaḥ prāviśad yatra maithilī
vidyujjihvaṃ ca māyājñam abravīd rākṣasādhipaḥ
 mohayiṣyāmahe sītāṃ māyayā janakātmajām
śiro māyāmayaṃ gṛhya rāghavasya niśācara
 māṃ tvaṃ samupatiṣṭhasva mahac ca saśaraṃ dhanuḥ
evam uktas tathety āha vidyujjihvo niśācaraḥ
 tasya tuṣṭo 'bhavad rājā pradadau ca vibhūṣaṇam
aśokavanikāyāṃ tu praviveśa mahābalaḥ
 tato dīnām adainyārhāṃ dadarśa dhanadānujaḥ
 adhomukhīṃ śokaparām upaviṣṭāṃ mahītale
bhartāram eva dhyāyantīm aśokavanikāṃ gatām
 upāsyamānāṃ ghorābhī rākṣasībhir adūrataḥ
upasṛtya tataḥ sītāṃ praharṣan nāma kīrtayan
 idaṃ ca vacanaṃ dhṛṣṭam uvāca janakātmajām
sāntvyamānā mayā bhadre yam upāśritya valgase
 khara hantā sa te bhartā rāghavaḥ samare hataḥ
chinnaṃ te sarvato mūlaṃ darpas te nihato mayā
 vyasanenātmanaḥ sīte mama bhāryā bhaviṣyasi
alpapuṇye nivṛttārthe mūḍhe paṇḍitamānini
 śṛṇu bhartṛbadhaṃ sīte ghoraṃ vṛtravadhaṃ yathā
samāyātaḥ samudrāntaṃ māṃ hantuṃ kila rāghavaḥ
 vānarendrapraṇītena balena mahatā vṛtaḥ
saṃniviṣṭaḥ samudrasya tīram āsādya dakṣiṇam
 balena mahatā rāmo vrajaty astaṃ divākare
athādhvani pariśrāntam ardharātre sthitaṃ balam
 sukhasuptaṃ samāsādya cāritaṃ prathamaṃ caraiḥ
tat prahastapraṇītena balena mahatā mama
 balam asya hataṃ rātrau yatra rāmaḥ sulakṣmaṇaḥ
paṭṭasān parighān khaḍgāṃś cakrān daṇḍān mahāyasān
 bāṇajālāni śūlāni bhāsvarān kūṭamudgarān
yaṣṭīś ca tomarān prāsaṃś cakrāṇi musalāni ca
 udyamyodyamya rakṣobhir vānareṣu nipātitāḥ
atha suptasya rāmasya prahastena pramāthinā
 asaktaṃ kṛtahastena śiraś chinnaṃ mahāsinā
vibhīṣaṇaḥ samutpatya nigṛhīto yadṛcchayā
 diśaḥ pravrājitaḥ sarvair lakṣmaṇaḥ plavagaiḥ saha
sugrīvo grīvayā śete bhagnayā plavagādhipaḥ
 nirastahanukaḥ śete hanūmān rākṣasair hataḥ
jāmbavān atha jānubhyām utpatan nihato yudhi
 paṭṭasair bahubhiś chinno nikṛttaḥ pādapo yathā
maindaś ca dvividaś cobhau nihatau vānararṣabhau
 niḥśvasantau rudantau ca rudhireṇa samukṣitau
asinābhyāhataś chinno madhye ripuniṣūdanaḥ
 abhiṣṭanati medinyāṃ panasaḥ panaso yathā
nārācair bahubhiś chinnaḥ śete daryāṃ darīmukhaḥ
 kumudas tu mahātejā niṣkūjan sāyakair hataḥ
aṅgado bahubhiś chinnaḥ śarair āsādya rākṣasaiḥ
 pātito rudhirodgārī kṣitau nipatito 'ṅgadaḥ
harayo mathitā nāgai rathajālais tathāpare
 śāyitā mṛditās tatra vāyuvegair ivāmbudāḥ
pradrutāś ca pare trastā hanyamānā jaghanyataḥ
 abhidrutās tu rakṣobhiḥ siṃhair iva mahādvipāḥ
sāgare patitāḥ ke cit ke cid gaganam āśritāḥ
 ṛkṣā vṛkṣān upārūḍhā vānarais tu vimiśritāḥ
sāgarasya ca tīreṣu śaileṣu ca vaneṣu ca
 piṅgākṣās te virūpākṣair bahubhir bahavo hatāḥ
evaṃ tava hato bhartā sasainyo mama senayā
 kṣatajārdraṃ rajodhvastam idaṃ cāsyāhṛtaṃ śiraḥ
tataḥ paramadurdharṣo rāvaṇo rākṣaseśvaraḥ
 sītāyām upaśṛṇvantyāṃ rākṣasīm idam abravīt
rākṣasaṃ krūrakarmāṇaṃ vidyujjihvaṃ tvam ānaya
 yena tad rāghavaśiraḥ saṃgrāmāt svayam āhṛtam
vidyujjihvas tato gṛhya śiras tat saśarāsanam
 praṇāmaṃ śirasā kṛtvā rāvaṇasyāgrataḥ sthitaḥ
tam abravīt tato rājā rāvaṇo rākṣasaṃ sthitam
 vidyujjihvaṃ mahājihvaṃ samīpaparivartinam
agrataḥ kuru sītāyāḥ śīghraṃ dāśaratheḥ śiraḥ
 avasthāṃ paścimāṃ bhartuḥ kṛpaṇā sādhu paśyatu
evam uktaṃ tu tad rakṣaḥ śiras tat priyadarśanam
 upanikṣipya sītāyāḥ kṣipram antaradhīyata
rāvaṇaś cāpi cikṣepa bhāsvaraṃ kārmukaṃ mahat
 triṣu lokeṣu vikhyātaṃ sītām idam uvāca ha
idaṃ tat tava rāmasya kārmukaṃ jyāsamanvitam
 iha prahastenānītaṃ hatvā taṃ niśi mānuṣam
sa vidyujjihvena sahaiva tac chiro; dhanuś ca bhūmau vinikīrya rāvaṇaḥ
 videharājasya sutāṃ yaśasvinīṃ; tato 'bravīt tāṃ bhava me vaśānugā
