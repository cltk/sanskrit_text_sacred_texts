[vaiṣampāyana]
      tato yudhiṣṭhiro rājā jñātīnāṃ ye hatā mṛdhe
      śrāddhāni kārayām āsa teṣāṃ pṛthag udāradhīḥ
dhṛtarāṣṭro dadau rājā putrāṇām aurdhvadehikam
      sarvakāmaguṇopetam annaṃ gāś ca dhanāni ca
      ratnāni ca vicitrāṇi mahārhāṇi mahāyaśāḥ
yudhiṣṭhiras tu karṇasya droṇasya ca mahātmanaḥ
      dhṛṣṭadyumnābhimanyubhyāṃ haiḍimbasya ca rakṣasaḥ
virāṭaprabhṛtīnāṃ ca suhṛdām upakāriṇām
      drupada draupadeyānāṃ draupadyā sahito dadau
brāhmaṇānāṃ sahasrāṇi pṛthag ekaikam uddiśan
      dhanaiś ca vastrai ratnaiś ca gobhiś ca samatarpayat
ye cānye pṛthivīpālā yeṣāṃ nāsti suhṛjjanaḥ
      uddiśyoddiśya teṣāṃ ca cakre rājaurdhvadaihikam
sabhāḥ prapāś ca vividhās taḍāgāni ca pāṇḍavaḥ
      suhṛdāṃ kārayām āsa sarveṣām aurdhvadaihikam
sa teṣām anṛṇo bhūtvā gatvā lokeṣv avācyatām
      kṛtakṛtyo 'bhavad rājā prajā dharmeṇa pālayan
dhṛtarāṣṭraṃ yathāpūrvaṃ gāndhārīṃ viduraṃ tathā
      sarvāṃś ca kauravāmātyān bhṛtyāṃś ca samapūjayat
yāś ca tatra striyaḥ kāś cid dhatavīrā hatātma jāḥ
     sarvās tāḥ kauravo rājā saṃpūjyāpālayad ghṛṇī
dīnāndha kṛpaṇānāṃ ca gṛhācchādana bhojanaiḥ
     ānṛśaṃsya paro rājā cakārānugrahaṃ prabhuḥ
sa vijitya mahīṃ kṛtsnām ānṛṇyaṃ prāpya vairiṣu
     niḥsapatnaḥ sukhī rājā vijahāra yudhiṣṭhiraḥ
