[y]
      nāmṛtasyeva paryāptir mamāsti bruvati tvayi
      tasmāt kathaya bhūyas tvaṃ dharmam eva pitāmaha
[bh]
      atrāpy udāharantīmam itihāsaṃ purātanam
      gautamasya ca saṃvādaṃ yamasya ca mahātmanaḥ
pāriyātra giriṃ prāpya gautamasyāśramo mahān
      uvāsa gautamo yatra kālaṃ tad api me śṛṇu
ṣaṣṭiṃ varṣasahasrāṇi so 'tapyad gautamas tapaḥ
      tam ugratapasaṃ yuktaṃ tapasā bhāvitaṃ munim
upayāto naravyāghra lokapālo yamas tadā
      tam apaśyat sutapasam ṛṣiṃ vai gautamaṃ munim
sa taṃ viditvā brahmarṣir yamam āgatam ojasā
      prāñjaliḥ prayato bhūtvā upasṛptas tapodhanaḥ
taṃ dharmarājo dṛṣṭvaiva namaskṛtya nararṣabham
      nyamantrayata dharmeṇa kriyatāṃ kim iti bruvan
[g]
      mātā pitṛbhyām ānṛṇyaṃ kiṃ kṛtvā samavāpnuyāt
      kathaṃ ca lokān aśnāti puruṣo durlabhāñ śubhān
[y]
      tapaḥ śaucavatā nityaṃ satyadharmaratena ca
      mātāpitror ahar ahaḥ pūjanaṃ kāryam añjasā
aśvamedhaiś ca yaṣṭavyaṃ bahubhiḥ svāptadakṣiṇaiḥ
     tena lokān upāśnāti puruṣo 'dbhutadarśanān
