[s]
      evaṃ vyūḍheṣv anīkeṣu bhūyiṣṭham anuvartiṣu
      brahmalokaparāḥ sarve samapadyanta bhārata
na hy anīkam anīkena samasajjata saṃkule
      na rathā rathibhiḥ sārdhaṃ na padātāḥ padātibhiḥ
aśvā nāśvair ayudhyanta na gajā gajayodhibhiḥ
      mahān vyatikaro raudraḥ senayoḥ samapadyata
naranāgaratheṣv evaṃ vyavakīrṇeṣu sarvaśaḥ
      kṣaye tasmin mahāraudre nirviśeṣam ajāyata
tataḥ śalyaḥ kṛpaś caiva citrasenaś ca bhārata
      duḥśāsano vikarṇaś ca rathān āsthāya sa tvarāḥ
      pāṇḍavānāṃ raṇe śūrā dhvajinīṃ samakampayan
sā vadhyamānā samare pāṇḍusenā mahātmabhiḥ
      trātāraṃ nādhyagacchad vai majjamāneva nair jale
yathā hi śaiśiraḥ kālo gavāṃ marmāṇi kṛntati
      tathā pāṇḍusutānāṃ vai bhīṣmo marmāṇy akṛntata
atīva tava sainyasya pārthena ca mahātmanā
      nagameghapratīkāśāḥ patitā bahudhā gajāḥ
mṛdyamānāś ca dṛśyante pārthena narayūthapāḥ
      iṣubhis tāḍyamānāś ca nārācaiś ca sahasraśaḥ
petur ārtasvaraṃ kṛtvā tatra tatra mahāgajāḥ
     ābaddhābharaṇaiḥ kāyair nihatānāṃ mahātmanām
channam āyodhanaṃ reje śirobhiś ca sakuṇḍalaiḥ
     tasminn atimahābhīme rājan vīravarakṣaye
     bhīṣme ca yudhi vikrānte pāṇḍave ca dhanaṃjaye
te parākrāntam ālokya rājan yudhi pitāmaham
     na nyavartanta kauravyā brahmalokapuraskṛtāḥ
icchanto nidhanaṃ yuddhe svargaṃ kṛtvā parāyaṇam
     pāṇḍavān abhyavartanta tasmin vīravarakṣaye
pāṇḍavāpi mahārāja smaranto vividhān bahūn
     kleśān kṛtān saputreṇa tvayā pūrvaṃ narādhipa
bhayaṃ tyaktvā raṇe śūrā brahmalokapuraskṛtāḥ
     tāvakāṃs tava putrāṃś ca yodhayanti sma hṛṣṭavat
senāpatis tu samare prāha senāṃ mahārathaḥ
     abhidravata gāṅgeyaṃ somakāḥ sṛñjayaiḥ saha
senāpativacaḥ śrutvā somakāḥ saha sṛñjayaiḥ
     abhyadravanta gāṅgeyaṃ śastravṛṣṭyā samantataḥ
vadhyamānas tato rājan pitā śāṃtanavas tava
     amarṣavaśam āpanno yodhayām āsa sṛñjayān
tasya kīrtimatas tāta purā rāṇema dhīmatā
     saṃpradattāstra śikṣā vai parānīka vināśinī
sa tāṃ śikṣām adhiṣṭhāya kṛtvā parabalakṣayam
     ahany ahani pārthānāṃ vṛddhaḥ kurupitāmahaḥ
     bhīṣmo daśasahasrāṇi jaghāna paravīrahā
tasmiṃs tu divase prāpte daśame bharatarṣabha
     bhīṣmeṇaikena matsyeṣu pāñcāleṣu ca saṃyuge
     gajāśvam amitaṃ hatvā hatāḥ sapta mahārathāḥ
hatvā pañca sahasrāṇi rathināṃ prapitāmahaḥ
     narāṇāṃ ca mahāyuddhe sahasrāṇi caturdaśa
tathā danti sahasraṃ ca hayānām ayutaṃ punaḥ
     śikṣā balena nihataṃ pitrā tava viśāṃ pate
tataḥ sarvamahīpānāṃ kṣobhayitvā varūthinīm
     virāṭasya priyo bhrātā śatānīko nipātitaḥ
śatānīkaṃ ca samare hatvā bhīṣmaḥ pratāpavān
     sahasrāṇi mahārāja rājñāṃ bhallair nyapātayat
ye ca ke cana pārthānām abhiyātā dhanaṃjayam
     rājāno bhīṣmam āsādya gatās te yamasādanam
evaṃ daśa diśo bhīṣmaḥ śarajālaiḥ samantataḥ
     atītya senāṃ pārthānām avatasthe camūmukhe
sa kṛtā sumahat karma tasmin vai daśame 'hani
     senayor antare tiṣṭhan pragṛhītaśarāsanaḥ
na cainaṃ pāthivā rājañ śekuḥ ke cin nirīkṣitum
     madhyaṃ prāptaṃ yathā grīṣme tapantaṃ bhāskaraṃ divi
yathā daitya camūṃ śakras tāpayām āsa saṃyuge
     tathā bhīṣmaḥ pāṇḍaveyāṃs tāpayām āsa bhārata
tathā ca taṃ parākrāntam ālokya madhusūdanaḥ
     uvāca devakīputraḥ prīyamāṇo dhanaṃjayam
eṣa śāṃtanavo bhīṣmaḥ senayor antare sthitaḥ
     nānihatya balād enaṃ vijayas te bhaviṣyati
yattaḥ saṃstambhayasvainaṃ yatraiṣā bhidyate camūḥ
     na hi bhīṣma śarān anyaḥ soḍhum utsahate vibho
tatas tasmin kṣaṇe rājaṃś codito vānaradhvajaḥ
     sa dhvajaṃ sa rathaṃ sāśvaṃ bhīṣmam antardadhe śaraiḥ
sa cāpi kurumukhyānām ṛṣabhaḥ pāṇḍaveritān
     śaravrātaiḥ śaravrātān bahudhā vidudhāva tān
tena pāñcālarājaś ca dhṛṣṭaketuś ca vīryavān
     pāṇḍavo bhīmasenaś ca dhṛṣṭadyumnaś ca pārṣataḥ
yamau ca cekitānaś ca kekayāḥ pañca caiva ha
     sātyakiś ca mahārāja saubhadro 'tha ghaṭotkacaḥ
draupadeyāḥ śikhaṇḍī ca kuntibhojaś ca vīryavān
     suśarmā ca virāṭaś ca pāṇḍaveyā mahābalāḥ
eta cānye ca bahavaḥ pīḍitā bhīṣmasāyakaiḥ
     samuddhṛtāḥ phalgunena nimagnāḥ śokasāgare
tataḥ śikhaṇḍī vegena pragṛhya paramāyudham
     bhīṣmam evābhidudrāva rakṣyamāṇaḥ kirīṭinā
tato 'syānucarān hatva sarvān raṇavibhāgavit
     bhīṣmam evābhidudrāva bībhatsur aparājitaḥ
sātyakiś cekitānaś ca dhṛṣṭadyumnaś ca pārṣataḥ
     virāṭo drupadaś caiva mādrīputrau ca pāṇḍavau
     dudruvur bhīṣmam evājau rakṣitā dṛḍhadhanvanā
abhimanyuś ca samare draupadyāḥ pañca cātmajāḥ
     dudruvuḥ samare bhīṣmaṃ samudyatamahāyudhāḥ
te sarve dṛḍhadhanvānaḥ saṃyugeṣv apalāyinaḥ
     bahudhā bhīṣmam ānarchan mārgaṇaiḥ kṛtamārgaṇāḥ
vidhūya tān bāṇagaṇān ye muktāḥ pārthivottamaiḥ
     pāṇḍavānām adīnātmā vyagāhata varūthinīm
     kṛtvā śaravighātaṃ ca krīḍann iva pitāmahaḥ
nābhisaṃdhatta pāñcālyaṃ smayamāno muhur muhuḥ
     strītvaṃ tasyānusaṃsmṛtya bhīṣmo bāṇāñ śikhaṇḍinaḥ
     jaghāna drupadānīke rathān sapta mahārathaḥ
tataḥ kila kilā śabdaḥ kṣaṇena samapadyata
     matsyapāñcāla cedīnāṃ tam ekam abhidhāvatām
te varāśvarathavrātair vāraṇaiḥ sa padātibhiḥ
     tam ekaṃ chādayām āsur meghā iva divākaram
     bhīṣmaṃ bhāgirathī putraṃ pratapantaṃ raṇe ripūn
tatas tasya ca teṣāṃ ca yuddhe devāsuropame
     kirīṭī bhīṣmam ānarchat puraskṛtya śikhaṇḍinam
