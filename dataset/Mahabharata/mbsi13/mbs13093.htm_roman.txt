[y]
      dvijātayo vratopetā havis te yadi bhuñjate
      annaṃ brāhmaṇa kāmāya katham etat pitāmaha
[bh]
      avedokta vratāś caiva bhuñjānāḥ kāryakāriṇaḥ
      vedokteṣu tu bhuñjānā vrataluptā yudhiṣṭhira
[y]
      yad idaṃ tapa ity āhur upavāsaṃ pṛthagjanāḥ
      tapaḥ syād etad iha vai tapo 'nyad vāpi kiṃ bhavet
[bh]
      māsārdha māsau nopavased yat tapo manyate janaḥ
      ātmatantropaghātī yo na tapasvī na dharmavit
tyāgasyāpi ca saṃpattiḥ śiṣyate tapa uttamam
      sadopavāsī ca bhaved brahma cārī tathaiva ca
muniś ca syāt sadā vipro devāṃś caiva sadā yajet
      kuṭumbiko dharmakāmaḥ sadā svapnaś ca bhārata
amṛtāśī sadā ca syāt pavitrī ca sadā bhavet
      ṛtavādī sadā ca syān niyataś ca sadā bhavet
vighasāśī sadā ca syāt sadā caivātithi priyaḥ
      amāṃsāsī sadā ca syāt pavitrī ca sadā bhavet
[y]
      kathaṃ sadopavāsī syād brahma cārī ca pārthiva
      vighasāśī kathaṃ ca syāt kathaṃ caivātithi priyaḥ
[bh]
     antarā sāyam āśaṃ ca prātar āśaṃ tathaiva ca
     sadopavāsī bhavati yo na bhuṅkte 'ntarā punaḥ
bhāryāṃ gacchan brahma cārī sadā bhavati caiva ha
     ṛtavādī sadā ca syād dānaśīlaś ca mānavaḥ
abhakṣayan vṛthā māṃsam amāṃsāśī bhavaty uta
     dānaṃ dadat pavitrī syād asvapnaś ca divā svapan
bhṛtyātithiṣu yo bhuṅkte bhuktavatsu naraḥ sadā
     amṛtaṃ kevalaṃ bhuṅkte iti viddhi yudhiṣṭhira
abhuktavatsu nāśnāti brāhmaṇeṣu tu yo naraḥ
     abhojanena tenāsya jitaḥ svargo bhavaty uta
devebhyaś ca pitṛbhyaś ca bhṛtyebhyo 'tithibhiḥ saha
     avaśiṣṭāni yo bhuṅkte tam āhur vighasāśinam
teṣāṃ lokā hy aparyantāḥ sadane brahmaṇaḥ smṛtāḥ
     upasthitā hy apsarobhir gandharvaiś ca janādhipa
devatātithibhiḥ sārdhaṃ pitṛbhiś copabhuñjate
     ramante putrapautraiś ca teṣāṃ gatir anuttamā
