pravṛtte saṃkule tasmin ghore vīrajanakṣaye
 aṅgadaḥ kampanaṃ vīram āsasāda raṇotsukaḥ
āhūya so 'ṅgadaṃ kopāt tāḍayām āsa vegitaḥ
 gadayā kampanaḥ pūrvaṃ sa cacāla bhṛśāhataḥ
sa saṃjñāṃ prāpya tejasvī cikṣepa śikharaṃ gireḥ
 arditaś ca prahāreṇa kampanaḥ patito bhuvi
hatapravīrā vyathitā rākṣasendracamūs tadā
 jagāmābhimukhī sā tu kumbhakarṇasuto yataḥ
 āpatantīṃ ca vegena kumbhas tāṃ sāntvayac camūm
sa dhanur dhanvināṃ śreṣṭhaḥ pragṛhya susamāhitaḥ
 mumocāśīviṣaprakhyāñ śarān dehavidāraṇān
tasya tac chuśubhe bhūyaḥ saśaraṃ dhanur uttamam
 vidyudairāvatārciṣmad dvitīyendradhanur yathā
ākarṇakṛṣṭamuktena jaghāna dvividaṃ tadā
 tena hāṭakapuṅkhena patriṇā patravāsasā
sahasābhihatas tena vipramuktapadaḥ sphuran
 nipapātādrikūṭābho vihvalaḥ plavagottamaḥ
maindas tu bhrātaraṃ dṛṣṭvā bhagnaṃ tatra mahāhave
 abhidudrāva vegena pragṛhya mahatīṃ śilām
tāṃ śilāṃ tu pracikṣepa rākṣasāya mahābalaḥ
 bibheda tāṃ śilāṃ kumbhaḥ prasannaiḥ pañcabhiḥ śaraiḥ
saṃdhāya cānyaṃ sumukhaṃ śaram āśīviṣopamam
 ājaghāna mahātejā vakṣasi dvividāgrajam
sa tu tena prahāreṇa maindo vānarayūthapaḥ
 marmaṇy abhihatas tena papāta bhuvi mūrchitaḥ
aṅgado mātulau dṛṣṭvā patitau tau mahābalau
 abhidudrāva vegena kumbham udyatakārmukam
tam āpatantaṃ vivyādha kumbhaḥ pañcabhir āyasaiḥ
 tribhiś cānyaiḥ śitair bāṇair mātaṃgam iva tomaraiḥ
so 'ṅgadaṃ vividhair bāṇaiḥ kumbho vivyādha vīryavān
 akuṇṭhadhārair niśitais tīkṣṇaiḥ kanakabhūṣaṇaiḥ
aṅgadaḥ pratividdhāṅgo vāliputro na kampate
 śilāpādapavarṣāṇi tasya mūrdhni vavarṣa ha
sa praciccheda tān sarvān bibheda ca punaḥ śilāḥ
 kumbhakarṇātmajaḥ śrīmān vāliputrasamīritān
āpatantaṃ ca saṃprekṣya kumbho vānarayūthapam
 bhruvor vivyādha bāṇābhyām ulkābhyām iva kuñjaram
aṅgadaḥ pāṇinā netre pidhāya rudhirokṣite
 sālam āsannam ekena parijagrāha pāṇinā
tam indraketupratimaṃ vṛkṣaṃ mandarasaṃnibham
 samutsṛjantaṃ vegena paśyatāṃ sarvarakṣasām
sa ciccheda śitair bāṇaiḥ saptabhiḥ kāyabhedanaiḥ
 aṅgado vivyathe 'bhīkṣṇaṃ sasāda ca mumoha ca
aṅgadaṃ vyathitaṃ dṛṣṭvā sīdantam iva sāgare
 durāsadaṃ hariśreṣṭhā rāghavāya nyavedayan
rāmas tu vyathitaṃ śrutvā vāliputraṃ mahāhave
 vyādideśa hariśreṣṭhāñ jāmbavatpramukhāṃs tataḥ
te tu vānaraśārdūlāḥ śrutvā rāmasya śāsanam
 abhipetuḥ susaṃkruddhāḥ kumbham udyatakārmukam
tato drumaśilāhastāḥ kopasaṃraktalocanāḥ
 rirakṣiṣanto 'bhyapatann aṅgadaṃ vānararṣabhāḥ
jāmbavāṃś ca suṣeṇaś ca vegadarśī ca vānaraḥ
 kumbhakarṇātmajaṃ vīraṃ kruddhāḥ samabhidudruvuḥ
samīkṣyātatatas tāṃs tu vānarendrān mahābalān
 āvavāra śaraugheṇa nageneva jalāśayam
tasya bāṇacayaṃ prāpya na śoker ativartitum
 vānarendrā mahātmāno velām iva mahodadhiḥ
tāṃs tu dṛṣṭvā harigaṇāñ śaravṛṣṭibhir arditān
 aṅgadaṃ pṛṣṭhataḥ kṛtvā bhrātṛjaṃ plavageśvaraḥ
abhidudrāva vegena sugrīvaḥ kumbham āhave
 śailasānu caraṃ nāgaṃ vegavān iva kesarī
utpāṭya ca mahāśailān aśvakarṇān dhavān bahūn
 anyāṃś ca vividhān vṛkṣāṃś cikṣepa ca mahābalaḥ
tāṃ chādayantīm ākāśaṃ vṛkṣavṛṣṭiṃ durāsadām
 kumbhakarṇātmajaḥ śrīmāṃś ciccheda niśitaiḥ śaraiḥ
abhilakṣyeṇa tīvreṇa kumbhena niśitaiḥ śaraiḥ
 ācitās te drumā rejur yathā ghorāḥ śataghnayaḥ
drumavarṣaṃ tu tac chinnaṃ dṛṣṭvā kumbhena vīryavān
 vānarādhipatiḥ śrīmān mahāsattvo na vivyathe
nirbhidyamānaḥ sahasā sahamānaś ca tāñ śarān
 kumbhasya dhanur ākṣipya babhañjendradhanuḥprabham
avaplutya tataḥ śīghraṃ kṛtvā karma suduṣkaram
 abravīt kupitaḥ kumbhaṃ bhagnaśṛṅgam iva dvipam
nikumbhāgraja vīryaṃ te bāṇavegaṃ tad adbhutam
 saṃnatiś ca prabhāvaś ca tava vā rāvaṇasya vā
prahrādabalivṛtraghnakuberavaruṇopama
 ekas tvam anujāto 'si pitaraṃ balavattaraḥ
tvām evaikaṃ mahābāhuṃ śūlahastam ariṃdamam
 tridaśā nātivartante jitendriyam ivādhayaḥ
varadānāt pitṛvyas te sahate devadānavān
 kumbhakarṇas tu vīryeṇa sahate ca surāsurān
dhanuṣīndrajitas tulyaḥ pratāpe rāvaṇasya ca
 tvam adya rakṣasāṃ loke śreṣṭho 'si balavīryataḥ
mahāvimardaṃ samare mayā saha tavādbhutam
 adya bhūtāni paśyantu śakraśambarayor iva
kṛtam apratimaṃ karma darśitaṃ cāstrakauśalam
 pātitā harivīrāś ca tvayaite bhīmavikramāḥ
upālambhabhayāc cāpi nāsi vīra mayā hataḥ
 kṛtakarmā pariśrānto viśrāntaḥ paśya me balam
tena sugrīvavākyena sāvamānena mānitaḥ
 agner ājyahutasyeva tejas tasyābhyavardhata
tataḥ kumbhaḥ samutpatya sugrīvam abhipadya ca
 ājaghānorasi kruddho vajravegena muṣṭinā
tasya carma ca pusphoṭa saṃjajñe cāsya śoṇitam
 sa ca muṣṭir mahāvegaḥ pratijaghne 'sthimaṇḍale
tadā vegena tatrāsīt tejaḥ prajvālitaṃ muhuḥ
 vajraniṣpeṣasaṃjātajvālā merau yathā girau
sa tatrābhihatas tena sugrīvo vānararṣabhaḥ
 muṣṭiṃ saṃvartayām āsa vajrakalpaṃ mahābalaḥ
arciḥsahasravikacaṃ ravimaṇḍalasaprabham
 sa muṣṭiṃ pātayām āsa kumbhasyorasi vīryavān
muṣṭinābhihatas tena nipapātāśu rākṣasaḥ
 lohitāṅga ivākāśād dīptaraśmir yadṛcchayā
kumbhasya patato rūpaṃ bhagnasyorasi muṣṭinā
 babhau rudrābhipannasya yathārūpaṃ gavāṃ pateḥ
tasmin hate bhīmaparākrameṇa; plavaṃgamānām ṛṣabheṇa yuddhe
 mahī saśailā savanā cacāla; bhayaṃ ca rakṣāṃsy adhikaṃ viveśa
