[vai]
      sa gatvā nalinīṃ ramyāṃ rākṣasair abhirakṣitām
      kailāsaśikhare ramye dadarśa śubhakānane
kuberabhavanābhyāśe jātāṃ parvatanirjhare
      suramyāṃ vipulachāyāṃ nānādrumalatāvṛtām
haritāmbuja saṃchannāṃ divyāṃ kanakapuṣkarām
      pavitrabhūtāṃ lokasya śubhām adbhutadarśanām
tatrāmṛta rasaṃ śītaṃ laghu kuntīsutaḥ śubham
      dadarśa vimalaṃ toyaṃ śivaṃ bahu ca pāṇḍavaḥ
tāṃ tu puṣkariṇīṃ ramyāṃ padmasaugandhikāyutām
      jātarūpamayaiḥ padmaiś channāṃ paramagandhibhiḥ
vaiḍūrya varanālaiś ca bahu citrair manoharaiḥ
      haṃśa kāraṇḍavoddhūtaiḥ sṛjadbhir amalaṃ rajaḥ
ākrīḍaṃ yakṣarājasya kuberasya mahātmanaḥ
      gandharvair apsarobhiś ca devaiś ca paramārcitām
sevitām ṛṣibhir divyāṃ yakṣaiḥ kiṃpuruṣair athā
      rākṣasaiḥ kiṃnaraiś caiva guptāṃ vaiśravaṇena ca
tāṃ ca dṛṣṭvaiva kaunteyo bhīmaseno mahābalaḥ
      babhūva paramaprīto divyaṃ saṃprekṣya tat saraḥ
tac ca krodhavaśā nāma rākṣasā rājaśāsanāt
     rakṣanti śatasāhasrāś citrāyudhaparicchadāḥ
te tu dṛṣṭvaiva kaunteyam ajinaiḥ parivāritam
     rukmāṅgada dharaṃ vīraṃ bhīmaṃ bhīmaparākramam
sāyudhaṃ baddhanistriṃśam aśaṅkitam ariṃdamam
     puṣkarepsum upāyāntam anyonyam abhicukruśuḥ
ayaṃ puruṣaśārdūlaḥ sāyudho 'jina saṃvṛtaḥ
     yac cikīrṣur iha prāptas tat saṃpraṣṭum ihārhatha
tataḥ sarve mahābāhuṃ samāsādya vṛkodaram
     tejoyuktam apṛcchanta kas tvam ākhyātum arhasi
muniveṣadharaś cāsi cīravāsāś ca lakṣyase
     yadartham asi saṃprāptas tad ācakṣva mahādyute
