[v]
      śaunakenaivam uktas tu kuntīputro yudhiṣṭhiraḥ
      purohitam upāgamya bhrātṛmadhye 'bravīd idam
prasthitaṃ mānuyāntīme brāhmaṇā vedapāragāḥ
      na cāsmi pālane śakto bahuduḥkhasamanvitaḥ
parityaktuṃ na śaknomi dānaśaktiś ca nāsti me
      katham atra mayā kāryaṃ bhagavāṃs tad bravītu me
muhūrtam iva sa dhyātvā dharmeṇānviṣya tāṃ gatim
      yudhiṣṭhiram uvācedaṃ dhaumyo dharmabhṛtāṃ varaḥ
purā sṛṣṭani bhūtāni pīḍyante kṣudhayā bhṛśam
      tato 'nukampayā teṣāṃ savitā svapitā iva
gatvottarāyaṇaṃ tejo rasān uddhṛtya raśmibhiḥ
      dakṣiṇāyanam āvṛtto mahīṃ niviśate raviḥ
kṣetrabhūte tatas tasminn oṣadhīr oṣadhī patiḥ
      divas tejaḥ samuddhṛtya janayām āsa vāriṇā
niṣiktaś candra tejobhiḥ sūyate bhūgato raviḥ
      oṣadhyaḥ ṣaḍrasā medhyās tadannaṃ prāṇināṃ bhuvi
evaṃ bhānumayaṃ hy annaṃ bhūtānāṃ prāṇadhāraṇam
      pitaiṣa sarvabhūtānāṃ tasmāt taṃ śaraṇaṃ vraja
rājāno hi mahātmāno yonikarma viśodhitāḥ
     uddharanti prajāḥ sarvās tapa āsthāya puṣkalam
bhīmena kārtavīryeṇa vainyena nahuṣeṇa ca
     tapoyogasamādhisthair uddhṛtā hy āpadaḥ prajāḥ
tathā tvam api dharmātman karmaṇā ca viśodhitaḥ
     tapa āsthāya dharmeṇa dvijātīn bhara bhārata
evam uktas tu dhaumyena tat kālasadṛśaṃ vacaḥ
     dharmarājo viśuddhātmā tapa ātiṣṭhad uttamam
puṣpopahārair balibhir arcayitvā divākaram
     yogam āsthāya dharmātmā vāyubhakṣo jitendriyaḥ
     gāṅgeyaṃ vāry upaspṛṣya prāṇāyāmena tasthivān
[j]
     kathaṃ kurūṇām ṛṣabhaḥ sa tu rājā yudhiṣṭhiraḥ
     viprārtham ārādhitavān sūryam adbhutavikramam
[v]
     śṛṇuṣvāvahito rājañ śucir bhūtvā samāhitaḥ
     kṣaṇaṃ ca kuru rājendra sarvaṃ vakṣyāmy aśeṣataḥ
dhaumyena tu yatha proktaṃ pārthāya sumahātmane
     nāmnām aṣṭa śataṃ puṇyaṃ tac chṛṇuṣva mahāmate
sūryo 'ryamā bhagas tvaṣṭā pūṣārkaḥ savitā raviḥ
     gabhastimān ajaḥ kālo mṛtyur dhātā prabhā karaḥ
pṛthivy āpaś ca tejaś ca khaṃ vāyuś ca parāyaṇam
     somo bṛhaspatiḥ śukro budho 'ṅgāraka eva ca
indro vivasvvān dīptāṃśuḥ śuciḥ śauriḥ śanaiścaraḥ
     brahmā viṣṇuś ca rudraś ca skando vaiśvaraṇo yamaḥ
vaidyuto jāṭharaś cāgir aindhanas tejasāṃ patiḥ
     dharmadhvajo veda kartā vedāṅgo veda vāhanaḥ
kṛtaṃ tretā dvāparaś ca kaliḥ sarvāmarāśrayaḥ
     kalā kāṣṭhā muhurtāś ca pakṣā māsā ṛtus tathā
saṃvatsarakaro 'śvatthaḥ kālacakro vibhāvasuḥ
     puruṣaḥ śāśvato yogī vyaktāvyaktaḥ sanātanaḥ
lokādhyakṣaḥ prajādhyakṣo viśvakarmā tamonudaḥ
     varuṇaḥ sāgaro 'ṃśuś ca jīmūto jīvano 'rihā
bhūtāśrayo bhūtapatiḥ sarvabhūtaniṣevitaḥ
     maṇiḥ suvarṇo bhūtādiḥ kāmadaḥ sarvato mukhaḥ
jayo viśālo varadaḥ śīghragaḥ prāṇadhāraṇaḥ
     dhanvantarir dhūmaketur ādidevo 'diteḥ sutaḥ
dvādaśātmāravindākṣaḥ pitā mātā pitāmahaḥ
     svargadvāraṃ prajā dvāraṃ mokṣadvāraṃ triviṣṭapam
dehakartā praśāntātmā viśvātmā viśvatomukhaḥ
     carācarātmā sūkṣmātmā maitreṇa vapuṣānvitaḥ
etad vai kīrtanīyasya sūryasyaiva mahātmanaḥ
     nāmnām aṣṭa śataṃ puṇyaṃ śakreṇoktaṃ mahātmanā
śakrāc ca nāradaḥ prāpto dhaumyaś ca tadanantaram
     dhaumyād yudhiṣṭhiraḥ prāpya sarvān kāmān avāptavān
surapitṛgaṇayakṣasevitaṃ; hy asuraniśācarasiddhavanditam
     varakanakahutāśanaprabhaṃ; tvam api manasy abhidhehi bhāskaram
sūryodaye yas tu samāhitaḥ paṭhet; saputralābhaṃ dhanaratnasaṃcayān
     labheta jātismaratāṃ sadā naraḥ; smṛtiṃ ca medhāṃ ca sa vindate parām
imaṃ stavaṃ devavarasya yo naraḥ; prakīrtayec chuci sumanāḥ samāhitaḥ
     sa mucyate śokadavāgnisāgarāl; labheta kāmān manasā yathepsitān
