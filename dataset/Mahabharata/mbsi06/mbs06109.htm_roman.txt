[s]
      bhagadattaḥ kṛpaḥ śalyaḥ kṛtavarmā ca sātvataḥ
      vindānuvindāv āvantyau saindhavaś ca jayadrathaḥ
citraseno vikarṇaś ca tathā durmarṣaṇo yuvā
      daśaite tāvakā yodhā bhīmasenam ayodhayan
mahatyā senayā yuktā nānādeśasamutthayā
      bhīṣmasya samare rājan prārthayānā mahad yaśaḥ
śalyas tu navabhir bāṇair bhīmasenam atāḍayat
      kṛtavarmā tribhir bāṇaiḥ kṛpaś ca navabhiḥ śaraiḥ
citraseno vikarṇaś ca bhagadattaś ca māriṣa
      daśabhir daśabhir bhallair bhīmasenam atāḍayan
saindhavaś ca tribhir bāṇair jatru deśe 'bhyatādayat
      vindānuvindāv āvantyau pañcabhiḥ pañcabhiḥ śaraiḥ
      durmarṣaṇaś ca viṃśatyā pāṇḍavaṃ niśitaiḥ śaraiḥ
sa tān sarvān mahārāja bhrājamānān pṛthak pṛthak
      pravīrān sarvalokasya dhārtarāṣṭrān mahārathān
      vivyādha bahubhir bāṇair bhīmaseno mahābalaḥ
śalyaṃ pañcāśatā viddhvā kṛtavarmāṇam aṣṭabhiḥ
      kṛpasya sa śaraṃ cāpaṃ madhye ciccheda bhārata
      athainaṃ chinnadhanvānaṃ punar vivyādha pañcabhiḥ
vindānuvindau ca tathā tribhis tribhir atāṭayat
      durmarṣaṇaṃ ca viṃśatyā citrasenaṃ ca pañcabhiḥ
vikarṇaṃ daśabhir bāṇaiḥ pañcabhiś ca jayadratham
     viddhvā bhīmo 'nadad dhṛṣṭaḥ saindhavaṃ ca punas tribhiḥ
athānyad dhanur ādāya gautamo rathināṃ varaḥ
     bhīmaṃ vivyādha saṃrabdho daśabhir niśitaiḥ śaraiḥ
sa viddho bahubhir bāṇais tottrair iva mahādvipaḥ
     tataḥ kruddho mahābāhur bhīmasenaḥ pratāpavān
     gautamaṃ tāḍayām āsa śarair bahubhir āhave
saindhavasya tathāśvāṃś ca sārathiṃ ca tribhiḥ śaraiḥ
     prāhiṇon mṛtyulokāya kālāntakasamadyutiḥ
hatāśvāt tu rathāt tūrṇam avaplutya mahārathaḥ
     śarāṃś cikṣepa niśitān bhīmasenasya saṃyuge
tasya bhīmo dhanurmadhye dvābhyāṃ ciccheda bhārata
     bhallābhyāṃ bharataśreṣṭha saindhavasya mahātmanaḥ
sa chinnadhanvā viratho hatāśvo hatasārathiḥ
     citrasenarathaṃ rājann āruroha tvarānvitaḥ
atyadbhutaṃ raṇe karmakṛtavāṃs tatra pāṇḍavaḥ
     mahārathāñ śarair viddhvā vārayitvā mahārathaḥ
     virathaṃ saindhavaṃ cakre sarvalokasya paśyataḥ
nātīva mamṛṣe śalyo bhīmasenasya vikramam
     sa saṃdhāya śarāṃs tīkṣṇān karmāra parimārjitān
     bhīmaṃ vivyādha saptatyā tiṣṭha tiṣṭheti cābravīt
kṛpaś ca kṛtavarmā ca bhagadattaś ca māriṣa
     vindānuvindāv āvantyau citrasenaś ca saṃyuge
durmarṣaṇo vikarṇaś ca sindhurājaś ca vīryavān
     bhīmaṃ te vivyadhus tūrṇaṃ śalya hetor ariṃdamāḥ
sa tu tān prativivyādha pañcabhiḥ pañcabhiḥ śaraiḥ
     śalyaṃ vivyādha saptatyā punaś ca daśabhiḥ śaraiḥ
taṃ śalyo navabhir viddhvā punar vivyādha pañcabhiḥ
     sārathiṃ cāsya bhallena gāḍhaṃ vivyādha marmaṇi
viśokaṃ vīkṣya nirbhinnaṃ bhīmasenaḥ pratāpavān
     madrarājaṃ tribhir bāṇair bāhvor urasi cārpayat
tathetarān maheṣvāsāṃs tribhir tribhir ajihmagaiḥ
     tāḍayām āsa samare siṃhavac ca nanāda ca
te hi yattā maheṣvāsāḥ pāṇḍavaṃ yuddhadurmadam
     tribhis tribhir akuṇṭhāgrair bhṛśaṃ marmasv atāḍayan
to 'tividdho maheṣvāso bhīmaseno na vivyathe
     parvato vāridhārābhir varṣamāṇair ivāmbudaiḥ
śalyaṃ ca navabhir bāṇair bhṛśaṃ viddhvā mahāyaśāḥ
     prāgjyotiṣaṃ śatenājau rājan vivyādha vai dṛḍham
tatas tu sa śaraṃ cāpaṃ sātvatasya mahātmanaḥ
     kṣurapreṇa sutīkṣṇena ciccheda hṛtahastavat
athānyad dhanur ādāya kṛtavarmā vṛkodaram
     ājaghāna bhruvor madhye nārācena paraṃtapa
bhīmas tu samare viddhvā śalyaṃ navabhir āyasaiḥ
     bhagadattaṃ tribhiś caiva kṛtavarmāṇam aṣṭabhiḥ
dvābhyāṃ dvābhyāṃ ca vivyādha gautamaprabhṛtīn rathān
     te tu taṃ samare rājan vivyadhur niśitaiḥ śaraiḥ
sa tathā pīḍyamāno 'pi sarvatas tair mahārathaiḥ
     matvā tṛṇena tāṃs tulyān vicacāra gatavyathaḥ
te cāpi rathināṃ śreṣṭhā bhīmāya niśitāñ śarān
     preṣayām āsur avyagrāḥ śataśo 'tha sahasraśaḥ
tasya śaktiṃ mahāvegaṃ bhagadatto mahārathaḥ
     cikṣepa samare vīraḥ svarṇadaṇḍāṃ mahādhanām
tomaraṃ saindhavo rājā paṭṭiṣaṃ ca mahābhuvaḥ
     śataghnīṃ ca kṛpo rājañ śaraṃ śalyaś ca saṃyuge
athetare maheṣvāsāḥ pañca pañca śilīmukhān
     bhīmasenaṃ samuddiśya preṣayām āsur ojasā
tomaraṃ sa dvidhā cakre kṣurapreṇānilātmajaḥ
     paṭṭiśaṃ ca tribhir bāṇaiś ciccheda tilakāṇḍavat
sa bibheda śataghnīṃ ca navabhiḥ kaṅkapatribhiḥ
     madrarājaprayuktaṃ ca śaraṃ chittvā mahābalaḥ
śaktiṃ ciccheda sahasā bhagadatteritāṃ raṇe
     tathetarāñ śarān ghorāñ śaraiḥ saṃnataparvabhiḥ
bhīmaseno raṇaślāghī tridhaikaikaṃ samācchinat
     tāṃś ca sarvān maheṣvāsāṃs tribhis tribhir atāḍayat
tato dhanaṃjayas tatra vartamāne mahāraṇe
     jagāma sa rathenājau bhīmaṃ dṛṣṭvā mahāratham
     nighnantaṃ samare śatrūn yodhayānaṃ ca sāyakaiḥ
tau tu tatra mahātmānau sametau vīkṣya pāṇḍavau
     nāśaśaṃsur jayaṃ tatra tāvakāḥ puruṣarṣabha
athārjuno raṇe bhīṣmaṃ yodhayan vai mahāratham
     bhīṣmasya nidhanākāṅkṣī puraskṛtya śikhaṇḍinam
āsasāda raṇe yodhāṃs tāvakān daśa bhārata
     ye sma bhīmaṃ raṇe rājan yodhayanto vyavasthitāḥ
     bībhatsus tān athāvidhyad bhīmasya priyakāmyayā
tato duryodhano rājā suśarmāṇam acodayat
     arjunasya vadhārthāya bhīmasenasya cobhayoḥ
suśarman gaccha śīghraṃ tvaṃ balaughaiḥ parivāritaḥ
     jahi pāṇḍusutāv etau dhanaṃjaya vṛkodarau
tac chrutvā śāsanaṃ tasya trigartaḥ prasthalādhipaḥ
     abhidrutya raṇe bhīmam arjunaṃ caiva dhanvinau
rathair anekasāhasraiḥ parivavre samantataḥ
     tataḥ pravavṛte yuddham arjunasya paraiḥ saha
