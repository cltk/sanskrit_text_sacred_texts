[s]
      śaratalpe mahātmānaṃ śayānam amitaujasam
      mahāvātasamūhena samudram iva śoṣitam
divyair astrair maheṣvāsaṃ pātitaṃ savyasācinā
      jayāśāṃ tava putrāṇāṃ saṃbhagnāṃ śarma varma ca
apārāṇām iva dvīpam agādhe gādham icchatām
      srotasā yāmuneneva śaraugheṇa pariplutam
mahāntam iva mainākam asahyaṃ bhuvi pātitam
      nabhaś cyutam ivādityaṃ patitaṃ dharaṇītale
śatakrator ivācintyaṃ purā vṛtreṇa nirjayam
      mohanaṃ sarvasainyasya yudhi bhīṣmasya pātanam
kakudaṃ sarvasainyānāṃ lakṣma sarvadhanuṣmatām
      dhanaṃjaya śaravyāptaṃ pitaraṃ te mahāvratam
taṃ vīraśayane vīraṃ śayānaṃ puruṣarṣabham
      bhīṣmam ādhirathir dṛṣṭvā bharatānām amadhyamam
avatīrya rathād arto bāṣpavyākulitākṣaram
      abhivādyāñjaliṃ baddhvā vandamāno 'bhyabhāṣata
karṇo 'ham asmi bhadraṃ te adya mā vada bhārata
      puṇyayā kṣemayā vācā cakṣuṣā cāvalokaya
na nūnaṃ sukṛtasyeha phalaṃ kaś cit samaśnute
     yatra dharmaparo vṛddhaḥ śete bhuvi bhavān iha
kośasaṃjanane mantre vyūha praharaṇeṣu ca
     nātham anyaṃ na paśyāmi kurūṇāṃ kurusattama
buddhyā viśuddhayā yukto yaḥ kurūṃs tārayed bhayāt
     yodhāṃs tvam aplave hitvā pitṛlokaṃ gamiṣyasi
adya prabhṛti saṃkruddhā vyāghrā iva mṛgakṣayam
     pāṇḍavā bharataśreṣṭha kariṣyanti kuru kṣayam
adya gāṇḍīvaghoṣasya vīryajñāḥ savyasācinaḥ
     kuravaḥ saṃtrasiṣyanti vajrapāṇer ivāsurāḥ
adya gāṇḍīvamuktānām aśanīnām iva svanaḥ
     trāsayiṣyati saṃgrāme kurūn anyāṃś ca pārthivān
samiddho 'gnir yathā vīra mahājvālo drumān dahet
     dhārtarāṣṭrān pradhakṣyanti tathā bāṇāḥ kirīṭinaḥ
yena yena prasarato vāyvagnī sahitau vane
     tena tena pradahato bhagavantau yad icchataḥ
yādṛśo 'gniḥ samiddho hi tādṛk pārtho na saṃśayaḥ
     yathā vāyur naravyāghra tathā kṛṣṇo na saṃśayaḥ
nadataḥ pāñcajanyasya rasato gāṇḍivasya ca
     śrutvā sarvāṇi sainyāni trāsaṃ yāsyanti bhārata
kapidhvajasya cotpāte rathasyāmitra karśinaḥ
     śabdaṃ soḍhuṃ na śakṣyanti tvām ṛte vīrapārthivāḥ
ko hy arjunaṃ raṇe yoddhuṃ tvadanyaḥ pārthivo 'rhati
     yasya divyāni karmāṇi pravadanti manīṣiṇaḥ
amānuṣaś ca saṃgrāmas tryambakena ca dhīmataḥ
     tasmāc caiva varaḥ prāpto duṣprāpaś cākṛtātmabhiḥ
tam adyāhaṃ pāṇḍavaṃ yuddhaśauṇḍam; amṛṣyamāṇo bhavatānuśiṣṭaḥ
     āśīviṣaṃ dṛṣṭiharaṃ sughoram; iyāṃ puraskṛtya vadhaṃ jayaṃ vā
