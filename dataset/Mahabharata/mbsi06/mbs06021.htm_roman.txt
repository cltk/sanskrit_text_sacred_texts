[s]
      bṛhatīṃ dhārtarāṣṭrāṇāṃ dṛṣṭvā senāṃ samudyatām
      viṣādam agamad rājā kuntīputro yudhiṣṭhiraḥ
vyūhaṃ bhīṣmeṇa cābhedyaṃ kalpitaṃ prekṣya pāṇḍavaḥ
      abhedyam iva saṃprekṣya viṣaṇṇo 'rjunam abravīt
dhanaṃjaya kathaṃ śakyam asmābhir yoddhum āhave
      dhārtarāṣṭrair mahābāho yeṣāṃ yoddhā pitāmahaḥ
akṣobhyo 'yam abhedyaś ca bhīṣmeṇāmitrakarśinā
      kalpitaḥ śāstradṛṣṭena vidhinā bhūri tejasā
te vayaṃ saṃśayaṃ prāptāḥ sa sainyāḥ śatrukarśana
      katham asmān mahāvyūhād udyānaṃ no bhaviṣyati
athārjuno 'bravīt pārthaṃ yudhiṣṭhiram amitrahā
      viṣaṇṇam abhisaṃprekṣya tava rājann anīkinām
prajñayābhyadhikāñ śūrān guṇayuktān bahūn api
      jayanty alpatarā yena tan nibodha viśāṃ pate
tat tu te kāraṇaṃ rājan pravakṣyāmy anasūyave
      nāradas tam ṛṣir veda bhīṣmadroṇau ca pāṇḍava
etam evārtham āśritya yuddhe devāsure 'bravīt
      pitāmahaḥ kila purā mahendrādīn divaukasaḥ
na tathā balavīryābhyāṃ vijayante jigīṣavaḥ
     yathāsatyānṛśaṃsyābhyāṃ dharmeṇaivodyamena ca
tyaktvādharmaṃ ca lobhaṃ ca mohaṃ codyamam āsthitāḥ
     yudhyadhvam anahaṃkārā yato dharmas tato jayaḥ
evaṃ rājan vijānīhi dhruvo 'smākaṃ raṇe jayaḥ
     yathā me nāradaḥ prāha yataḥ kṛṣṇas tato jayaḥ
guṇabhūto jayaḥ kṛṣṇe pṛṣṭhato 'nveti mādhavam
     anyathā vijayaś cāsya saṃnatiś cāparo guṇaḥ
ananta tejā govindaḥ śatrupūgeṣu nirvyathaḥ
     puruṣaḥ sanātanatamo yataḥ kṛṣṇas tato jayaḥ
purā hy eṣa harir bhūtvā vaikuṇṭho 'kuṇṭhasāyakaḥ
     surāsurān avasphūrjann abravīt ke jayantv iti
anu kṛṣṇaṃ jayemeti yair uktaṃ tatra tair jitam
     tatprasādād dhi trailokyaṃ prāptaṃ śakrādibhiḥ suraiḥ
tasya te na vyathāṃ kāṃ cid iha paśyāmi bhārata
     yasya te jayam āśāste viśvabhuk tridaśeśvaraḥ
