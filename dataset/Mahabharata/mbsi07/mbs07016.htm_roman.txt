[s]
      te sene śibiraṃ gatvā nyaviśetāṃ viśāṃ pate
      yathābhāgaṃ yathānyāyaṃ yathā gulmaṃ ca sarvaśaḥ
kṛtvāvahāraṃ sainyānāṃ droṇaḥ paramadurmanāḥ
      duryodhanam abhiprekṣya savrīḍam idam abravīt
uktam etan mayā pūrvaṃ na tiṣṭhati dhanaṃjaye
      śakyo grahītuṃ saṃgrāme devair api yudhiṣṭhiraḥ
iti tad vaḥ prayatatāṃ kṛtaṃ pārthena saṃyuge
      mātiśaṅkīr vaco mahyam ajeyau kṛṣṇa pāṇḍavau
apanīte tu yogena kena cic chveta vāhane
      tata eṣyati te rājan vaśam adya yudhiṣṭhiraḥ
kaś cid āhvayatāṃ saṃkhye deśam anyaṃ prakarṣatu
      tam ajitvā tu kaunteyo na nivartet kathaṃcanan
etasminn antare śūnye dharmarājam ahaṃ nṛpa
      grahīṣyāmi camūṃ bhittvā dhṛṣṭadyumnasya paśyataḥ
arjunena vihīnas tu yadi notsṛjate raṇam
      mām upāyāntam ālokya gṛhītam iti viddhi tam
evaṃ te sahasā rājan dharmaputraṃ yudhiṣṭhiram
      samāneṣyāmi sagaṇaṃ vaśam adya na saṃśayaḥ
yadi tiṣṭhati saṃgrāme muhūrtam api pāṇḍavaḥ
     athāpayāti saṃgrāmād vijayāt tad viśiṣyate
droṇasya tu vacaḥ śrutvā trigartādhipatis tataḥ
     bhrātṛbhiḥ sahito rājann idaṃ vacanam abravīt
vayaṃ vinikṛtā rājan sadā gāṇḍīvadhanvanā
     anāgaḥsv api cāgaskṛd asmāsu bharatarṣabha
te vayaṃ smaramāṇās tān vinikārān pṛthagvidhān
     krodhāgninā dahyamānā na śemahi sadā niśāḥ
sa no divyāstrasaṃpannaś cakṣurviṣayam āgataḥ
     kartāraḥ sma vayaṃ sarvaṃ yac cikīrṣāma hṛdgatam
bhavataś ca priyaṃ yat syād asmākaṃ ca yaśaḥ karam
     vayam enaṃ haniṣyāmo nikṛṣyāyodhanād bahiḥ
adyāstv anarjunā bhūmir atrigartātha vā punaḥ
     satyaṃ te pratijānīmo naitan mithyā bhaviṣyati
evaṃ satyarathaś coktvā satyadharmā ca bhārata
     satyavarmā ca satyeṣuḥ satyakarmā tathaiva ca
sahitā bhrātaraḥ pañca rathānām ayutena ca
     nyavartanta mahārāja kṛtvā śapatham āhave
mālavās tuṇḍikerāś ca rathānām ayutais tribhiḥ
     suśarmā ca naravyāghras trigartaḥ prasthalādhipaḥ
mācellakair lalitthaiś ca sahito madrakair api
     rathānām ayutenaiva so 'śapad bhrātṛbhiḥ saha
nānājanapadebhyaś ca rathānām ayutaṃ punaḥ
     samutthitaṃ viśiṣṭānāṃ saṃśapārtham upāgatam
tato jvalanam ādāya hutvā sarve pṛthak pṛthak
     jagṛhuḥ kuśacīrāṇi citrāṇi kavacāni ca
te ca baddhatanu trāṇā ghṛtāktāḥ kuśacīriṇaḥ
     maurvī mekhalino vīrāḥ sahasraśatadakṣiṇāḥ
yajvānaḥ putriṇo lokyāḥ kṛtakṛtyās tanutyajaḥ
     yokṣyamāṇās tadātmānaṃ yaśasā vijayena ca
brahmacarya śrutimukhaiḥ kratubhiś cāptadakṣiṇaiḥ
     prāpya lokān suyuddhena kṣipram eva yiyāsavaḥ
brāhmaṇāṃs tarpayitvā ca niṣkān dattvā pṛthak pṛthak
     gāś ca vāsāṃsi ca punaḥ samābhāṣya parasparam
prajvālya kṛṣṇa vartmānam upāgamya raṇe vratam
     tasminn agnau tadā cakruḥ pratijñāṃ dṛḍhaniścayāḥ
śṛṇvatāṃ sarvabhūtānām uccair vācaḥ sma menire
     dhṛtvā dhanaṃjaya vadhe pratijñāṃ cāpi cakrire
ye vai lokāś cānṛtānāṃ ya caiva brahma ghātinām
     panapasya ca ye lokā guru dāraratasya ca
brahma svahāriṇaś caiva rājapiṇḍāpahāriṇaḥ
     śaraṇāgataṃ ca tyajato yācamānaṃ tathā ghnataḥ
agāra dāhināṃ ye ca ye ca gāṃ nighnatām api
     apacāriṇāṃ ca ye lokā ye ca brahma dviṣām api
jāyāṃ ca ṛtukāle vai ye mohād abhigacchatām
     śrāddhasaṃgatikānāṃ ca ye cāpy ātmāpahāriṇām
nyāsāpahāriṇāṃ ye ca śrutaṃ nāśayatāṃ ca ye
     kopena yudhyamānānāṃ ye ca nīcānusāriṇām
nāstikānāṃ ca ye lokā ye 'gnihorā pitṛtyajām
     tān āpnuyāmahe lokān ye ca pāpakṛtām api
yady ahatvā vayaṃ yuddhe nivartema dhanaṃjayam
     tena cābhyarditās trāsād bhavema hi parāṅmukhāḥ
yadi tv asukaraṃ loke karma kuryāma saṃyuge
     iṣṭān puṇyakṛtāṃ lokān prāpnuyāma na saṃśayaḥ
evam uktvā tato rājaṃs te 'bhyavartanta saṃyuge
     āhvayanto 'rjunaṃ vīrāḥ pitṛjuṣṭāṃ diśaṃ prati
āhūtas tair naravyāghraiḥ pārthaḥ parapuraṃjayaḥ
     dharmarājam idaṃ vākyam apadāntaram abravīt
āhūto na nivarteyam iti me vratam āhitam
     saṃśaptakāś ca māṃ rājann āhvayanti punaḥ punaḥ
eṣa ca bhrātṛbhiḥ sārdhaṃ suśarmāhvayate raṇe
     vadhāya sagaṇasyāsya mām anujñātum arhasi
naitac chaknomi saṃsoḍhum āhvānaṃ puruṣarṣabha
     satyaṃ te pratijānāmi hatān viddhi parān yudhi
[y]
     śrutam etat tvayā tāta yad droṇasya cikīrṣitam
     yathā tad anṛtaṃ tasya bhavet tadvat samācara
droṇo hi balavāñ śūraḥ kṛtāstraś ca jitaśramaḥ
     pratijñātaṃ ca tenaitad grahaṇaṃ me mahāratha
[arj]
     ayaṃ vai satyajid rājann adya te rakṣitā yudhi
     dhriyamāṇe hi pāñcālye nācāryaḥ kāmam āpsyati
hate tu puruṣavyāghre raṇe satyajiti prabho
     sarvair api sametair vā na sthātavyaṃ kathaṃ cana
[s]
     anujñātas tato rājñā pariṣvaktaś ca phalgunaḥ
     premṇā dṛṣṭaś ca bahudhā āśiṣā ca prayojitaḥ
vihāyainaṃ tataḥ pārthas trigartān pratyayād balī
     kṣudhitaḥ kṣud vighātārthaṃ siṃho mṛgagaṇān iva
tato dauryodhanaṃ sainyaṃ mudā paramayā yutam
     gate 'rjune bhṛśaṃ kruddhaṃ karma rājasya nigrahe
tato 'nyonyena te sene samājagmatur ojasā
     gaṅgā sarayvor vegena prāvṛṣīvolbaṇodake
