viśvāmitro mahātmātha prasthitān prekṣya tān ṛṣīn
 abravīn naraśārdūla sarvāṃs tān vanavāsinaḥ
mahāvighnaḥ pravṛtto 'yaṃ dakṣiṇām āsthito diśam
 diśam anyāṃ prapatsyāmas tatra tapsyāmahe tapaḥ
paścimāyāṃ viśālāyāṃ puṣkareṣu mahātmanaḥ
 sukhaṃ tapaś cariṣyāmaḥ paraṃ tad dhi tapovanam
evam uktvā mahātejāḥ puṣkareṣu mahāmuniḥ
 tapa ugraṃ durādharṣaṃ tepe mūlaphalāśanaḥ
etasminn eva kāle tu ayodhyādhipatir nṛpaḥ
 ambarīṣa iti khyāto yaṣṭuṃ samupacakrame
tasya vai yajamānasya paśum indro jahāra ha
 pranaṣṭe tu paśau vipro rājānam idam abravīt
paśur adya hṛto rājan pranaṣṭas tava durnayāt
 arakṣitāraṃ rājānaṃ ghnanti doṣā nareśvara
prāyaścittaṃ mahad dhy etan naraṃ vā puruṣarṣabha
 ānayasva paśuṃ śīghraṃ yāvat karma pravartate
upādhyāya vacaḥ śrutvā sa rājā puruṣarṣabha
 anviyeṣa mahābuddhiḥ paśuṃ gobhiḥ sahasraśaḥ
deśāñ janapadāṃs tāṃs tān nagarāṇi vanāni ca
 āśramāṇi ca puṇyāni mārgamāṇo mahīpatiḥ
sa putrasahitaṃ tāta sabhāryaṃ raghunandana
 bhṛgutunde samāsīnam ṛcīkaṃ saṃdadarśa ha
tam uvāca mahātejāḥ praṇamyābhiprasādya ca
 brahmarṣiṃ tapasā dīptaṃ rājarṣir amitaprabhaḥ
 pṛṣṭvā sarvatra kuśalam ṛcīkaṃ tam idaṃ vacaḥ
gavāṃ śatasahasreṇa vikriṇīṣe sutaṃ yadi
 paśor arthe mahābhāga kṛtakṛtyo 'smi bhārgava
sarve parisṛtā deśā yajñiyaṃ na labhe paśum
 dātum arhasi mūlyena sutam ekam ito mama
evam ukto mahātejā ṛcīkas tv abravīd vacaḥ
 nāhaṃ jyeṣṭhaṃ naraśreṣṭhaṃ vikrīṇīyāṃ kathaṃ cana
ṛcīkasya vacaḥ śrutvā teṣāṃ mātā mahātmanām
 uvāca naraśārdūlam ambarīṣaṃ tapasvinī
mamāpi dayitaṃ viddhi kaniṣṭhaṃ śunakaṃ nṛpa
prāyeṇa hi naraśreṣṭha jyeṣṭhāḥ pitṛṣu vallabhāḥ
 mātṝṇāṃ ca kanīyāṃsas tasmād rakṣe kanīyasaṃ
uktavākye munau tasmin munipatnyāṃ tathaiva ca
 śunaḥśepaḥ svayaṃ rāma madhyamo vākyam abravīt
pitā jyeṣṭham avikreyaṃ mātā cāha kanīyasaṃ
 vikrītaṃ madhyamaṃ manye rājan putraṃ nayasva mām
gavāṃ śatasahasreṇa śunaḥśepaṃ nareśvaraḥ
 gṛhītvā paramaprīto jagāma raghunandana
ambarīṣas tu rājarṣī ratham āropya satvaraḥ
 śunaḥśepaṃ mahātejā jagāmāśu mahāyaśāḥ
