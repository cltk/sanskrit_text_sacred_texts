[v]
      etac chrutvā tu putrasya vacaḥ śūrātmajas tadā
      vihāya śokaṃ dharmātmā dadau śrāddham anuttamam
tathaiva vāsudevo 'pi svasrīyasya mahātmanaḥ
      dayitasya pitur nityam akarod aurdhva dehikam
ṣaṣṭiṃ śatasahasrāṇi brāhmaṇānāṃ mahābhujaḥ
      vidhivad bhojayām āsa bhojyaṃ sarvaguṇānvitam
ācchādya ca mahābāhur dhanatṛṣṇḍām apānudat
      brāhmaṇānāṃ tadā kṛṣṇas tad abhūd romaharṣaṇam
suvarṇaṃ caiva gāś caiva śayanācchādanaṃ tathā
      dīyamānaṃ tadā viprāḥ prabhūtam iti cābruvan
vāsudevo 'tha dāśārho baladevaḥ sa sātyakiḥ
      abhimanyos tadā śrāddham akurvan satyakas tadā
      atīva duḥkhasaṃtaptā na śamaṃ copalebhire
tathaiva pāṇḍavā vīrā nagare nāgasāhvaye
      nopagacchanti vai śāntim abhimanyuvinākṛtāḥ
subahūni ca rājendra divasāni virāṭajā
      nābhuṅkta patiśokārtā tad abhūt karuṇaṃ mahat
      kukṣistha eva tasyāstu sa garbhaḥ saṃpralīyata
ājagāma tato vyāso jñātvā divyena cakṣuṣā
      āgamya cābravīd dhīmān pṛthāṃ pṛthula locanām
      uttarāṃ camahā tejāḥ śokaḥ saṃtyajyatām ayam
janiṣyati mahātejāḥ putras tava yaśasvini
     prabhāvād vāsudevasya mama vyāharaṇād api
     pāṇḍavānām ayaṃ cānte pālayiṣyati medinīm
dhanaṃjayaṃ ca saṃprekṣya dharmarājasya paśyataḥ
     vyāso vākyam uvācedaṃ harṣayann iva bhārata
pautras tava mahābāho janiṣyati mahāmanāḥ
     pṛthvīṃ sāgaraparyantāṃ pālayiṣyati caiva ha
tasmāc chokaṃ kuruśreṣṭha jahi tvam arikarśana
     vicāryam atra na hi te satyam etad bhaviṣyati
yac cāpi vṛṣṇivīreṇa kṛṣṇena kurunandana
     puroktaṃ tat tathā bhāvi mā te 'trāstu vicāraṇā
vibudhānāṃ gato lokān akṣayān ātmanirjitān
     na sa śocyas tvayā tāta na cānyaiḥ kurubhis tathā
evaṃ pitāmahenokto dharmātmā sadhanaṃjayaḥ
     tyaktvā śokaṃ mahārāja hṛṣṭarūpo 'bhavat tadā
pitāpi tava dharmajña garbhe tasmin mahāmate
     avardhata yathākālaṃ śuklapakṣe yathā śaśī
tataḥ saṃcodayām āsa vyāso dharmātmajaṃ nṛpam
     aśvamedhaṃ prati tadā tataḥ so 'ntarhito 'bhavat
dharmarājo 'pi medhāvī śrutvā vyāsasya tad vacaḥ
     vittopanayane tāta cakāra gamane matim
