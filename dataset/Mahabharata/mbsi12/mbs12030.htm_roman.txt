[yudhisṭhira]
      sa kathaṃ kāñcanaṣṭhīvī sṛñjayasya suto 'bhavat
      parvatena kimarthaṃ ca dattaḥ kena mamāra ca
yadā varṣasahasrāyus tadā bhavati mānavaḥ
      katham aprāptakaumāraḥ sṛñjayasya suto mṛtaḥ
utāho nāmamātraṃ vai suvarṇaṣṭhīvino 'bhavat
      tathyaṃ vā kāñcanaṣṭhīvīty etad icchāmi veditum
[vāsudeva]
      atra te kathayiṣyāmi yathāvṛttaṃ janeśvara
      nāradaḥ parvataś caiva prāg ṛṣī lokapūjitau
mātulo bhāgineyaś ca devalokād ihāgatau
      vihartu kāmau saṃprītyā mānuṣyeṣu purā prabhū
haviḥ pavitrabhojyena deva bhojyena caiva ha
      nārado mātulaś caiva bhāgineyaś ca parvataḥ
tāv ubhau tapasopetāv avanī talacāriṇau
      bhuñjānau mānuṣān bhogān yathāvat paryadhāvatām
prītimantau mudā yuktau samayaṃ tatra cakratuḥ
      yo bhaved dhṛdi saṃkalpaḥ śubho vā yadi vāśubhaḥ
      anyonyasya sa ākhyeyo mṛṣā śāpo 'nyathā bhavet
tau tatheti pratijñāya maharṣī lokapūjitau
      sṛñjayaṃ śvaityam abhyetya rājānam idam ūcatuḥ
āvāṃ bhavati vatsyāvaḥ kaṃ cit kālaṃ hitāya te
     yathāvat pṛthivīpālāvayoḥ praguṇī bhava
     tatheti kṛtvā tau rājā satkṛtyopacacāra ha
tataḥ kadā cit tau rājā mahātmānau tathāgatau
     abravīt paramaprītaḥ suteyaṃ varavarṇinī
ekaiva mama kanyaiṣā yuvāṃ paricariṣyati
     darśanīyānavadyāṅgī śīlavṛttasamanvitā
     sukumārī kumārī ca padmakiñjalka saṃnibhā
paramaṃ saumya ity uktas tābhyāṃ rājā śaśāsa tām
     kanye viprāv upacara devavat pitṛvac ca ha
sā tu kanyā tathety uktvā pitaraṃ dharmacāriṇī
     yathānideśaṃ rājñas tau satkṛtyopacacāra ha
tasyās tathopacāreṇa rūpeṇāpratimena ca
     nāradaṃ hṛcchayas tūrṇaṃ sahasaivānvapadyata
vavṛdhe ca tatas tasya hṛdi kāmo mahātmanaḥ
     yathā śuklasya pakṣasya pravṛttāv uḍurāṭ śanaiḥ
na ca taṃ bhāgineyāya parvatāya mahātmane
     śaśaṃsa manmathaṃ tīvraṃ vrīḍamānaḥ sa dharmavit
tapasā ceṅgitenātha parvato 'tha bubodha tat
     kāmārtaṃ nāradaṃ kruddhaḥ śaśāpainaṃ tato bhṛśam
kṛtvā samayam avyagro bhavān vai sahito mayā
     yo bhaved dhṛdi saṃkalpaḥ śubho vā yadi vāśubhaḥ
anyonyasya sa ākhyeya iti tad vai mṛṣā kṛtam
     bhavatā vacanaṃ brahmaṃs tasmād etad vadāmy aham
na hi kāmaṃ pravartantaṃ bhavān ācaṣṭa me purā
     sukumāryāṃ kumāryāṃ te tasmād eṣa śapāmy aham
brahmavādī gurur yasmāt tapasvī brahmaṇaś ca san
     akārṣīḥ samayabhraṃśam āvābhyāṃ yaḥ kṛto mithaḥ
śapsye tasmāt susaṃkruddho bhavantaṃ taṃ nibodha me
     sukumārī ca te bhāryā bhaviṣyati na saṃśayaḥ
vānaraṃ caiva kanyā tvāṃ vivāhāt prabhṛti prabho
     saṃdrakṣyanti narāś cānye svarūpeṇa vinākṛtam
sa tad vākyaṃ tu vijñāya nāradaḥ parvatāt tadā
     aśapat tam api krodhād bhāgineyaṃ sa mātulaḥ
tapasā brahmacaryeṇa satyena ca damena ca
     yukto 'pi dharmanityaś ca na svargavāsam āpsyasi
tau tu śaptvā bhṛśaṃ kruddhau parasparam amarṣaṇau
     pratijagmatur anyonyaṃ kruddhā iva gajottamau
parvataḥ pṛthivīṃ kṛtsnāṃ vicacāra mahāmuniḥ
     pūjyamāno yathānyāyaṃ tejasā svena bhārata
atha tām alabhat kanyāṃ nāradaḥ sṛñjayātma jām
     dharmeṇa dharmapravaraḥ sukumārīm aninditām
sā tu kanyā yathā śāpaṃ nāradaṃ taṃ dadarśa ha
     pāṇigrahaṇa mantrāṇāṃ prayogād eva vānaram
sukumārī ca devarṣiṃ vānarapratimānanam
     naivāvamanyata tadā prītimaty eva cābhavat
upatasthe ca bhartāraṃ na cānyaṃ manasāpy agāt
     devaṃ muniṃ vā yakṣaṃ vā patitve pativatsalā
tataḥ kadā cid bhagavān parvato 'nusasāra ha
     vanaṃ virahitaṃ kiṃ cit tatrāpaśyat sa nāradam
tato 'bhivādya provāca nāradaṃ parvatas tadā
     bhavān prasādaṃ kurutāṃ svargā deśāya me prabho
tam uvāca tato dṛṣṭvā parvataṃ nāradas tadā
     kṛtāñjalim upāsīnaṃ dīnaṃ dīnataraḥ svayam
tvayāhaṃ prathamaṃ śapto vānaro tvaṃ bhaviṣyasi
     ity uktena mayā paścāc chaptas tvam api matsarāt
     adya prabhṛti vai vāsaṃ svarge nāvāpsyasīti ha
tava naitad dhi sadṛśaṃ putra sthāne hi me bhavān
     nivartayetāṃ tau śāpam anyo 'nyena tadā munī
śrīsamṛddhaṃ tadā dṛṣṭvā nāradaṃ devarūpiṇam
     sukumārī pradudrāva parapaty abhiśaṅkayā
tāṃ parvatas tato dṛṣṭvā pradravantīm aninditām
     abravīt tava bhartaiṣa nātra kāryā vicāraṇā
ṛṣiḥ paramadharmātmā nārado bhagavān prabhuḥ
     tavaivābhedya hṛdayo mā te bhūd atra saṃśayaḥ
sānunītā bahuvidhaṃ parvatena mahātmanā
     śāpadoṣaṃ ca taṃ bhartuḥ śrutvā svāṃ prakṛtiṃ gatā
     parvato 'tha yayau svargaṃ nārado 'tha yayau gṛhān
pratyakṣakarmā sarvasya nārado 'yaṃ mahān ṛṣiḥ
     eṣa vakṣyati vai pṛṣṭo yathāvṛttaṃ narottama
