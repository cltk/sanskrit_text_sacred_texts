[vā]
      patitau haṃsaḍibhakau kaṃsāmātyau nipātitau
      jarāsaṃdhasya nidhane kālo 'yaṃ samupāgataḥ
na sa śakyo raṇe jetuṃ sarvair api surāsuraiḥ
      prāṇayuddhena jetavyaḥ sa ity upalabhāmahe
mayi nītir balaṃ bhīme rakṣitā cāvayo 'rjunaḥ
      sādhayiṣyāmi taṃ rājan vayaṃ traya ivāgnayaḥ
tribhir āsādito 'smābhir vijane sa narādhipaḥ
      na saṃdeho yathā yuddham ekenābhyupayāsyati
avamānāc ca lokasya vyāyatatvāc ca dharṣitaḥ
      bhīmasenena yuddhāya dhruvam abhyupayāsyati
alaṃ tasya mahābāhur bhīmaseno mahābalaḥ
      lokasya samudīrṇasya nidhanāyāntako yathā
yadi te hṛdayaṃ vetti yadi te pratyayo mayi
      bhīmasenārjunau śīghraṃ nyāsabhūtau prayaccha me
[vai]
      evam ukto bhagavatā pratyuvāca yudhiṣṭhiraḥ
      bhīma pārthau samālokya saṃprahṛṣṭamukhau sthitau
acyutācyuta mā maivaṃ vyāharāmitra karṣaṇa
      pāṇḍavānāṃ bhavān nātho bhavantaṃ cāśritā vayam
yathā vadasi govinda sarvaṃ tad upapadyate
     na hi tvam agratas teṣāṃ yeṣāṃ lakṣmīḥ parāṅmukhī
nihataś ca jarāsaṃdho mokṣitāś ca mahīkṣitaḥ
     rājasūyaś ca me labdho nideśe tava tiṣṭhataḥ
kṣiprakārin yathā tv etat kāryaṃ samupapadyate
     mama kāryaṃ jagat kāryaṃ tathā kuru narottama
tribhir bhavadbhir hi vinā nāhaṃ jīvitum utsahe
     dharmakāmārtha rahito rogārta iva durgataḥ
na śauriṇā vinā pārtho na śauriḥ pāṇḍavaṃ vinā
     nājeyo 'sty anayor loke kṛṣṇayor iti me matiḥ
ayaṃ ca balināṃ śreṣṭhaḥ śrīmān api vṛkodaraḥ
     yuvābhyāṃ sahito vīraḥ kiṃ na kuryān mahāyaśāḥ
supraṇīto balaugho hi kurute kāryam uttamam
     andhaṃ jaḍaṃ balaṃ prāhuḥ praṇetavyaṃ vicakṣaṇaiḥ
yato hi nimnaṃ bhavati nayantīha tato jalam
     yataś chidraṃ tataś cāpi nayante dhīdhanā balam
tasmān nayavidhānajñaṃ puruṣaṃ lokaviśrutam
     vayam āśritya govindaṃ yatāmaḥ kāryasiddhaye
evaṃ prajñā nayabalaṃ kriyopāya samanvitam
     puraskurvīta kāryeṣu kṛṣṇa kāryārthasiddhaye
evam eva yaduśreṣṭhaṃ pārthaḥ kāryārthasiddhaye
     arjunaḥ kṛṣṇam anvetu bhīmo 'nvetu dhanaṃjayam
     nayo jayo balaṃ caiva vikrame siddhim eṣyati
evam uktās tataḥ sarve bhrātaro vipulaujasaḥ
     vārṣṇeyaḥ pāṇḍaveyau ca pratasthur māgadhaṃ prati
varcasvināṃ brāhmaṇānāṃ snātakānāṃ paricchadān
     ācchādya suhṛdāṃ vākyair manojñair abhinanditāḥ
amarṣād abhitaptānāṃ jñātyarthaṃ mukhyavāsasām
     ravisomāgnivapuṣāṃ bhīmam āsīt tadā vapuḥ
hataṃ mene jarāsaṃdhaṃ dṛṣṭvā bhīma purogamau
     ekakāryasamudyuktau kṛṣṇau yuddhe 'parājitau
īśau hi tau mahātmānau sarvakāryapravartane
     dharmārthakāmakāryāṇāṃ kāryāṇām iva nigrahe
kurubhyaḥ prasthitās te tu madhyena kurujāṅgalam
     ramyaṃ padmasaro gatvā kālakūṭam atītya ca
gaṇḍakīyāṃ tathā śoṇaṃ sadā nīrāṃ tathaiva ca
     ekaparvatake nadyaḥ krameṇaitya vrajanti te
saṃtīrya sarayūṃ ramyāṃ dṛṣṭvā pūrvāṃś ca kosalān
     atītya jagmur mithilāṃ mālāṃ carmaṇvatīṃ nadīm
uttīrya gaṅgāṃ śoṇaṃ ca sarve te prāṅmukhās trayaḥ
     kuravoraś chadaṃ jagmur māgadhaṃ kṣetram acyutāḥ
te śaśvad godhanākīrṇam ambumantaṃ śubhadrutam
     gorathaṃ girim āsādya dadṛśur māgadhaṃ puram
