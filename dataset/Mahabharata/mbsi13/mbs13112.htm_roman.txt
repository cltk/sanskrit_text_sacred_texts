[y]
      pitāmaha mahābāho sarvaśāstraviśārada
      śrotum icchāmi martyānāṃ saṃsāravidhum uttamam
kena vṛttena rājendra vartamānā narā yudhi
      prāpnuvanty uttamaṃ svargaṃ kathaṃ ca narakaṃ nṛpa
mṛtaṃ śarīram utsṛjya kāṣṭhaloṣṭa samaṃ janāḥ
      prayānty amuṃ lokam itaḥ ko vai tān anugacchati
[bh]
      asāv āyāti bhagavān bṛhaspatir udāradhīḥ
      pṛcchainaṃ sumahābhāgam etad guhyaṃ sanātanam
naitad anyena śakyaṃ hi vaktuṃ kena cid adya vai
      vaktā bṛhaspatisamo na hy anyo vidyate kva cit
[v]
      tayoḥ saṃvadator evaṃ pārtha gāṅgeyayos tadā
      ājagāma viśuddhātmā bhagavān sa bṛhaspatiḥ
tato rājā samutthāya dhṛtarāṣṭra purogamaḥ
      pūjām anupamāṃ cakre sarve te ca sabhā sadaḥ
tato dharmasuto rājā bhagavantaṃ bṛhaspatim
      upagamya yathānyāyaṃ praśnaṃ papraccha suvrataḥ
[y]
      bhagavan sava dharmajña sarvaśāstraviśārada
      martyasya kaḥ sahāyo vai pitā mātā suto guruḥ
mṛtaṃ śarīram utsṛjya kāṣṭhaloṣṭa samaṃ janāḥ
     gacchanty amutra lokaṃ vai ka enam anugacchati
[b]
     ekaḥ prasūto rājendra jantur eko vinaśyati
     ekas tarati durgāṇi gacchaty ekaś ca durgatim
asahāyaḥ pitā mātā tathā bhrātā suto guruḥ
     jñātisaṃbandhivargaś ca mitravargas tathaiva ca
mṛtaṃ śarīram utsṛjya kāṣṭhaloṣṭa samaṃ janāḥ
     muhūrtam upatiṣṭhanti tato yānti parāṅmukhāḥ
     tais tac charīram utsṛṣṭaṃ dharma eko 'nugacchati
tasmād dharmaḥ sahāyārthe sevitavyaḥ sadā nṛbhiḥ
     prāṇī dharmasamāyukto narakāyopapadyate
tasmān nyāyāgatair arthair dharmaṃ seveta paṇḍitaḥ
     dharma eko manuṣyāṇāṃ sahāyaḥ pāralaukikaḥ
lobhān mohād anukrośād bhayād vāpy abahuśrutaḥ
     naraḥ karoty akāryāṇi parārthe lobhamohitaḥ
dharmaś cārthaś ca kāmaś ca tritayaṃ jīvite phalam
     etat trayam avāptavyam adharmaparivarjitam
[y]
     śrutaṃ bhagavato vākyaṃ dharmayuktaṃ paraṃ hitam
     śarīravicayaṃ jñātuṃ buddhis tu mama jāyate
mṛtaṃ śarīrarahitaṃ sūkṣmam avyaktatāṃ gatam
     acakṣur viṣayaṃ prāptaṃ kathaṃ dharmo 'nugacchati
[b]
     pṛthivī vāyur ākāśam āpo jyotiś ca pañcamam
     buddhir ātmā ca sahitā dharmaṃ paśyanti nityadā
prāṇinām iha sarveṣāṃ sākṣibhūtāni cāniśam
     etaiś ca sa ha dharmo 'pi taṃ jīvam anugacchati
tvag asthi māṃsaṃ śukraṃ ca śoṇitaṃ ca mahāmate
     śarīraṃ varjayanty ete jīvitena vivarjitam
tato dharmasamāyuktaḥ sa jīvaḥ sukham edhate
     iha loke pare caiva kiṃ bhūyaḥ kathayāmi te
[y]
     anudarśitaṃ bhagavatā yathā dharmo 'nugacchati
     etat tu jñātum icchāmi kathaṃ retaḥ pravartate
[b]
     annam aśnanti ye devāḥ śarīrasthā nareśvara
     pṛthivī vāyur ākāśam āpo jyotir manas tathā
tatas tṛpteṣu rājendra teṣu bhūteṣu pañcasu
     manaḥṣaṣṭheṣu śuddhātman retaḥ saṃpadyate mahat
tato garbhaḥ saṃbhavati strīpuṃsoḥ pārtha saṃgame
     etat te sarvam ākhyātaṃ kiṃ bhūyaḥ śrotum icchasi
[y]
     ākhyātam etad bhavatā garbhaḥ saṃjāyate yathā
     yathā jātas tu puruṣaḥ prapadyati tad ucyatām
[b]
     āsanna mātraḥ satataṃ tair bhūtair abhibhūyate
     vipramuktaś ca tair bhūtaiḥ punar yāty aparāṃ gatim
     sa tu bhūtasamāyuktaḥ prāpnute jīva eva ha
tato 'sya karma paśyanti śubhaṃ vā yadi vāśubham
     devatāḥ pañca bhūtasthāḥ kiṃ bhūyaḥ śrotum icchasi
[y]
     tvag asthi māṃsam utsṛjya taiś ca bhūtair vivarjitaḥ
     jīvaḥ sa bhagavān kvasthaḥ sukhaduḥkhe samaśnute
[b]
     jīvo dharmasamāyuktaḥ śīghraṃ retastvam āgataḥ
     strīṇāṃ puṣpaṃ samāsādya sūte kālena bhārata
yamasya puruṣaiḥ kleśaṃ yamasya puruṣair vadham
     duḥkhaṃ saṃsāracakraṃ ca naraḥ kleśaṃ ca vindati
iha loke ca sa prāṇī janmaprabhṛti pārthiva
     svakṛtaṃ karma vai bhuṅkte dharmasya phalam āśritaḥ
yadi dharmaṃ yathāśakti janmaprabhṛti sevate
     tataḥ sa puruṣo bhūtvā sevate nityadā sukham
athāntarā tu dharmasya adharmam upasevate
     sukhasyānantaraṃ duḥkhaṃ sa jīvo 'py adhigacchati
adharmeṇa samāyukto yamasya viṣayaṃ gataḥ
     mahad duḥkhaṃ samāsādya tiryagyonau prajāyate
karmaṇā yena yeneha yasyāṃ yonau prajāyate
     jīvo mohasamāyuktas tan me nigadataḥ śṛṇu
yad etad ucyate śāstre setihāse sac chandasi
     yamasya viṣayaṃ ghoraṃ martyo lokaḥ prapadyate
adhītya caturo vedān dvijo mohasamanvitaḥ
     patitāt pratigṛhyātha kharayonau prajāyate
kharo jīvati varṣāṇi daśa pañca ca bhārata
     kharo mṛto balīvardaḥ sapta varṣāṇi jīvati
balīvardo mṛtaś cāpi jāyate brahmarākṣasaḥ
     brahmarakṣas tu trīn māsāṃs tato jāyati brāhmaṇaḥ
patitaṃ yājayitvā tu kṛmiyonau prajāyate
     tatra jīvati varṣāṇi daśa pañca ca bhārata
kṛmibhāvāt pramuktas tu tato jāyati gardabhaḥ
     gardabhaḥ pañcavarṣāṇi pañcavarṣāṇi sūkaraḥ
     śvā varṣam ekaṃ bhavati tato jāyati mānavaḥ
upādhyāyasya yaḥ pāpaṃ śiṣyaḥ kuryād abuddhimān
     sa jīva iha saṃsārāṃs trīn āpnoti na saṃśayaḥ
prāk śvā bhavati rājendra tataḥ kravyāt tataḥ kharaḥ
     tataḥ pretaḥ parikliṣṭaḥ paścāj jāyati brāhmaṇaḥ
manasāpi guror bhāryāṃ yaḥ śiṣyo yāti pāpakṛt
     so 'dhamān yāti saṃsārān adharmeṇeha cetasā
śvayonau tu sa saṃbhūtas trīṇi varṣāṇi jīvati
     tatrāpi nidhanaṃ prāptaḥ kṛmiyonau prajāyate
kṛmibhāvam anuprāpto varṣam ekaṃ sa jīvati
     tatas tu nidhanaṃ prāpya brahmayonau prajāyate
yadi putrasamaṃ śiṣyaṃ gurur hanyād akāraṇe
     ātmanaḥ kāmakāreṇa so 'pi haṃsaḥ prajāyate
pitaraṃ mātaraṃ vāpi yas tu putro 'vamanyate
     so 'pi rājan mṛto jantuḥ pūrvaṃ jāyati gardabhaḥ
kharo jīvati māsāṃs tu daśa śvā ca caturdaśa
     biḍālaḥ sapta māsāṃs tu tato jāyati mānavaḥ
mātā pitaram ākruśya sārikaḥ saṃprajāyate
     tāḍayitvā tu tāv eva jāyate kacchapo nṛpa
kacchapo daśavarṣāṇi trīṇi varṣāṇi śakyakaḥ
     vyālo bhūtvā tu ṣaṇ māsāṃs tato jāyati mānuṣaḥ
bhartṛpiṇḍam upāśnan yo rājadviṣṭāni sevate
     so 'pi mohasamāpanno mṛto jāyati vānaraḥ
vānaro daśavarṣāṇi trīṇi varṣāṇi mūṣakaḥ
     śvā bhūtvā cātha ṣaṇ māsāṃs tato jāyati mānuṣaḥ
nyāsāpahartā tu naro yamasya viṣayaṃ gataḥ
     saṃsārāṇāṃ śataṃ gatvā kṛmiyonau prajāyate
tatra jīvati varṣāṇi daśa pañca ca bhārata
     duṣkṛtasya kṣayaṃ gatvā tato jāyati mānuṣaḥ
asūyako naraś cāpi mṛto jāyati śārṅgakaḥ
     viśvāsahartā tu naro mīno jāyati durmatiḥ
bhūtvā mīno 'ṣṭa varṣāṇi mṛgo jāyati bhārata
     mṛgas tu caturo māsāṃs tataś chāgaḥ prajāyate
chāgas tu nidhanaṃ prāpya pūrṇe saṃvatsare tataḥ
     kīṭaḥ saṃjāyate jantus tato jāyati mānuṣaḥ
dhānyān yavāṃs tilān māṣān kulatthān sarṣapāṃś caṇān
     kalāyān atha mudgāṃś ca godhūmān atasīs tathā
sasyasyānyasya hartā ca mohāj jantur acetanaḥ
     sa jāyate mahārāja mūṣako nirapatrapaḥ
tataḥ pretya mahārāja punar jāyati sūkaraḥ
     sūkaro jātamātras tu rogeṇa mriyate nṛpa
śvā tato jāyate mūḍhaḥ karmaṇā tena pārthiva
     śvā bhūtvā pañcavarṣāṇi tato jāyati mānuṣaḥ
paradārābhimarśaṃ tu kṛtvā jāyati vai vṛkaḥ
     śvā sṛgālas tato gṛdhro vyālaḥ kaṅko bakas tathā
bhrātur bhāryāṃ tu durbuddhir yo dharṣayati mohitaḥ
     puṃskolikatvam āpnoti so 'pi saṃvatsaraṃ nṛpa
sakhibhāryāṃ guror bhāryāṃ rājabhāryāṃ tathaiva ca
     pradharṣayitvā kāmād yo mṛto jāyati sūkaraḥ
sūkaraḥ pañcavarṣāṇi pañcavarṣāṇi śvāvidhaḥ
     pipīlakas tu ṣaṇ māsān kīṭaḥ syān māsam eva ca
     etān āsādya saṃsārān kṛmiyonau prajāyate
tatra jīvati māsāṃs tu kṛmiyonau trayo daśa
     tato 'dharmakṣayaṃ kṛtvā punar jāyati mānuṣaḥ
upasthite vivāhe tu dāne yajñe 'pi vābhibho
     mohāt karoti yo vighnaṃ sa mṛto jāyate kṛmiḥ
kṛmir jīvati varṣāṇi daśa pañca ca bhārata
     adharmasya kṣayaṃ kṛtvā tato jāyati mānuṣaḥ
pūrvaṃ dattvā tu yaḥ kanyāṃ dvitīye saṃprayacchati
     so 'pi rājan mṛto jantuḥ kṛmiyonau prajāyate
tatra jīvati varṣāṇi trayodaśa yudhiṣṭhira
     adharmasaṃkṣaye yuktas tato jāyati mānuṣaḥ
devakāryam upākṛtya pitṛkāryam athāpi ca
     anirvāpya samaśnan vai tato jāyati vāyasaḥ
vāyaso daśavarṣāṇi tato jāyati kukkuṭaḥ
     jāyate lavakaś cāpi māsaṃ tasmāt tu mānuṣaḥ
jyeṣṭhaṃ pitṛsamaṃ cāpi bhrātaraṃ yo 'vamanyate
     so 'pi mṛtyum upāgamya krauñcayonau prajāyate
krauñco jīvati māsāṃs tu daśa dvau sapta pañca ca
     tato nidhanam āpanno mānuṣatvam upāśnute
vṛṣalo brāhmaṇī gatvā kṛmiyonau prajāyate
     tatrāpatyaṃ samutpādya tato jāyati mūṣakaḥ
kṛtaghnas tu mṛto rājan yamasya viṣayaṃ gataḥ
     yamasya viṣaye kruddhair vadhaṃ prāpnoti dāruṇam
paṭṭisaṃ mudgaraṃ śūlam agnikumbhaṃ ca dāruṇam
     asi patravanaṃ ghoraṃ vālukāṃ kūṭaśālmalīm
etāś cānyāś ca bahvīḥ sa yamasya viṣayaṃ gataḥ
     yātanāḥ prāpya tatrogrās tato vadhyati bhārata
saṃsāracakram āsādya kṛmiyonau prajāyate
     kṛmir bhavati varṣāṇi daśa pañca ca bhārata
     tato garbhaṃ samāsādya tatraiva mriyate śiśuḥ
tato garbhaśatair jantur bahubhiḥ saṃprajāyate
     saṃsārāṃś ca bahūn gatvā tatas tiryak prajāyate
mṛto duḥkham anuprāpya bahuvarṣagaṇān iha
     apunarbhāva saṃyuktas tataḥ kūrmaḥ prajāyate
aśastraṃ puruṣaṃ hatvā sa śastraḥ puruṣādhamaḥ
     arthārthī yadi vā vairī sa mṛto jāyate kharaḥ
kharo jīvati varṣe dve tataḥ śāsteṇa vadhyate
     sa mṛto mṛgayonau tu nityodvigno 'bhijāyate
mṛgo vadhyati śastreṇa gate saṃvatsare tu saḥ
     hato mṛgas tato mīnaḥ so 'pi jālena badhyate
māse caturthe saṃprāpte śvāpadaḥ saṃprajāyate
     śvāpado daśavarṣāṇi dvīpī varṣāṇi pañca ca
tatas tu nidhanaṃ prāptaḥ kālaparyāya coditaḥ
     adharmasya kṣayaṃ kṛtvā tato jāyati mānuṣaḥ
striyaṃ hatvā tu durbuddhir yamasya viṣayaṃ gataḥ
     bahūn kleśān samāsādya saṃsārāṃś caiva viṃśatim
tataḥ paścān mahārāja kṛmiyonau prajāyate
     kṛmir viṃśativarṣāṇi bhūtvā jāyati mānuṣaḥ
bhojanaṃ corayitvā tu makṣikā jāyate naraḥ
     makṣikā saṃha vaśago bahūn māsān bhavaty uta
     tataḥ pāpakṣayaṃ kṛtvā mānuṣatvam avāpnute
vādyaṃ hṛtvā tu puruṣo maśakaḥ saṃprajāyate
     tathā piṇyāka saṃmiśram aśanaṃ corayen naraḥ
     sa jāyate babhru samo dāruṇo mūṣako naraḥ
lavaṇaṃ corayitvā tu cīrī vākaḥ prajāyate
     dadhi hṛtvā bakaś cāpi plavo matsyān asaṃskṛtān
corayitvā payaś cāpi balākā saṃprajāyate
     yas tu corayate tailaṃ tailapāyī prajāyate
     corayitvā tu durbuddhir madhu daṃśaḥ prajāyate
ayo hṛtvā tu durbuddhir vāyaso jāyate naraḥ
     pāyasaṃ corayitvā tu tittiritvam avāpnute
hṛtvā paiṣṭam apūpaṃ ca kumbholūkaḥ prajāyate
     phalaṃ vā mūlakaṃ hṛtvā apūpaṃ vā pipīlikaḥ
kāṃsyaṃ hṛtvā tu durbuddhir hārīto jāyate naraḥ
     rājataṃ bhājanaṃ hṛtvā kapotaḥ saṃprajāyate
hṛtvā tu kāñcanaṃ bhāṇḍaṃ kṛmiyonau prajāyate
    krauñcaḥ kārpāsikaṃ hṛtvā mṛto jāyati mānavaḥ
corayitvā naraḥ paṭṭaṃ tv āvikaṃ vāpi bhārata
    kṣaumaṃ ca vastram ādāya śaśo jantuḥ prajāyate
varṇān hṛtvā tu puruṣo mṛto jāyati barhiṇaḥ
    hṛtvā raktāni vastrāṇi jāyate jīva jīvikaḥ
varṇakādīṃs tathā gandhāṃś corayitvā tu mānavaḥ
    chucchundaritvam āpnoti rājaṁl lobhaparāyaṇaḥ
viśvāsena tu nikṣiptaṃ yo nihnavati mānavaḥ
    sa gatāsur naras tādṛṅ matsyayonau prajāyate
matsyayonim anuprāpya mṛto jāyati mānuṣaḥ
    mānuṣatvam anuprāpya kṣīṇāyur upapadyate
pāpāni tu naraḥ kṛtvā tiryag jāyati bhārata
    na cātmanaḥ pramāṇaṃ te dharmaṃ jānanti kiṃ cana
ye pāpāni narāḥ kṛtvā nirasyanti vrataiḥ sadā
    sukhaduḥkhasamāyuktā vyādhitās te bhavanty uta
asaṃvāsāḥ prajāyante mlecchāś cāpi na saṃśayaḥ
    narāḥ pāpasamācārā lobhamohasamanvitāḥ
varjayanti ca pāpāni janmaprabhṛti ye narāḥ
    arogā rūpavantas te dhaninaś ca bhavanty uta
striyo 'py etena kalpena kṛtvā pāpam avāpnuyuḥ
    eteṣām eva jantūnāṃ patnītvam upayānti tāḥ
parasvaharaṇe doṣāḥ sarva eva prakīrtitāḥ
    etad vai leśa mātreṇa kathitaṃ te mayānagha
    aparasmin kathā yoge bhūyaḥ śroṣyasi bhārata
etan mayā mahārāja brahmaṇo vadataḥ purā
    surarṣīṇāṃ śrutaṃ madhye pṛṣṭaś cāpi yathātatham
mayāpi tava kārtsnyena yathāvad anuvarṇitam
    etac chrutvā mahārāja dharme kuru manaḥ sadā
