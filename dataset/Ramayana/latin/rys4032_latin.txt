atha pratisamādiṣṭo lakṣmaṇaḥ paravīrahā
 praviveśa guhāṃ ghorāṃ kiṣkindhāṃ rāmaśāsanāt
dvārasthā harayas tatra mahākāyā mahābalāḥ
 babhūvur lakṣmaṇaṃ dṛṣṭvā sarve prāñjalayaḥ sthitāḥ
niḥśvasantaṃ tu taṃ dṛṣṭvā kruddhaṃ daśarathātmajam
 babhūvur harayas trastā na cainaṃ paryavārayan
sa taṃ ratnamayīṃ śrīmān divyāṃ puṣpitakānanām
 ramyāṃ ratnasamākīrṇāṃ dadarśa mahatīṃ guhām
harmyaprāsādasaṃbādhāṃ nānāpaṇyopaśobhitām
 sarvakāmaphalair vṛkṣaiḥ puṣpitair upaśobhitām
devagandharvaputraiś ca vānaraiḥ kāmarūpibhiḥ
 divya mālyāmbaradhāraiḥ śobhitāṃ priyadarśanaiḥ
candanāgarupadmānāṃ gandhaiḥ surabhigandhinām
 maireyāṇāṃ madhūnāṃ ca saṃmoditamahāpathām
vindhyamerugiriprasthaiḥ prāsādair naikabhūmibhiḥ
 dadarśa girinadyaś ca vimalās tatra rāghavaḥ
aṅgadasya gṛhaṃ ramyaṃ maindasya dvividasya ca
 gavayasya gavākṣasya gajasya śarabhasya ca
vidyunmāleś ca saṃpāteḥ sūryākṣasya hanūmataḥ
 vīrabāhoḥ subāhoś ca nalasya ca mahātmanaḥ
kumudasya suṣeṇasya tārajāmbavatos tathā
 dadhivaktrasya nīlasya supāṭalasunetrayoḥ
eteṣāṃ kapimukhyānāṃ rājamārge mahātmanām
 dadarśa gṛhamukhyāni mahāsārāṇi lakṣmaṇaḥ
pāṇḍurābhraprakāśāni divyamālyayutāni ca
 prabhūtadhanadhānyāni strīratnaiḥ śobhitāni ca
pāṇḍureṇa tu śailena parikṣiptaṃ durāsadam
 vānarendragṛhaṃ ramyaṃ mahendrasadanopamam
śulkaiḥ prāsādaśikharaiḥ kailāsaśikharopamaiḥ
 sarvakāmaphalair vṛkṣaiḥ puṣṭitair upaśobhitam
mahendradattaiḥ śrīmadbhir nīlajīmūtasaṃnibhaiḥ
 divyapuṣpaphalair vṛkṣaiḥ śītacchāyair manoramaiḥ
haribhiḥ saṃvṛtadvāraṃ balibhiḥ śastrapāṇibhiḥ
 divyamālyāvṛtaṃ śubhraṃ taptakāñcanatoraṇam
sugrīvasya gṛhaṃ ramyaṃ praviveśa mahābalaḥ
 avāryamāṇaḥ saumitrir mahābhram iva bhāskaraḥ
sa sapta kakṣyā dharmātmā yānāsanasamāvṛtāḥ
 praviśya sumahad guptaṃ dadarśāntaḥpuraṃ mahat
haimarājataparyaṅkair bahubhiś ca varāsanaiḥ
 mahārhāstaraṇopetais tatra tatropaśobhitam
praviśann eva satataṃ śuśrāva madhurasvaram
 tantrīgītasamākīrṇaṃ samagītapadākṣaram
bahvīś ca vividhākārā rūpayauvanagarvitāḥ
 striyaḥ sugrīvabhavane dadarśa sa mahābalaḥ
dṛṣṭvābhijanasaṃpannāś citramālyakṛtasrajaḥ
 varamālyakṛtavyagrā bhūṣaṇottamabhūṣitāḥ
nātṛptān nāti ca vyagrān nānudāttaparicchadān
 sugrīvānucarāṃś cāpi lakṣayām āsa lakṣmaṇaḥ
tataḥ sugrīvam āsīnaṃ kāñcane paramāsane
 mahārhāstaraṇopete dadarśādityasaṃnibham
divyābharaṇacitrāṅgaṃ divyarūpaṃ yaśasvinam
 divyamālyāmbaradharaṃ mahendram iva durjayam
 divyābharaṇamālyābhiḥ pramadābhiḥ samāvṛtam
rumāṃ tu vīraḥ parirabhya gāḍhaṃ; varāsanastho varahemavarṇaḥ
 dadarśa saumitrim adīnasattvaṃ; viśālanetraḥ suviśālanetram
