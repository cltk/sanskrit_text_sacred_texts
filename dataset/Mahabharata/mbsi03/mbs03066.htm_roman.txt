sudeva uvāca
      vidarbharājo dharmātmā bhīmo bhīmaparākramaḥ
      suteyaṃ tasya kalyāṇī damayantīti viśrutā
rājā tu naiṣadho nāma vīrasenasuto nalaḥ
      bhāryeyaṃ tasya kalyāṇī puṇyaślokasya dhīmataḥ
sa vai dyūte jito bhrātrā hṛtarājyo mahīpatiḥ
      damayantyā gataḥ sārdhaṃ na prajñāyata karhi cit
te vayaṃ damayantyarthaṃ carāmaḥ pṛthivīm imām
      seyam āsāditā bālā tava putraniveśane
asyā rūpeṇa sadṛśī mānuṣī neha vidyate
      asyāś caiva bhruvor madhye sahajaḥ piplur uttamaḥ
      śyāmāyāḥ padmasaṃkāśo lakṣito 'ntarhito mayā
malena saṃvṛto hy asyās tanvabhreṇeva candramāḥ
      cihnabhūto vibhūtyartham ayaṃ dhātrā vinirmitaḥ
pratipat kaluṣevendor lekhā nāti virājate
      na cāsyā naśyate rūpaṃ vapur malasamācitam
      asaṃskṛtam api vyaktaṃ bhāti kāñcanasaṃnibham
anena vapuṣā bālā piplunānena caiva ha
      lakṣiteyaṃ mayā devī pihito 'gnir ivoṣmaṇā
bṛhadaśva uvāca
      tac chrutvā vacanaṃ tasya sudevasya viśāṃ pate
      sunandā śodhayām āsa piplupracchādanaṃ malam
sa malenāpakṛṣṭena piplus tasyā vyarocata
     damayantyās tadā vyabhre nabhasīva niśākaraḥ
pipluṃ dṛṣṭvā sunandā ca rājamātā ca bhārata
     rudantyau tāṃ pariṣvajya muhūrtam iva tasthatuḥ
     utsṛjya bāṣpaṃ śanakai rājamātedam abravīt
bhaginyā duhitā me 'si piplunānena sūcitā
     ahaṃ ca tava mātā ca rājanyasya mahātmanaḥ
     sute daśārṇādhipateḥ sudāmnaś cārudarśane
bhīmasya rājñaḥ sā dattā vīrabāhor ahaṃ punaḥ
     tvaṃ tu jātā mayā dṛṣṭā daśārṇeṣu pitur gṛhe
yathaiva te pitur gehaṃ tathedam api bhāmini
     yathaiva hi mamaiśvaryaṃ damayanti tathā tava
tāṃ prahṛṣṭena manasā damayantī viśāṃ pate
     abhivādya mātur bhaginīm idaṃ vacanam abravīt
ajñāyamānāpi satī sukham asmy uṣiteha vai
     sarvakāmaiḥ suvihitā rakṣyamāṇā sadā tvayā
sukhāt sukhataro vāso bhaviṣyati na saṃśayaḥ
     ciraviproṣitāṃ mātar mām anujñātum arhasi
dārakau ca hi me nītau vasatas tatra bālakau
     pitrā vihīnau śokārtau mayā caiva kathaṃ nu tau
yadi cāpi priyaṃ kiṃ cin mayi kartum ihecchasi
     vidarbhān yātum icchāmi śīghraṃ me yānam ādiśa
bāḍham ity eva tām uktvā hṛṣṭā mātṛṣvasā nṛpa
     guptāṃ balena mahatā putrasyānumate tataḥ
prasthāpayad rājamātā śrīmatā naravāhinā
     yānena bharataśreṣṭha svannapānaparicchadām
tataḥ sā nacirād eva vidarbhān agamac chubhā
     tāṃ tu bandhujanaḥ sarvaḥ prahṛṣṭaḥ pratyapūjayat
sarvān kuśalino dṛṣṭvā bāndhavān dārakau ca tau
     mātaraṃ pitaraṃ caiva sarvaṃ caiva sakhījanam
devatāḥ pūjayām āsa brāhmaṇāṃś ca yaśasvinī
     vidhinā pareṇa kalyāṇī damayantī viśāṃ pate
atarpayat sudevaṃ ca gosahasreṇa pārthivaḥ
     prīto dṛṣṭvaiva tanayāṃ grāmeṇa draviṇena ca
sā vyuṣṭā rajanīṃ tatra pitur veśmani bhāminī
     viśrāntāṃ mātaraṃ rājann idaṃ vacanam abravīt
