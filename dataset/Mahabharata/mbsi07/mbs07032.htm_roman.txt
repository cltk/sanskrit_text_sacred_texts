[s]
      pūrvam asmāsu bhagneṣu phalgunenāmitaujasā
      droṇe ca moghasaṃkalpe rakṣite ca yudhiṣṭhire
sarve vidhvastakavacās tāvakā yudhi nirjitāḥ
      rajasvalā bhṛśodvignā vīkṣamāṇā diśo daśa
avahāraṃ tataḥ kṛtvā bhāradvājasya saṃmate
      labdhalakṣyaiḥ parair dīnā bhṛśāvahasitā raṇe
ślāghamāneṣu bhūteṣu phalgunasyāmitān guṇān
      keśavasya ca sauhārde kīrtyamāne 'rjunaṃ prati
      abhiśastā ivābhūvan dhyānamūkatvam āsthitāḥ
tataḥ prabhātasamaye droṇaṃ duryodhano 'bravīt
      praṇayād abhimānāc ca dviṣad vṛddhyā ca durmanāḥ
      śṛṇvatāṃ sarvabhūtānāṃ saṃrabdho vākyakovidaḥ
nūnaṃ vayaṃ vadhya pakṣe bhavato brahmavittama
      tathā hi nāgrahīḥ prāptaṃ samīpe 'dya yudhiṣṭhiram
icchatas te na mucyeta cakṣuḥ prāpto raṇe ripuḥ
      jighṛkṣato rakṣyamāṇaḥ sāmarair api pāṇḍavaiḥ
varaṃ dattvā mama prītaḥ paścād vikṛtavān asi
      āśā bhaṅgaṃ na kurvanti bhaktasyāryāḥ kathaṃ cana
tato 'prītis tathoktaḥ sa bhāradvājo 'bravīn nṛpam
      nārhase mānyathā jñātuṃ ghaṭamānaṃ tava priye
sa surāsuragandharvāḥ sa yakṣoraga rākṣasāḥ
     nālaṃ lokā raṇe jetuṃ pālyamānaṃ kirīṭinā
viśvasṛg yatra govindaḥ pṛtanāris tahārjunaḥ
     tatra kasya balaṃ krāmed anyatra tryambakāt prabhoḥ
satyaṃ tu te bravīmy adya naitaj jātv anyathā bhavet
     adyaiṣāṃ pravaraṃ vīraṃ pātayiṣye mahāratham
taṃ ca vyūhaṃ vidhāsyāmi yo 'bhedyas tridaśair api
     yogena kena cid rājann arjunas tv apanīyatām
na hy ajñātam asādhyaṃ vā tasya saṃkhye 'sti kiṃ cana
     tena hy upāttaṃ balavat sarvajñānam itas tataḥ
droṇena vyāhṛte tv evaṃ saṃśaptakagaṇāḥ punaḥ
     āhvayann arjunaṃ saṃkhye dakṣiṇām abhito diśam
tatrārjunasyātha paraiḥ sārdhaṃ samabhavad raṇaḥ
     tādṛśo yādṛśo nānyaḥ śruto dṛṣṭo 'pi vā kva cit
tato droṇena vihito rājan vyūho vyarocata
     caran madhyaṃ dine sūryaḥ pratapann iva durdṛśaḥ
taṃ cābhimanyur vacanāt pitur jyeṣṭhasya bhārata
     bibheda durbhidaṃ saṃkhye cakravyūham anekadhā
sa kṛtvā duṣkaraṃ karmahatvā vīrān sahasraśaḥ
     ṣaṭsu vīreṣu saṃsakto dauḥśāsani vaśaṃgataḥ
vayaṃ paramasaṃhṛṣṭāḥ pāṇṭavāḥ śokakarśitāḥ
     saubhadre nihate rājann avahāram akurvata
[dhṛ]
     putraṃ puruṣasiṃhasya saṃjayāprāpta yauvanam
     raṇe vinihataṃ śrutvā bhṛśaṃ me dīryate manaḥ
dāruṇaḥ kṣatradharmo 'yaṃ vihito dharmakartṛbhiḥ
     yatra rājyepsavaḥ śūrā bāle śastram apātayan
bālam atyantasukhinaṃ vicarantam abhītavat
     kṛtāstrā bahavo jaghnur brūhi gāvalgaṇe katham
bibhitsatā rathānīkaṃ saubhadreṇāmitaujasā
     vikrīḍitaṃ yathā saṃkhye tan mamācakṣva saṃjaya
[s]
     yan māṃ pṛcchasi rājendra saubhadrasya nipātanam
     tat te kārtsnyena vakṣyāmi śṛṇu rājan samāhitaḥ
     vikrīḍitaṃ kumāreṇa yathānīkaṃ bibhitsatā
dāvāgnyabhiparītānāṃ bhūri gulmatṛṇadrume
     vanaukasām ivāraṇye tvadīyānām abhūd bhayam
