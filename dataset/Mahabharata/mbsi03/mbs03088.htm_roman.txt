[dhaumya]
      udīcyāṃ rājaśārdūla diśi puṇyāni yāni vai
      tāni te kīrtayiṣyāmi puṇyāny āyatanāni ca
sarasvatī puṇyavahā hradinī vanamālinī
      samudragā mahāvegā yamunā yatra pāṇḍava
tatra puṇyatamaṃ tīrthaṃ plakṣāvataraṇaṃ śivam
      yatra sārasvatair iṣṭvā gacchanty avabhṛthaṃ dvijāḥ
puṇyaṃ cākhyāyate divyaṃ śivam agniśiro 'nagha
      sahadevāyajad yatra śamy ākṣepeṇa bhārata
etasminn eva cārtheyam indra gītā yudhiṣṭhira
      gāthā carati loke 'smin gīyamānā dvijātibhiḥ
agnayaḥ sahadevena ye citā yamunām anu
      śataṃ śatasahasrāṇi sahasraśatadakṣiṇāḥ
tatraiva bharato rājā cakravartī mahāyaśāḥ
      viṃśatiṃ sapta cāṣṭau ca hayamedhān upāharat
kāmakṛd yo dvijātīnāṃ śrutas tāta mayā purā
      atyantam āśramaḥ puṇyaḥ sarakas tasya viśrutaḥ
sarasvatī nadī sadbhiḥ satataṃ pārtha pūjitā
      vālakhilyair mahārāja yatreṣṭam ṛṣibhiḥ purā
dṛṣadvatī puṇyatamā tatra khyātā yudhiṣṭhira
     tatra vaivarṇya varṇau ca supuṇyau manujādhipa
vedajñau veda viditau divyā vedavidāv ubhau
     yajantau kratubhir nityaṃ puṇyair bharatasattama
sametya bahuśo devāḥ sendrāḥ sa varuṇāḥ purā
     viśākha yūpe 'tapyanta tasmāt puṇyatamaḥ sa vai
ṛṣir mahān mahābhāgo jamadagnir mahāyaśāḥ
     palāśakeṣu puṇyeṣu ramyeṣv ayajatābhibhūḥ
yatra sarvāḥ saricchreṣṭhāḥ sākṣāt tam ṛṣisattamam
     svaṃ svaṃ toyam upādāya parivāryopatasthire
api cātra mahārāja svayaṃ viśvāvasur jagau
     imaṃ ślokaṃ tadā vīra prekṣya vīryaṃ mahātmanaḥ
yajamānasya vai devāñ jamadagner mahātmanaḥ
     āgamya saritaḥ sarvā madhunā samatarpayan
gandharvayakṣarakṣobhir apsarobhiś ca śobhitam
     kirāta kiṃnarāvāsaṃ śailaṃ śikhariṇāṃ varam
bibheda tarasā gaṅgā gaṅgā dvāre yudhiṣṭhira
     puṇyaṃ tat khyāyate rājan brahmarṣigaṇasevitam
sanat kumāraḥ kauravya puṇyaṃ kanakhalaṃ tathā
     parvataś ca purur nāma yatra jātaḥ purūravaḥ
bhṛgur yatra tapas tepe maharṣigaṇasevitaḥ
     sa rājann āśramaḥ khyāto bhṛgutuṅgo mahāgiriḥ
yac ca bhūtaṃ bhaviṣyac ca bhavac ca puruṣarṣabha
     nārāyaṇaḥ prabhur viṣṇuḥ śāśvataḥ puruṣottamaḥ
tasyātiyaśasaḥ puṇyāṃ viśālāṃ badarīm anu
     āśramaḥ khyāyate puṇyas triṣu lokeṣu viśrutaḥ
uṣṇa toyavahā gaṅga śītatoyavahāparā
     suvarṇasikatā rājan viśālāṃ badarīm anu
ṛṣayo yatra devāś ca mahābhāgā mahaujasaḥ
     prāpya nityaṃ namasyanti devaṃ nārāyaṇaṃ vibhum
yatra nārāyaṇo devaḥ paramātmā sanātanaḥ
     tatra kṛtsnaṃ jagat pārtha tīrthāny āyatanāni ca
tat puṇyaṃ tatparaṃ brahma tat tīrthaṃ tat tapovanam
     tatra devarṣayaḥ siddhāḥ sarve caiva tapodhanāḥ
ādidevo mahāyogī yatrāste madhusūdanaḥ
     puṇyānām api tat puṇyaṃ tatra te saṃśayo 'stu mā
etāni rājan puṇyāni pṛthivyāṃ pṛthivīpate
     kīrtitāni naraśreṣṭha tīrthāny āyatanāni ca
etāni vasubhiḥ sādhyair ādityair marud aśvibhiḥ
     ṛṣibhir brahmakalpaiś ca sevitāni mahātmabhiḥ
caran etāni kaunteya sahito brāhmaṇarṣabhaiḥ
     bhrātṛbhiś ca mahābhāgair utkaṇṭhāṃ vijahiṣyasi
