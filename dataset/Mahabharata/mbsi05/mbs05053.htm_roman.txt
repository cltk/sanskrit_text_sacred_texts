[s]
      evam etan mahārāja yathā vadasi bhārata
      yuddhe vināśaḥ kṣatrasya gāṇḍīvena pradṛśyate
idaṃ tu nābhijānāmi tava dhīrasya nityaśaḥ
      yat putra vaśam āgaccheḥ sattvajñaḥ savyasācinaḥ
naiṣa kālo mahārāja tava śaśvat kṛtāgamaḥ
      tvayā hy evāditaḥ pārthā nikṛtā bharatarṣabha
pitā śreṣṭhaḥ suhṛd yaś ca samyak praṇihitātmavān
      āsthyeyaṃ hi hitaṃ tena na drogdhā gurur ucyate
idaṃ jitam idaṃ labdham iti śrutvā parājitān
      dyūtakāle mahārāja smayase sma kumāravat
paruṣāṇy ucyamānān sma purā pārthān upekṣase
      kṛtsnaṃ rājyaṃ jayantīti prapātaṃ nānupaśyasi
pitryaṃ rājyaṃ mahārāja kuravas te sa jāṅgalāḥ
      atha vīrair jitāṃ bhūmim akhilāṃ pratyapadyathāḥ
bāhuvīryārjitā bhūmis tava pārthair niveditā
      mayedaṃ kṛtam ity eva manyase rājasattama
grastān gandharvarājena majjato hy aplave 'mbhasi
      ānināya punaḥ pārthaḥ putrāṃs te rājasattama
kumāravac ca smayase dyūte vinikṛteṣu yat
     pāṇḍaveṣu vanaṃ rājan pravrajatsu punaḥ punaḥ
pravarṣataḥ śaravrātān arjunasya śitān bahūn
     apy arṇavā viśuṣyeyuḥ kiṃ punar māṃsayonayaḥ
asyatāṃ phalgunaḥ śreṣṭho gāṇḍīvaṃ dhanuṣāṃ varam
     keśavaḥ sarvabhūtānāṃ cakrāṇāṃ ca sudarśanam
vānaro rocamānaś ca ketuḥ ketumatāṃ varaḥ
     evam etāni sa ratho vahañ śvetahayo raṇe
     kṣapayiṣyati no rājan kālacakram ivodyatam
tasyādya vasudhā rājan nikhilā bharatarṣabha
     yasya bhīmārjunau yodhau sa rājā rājasattama
tathā bhīma hataprāyāṃ majjantīṃ tava vāhinīm
     duryodhanamukhā dṛṣṭvā kṣayaṃ yāsyanti kauravāḥ
na hi bhīma bhayād bhītā lapsyante vijayaṃ vibho
     tava putrā mahārāja rājānaś cānusāriṇaḥ
matsyās tvām adya nārjanti pāñcālāś ca sa kekayāḥ
     śālveyāḥ śarasenāś ca sarve tvām avajānate
     pārthaṃ hy ete gatāḥ sarve vīryajñās tasya dhīmataḥ
anarhān eva tu vadhe dharmayuktān vikarmaṇā
     sarvopāyair niyantavyaḥ sānugaḥ pāpapūruṣaḥ
     tava putro mahārāja nātra śocitum arhasi
dyūtakāle mayā coktaṃ vidureṇa ca dhīmatā
     yad idaṃ te vilapitaṃ pāṇḍavān prati bhārata
     anīśeneva rājendra sarvam etan nirarthakam
