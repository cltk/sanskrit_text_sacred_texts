[v]
      kṛtavidye kace prāpte hṛṣṭarūpā divaukasaḥ
      kacād adhītya tāṃ vidyāṃ kṛtārthā bharatarṣabha
sarva eva samāgamya śatakratum athābruvan
      kālas te vikramasyādya jahi śatrūn puraṃdara
evam uktas tu sahitais tridaśair maghavāṃs tadā
      tathety uktvopacakrāma so 'paśyata vane striyaḥ
krīḍantīnāṃ tu kanyānāṃ vane caitrarathopame
      vāyubhūtaḥ sa vastrāṇi sarvāṇy eva vyamiśrayat
tato jalāt samuttīrya kanyās tāḥ sahitās tadā
      vastrāṇi jagṛhus tāni yathāsannāny anekaśaḥ
tatra vāso deva yānyāḥ śarmiṣṭhā jagṛhe tadā
      vyatimiśram ajānantī duhitā vṛṣaparvaṇaḥ
tatas tayor mithas tatra virodhaḥ samajāyata
      deva yānyāś ca rājendra śarmiṣṭhāyāś ca tat kṛte
[dev]
      kasmād gṛhṇāsi me vastraṃ śiṣyā bhūtvā mamāsuri
      samudācāra hīnāyā na te śreyo bhaviṣyati
[ṣar]
      āsīnaṃ ca śayānaṃ ca pitā te pitaraṃ mama
      stauti vandati cābhīkṣṇaṃ nīcaiḥ sthitvā vinītavat
yācatas tvaṃ hi duhitā stuvataḥ pratigṛhṇataḥ
     sutāhaṃ stūyamānasya dadato 'pratigṛhṇataḥ
anāyudhā sāyudhāyā riktā kṣubhyasi bhikṣuki
     lapsyase pratiyoddhāraṃ na hi tvāṃ gaṇayāmy aham
[v]
     samucchrayaṃ deva yānīṃ gatāṃ saktāṃ ca vāsasi
     śarmiṣṭhā prākṣipat kūpe tataḥ svapuram āvrajat
hateyam iti vijñāya śarmiṣṭhā pāpaniścayā
     anavekṣya yayau veśma krodhavegaparāyaṇāḥ
atha taṃ deśam abhyāgād yayātir nahuṣātmajaḥ
     śrāntayugyaḥ śrāntahayo mṛgalipsuḥ pipāsitaḥ
sa nāhuṣaḥ prekṣamāṇa udapānaṃ gatodakam
     dadarśa kanyāṃ tāṃ tatra dīptām agniśikhām iva
tām apṛcchat sa dṛṣṭvaiva kanyām amara varṇinīm
     sāntvayitvā nṛpaśreṣṭhaḥ sāmnā paramavalgunā
kā tvaṃ tāmranakhī śyāmā sumṛṣṭamaṇikuṇḍalā
     dīrghaṃ dhyāyasi cātyarthaṃ kasmāc chvasiṣi cāturā
kathaṃ ca patitāsy asmin kūpe vīrut tṛṇāvṛte
     duhitā caiva kasya tvaṃ vada sarvaṃ sumadhyame
[dev]
     yo 'sau devair hatān daityān utthāpayati vidyayā
     tasya śukrasya kanyāhaṃ sa māṃ nūnaṃ na budhyate
eṣa me dakṣiṇo rājan pāṇis tāmranakhāṅguliḥ
     samuddhara gṛhītvā māṃ kulīnas tvaṃ hi me mataḥ
jānāmi hi tvāṃ saṃśāntaṃ vīryavantaṃ yaśasvinam
     tasmān māṃ patitām asmāt kūpād uddhartum arhasi
[v]
     tām atha brāhmaṇīṃ strīṃ ca vijñāya nahuṣātmajaḥ
     gṛhītvā dakṣiṇe pāṇāv ujjahāra tato 'vaṭāt
uddhṛtya caināṃ tarasā tasmāt kūpān narādhipaḥ
     āmantrayitvā suśroṇīṃ yayātiḥ svapuraṃ yayau
[dev]
     tvaritaṃ ghūrṇike gaccha sarvam ācakṣva me pituḥ
     nedānīṃ hi pravekyāmi nagaraṃ vṛṣaparvaṇaḥ
[v]
     sā tu vai tvaritaṃ gatvā ghūrṇikāsuramandiram
     dṛṣṭvā kāvyam uvācedaṃ saṃbhramāviṣṭacetanā
ācakṣe te mahāprājña deva yānī vane hatā
     śarmiṣṭhayā mahābhāga duhitrā vṛṣaparvaṇaḥ
śrutvā duhitaraṃ kāvyas tatra śarmiṣṭhayā hatām
     tvarayā niryayau duḥkhān mārgamāṇaḥ sutāṃ vane
dṛṣṭvā duhitaraṃ kāvyo deva yānīṃ tato vane
     bāhubhyāṃ saṃpariṣvajya duḥkhito vākyam abravīt
ātmadoṣair niyacchanti sarve duḥkhasukhe janāḥ
     manye duścaritaṃ te 'sti yasyeyaṃ niṣkṛtiḥ kṛtā
[dev]
     niṣkṛtir me 'stu vā māstu śṛṇuṣvāvahito mama
     śarmiṣṭhayā yad uktāsmi duhitrā vṛṣaparvaṇaḥ
     satyaṃ kilaitat sā prāha daityānām asi gāyanaḥ
evaṃ hi me kathayati śarmiṣṭhā vārṣaparvaṇī
     vacanaṃ tīkṣṇaparuṣaṃ krodharaktekṣaṇā bhṛśam
stuvato duhitā hi tvaṃ yācataḥ pratigṛhṇataḥ
     sutāhaṃ stūyamānasya dadato 'pratigṛhṇataḥ
iti mām āha śarmiṣṭhā duhitā vṛṣaparvaṇaḥ
     krodhasaṃraktanayanā darpapūrṇā punaḥ punaḥ
yady ahaṃ stuvatas tāta duhitā pratigṛhṇataḥ
     prasādayiṣye śarmiṣṭhām ity uktā hi sakhī mayā
[ṣukra]
     stuvato duhitā na tvaṃ bhadre na pratigṛhṇataḥ
     astotuḥ stuyamānasya duhitā deva yāny asi
vṛṣaparvaiva tad veda śakro rājā ca nāhuṣaḥ
     acintyaṃ brahma nirdvandvam aiśvaraṃ hi balaṃ mama
