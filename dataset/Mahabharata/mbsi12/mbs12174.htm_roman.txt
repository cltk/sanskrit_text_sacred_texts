[yudhisṭhira]
      yady asti dattam iṣṭaṃ vā tapas taptaṃ tathaiva ca
      gurūṇāṃ cāpi śuśrūsā tan me brūhi pitāmaha
[bhīsma]
      ātmanānartha yuktena pāpe niviśate manaḥ
      sa karma kaluṣaṃ kṛtvā kleśe mahati dhīyate
durbhikṣād eva durbhikṣaṃ kleśāt kleśaṃ bhayād bhayam
      mṛtebhyaḥ pramṛtaṃ yānti daridrāḥ pāpakāriṇaḥ
utsavād utsavaṃ yānti svargāt svargaṃ sukhāt sukham
      śraddadhānāś ca dāntāś ca dhanādhyāḥ śubhakāriṇaḥ
vyālakuñjaradurgeṣu sarpacora bhayeṣu ca
      hastāvāpena gacchanti nāstikāḥ kim ataḥ param
priya devātitheyāś ca vadānyāḥ priya sādhavaḥ
      kṣemyam ātmavatāṃ mārgam āsthitā hastadakṣiṇam
pulākā iva dhānyeṣu puttikā iva pakṣiṣu
      tadvidhās te manuṣyeṣu yeṣāṃ dharmo na kāraṇam
suśīghram api dhāvantaṃ vidhānam anudhāvati
      śete saha śayānena yena yena yathā kṛtam
upatiṣṭhati tiṣṭhantaṃ gacchantam anugacchati
      karoti kurvataḥ karma chāyevānuvidhīyate
yena yena yathā yad yat purā karma samācitam
     tat tad eva naro bhuṅkte nityaṃ vihitam ātmanā
svakarmaphalavikṣiptaṃ vidhānaparirakṣitam
     bhūtagrāmam imaṃ kālaḥ samantāt parikarṣati
acodyamānāni yathā puṣpāni ca phalāni ca
     svakālaṃ nātivartante tathā karma purā kṛtam
saṃmānaś cāvamānaś ca lābhālābhau kṣayodayau
     pravṛttā vinivartante vidhānānte punaḥ punaḥ
ātmanā vihitaṃ duḥkham ātmanā vihitaṃ sukham
     garbhaśayyām upādāya bhujyate paurvadehikam
bālo yuvā ca vṛddhaś ca yat karoti śubhāśubham
     tasyāṃ tasyām avasthāyāṃ bhuṅkte janmani janmani
yathā dhenu sahasreṣu vatso vindati mātaram
     tathā pūrvakṛtaṃ karma kartāram anugacchati
samunnam agrato vastraṃ paścāc chudhyati karmaṇā
     upavāsaiḥ prataptānāṃ dīrghaṃ sukham anantakam
dīrghakālena tapasā sevitena tapovane
     dharmanirdhūtapāpānāṃ saṃsidhyante manorathāḥ
śakunīnām ivākāśe matsyānām iva codake
     padaṃ yathā na dṛśyeta tathā jñānavidāṃ gatiḥ
alam anyair upālambhair kīrtitaiś ca vyatikramaiḥ
     peśalaṃ cānurūpaṃ ca kartavyaṃ hitam ātmanaḥ
