[bh]
      evam uktaḥ pratyuvāca maitreyaḥ karma pūjakaḥ
      atyantaṃ śrīmati kule jātaḥ prājño bahuśrutaḥ
asaṃśayaṃ maha prājña yathaivāttha tathaiva tat
      anujñātas tu bhavatā kiṃ cid brūyām ahaṃ vibho
[v]
      yad yad icchasi maitreya yāvad yāvad yathātathā
      brūhi tāvan mahāprājña śuśrūṣe vacanaṃ tava
[m]
      nirdoṣaṃ nirmalaṃ caiva vacanaṃ dānasaṃhitam
      vidyā tapobhyāṃ hi bhavān bhāvitātmā na saṃśayaḥ
bhavato bhāvitātmatvād dāyo 'yaṃ sumahān mama
      bhūyo buddhyānupaśyāmi susamṛddhatapā iva
api me darśanād eva bhavato 'bhyudayo mahān
      manye bhavatprasādo 'yaṃ tad dhi karma svabhāvataḥ
tapaḥ śrutaṃ ca yoniś cāpy etad brāhmaṇya kāraṇam
      tribhir guṇaiḥ samuditas tato bhavati vai dvijaḥ
tasmiṃs tṛpte ca tṛpyante pitaro daivatāni ca
      na hi śrutavatāṃ kiṃ cid adhikaṃ brāhmaṇād ṛte
yathā hi sukṛte kṣetre phalaṃ vindati mānavaḥ
      evaṃ dattvā śrutavati phalaṃ dātā samaśnute
brāhmaṇaś cen na vidyeta śrutavṛttopasaṃhitaḥ
     pratigrahītā dānasya moghaṃ syād dhanināṃ dhanam
adan hy avidvān hanty annam adyamānaṃ ca hanti tam
     taṃ ca hanyati yasyānnaṃ sa hatvā hanyate 'budhaḥ
prabhur hy annam adan vidvān punar janayatīśvaraḥ
     sa cānnāj jāyate tasmāt sūkṣma eva vyatikramaḥ
yad eva dadataḥ puṇyaṃ tad eva pratigṛhṇataḥ
     na hy ekacakraṃ varteta ity evam ṛṣayo viduḥ
yatra vai brāhmaṇāḥ santi śrutavṛttopasaṃhitāḥ
     tatra dānaphalaṃ puṇyam iha cāmutra cāśnute
ye yoniśuddhāḥ satataṃ tapasy abhiratā bhṛśam
     dānādhyayanasaṃpannās te vai pūjyatamāḥ sadā
tair hi sadbhiḥ kṛtaḥ panthāś cetayāno na muhyate
     te hi svargasya netāro yajñavāhāḥ sanātanāḥ
