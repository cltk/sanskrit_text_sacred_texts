[vaiṣampāyana]
      avyāharati kaunteye dharmarāje yudhiṣṭhire
      bhrātṝṇāṃ bruvatāṃ tāṃs tān vividhān veda niścayān
mahābhijana saṃpannā śrīmaty āyatalocanā
      abhyabhāṣata rājendraṃ draupadīṃ yoṣitāṃ varā
āsīnam ṛṣabhaṃ rājñāṃ bhrātṛbhiḥ parivāritam
      siṃhaśārdūlasadṛśair vāraṇair iva yūthapam
abhimānavatī nityaṃ viśeṣeṇa yudhiṣṭhire
      lālitā satataṃ rājñā dharmajñā dharmadarśinī
āmantrya vipulaśroṇī sāmnā paramavalgunā
      bhartāram abhisaṃprekṣya tato vacanam abravīt
ime te bhrātaraḥ pārtha śuṣyanta stokakā iva
      vāvāśyamānās tiṣṭhanti na cainān abhinandase
nandayaitān mahārāja mattān iva mahādvipān
      upapannena vākyena satataṃ duḥkhabhāginaḥ
kathaṃ dvaitavane rājan pūrvam uktvā tathā vacaḥ
      bhrātṝn etān sma sahitāñ śītavātātapārditān
vayaṃ duryodhanaṃ hatvā mṛdhe bhokṣyāma medinīm
      saṃpūrṇāṃ sarvakāmānām āhave vijayaiṣiṇaḥ
virathāś ca rathān kṛtvā nihatya ca mahāgajān
     saṃstīrya ca rathair bhūmiṃ sa sādibhir ariṃdamāḥ
yajatāṃ vividhair yajñaiḥ samṛddhair āptadakṣiṇaiḥ
     vanavāsa kṛtaṃ duḥkhaṃ bhaviṣyati sukhāya naḥ
ity etān evam uktvā tvaṃ svayaṃ dharmabhṛtāṃ vara
     katham adya punar vīra vinihaṃsi manāṃsy uta
na klībo vasudhāṃ bhuṅkte na klībo dhanam aśnute
     na klībasya gṛhe putrā matsyāḥ paṅka ivāsate
nādaṇḍaḥ kṣatriyo bhāti nādaṇḍo bhūtim aśnute
     nādaṇḍasya prajā rājṇaḥ sukham edhanti bhārata
mitratā sarvabhūteṣu dānam adhyayanaṃ tapaḥ
     brāhmaṇasyaiṣa dharmaḥ syān na rājño rājasattama
asatāṃ pratiṣedhaś ca satāṃ ca paripālayan
     eṣa rājñāṃ paro dharmaḥ samare cāpalāyanam
yasmin kṣamā ca krodhaś ca dānādāne bhayābhaye
     nigrahānugrahau cobhau sa vai dharmavid ucyate
na śrutena na dānena na sāntvena na cejyayā
     tvayeyaṃ pṛthivī labdhā notkocena tathāpy uta
yat tad balam amitrāṇāṃ tathā vīra samudyatam
     hastyaśvarathasaṃpannaṃ tribhir aṅgair mahattaram
rakṣitaṃ droṇakarṇābhyām aśvatthāmnā kṛpeṇa ca
     tat tvayā nihataṃ vīra tasmād bhuṅkṣva vasuṃdharām
jambūdvīpo mahārāja nānājanapadāyutaḥ
     tvayā puruṣaśārdūla daṇḍena mṛditaḥ prabho
jambūdvīpena sadṛśaḥ krauñcadvīpo narādhipa
     apareṇa mahāmeror daṇḍena mṛditas tvayā
krauñcadvīpena sadṛśaḥ śākadvīpo narādhipa
     pūrveṇa tu mahāmeror daṇḍena mṛditas tvayā
uttareṇa mahāmeroḥ śākadvīpena saṃmitaḥ
     bhadrāśvaḥ puruṣavyāghra daṇḍena mṛditas tvayā
dvīpāś ca sāntaradvīpā nānājanapadālayāḥ
     vigāhya sāgaraṃ vīra daṇḍena mṛditās tvayā
etāny apratimāni tvaṃ kṛtvā karmāṇi bhārata
     na prīyase mahārāja pūjyamāno dvijātibhiḥ
sa tvaṃ bhrātṝn imān dṛṣṭvā pratinandasva bhārata
     ṛṣabhān iva saṃmattān gajendrān ūrjitān iva
amara pratimāḥ sarve śatrusāhāḥ paraṃtapāḥ
     eko 'pi hi sukhāyaiṣāṃ kṣamaḥ syād iti me matiḥ
kiṃ punaḥ puruṣavyāghrāḥ patayo me nararṣabhāḥ
     samastānīndriyāṇīva śarīrasya viceṣṭane
anṛtaṃ mābravīc chvaśrūḥ sarvajñā sarvadarśinī
     yudhiṣṭhiras tvāṃ pāñcāli sukhe dhāsyaty anuttame
hatvā rājasahasrāṇi bahūny āśu parākramaḥ
     tad vyarthaṃ saṃprapaśyāmi mohāt tava janādhipa
yeṣām unmattako jyeṣṭhaḥ sarve tasyopacāriṇaḥ
     tavonmādena rājendra sonmādāḥ sarvapāṇḍavāḥ
yadi hi syur anunmattā bhrātaras te janādhipa
     baddhvā tvāṃ nāstikaiḥ sārdhaṃ praśāseyur vasuṃdharām
kurute mūḍham evaṃ hi yaḥ śreyo nādhigacchati
     dhūpair añjana yogaiś ca nasya karmabhir eva ca
     bheṣajaiḥ sa cikitsyaḥ syād ya unmārgeṇa gacchati
sāhaṃ sarvādhamā loke strīṇāṃ bharatasattama
     tathā vinikṛtāmitrair yāham icchāmi jīvitum
eteṣāṃ yatamānānām utpadyante tu saṃpadaḥ
     tvaṃ tu sarvāṃ mahīṃ labdhvā kuruṣe svayam āpadam
yathāstāṃ saṃmatau rājñāṃ pṛthivyāṃ rājasattamau
     māndhātā cāmbarīṣaś ca tathā rājan virājase
praśādhi pṛthivīṃ devīṃ prajā dharmeṇa pālayan
     sa parvata vanadvīpāṃ mā rājan vimanā bhava
yajasva vividhair yajñair juhvann agnīn prayaccha ca
     purāṇi bhogān vāsāṃsi dvijātibhyo nṛpottama
