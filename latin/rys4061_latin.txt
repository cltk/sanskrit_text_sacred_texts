evam uktvā muniśreṣṭham arudaṃ duḥkhito bhṛśam
 atha dhyātvā muhūrtaṃ tu bhagavān idam abravīt
pakṣau ca te prapakṣau ca punar anyau bhaviṣyataḥ
 cakṣuṣī caiva prāṇāś ca vikramaś ca balaṃ ca te
purāṇe sumahat kāryaṃ bhaviṣyaṃ hi mayā śrutam
 dṛṣṭaṃ me tapasā caiva śrutvā ca viditaṃ mama
rājā daśaratho nāma kaś cid ikṣvākunandanaḥ
 tasya putro mahātejā rāmo nāma bhaviṣyati
araṇyaṃ ca saha bhrātrā lakṣmaṇena gamiṣyati
 tasminn arthe niyuktaḥ san pitrā satyaparākramaḥ
nairṛto rāvaṇo nāma tasyā bhāryāṃ hariṣyati
 rākṣasendro janasthānād avadhyaḥ suradānavaiḥ
sā ca kāmaiḥ pralobhyantī bhakṣyair bhojyaiś ca maithilī
 na bhokṣyati mahābhāgā duḥkhamagnā yaśasvinī
paramānnaṃ tu vaidehyā jñātvā dāsyati vāsavaḥ
 yad annam amṛtaprakhyaṃ surāṇām api durlabham
tad annaṃ maithilī prāpya vijñāyendrād idaṃ tv iti
 agram uddhṛtya rāmāya bhūtale nirvapiṣyati
yadi jīvati me bhartā lakṣmaṇena saha prabhuḥ
 devatvaṃ gatayor vāpi tayor annam idaṃ tv iti
eṣyanty anveṣakās tasyā rāmadūtāḥ plavaṃgamāḥ
 ākhyeyā rāmamahiṣī tvayā tebhyo vihaṃgama
sarvathā tu na gantavyam īdṛśaḥ kva gamiṣyasi
 deśakālau pratīkṣasva pakṣau tvaṃ pratipatsyase
utsaheyam ahaṃ kartum adyaiva tvāṃ sapakṣakam
 ihasthas tvaṃ tu lokānāṃ hitaṃ kāryaṃ kariṣyasi
tvayāpi khalu tat kāryaṃ tayoś ca nṛpaputrayoḥ
 brāhmaṇānāṃ surāṇāṃ ca munīnāṃ vāsavasya ca
icchāmy aham api draṣṭuṃ bhrātaru rāmalakṣmaṇau
 necche ciraṃ dhārayituṃ prāṇāṃs tyakṣye kalevaram
