[v]
      tasya tad vacanaṃ śrutvā prajñāvṛddho mahādyutiḥ
      saṃpūjyainaṃ yathākālaṃ bhīṣmo vacanam abravīt
diṣṭyā kuśalinaḥ sarve pāṇḍavāḥ saha bāndhavaiḥ
      diṣṭyā sahāyavantaś ca diṣṭyā dharme ca te ratāḥ
diṣṭyā ca saṃdhikāmās te bhrātaraḥ kurunandanāḥ
      diṣṭyā na yuddhamanasaḥ saha dāmodareṇa te
bhavatā satyam uktaṃ ca sarvam etan na saṃśayaḥ
      atitīkṣṇaṃ tu te vākyaṃ brāhmaṇyād iti me matiḥ
asaṃśayaṃ kleśitās te vane ceha ca pāṇḍavāḥ
      prāptāś ca dharmataḥ sarvaṃ pitur dhanam asaṃśayam
kirīṭī balavān pārthaḥ kṛtāstraś ca mahābalaḥ
      ko hi pāṇḍusutaṃ yuddhe viṣaheta dhanaṃjayam
api vajradharaḥ sākṣāt kim utānye dhanur bhṛtaḥ
      trayāṇām api lokānāṃ samartha iti me matiḥ
bhīṣme bruvati tad vākyaṃ dhṛṣṭam ākṣipya manyumān
      duryodhanaṃ samālokya karṇo vacanam abravīt
na tan na viditaṃ brahmaṁl loke bhūtena kena cit
      punar uktena kiṃ tena bhāṣitena punaḥ punaḥ
duryodhanārthe śakunir dyūte nirjitavān purā
     samayena gato 'raṇyaṃ pāṇḍuputro yudhiṣṭhiraḥ
na taṃ samayam ādṛtya rājyam icchati paitṛkam
     balam āśritya matsyānāṃ pāñcālānāṃ ca pārthivaḥ
duryodhano bhayād vidvan na dadyāt padam antataḥ
     dharmatas tu mahīṃ kṛtsnāṃ pradadyāc chatrave 'pi ca
yadi kāṅkṣanti te rājyaṃ pitṛpaitāmahaṃ punaḥ
     yathāpratijñaṃ kālaṃ taṃ carantu vanam āśritāḥ
tato duryodhanasyāṅke vartantām akutobhayāḥ
     adhārmikām imāṃ buddhiṃ kuryur maurkhyād dhi kevalam
atha te dharmam utsṛjya yuddham icchanti pāṇḍavāḥ
     āsādyemān kuruśreṣṭhān smariṣyanti vaco mama
kiṃ nu rādheya vācā te karma tat smartum arhasi
     eka eva yadā pārthaḥ ṣaḍ rathāñ jitavān yudhi
na ced evaṃ kariṣyāmo yad ayaṃ brāhmaṇo 'bravīt
     dhruvaṃ yudhi hatās tena bhakṣayiṣyāma pāṃsukān
dhṛtarāṣṭras tato bhīṣmam anumānya prasādya ca
     avabhartsya ca rādheyam idaṃ vacanam abravīt
asmaddhitam idaṃ vākyaṃ bhīṣmaḥ śāṃtanavo 'bravīt
     pāṇḍavānāṃ hitaṃ caiva sarvasya jagatas tathā
cintayitvā tu pārthebhyaḥ preṣayiṣyāmi saṃjayam
     sa bhavān pratiyātv adya pāṇḍavān eva māciram
sa taṃ satkṛtya kauravyaḥ preṣayām āsa pāṇḍavān
     sabhāmadhye samāhūya saṃjayaṃ vākyam abravīt
