sa tāṃ puṣkariṇīṃ gatvā padmotpalajhaṣākulām
 rāmaḥ saumitrisahito vilalāpākulendriyaḥ
tasya dṛṣṭvaiva tāṃ harṣād indriyāṇi cakampire
 sa kāmavaśam āpannaḥ saumitrim idam abravīt
saumitre paśya pampāyāḥ kānanaṃ śubhadarśanam
 yatra rājanti śailābhā drumāḥ saśikharā iva
māṃ tu śokābhisaṃtaptam ādhayaḥ pīḍayanti vai
 bharatasya ca duḥkhena vaidehyā haraṇena ca
adhikaṃ pravibhāty etan nīlapītaṃ tu śādvalam
 drumāṇāṃ vividhaiḥ puṣpaiḥ paristomair ivārpitam
sukhānilo 'yaṃ saumitre kālaḥ pracuramanmathaḥ
 gandhavān surabhir māso jātapuṣpaphaladrumaḥ
paśya rūpāṇi saumitre vanānāṃ puṣpaśālinām
 sṛjatāṃ puṣpavarṣāṇi varṣaṃ toyamucām iva
prastareṣu ca ramyeṣu vividhāḥ kānanadrumāḥ
 vāyuvegapracalitāḥ puṣpair avakiranti gām
mārutaḥ sukhaṃ saṃsparśe vāti candanaśītalaḥ
 ṣaṭpadair anukūjadbhir vaneṣu madhugandhiṣu
giriprastheṣu ramyeṣu puṣpavadbhir manoramaiḥ
 saṃsaktaśikharā śailā virājanti mahādrumaiḥ
puṣpitāgrāṃś ca paśyemān karṇikārān samantataḥ
 hāṭakapratisaṃchannān narān pītāmbarān iva
ayaṃ vasantaḥ saumitre nānāvihaganāditaḥ
 sītayā viprahīṇasya śokasaṃdīpano mama
māṃ hi śokasamākrāntaṃ saṃtāpayati manmathaḥ
 hṛṣṭaḥ pravadamānaś ca samāhvayati kokilaḥ
eṣa dātyūhako hṛṣṭo ramye māṃ vananirjhare
 praṇadan manmathāviṣṭaṃ śocayiṣyati lakṣmaṇa
vimiśrā vihagāḥ pumbhir ātmavyūhābhinanditāḥ
 bhṛṅgarājapramuditāḥ saumitre madhurasvarāḥ
māṃ hi sā mṛgaśāvākṣī cintāśokabalātkṛtam
 saṃtāpayati saumitre krūraś caitravanānilaḥ
śikhinībhiḥ parivṛtā mayūrā girisānuṣu
 manmathābhiparītasya mama manmathavardhanāḥ
paśya lakṣṇama nṛtyantaṃ mayūram upanṛtyati
 śikhinī manmathārtaiṣā bhartāraṃ girisānuṣu
mayūrasya vane nūnaṃ rakṣasā na hṛtā priyā
 mama tv ayaṃ vinā vāsaḥ puṣpamāse suduḥsahaḥ
paśya lakṣmaṇa puṣpāṇi niṣphalāni bhavanti me
 puṣpabhārasamṛddhānāṃ vanānāṃ śiśirātyaye
vadanti rāvaṃ muditāḥ śakunāḥ saṃghaśaḥ kalam
 āhvayanta ivānyonyaṃ kāmonmādakarā mama
nūnaṃ paravaśā sītā sāpi śocaty ahaṃ yathā
 śyāmā padmapalāśākṣī mṛdubhāṣā ca me priyā
eṣa puṣpavaho vāyuḥ sukhasparśo himāvahaḥ
 tāṃ vicintayataḥ kāntāṃ pāvakapratimo mama
tāṃ vinātha vihaṃgo 'sau pakṣī praṇaditas tadā
 vāyasaḥ pādapagataḥ prahṛṣṭam abhinardati
eṣa vai tatra vaidehyā vihagaḥ pratihārakaḥ
 pakṣī māṃ tu viśālākṣyāḥ samīpam upaneṣyati
paśya lakṣmaṇa saṃnādaṃ vane madavivardhanam
 puṣpitāgreṣu vṛkṣeṣu dvijānām upakūjatām
saumitre paśya pampāyāś citrāsu vanarājiṣu
 nalināni prakāśante jale taruṇasūryavat
eṣā prasannasalilā padmanīlotpalāyatā
 haṃsakāraṇḍavākīrṇā pampā saugandhikāyutā
cakravākayutā nityaṃ citraprasthavanāntarā
 mātaṅgamṛgayūthaiś ca śobhate salilārthibhiḥ
padmakośapalāśāni draṣṭuṃ dṛṣṭir hi manyate
 sītāyā netrakośābhyāṃ sadṛśānīti lakṣmaṇa
padmakesarasaṃsṛṣṭo vṛkṣāntaraviniḥsṛtaḥ
 niḥśvāsa iva sītāyā vāti vāyur manoharaḥ
saumitre paśya pampāyā dakṣiṇe girisānuni
 puṣpitāṃ karṇikārasya yaṣṭiṃ paramaśobhanām
adhikaṃ śailarājo 'yaṃ dhātubhis tu vibhūṣitaḥ
 vicitraṃ sṛjate reṇuṃ vāyuvegavighaṭṭitam
giriprasthās tu saumitre sarvataḥ saṃprapuṣpitaiḥ
 niṣpatraiḥ sarvato ramyaiḥ pradīpā iva kuṃśukaiḥ
pampātīraruhāś ceme saṃsaktā madhugandhinaḥ
 mālatīmallikāṣaṇḍāḥ karavīrāś ca puṣpitāḥ
ketakyaḥ sinduvārāś ca vāsantyaś ca supuṣpitāḥ
 mādhavyo gandhapūrṇāś ca kundagulmāś ca sarvaśaḥ
ciribilvā madhūkāś ca vañjulā bakulās tathā
 campakās tilakāś caiva nāgavṛkṣāś ca puṣpitāḥ
nīpāś ca varaṇāś caiva kharjūrāś ca supuṣpitāḥ
 aṅkolāś ca kuraṇṭāś ca cūrṇakāḥ pāribhadrakāḥ
cūtāḥ pāṭalayaś caiva kovidārāś ca puṣpitāḥ
 mucukundārjunāś caiva dṛśyante girisānuṣu
ketakoddālakāś caiva śirīṣāḥ śiṃśapā dhavāḥ
 śālmalyaḥ kiṃśukāś caiva raktāḥ kurabakās tathā
 tiniśā nakta mālāś ca candanāḥ syandanās tathā
vividhā vividhaiḥ puṣpais tair eva nagasānuṣu
 vikīrṇaiḥ pītaraktābhāḥ saumitre prastarāḥ kṛtāḥ
himānte paśya saumitre vṛkṣāṇāṃ puṣpasaṃbhavam
 puṣpamāse hi taravaḥ saṃgharṣād iva puṣpitāḥ
paśya śītajalāṃ cemāṃ saumitre puṣkarāyutām
 cakravākānucaritāṃ kāraṇḍavaniṣevitām
 plavaiḥ krauñcaiś ca saṃpūrṇāṃ varāhamṛgasevitām
adhikaṃ śobhate pampāvikūjadbhir vihaṃgamaiḥ
dīpayantīva me kāmaṃ vividhā muditā dvijāḥ
 śyāmāṃ candramukhīṃ smṛtvā priyāṃ padmanibhekṣaṇām
paya sānuṣu citreṣu mṛgībhiḥ sahitān mṛgān
 māṃ punar mṛgaśāvākṣyā vaidehyā virahīkṛtam
evaṃ sa vilapaṃs tatra śokopahatacetanaḥ
 avekṣata śivāṃ pampāṃ ramyavārivahāṃ śubhām
nirīkṣamāṇaḥ sahasā mahātmā; sarvaṃ vanaṃ nirjharakandaraṃ ca
 udvignacetāḥ saha lakṣmaṇena; vicārya duḥkhopahataḥ pratasthe
tāv ṛṣyamūkaṃ sahitau prayātau; sugrīvaśākhāmṛgasevitaṃ tam
 trastās tu dṛṣṭvā harayo babhūvur; mahaujasau rāghavalakṣmaṇau tau
