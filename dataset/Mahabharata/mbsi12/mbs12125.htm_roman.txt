[y]
      śīlaṃ pradhānaṃ puruṣe kathitaṃ te pitāmaha
      katham āśā samutpannā yā ca sā tad vadasva me
saṃśayo me mahān eṣa samutpannaḥ pitāmaha
      chettā ca tasya nānyo 'sti tvattaḥ parapuraṃjaya
pitāmahāśā mahatī mamāsīd dhi suyodhane
      prāpte yuddhe tu yad yuktaṃ tat kartāyam iti prabho
sarvasyāśā sumahatī puruṣasyopajāyate
      tasyāṃ vihanyamānāyāṃ duḥkho mṛtyur asaṃśayam
so 'haṃ hatāśo durbuddhiḥ kṛtas tena durātmanā
      dhārtarāṣṭreṇa rājendra paśya mandātmatāṃ mama
āśāṃ mahattarāṃ manye parvatād api sa drumāt
      ākāśād api vā rājann aprameyaiva vā punaḥ
eṣā caiva kuruśreṣṭha durvicintyā sudurlabhā
      durlabhatvāc ca paśyāmi kim anyad durlabhaṃ tataḥ
[bh]
      atra te vartayiṣyāmi yudhiṣṭhira nibodha tat
      itihāsaṃ sumitrasya nirvṛttam ṛṣabhasya ca
sumitro nāma rājarṣir haihayo mṛgayāṃ gataḥ
      sasāra sa mṛgaṃ viddhvā bāṇena nataparvaṇā
sa mṛgo bāṇam ādāya yayāv amitavikramaḥ
     sa ca rājā balī tūrṇaṃ sasāra mṛgam antikāt
tato nimnaṃ sthalaṃ caiva sa mṛgo 'dravad āśugaḥ
     muhūrtam eva rājendra samena sa pathāgamat
tataḥ sa rājā tāruṇyād aurasena balena ca
     sasāra bāṇāsanabhṛt sakhaḍgo haṃsavat tadā
tīrtvā nadān nadīṃś caiva palvalāni vanāni ca
     atikramyābhyatikramya sasāraiva vanecaran
sa tu kāmān mṛgo rājann āsādyāsādya taṃ nṛpam
     punar abhyeti javano javena mahatā tataḥ
sa tasya bāṇair bahubhiḥ samabhyasto vanecaraḥ
     prakrīḍann iva rājendra punar abhyeti cāntikam
punaś ca javam āsthāya javano mṛgayūthapaḥ
     atītyātītya rājendra punar abhyeti cāntikam
tasya marmac chidaṃ ghoraṃ sumitro 'mitrakarśanaḥ
     samādāya śaraśreṣṭhaṃ kārmukān niravāsṛjat
tato gavyūti mātreṇa mṛgayūthapa yūthapaḥ
     tasya bāna pathaṃ tyaktvā tasthivān prahasann iva
tasmin nipatite bāṇe bhūmau prajalite tataḥ
     praviveśa mahāraṇyaṃ mṛgo rājāpy athādravat
praviśya tu mahāraṇyaṃ tāpasānām athāśramam
     āsasāda tato rājā śrāntaś copāviśat punaḥ
taṃ kārmukadharaṃ dṛṣṭvā śramārtaṃ kṣudhitaṃ tadā
     sametya ṛṣayas tasmin pūjāṃ cakrur yathāvidhi
ṛṣayo rājaśārdūlam apṛcchan svaṃ prayojanam
     kena bhadra mukhārthena saṃprāpto 'si tapovanam
padātir baddhanistriṃśo dhanvī bāṇī nareśvara
     etad icchāma vijñātuṃ kutaḥ prāpto 'si mānada
     kasmin kule hi jātas tvaṃ kiṃnāmāsi bravīhi naḥ
tataḥ sa rājā sarvebhyo dvijebhyaḥ puruṣarṣabha
     ācakhyau tad yathānyāyaṃ paricaryāṃ ca bhārata
haihayānāṃ kule jātaḥ sumitro mitranandanaḥ
     carāmi mṛgayūthāni nighnan bāṇaiḥ sahasraśaḥ
     balena mahatā guptaḥ sāmātyaḥ sāvarodhanaḥ
mṛgas tu viddho bāṇena mayā sarati śalyavān
     taṃ dravantam anu prāpto vanam etad yadṛcchayā
     bhavat sakāśe naṣṭaśrīr hatāśaḥ śramakarśitaḥ
kiṃ nu duḥkham ato 'nyad vai yad ahaṃ śramakarśitaḥ
     bhavatām āśramaṃ prāpto hatāśo naṣṭalakṣaṇaḥ
na rājyalakṣaṇatyāgo na purasya tapodhanāḥ
     duḥkhaṃ karoti tat tīvraṃ yathāśā vihatā mama
himavān vā mahāśailaḥ samudro vā mahodadhiḥ
     mahattvān nānvapadyetāṃ rodasyor antaraṃ yathā
     āśāyās tapasi śreṣṭhās tathā nāntam ahaṃ gataḥ
bhavatāṃ viditaṃ sarvaṃ sarvajñā hi tapodhanāḥ
     bhavantaḥ sumahābhāgās tasmāt prakṣyāmi saṃśayam
āśāvān puruṣo yaḥ syād antarikṣam athāpi vā
     kiṃ nu jyāyastaraṃ loke mahattvāt pratibhāti vaḥ
     etad icchāmi tattvena śrotuṃ kim iha durlabham
yadi guhyaṃ taponityā na vo brūteha māciram
     na hi guhyam ataḥ śrotum icchāmi dvijapuṃgavāḥ
bhavat tapo vighāto vā yena syād virame tataḥ
     yadi vāsti kathā yogo yo 'yaṃ praśno mayeritaḥ
etat kāraṇasāmagryaṃ śrotum icchāmi tattvataḥ
     bhavanto hi taponityā brūyur etat samāhitāḥ
