[y]
      kathaṃ rājā prajā rakṣen na ca kiṃ cit pratāpayet
      pṛcchāmi tvāṃ satāṃ śreṣṭha tan me brūhi pitāmaha
[bhī]
      atrāpy udāharantīmam itihāsaṃ purātanam
      dyumatsenasya saṃvādaṃ rājñā satyavatā saha
avyāhṛtaṃ vyājahāra satyavān iti naḥ śrutam
      vadhāya nīyamāneṣu pitur evānuśāsanāt
adharmatāṃ yāti dharmo yāty adharmaś ca dharmatām
      vadho nāma bhaved dharmo naitad bhavitum arhati
[dyumatsena]
      atha ced avadho dharmo dharmaḥ ko jātucid bhavet
      dasyayaś cen na hanyeran satyavan saṃkaro bhavet
mamedam iti nāsyaitat pravarteta kalau yuge
      lokayātrā na caiva syād atha ced vettha śaṃsa naḥ
[satyavat]
      sarva eva trayo varṇāḥ kāryā brāhmaṇa bandhanāḥ
      dharmapāśanibaddhānām alpo vyapacariṣyati
yo yas teṣām apacaret tam ācakṣīta vai dvijaḥ
      ayaṃ me na śṛṇotīti tasmin rājā pradhārayet
tatvābhedena yac chāstraṃ tat kāryaṃ nānyathā vadhaḥ
      asamīkṣyaiva karmāṇi nītiśāstraṃ yathāvidhi
dasyūn hinasti vai rājā bhūyaso vāpy anāgasaḥ
     bhāryā mātā pitā putro hanyate puruṣe hate
     pareṇāpakṛte rājā tasmāt samyak pradhārayet
asādhoś caiva puruṣo labhate śīlam ekadā
     sādhoś cāpi hy asādhubhyo jāyate 'śobhanā prajā
na mūlaghātaḥ kartavyo naiṣa dharmaḥ sanātanaḥ
     api khalv avadhenaiva prāyaścittaṃ vidhīyate
udvejanena bandhena virūpakaraṇena ca
     vadhadandena te kleśyā na puro 'hitasaṃpadā
yadā purohitaṃ vā te paryeyuḥ śaraṇaiṣiṇaḥ
     kariṣyāmaḥ punar brahman na pāpam iti vādinaḥ
tadā visargam arhāḥ syur itīdaṃ nṛpaśāsanam
     vibhrad daṇḍājinaṃ mundo brāhmaṇo 'rhati vāsasam
garīyāṃso garīyāṃsam aparādhe punaḥ punaḥ
     tathā visargam arhanti na yathā prathame tathā
[dyumatsena]
     yatra yatraiva śakyeran saṃyantuṃ samaye prajāḥ
     sa tāvat procyate dharmo yāvan na pratilaṅghyate
ahanyamāneṣu punaḥ sarvam eva parābhavet
     pūrve pūrvatare caiva suśāsyā abhavañ janāḥ
mṛdavaḥ satyabhūyiṣṭhā alpadrohālpa manyavaḥ
     purā dhig danda evāsīd vāg dandas tadanantaram
āsīd ādāna daṇḍo 'pi vadhadaṇḍo 'dya vartate
     vadhenāpi na śakyante niyantum apare janāḥ
naiva dasyur manuṣyāṇāṃ na devānām iti śrutiḥ
     na gandharvapitṝṇāṃ ca kaḥ kasyeha na kaścanan
padmaṃ śmaśānād ādatte piśācāc cāpi daivatam
     teṣu yaḥ samayaṃ kuryād ajñeṣu hatabuddhiṣu
[satyavat]
     tān na śaknoṣi cet sādhūn paritrātum ahiṃsayā
     kasya cid bhūtabhavyasya lābhenāntaṃ tathā kuru
[dyumatsena]
     rājāno lokayātrārthaṃ tapyante paramaṃ tapaḥ
     apatrapanti tādṛgbhyas tathā vṛttā bhavanti ca
vitrāsyamānāḥ sukṛto na kāmād ghnanti duṣkṛtīn
     sukṛtenaiva rājāno bhūyiṣṭhaṃ śāsate prajāḥ
śreyasaḥ śreyasīm evaṃvṛttiṃ loko 'nuvartate
     sadaiva hi guror vṛttam anuvartanti mānavāḥ
ātmānam asamādhāya samādhitsati yaḥ parān
     viṣayeṣv indriyavaśaṃ mānavāḥ prahasanti tam
yo rājño dambhamohena kiṃ cit kuryād asāṃpratam
     sarvopāyair niyamyaḥ sa tathā pāpān nivartate
ātmaivādau niyantavyo duṣkṛtaṃ samiyacchatā
     dandayec ca mahādantair api bandhūn anantarān
yatra vai pāpakṛt kleśyo na mahad duḥkham archati
     vardhante tatra pāpāni dharmo hrasati ca dhruvam
     iti kāruṇyaśīlas tu vidvān vai brāhmaṇo 'nvaśāt
iti caivānuśiṣṭo 'smi pūrvais tāta pitāmahaiḥ
     āśvāsayadbhiḥ subhṛśam anukrośāt tathaiva ca
etat prathamakalpena rājā kṛtayuge 'bhajat
     pādo 'nenāpi dharmeṇa gacchet tretāyuge tathā
     dvāpare tu dvipādena pādena tv apare yuge
tathā kaliyuge prāpte rājñāṃ duścaritena ha
     bhavet kālaviśeṣeṇa kalā dharmasya sodaśī
atha prathamakalpena satyavan saṃkaro bhavet
     āyuḥ śaktiṃ ca kālaṃ ca nirdiśya tapa ādiśet
satyāya hi yathā neha jahyād dharmaphalaṃ mahat
     bhūtānām anukampārthaṃ manuḥ svāyambhuvo 'bravīt
