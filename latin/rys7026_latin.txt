sa tu tatra daśagrīvaḥ saha sainyena vīryavān
 astaṃ prāpte dinakare nivāsaṃ samarocayat
udite vimale candre tulyaparvatavarcasi
 sa dadarśa guṇāṃs tatra candrapādopaśobhitān
karṇikāravanair divyaiḥ kadambagahanais tathā
 padminībhiś ca phullābhir mandākinyā jalair api
ghaṇṭānām iva saṃnādaḥ śuśruve madhurasvanaḥ
 apsarogaṇasaṃghanāṃ gāyatāṃ dhanadālaye
puṣpavarṣāṇi muñcanto nagāḥ pavanatāḍitāḥ
 śailaṃ taṃ vāsayantīva madhumādhavagandhinaḥ
madhupuṣparajaḥpṛktaṃ gandham ādāya puṣkalam
 pravavau vardhayan kāmaṃ rāvaṇasya sukho 'nilaḥ
geyāt puṣpasamṛddhyā ca śaityād vāyor guṇair gireḥ
 pravṛttāyāṃ rajanyāṃ ca candrasyodayanena ca
rāvaṇaḥ sumahāvīryaḥ kāmabāṇavaśaṃ gataḥ
 viniśvasya niviśvasya śaśinaṃ samavaikṣata
etasminn antare tatra divyapuṣpavibhūṣitā
 sarvāpsarovarā rambhā pūrṇacandranibhānanā
kṛtair viśeṣakair ārdraiḥ ṣaḍartukusumotsavaiḥ
 nīlaṃ satoyameghābhaṃ vastraṃ samavaguṇṭhitā
yasya vaktraṃ śaśinibhaṃ bhruvau cāpanibhe śubhe
 ūrū karikarākārau karau pallavakomalau
 sainyamadhyena gacchantī rāvaṇenopalakṣitā
tāṃ samutthāya rakṣendraḥ kāmabāṇabalārditaḥ
 kare gṛhītvā gacchantīṃ smayamāno 'bhyabhāṣata
kva gacchasi varārohe kāṃ siddhiṃ bhajase svayam
 kasyābhyudayakālo 'yaṃ yas tvāṃ samupabhokṣyate
tavānanarasasyādya padmotpalasugandhinaḥ
 sudhāmṛtarasasyeva ko 'dya tṛptiṃ gamiṣyati
svarṇakumbhanibhau pīnau śubhau bhīru nirantarau
 kasyorasthalasaṃsparśaṃ dāsyatas te kucāv imau
suvarṇacakrapratimaṃ svarṇadāmacitaṃ pṛthu
 adhyārokṣyati kas te 'dya svargaṃ jaghanarūpiṇam
madviśiṣṭaḥ pumān ko 'nyaḥ śakro viṣṇur athāśvinau
 mām atītya hi yasya tvaṃ yāsi bhīru na śobhanam
viśrama tvaṃ pṛthuśroṇi śilātalam idaṃ śubham
 trailokye yaḥ prabhuś caiva tulyo mama na vidyate
tad eṣa prāñjaliḥ prahvo yācate tvāṃ daśānanaḥ
 yaḥ prabhuś cāpi bhartā ca trailokyasya bhajasva mām
evam uktābravīd rambhā vepamānā kṛtāñjaliḥ
 prasīda nārhase vaktum īdṛśaṃ tvaṃ hi me guruḥ
anyebhyo 'pi tvayā rakṣyā prāpnuyāṃ dharṣaṇaṃ yadi
 dharmataś ca snuṣā te 'haṃ tattvam etad bravīmi te
abravīt tāṃ daśagrīvaś caraṇādhomukhīṃ sthitām
 sutasya yadi me bharyā tatas tvaṃ me snuṣā bhaveḥ
bāḍham ity eva sā rambhā prāha rāvaṇam uttaram
 dharmatas te sutasyāhaṃ bhāryā rākṣasapuṃgava
putraḥ priyataraḥ prāṇair bhrātur vaiśravaṇasya te
 khyāto yas triṣu lokeṣu nalakūvara ity asau
dharmato yo bhaved vipraḥ kṣatriyo vīryato bhavet
 krodhād yaś ca bhaved agniḥ kṣāntyā ca vasudhāsamaḥ
tasyāsmi kṛtasaṃketā lokapālasutasya vai
 tam uddiśya ca me sarvaṃ vibhūṣaṇam idaṃ kṛtam
yasya tasya hi nānyasya bhāvo māṃ prati tiṣṭhati
 tena satyena māṃ rājan moktum arhasy ariṃdama
sa hi tiṣṭhati dharmātmā sāmprataṃ matsamutsukaḥ
 tan na vighnaṃ sutasyeha kartum arhasi muñca mām
sadbhir ācaritaṃ mārgaṃ gaccha rākṣasapuṃgava
 mānanīyo mayā hi tvaṃ lālanīyā tathāsmi te
evaṃ bruvāṇaṃ rambhāṃ tāṃ dharmārthasahitaṃ vacaḥ
 nirbhartsya rākṣaso mohāt pratigṛhya balād balī
 kāmamohābhisaṃrabdho maithunāyopacakrame
sā vimuktā tato rambhā bhraṣṭamālyavibhūṣaṇā
 gajendrākrīḍamathitā  nadīvākulatāṃ gatā
sā vepamānā lajjantī bhītā karakṛtāñjaliḥ
 nalakūbaram āsādya pādayor nipapāta ha
tadavasthāṃ ca tāṃ dṛṣṭvā mahātmā nalakūbaraḥ
 abravīt kim idaṃ bhadre pādayoḥ patitāsi me
sā tu niśvasamānā ca vepamānātha sāñjaliḥ
 tasmai sarvaṃ yathātathyam ākhyātum upacakrame
eṣa deva daśagrīvaḥ prāpto gantuṃ triviṣṭapam
 tena sainyasahāyena niśeha pariṇāmyate
āyāntī tena dṛṣṭāsmi tvatsakaśam ariṃdama
 gṛhītvā tena pṛṣṭāsmi kasya tvam iti rakṣasā
mayā tu sarvaṃ yat satyaṃ tad dhi tasmai niveditam
 kāmamohābhibhūtātmā nāśrauṣīt tad vaco mama
yācyamāno mayā deva snuṣā te 'ham iti prabho
 tat sarvaṃ pṛṣṭhataḥ kṛtvā balāt tenāsmi dharṣitā
evaṃ tvam aparādhaṃ me kṣantum arhasi mānada
 na hi tulyaṃ balaṃ saumya striyāś ca puruṣasya ca
evaṃ śrutvā tu saṃkruddhas tadā vaiśvaraṇātmajaḥ
 dharṣaṇāṃ tāṃ parāṃ śrutvā dhyānaṃ saṃpraviveśa ha
tasya tat karma vijñāya tadā vaiśravaṇātmajaḥ
 muhūrtād roṣatāmrākṣas toyaṃ jagrāha pāṇinā
gṛhītvā salilaṃ divyam upaspṛśya yathāvidhi
 utsasarja tadā śāpaṃ rākṣasendrāya dāruṇam
akāmā tena yasmāt tvaṃ balād bhadre pradharṣitā
 tasmāt sa yuvatīm anyāṃ nākāmām upayāsyati
yadā tv akāmāṃ kāmārto dharayiṣyati yoṣitam
 mūrdhā tu saptadhā tasya śakalībhavitā tadā
tasminn udāhṛte śāpe jvalitāgnisamaprabhe
 devadundubhayo neduḥ puṣpavṛṣṭiś ca khāc cyutā
prajāpatimukhāś cāpi sarve devāḥ praharṣitāḥ
 jñātvā lokagatiṃ sarvāṃ tasya mṛtyuṃ ca rakṣasaḥ
śrutvā tu sa daśagrīvas taṃ śāpaṃ romaharṣaṇam
 nārīṣu maithunaṃ bhāvaṃ nākāmāsv abhyarocayat
