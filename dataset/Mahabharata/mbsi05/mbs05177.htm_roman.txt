bhīṣma uvāca
      evam uktas tadā rāmo jahi bhīṣmam iti prabho
      uvāca rudatīṃ kanyāṃ codayantīṃ punaḥ punaḥ
kāśye kāmaṃ na gṛhṇāmi śastraṃ vai varavarṇini
      ṛte brahmavidāṃ hetoḥ kim anyat karavāṇi te
vācā bhīṣmaś ca śālvaś ca mama rājñi vaśānugau
      bhaviṣyato 'navadyāṅgi tat kariṣyāmi mā śucaḥ
na tu śastraṃ grahīṣyāmi kathaṃ cid api bhāmini
      ṛte niyogād viprāṇām eṣa me samayaḥ kṛtaḥ
ambovāca
      mama duḥkhaṃ bhagavatā vyapaneyaṃ yatas tataḥ
      tat tu bhīṣmaprasūtaṃ me taṃ jahīśvara māciram
rāma uvāca
      kāśikanye punar brūhi bhīṣmas te caraṇāv ubhau
      śirasā vandanārho 'pi grahīṣyati girā mama
ambovāca
      jahi bhīṣmaṃ raṇe rāma mama ced icchasi priyam
      pratiśrutaṃ ca yadi tat satyaṃ kartum ihārhasi
bhīṣma uvāca
      tayoḥ saṃvadator evaṃ rājan rāmāmbayos tadā
      akṛtavraṇo jāmadagnyam idaṃ vacanam abravīt
śaraṇāgatāṃ mahābāho kanyāṃ na tyaktum arhasi
      jahi bhīṣmaṃ raṇe rāma garjantam asuraṃ yathā
yadi bhīṣmas tvayāhūto raṇe rāma mahāmune
     nirjito 'smīti vā brūyāt kuryād vā vacanaṃ tava
kṛtam asyā bhavet kāryaṃ kanyāyā bhṛgunandana
     vākyaṃ satyaṃ ca te vīra bhaviṣyati kṛtaṃ vibho
iyaṃ cāpi pratijñā te tadā rāma mahāmune
     jitvā vai kṣatriyān sarvān brāhmaṇeṣu pratiśrutam
brāhmaṇaḥ kṣatriyo vaiśyaḥ śūdraś caiva raṇe yadi
     brahmadviḍ bhavitā taṃ vai haniṣyāmīti bhārgava
śaraṇaṃ hi prapannānāṃ bhītānāṃ jīvitārthinām
     na śakṣyāmi parityāgaṃ kartuṃ jīvan kathaṃ cana
yaś ca kṣatraṃ raṇe kṛtsnaṃ vijeṣyati samāgatam
     dṛptātmānam ahaṃ taṃ ca haniṣyāmīti bhārgava
sa evaṃ vijayī rāma bhīṣmaḥ kurukulodvahaḥ
     tena yudhyasva saṃgrāme sametya bhṛgunandana
rāma uvāca
     smarāmy ahaṃ pūrvakṛtāṃ pratijñām ṛṣisattama
     tathaiva ca kariṣyāmi yathā sāmnaiva lapsyate
kāryam etan mahad brahman kāśikanyāmanogatam
     gamiṣyāmi svayaṃ tatra kanyām ādāya yatra saḥ
yadi bhīṣmo raṇaślāghī na kariṣyati me vacaḥ
     haniṣyāmy enam udriktam iti me niścitā matiḥ
na hi bāṇā mayotsṛṣṭāḥ sajjantīha śarīriṇām
     kāyeṣu viditaṃ tubhyaṃ purā kṣatriya saṃgare
bhīṣma uvāca
     evam uktvā tato rāmaḥ saha tair brahmavādibhiḥ
     prayāṇāya matiṃ kṛtvā samuttasthau mahāmanāḥ
tatas te tām uṣitvā tu rajanīṃ tatra tāpasāḥ
     hutāgnayo japtajapyāḥ pratasthur majjighāṃsayā
abhyagacchat tato rāmaḥ saha tair brāhmaṇarṣabhaiḥ
     kurukṣetraṃ mahārāja kanyayā saha bhārata
nyaviśanta tataḥ sarve parigṛhya sarasvatīm
     tāpasās te mahātmāno bhṛguśreṣṭhapuraskṛtāḥ
