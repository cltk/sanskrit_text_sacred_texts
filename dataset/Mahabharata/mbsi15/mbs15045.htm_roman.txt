[vai]
      dvivarṣopanivṛtteṣu pāṇḍaveṣu yadṛcchayā
      devarṣir nārado rājann ājagāma yudhiṣṭhiram
tam abhyarcya mahābāhuḥ kururājo yudhiṣṭhiraḥ
      āsīnaṃ pariviśvastaṃ provāca vadatāṃ varaḥ
cirasya khalu paśyāmi bhagavantam upasthitam
      kac cit te kuśalaṃ vipra śubhaṃ vā pratyupasthitam
ke deśāḥ paridṛṣṭās te kiṃ ca kāryaṃ karomi te
      tad brūhi dvijamukhya tvam asmākaṃ ca priyo 'tithiḥ
[nārada]
      ciradṛṣṭo 'si me rājann āgato 'smi tapovanāt
      paridṛṣṭāni tīrthāni gaṅgā caiva mayā nṛpa
[y]
      vadanti puruṣā me 'dya gaṅgātīranivāsinaḥ
      dhṛtarāṣṭraṃ mahātmānam āsthitaṃ paramaṃ tapaḥ
api dṛṣṭas tvayā tatra kuśalī sa kurūdvahaḥ
      gāndhārī ca pṛthā caiva sūtaputraś ca saṃjayaḥ
kathaṃ ca vartate cādya pitā mama sa pārthivaḥ
      śrotum icchāmi bhagavan yadi dṛṣṭas tvayā nṛpaḥ
[nārada]
      sthirī bhūya mahārāja śṛṇu sarvaṃ yathātatham
      yathā śrutaṃ ca dṛṣṭaṃ ca mayā tasmiṃs tapovane
vanavāsa nivṛtteṣu bhavatsu kurunandana
     kurukṣetrāt pitā tubhyaṃ gaṅgādvāraṃ yayau nṛpa
gāndhāryā sahito dhīmān vadhvā kuntyā samanvitaḥ
     saṃjayena ca sūtena sāgnihotraḥ sayājakaḥ
ātasthe sa tapas tīvraṃ pitā tava tapodhanaḥ
     vīṭāṃ mukhe samādhāya vāyubhakṣo 'bhavan muniḥ
vane sa munibhiḥ sarvaiḥ pūjyamāno mahātapāḥ
     tvag asthi mātraśeṣaḥ sa ṣaṇ māsān abhavan nṛpaḥ
gāndhārī tu jalāhārā kuntī māsopavāsinī
     saṃjayaḥ ṣaṣṭha bhaktena vartayām āsa bhārata
agnīṃs tu yājakās tatra juhuvur vidhivat prabho
     dṛśyato 'dṛśyataś caiva vane tasmin nṛpasya ha
aniketo 'tha rājā sa babhūva vanagocaraḥ
     te cāpi sahite devyau saṃjayaś ca tam anvayuḥ
saṃjayo nṛpater netā sameṣu viṣameṣu ca
     gāndhāryās tu pṛthā rājaṃś cakṣur āsīd aninditā
tataḥ kadā cid gaṅgāyāḥ kacche sa nṛpasattamaḥ
     gaṅgāyām āpluto dhīmān āśramābhimukho 'bhavat
atha vāyuḥ samudbhūto dāvāgnir abhavan mahān
     dadāha tad vanaṃ sarvaṃ parigṛhya samantataḥ
dahyatsu mṛgayūtheṣu dvijihveṣu samantataḥ
     varāhāṇāṃ ca yūtheṣu saṃśrayatsu jalāśayān
samāviddhe vane tasmin prāpte vyasana uttame
     nirāhāratayā rājā mandaprāṇaviceṣṭitaḥ
     asamartho 'pasaraṇe sukṛśau mātarau ca te
tataḥ sa nṛpatir dṛṣṭvā vahnim āyāntam antikāt
     idam āha tataḥ sūtaṃ saṃjayaṃ pṛthivīpate
gaccha saṃjaya yatrāgnir na tvāṃ dahati karhi cit
     vayam atrāgninā yuktā gamiṣyāmaḥ parāṃ gatim
tam uvāca kilodvignaḥ saṃjayo vadatāṃ varaḥ
     rājan mṛtyur aniṣṭo 'yaṃ bhavitā te vṛthāgninā
na copāyaṃ prapaśyāmi mokṣaṇe jātavedasaḥ
     yad atrānantaraṃ kāryaṃ tad bhavān vaktum arhati
ity uktaḥ saṃjayenedaṃ punar āha sa pārthivaḥ
     naiṣa mṛtyur aniṣṭo no niḥsṛtānāṃ gṛhāt svayam
jalam agnis tathā vāyur atha vāpi vikarśanam
     tāpasānāṃ praśasyante gaccaḥ saṃjaya māciram
ity uktvā saṃjayaṃ rājā samādhāya manas tadā
     prāṅmukhaḥ saha gāndhāryā kuntyā copāviśat tadā
saṃjayas taṃ tathā dṛṣṭvā pradakṣiṇam athākarot
     uvāca cainaṃ medhāvī yuṅkṣvātmānam iti prabho
ṛṣiputro manīṣī sa rājā cakre 'sya tad vacaḥ
     saṃnirudhyendriya grāmam āsīt kāṣṭhopamas tadā
gāndhārī ca mahābhāgā jananī ca pṛthā tava
     dāvāgninā samāyukte sa ca rājā pitā tava
saṃjayas tu mahāmātras tasmād dāvād amucyata
     gaṅgākūle mayā dṛṣṭas tāpasaiḥ parivāritaḥ
sa tān āmantrya tejasvī nivedyaitac ca sarvaśaḥ
     prayayau saṃjayaḥ sūto himavantaṃ mahīdharam
evaṃ sa nidhanaṃ prāptaḥ kururājo mahāmanāḥ
     gāndhārī ca pṛthā caiva jananyau te narādhipa
yadṛcchayānuvrajatā mayā rājñaḥ kalevaram
     tayoś ca devyor ubhayor dṛṣṭāni bharatarṣabha
tatas tapovane tasmin samājagmus tapodhanāḥ
     śrutvā rājñas tathā niṣṭhāṃ na tv aśocan gatiṃ ca te
tatrāśrauṣam ahaṃ sarvam etat puruṣasattama
     yathā ca nṛpatir dagdho devyau te ceti pāṇḍava
na śocitavyaṃ rājendra svantaḥ sa pṛthivīpatiḥ
     prāptavān agnisaṃyogaṃ gāndhārī jananī ca te
[vai]
     etac chrutvā tu sarveṣāṃ pāṇḍavānāṃ mahātmanām
     niryāṇaṃ dhṛtarāṣṭrasya śokaḥ samabhavan mahān
antaḥpurāṇāṃ ca tadā mahān ārtasvaro 'bhavat
     paurāṇāṃ ca mahārāja śrutvā rājñas tadā gatim
aho dhig iti rājā tu vikruśya bhṛśaduḥkhitaḥ
     ūrdhvabāhuḥ smaran mātuḥ praruroda yudhiṣṭhiraḥ
     bhīmasenapurogaś ca bhrātaraḥ sarva eva te
antaḥpureṣu ca tadā sumahān ruditasvanaḥ
     prādurāsīn mahārāja pṛthāṃ śrutvā tathāgatām
taṃ ca vṛddhāṃ tathā dagdhaṃ hataputraṃ narādhipam
     anvaśocanta te sarve gāndhārīṃ ca tapasvinīm
tasminn uparate śabde muhūrtād iva bhārata
     nigṛhya bāṣpaṃ dhairyeṇa dharmarājo 'bravīd idam
