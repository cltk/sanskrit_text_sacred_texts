[dhṛ]
      kim asau pāṇḍavo rājā dharmaputro 'bhyabhāṣata
      śrutvemā bahulāḥ senāḥ pratyarthena samāgatāḥ
kim icchaty abhisaṃrambhād yotsyamāno yudhiṣṭhiraḥ
      kasya svid bhrātṛputrāṇāṃ cintāsu mukham īkṣate
ke svid enaṃ vārayanti śāmya yudhyeti vā punaḥ
      nikṛtyā kopitaṃ mandair dharmajñaṃ dharmacāriṇam
[samjaya]
      rājño mukham udīkṣante pāñcālāḥ pāṇḍavaiḥ saha
      yudhiṣṭhirasya bhadraṃ te sa sarvān anuśāsti ca
pṛthag būtāḥ pāṇḍavānāṃ pāñcālānāṃ rathavrajāḥ
      āyāntam abhinandanti kuntīputraṃ yudhiṣṭhiram
tamaḥ sūryam ivodyantaṃ kaunteyaṃ dīptatejasam
      pāñcālāḥ pratinandanti tejorāśim ivodyatam
ā gopālāvi pālebhyo nandamānaṃ yudhiṣṭhiram
      pāñcālāḥ kekayā matsyāḥ pratinandanti pāṇḍavam
brāhmaṇyo rājaputryaś ca viśāṃ duhitaraś ca yāḥ
      krīḍantyo 'bhisamāyānti pārthaṃ saṃnaddham īkṣitum
saṃjayācakṣva kenāsmān pāṇḍavā abhyayuñjata
      dhṛṣṭadyumnena senānyā somakāḥ kiṃbalā iva
gāvalgaṇis tu tat pṛṣṭaḥ sabhāyāṃ kurusaṃsadi
     niḥśvasya subhṛśaṃ dīrghaṃ muhuḥ saṃcintayann iva
     tatrānimittato daivāt sūtaṃ kaśmalam āviśat
tadācacakṣe puruṣaḥ sabhāyāṃ rājasaṃsadi
     saṃjayo 'yaṃ mahārāja mūrcchitaḥ patito bhuvi
     vācaṃ na sṛjate kāṃcid dhīna prajño 'lpacetanaḥ
apaśyat saṃjayo nūnaṃ kuntīputrān mahārathān
     tair asya puruṣavyāghrair bhṛśam udvejitaṃ manaḥ
saṃjayaś cetanāṃ labdhvā pratyāśvasyedam abravīt
     dhṛtarāṣṭraṃ mahārāja sabhāyāṃ kurusaṃsadi
dṛṣṭavān asmi rājendra kuntīputrān mahārathān
     matsyarājagṛhāvāsād avarodhena karśitān
     śṛṇu yair hi mahārāja pāṇḍavā abhyayuñjata
yo naiva roṣān na bhayān na kāmān nārthakāraṇāt
     na hetuvādād dhamātmā satyaṃ jahyāt kathaṃ cana
yaḥ pramāṇaṃ mahārāja dharme dharmabhṛtāṃ varaḥ
     ajātaśatruṇā tena pāṇḍavā abhyayuñjata
yasya bāhubale tulyaḥ pṛthivyāṃ nāsti kaś cana
     yo vai sarvān mahīpālān vaśe cakre dhanurdharaḥ
     tena vo bhīmasenena pāṇḍavā abhyayuñjata
niḥsṛtānāṃ jatu gṛhād dhiḍimbāt puruṣādakāt
     ya eṣām abhavad dvīpaḥ kuntīputro vṛkodaraḥ
yājñasenīm atho yatra sindhurājo 'pakṛṣṭavān
     tatraiṣām abhavad dvīpaḥ kuntīputro vṛkodaraḥ
yaś ca tān saṃgatān sarvān pāṇḍavān vāraṇāvate
     dahyato mocayām āsa tena vas te 'bhyayuñjata
kṛṣṇāyāś caratā prītiṃ yena krodhavaśā hatāḥ
     praviśya viṣamaṃ ghoraṃ parvataṃ gandhamādanam
yasya nāmāyutaṃ vīryaṃ bhujayoḥ sāram arpitam
     tena vo bhīmasenena pāṇḍavā abhyayuñjata
kṛṣṇa dvitīyo vikramya tuṣṭyarthaṃ jātavedasaḥ
     ajayad yaḥ purā vīro yudhyamānaṃ puraṃdaram
yaḥ sa sākṣān mahādevaṃ giriśaṃ śūlapāṇinam
     toṣayām āsa yuddhena devadevam umāpatim
yaś ca sarvān vaśe cakre lokapālān dhanurdharaḥ
     tena vo vijayenājau pāṇḍavā abhyayuñjata
yaḥ pratīcīṃ diśaṃ cakre vaśe meccha ganāyutām
     sa tatra nakulo yoddhā citrayodhī vyavasthitaḥ
tena vo darśanīyena vīreṇāti dhanurbhṛtā
     mādrīputreṇa kauravya pāṇḍavā abhyayuñjata
yaḥ kāśīn aṅgamagadhān kaliṅgāṃś ca yudhājayat
     tena vaḥ sahadevena pāṇḍavā abhyayuñjata
yasya vīryeṇa sadṛśāś catvāro bhuvi mānavāḥ
     aśvatthāmā dhṛṣṭaketuḥ pradyumno rukmir eva ca
tena vaḥ sahadevena pāṇḍavā abhyayuñjata
     yavīyasā nṛvīreṇa mādrī nandikareṇa ca
tapaś cacāra yā ghoraṃ kāśikanyā purā satī
     bhīṣmasya vadham icchantī pretyāpi bharatarṣabha
pāñcālasya sutā jajñe daivāc ca sa punaḥ pumān
     strīpuṃsoḥ puruṣavyāghra yaḥ sa veda guṇāguṇān
yaḥ kaliṅgān samāpede pāñcālo yuddhadurmadaḥ
     śikhaṇḍinā vaḥ kuravaḥ kṛtāstreṇābhyayuñjata
yāṃ yakṣaḥ puruṣaṃ cakre bhīṣmasya nidhane kila
     maheṣvāsena raudreṇa pāṇḍavā abhyayuñjata
maheṣvāsā rājaputrā bhārataḥ pañca kekayāḥ
     sumṛṣṭakavacāḥ śūrās taiś ca vas te 'bhyayuñjata
yo dīrghabāhuḥ kṣiprāstro dhṛtimān satyavikramaḥ
     tena vo vṛṣṇivīreṇa yuyudhānena saṃgaraḥ
ya āsīc charaṇaṃ kāle pāṇḍavānāṃ mahātmanām
     raṇe tena virāṭena pāṇḍavā abhyayuñjata
yaḥ sa kāśipatī rājā vārāṇasyāṃ mahārathaḥ
     sa teṣām abhavad yodhā tena vas te 'bhyayuñjata
śiśubhir durjayaiḥ saṃkhye draupadeyair mahātmabhiḥ
     āśīviṣasamasparśaiḥ pāṇḍavā abhyayuñjata
yaḥ kṛṣṇa sadṛśo vīrye yudhiṣṭhira samo dame
     tenābhimanyunā saṃkhye pāṇḍavā abhyayuñjata
yaś caivāpratimo vīrye dhṛṣṭaketur mahāyaśāḥ
     duḥsahaḥ samare kruddhaḥ śaiśupālir mahārathaḥ
     tena vaś cedirājena pāṇḍavā abhyayuñjata
yaḥ saṃśrayaḥ pāṇḍavānāṃ devānām iva vāsavaḥ
     tena vo vāsudevena pāṇḍavā abhyayuñjata
tathā cedipater bhrātā śarabho bharatarṣabha
     karakarṣeṇa sahitas tābhyāṃ vas te 'bhyayuñjata
jārā saṃdhiḥ sahadevo jayatsenaś ca tāv ubhau
     drupadaś ca mahātejā balena mahatā vṛtaḥ
     tyaktātmā pāṇḍavārthāya yotsyamāno vyavasthitaḥ
ete cānye ca bahavaḥ prācyodīcyā mahīkṣitaḥ
     śataśo yān apāśritya dharmarājo vyavasthitaḥ
