sumantraś codito rājñā provācedaṃ vacas tadā
 yatharṣyaśṛṅgas tv ānītaḥ śṛṇu me mantribhiḥ saha
romapādam uvācedaṃ sahāmātyaḥ purohitaḥ
 upāyo nirapāyo 'yam asmābhir abhicintitaḥ
ṛṣyaśṛṅgo vanacaras tapaḥsvādhyāyane rataḥ
 anabhijñaḥ sa nārīṇāṃ viṣayāṇāṃ sukhasya ca
indriyārthair abhimatair naracitta pramāthibhiḥ
 puram ānāyayiṣyāmaḥ kṣipraṃ cādhyavasīyatām
gaṇikās tatra gacchantu rūpavatyaḥ svalaṃkṛtāḥ
 pralobhya vividhopāyair āneṣyantīha satkṛtāḥ
śrutvā tatheti rājā ca pratyuvāca purohitam
 purohito mantriṇaś ca tathā cakruś ca te tadā
vāramukhyās tu tac chrutvā vanaṃ praviviśur mahat
 āśramasyāvidūre 'smin yatnaṃ kurvanti darśane
ṛṣiputrasya ghorasya nityam āśramavāsinaḥ
 pituḥ sa nityasaṃtuṣṭo nāticakrāma cāśramāt
na tena janmaprabhṛti dṛṣṭapūrvaṃ tapasvinā
 strī vā pumān vā yac cānyat sattvaṃ nagara rāṣṭrajam
tataḥ kadā cit taṃ deśam ājagāma yadṛcchayā
 vibhāṇḍakasutas tatra tāś cāpaśyad varāṅganāḥ
tāś citraveṣāḥ pramadā gāyantyo madhurasvaraiḥ
 ṛṣiputram upāgamya sarvā vacanam abruvan
kas tvaṃ kiṃ vartase brahmañ jñātum icchāmahe vayam
 ekas tvaṃ vijane ghore vane carasi śaṃsa naḥ
adṛṣṭarūpās tās tena kāmyarūpā vane striyaḥ
 hārdāt tasya matir jātā ākhyātuṃ pitaraṃ svakam
pitā vibhāṇḍako 'smākaṃ tasyāhaṃ suta aurasaḥ
 ṛṣyaśṛṅga iti khyātaṃ nāma karma ca me bhuvi
ihāśramapado 'smākaṃ samīpe śubhadarśanāḥ
 kariṣye vo 'tra pūjāṃ vai sarveṣāṃ vidhipūrvakam
ṛṣiputravacaḥ śrutvā sarvāsāṃ matir āsa vai
 tad āśramapadaṃ draṣṭuṃ jagmuḥ sarvāś ca tena ha
gatānāṃ tu tataḥ pūjām ṛṣiputraś cakāra ha
 idam arghyam idaṃ pādyam idaṃ mūlaṃ phalaṃ ca naḥ
pratigṛhya tu tāṃ pūjāṃ sarvā eva samutsukāḥ
 ṛṣer bhītāś ca śīghraṃ tu gamanāya matiṃ dadhuḥ
asmākam api mukhyāni phalānīmāni vai dvija
 gṛhāṇa prati bhadraṃ te bhakṣayasva ca mā ciram
tatas tās taṃ samāliṅgya sarvā harṣasamanvitāḥ
 modakān pradadus tasmai bhakṣyāṃś ca vividhāñ śubhān
tāni cāsvādya tejasvī phalānīti sma manyate
 anāsvāditapūrvāṇi vane nityanivāsinām
āpṛcchya ca tadā vipraṃ vratacaryāṃ nivedya ca
 gacchanti smāpadeśāt tā bhītās tasya pituḥ striyaḥ
gatāsu tāsu sarvāsu kāśyapasyātmajo dvijaḥ
 asvasthahṛdayaś cāsīd duḥkhaṃ sma parivartate
tato 'paredyus taṃ deśam ājagāma sa vīryavān
 manojñā yatra tā dṛṣṭā vāramukhyāḥ svalaṃkṛtāḥ
dṛṣṭvaiva ca tadā vipram āyāntaṃ hṛṣṭa mānasāḥ
 upasṛtya tataḥ sarvās tās tam ūcur idaṃ vacaḥ
ehy āśramapadaṃ saumya asmākam iti cābruvan
 tatrāpy eṣa vidhiḥ śrīmān viśeṣeṇa bhaviṣyati
śrutvā tu vacanaṃ tāsāṃ sarvāsāṃ hṛdayaṃgamam
 gamanāya matiṃ cakre taṃ ca ninyus tadā striyaḥ
tatra cānīyamāne tu vipre tasmin mahātmani
 vavarṣa sahasā devo jagat prahlādayaṃs tadā
varṣeṇaivāgataṃ vipraṃ viṣayaṃ svaṃ narādhipaḥ
 pratyudgamya muniṃ prahvaḥ śirasā ca mahīṃ gataḥ
arghyaṃ ca pradadau tasmai nyāyataḥ susamāhitaḥ
 vavre prasādaṃ viprendrān mā vipraṃ manyur āviśet
antaḥpuraṃ praviśyāsmai kanyāṃ dattvā yathāvidhi
 śāntāṃ śāntena manasā rājā harṣam avāpa saḥ
evaṃ sa nyavasat tatra sarvakāmaiḥ supūjitaḥ
 ṛṣyaśṛṅgo mahātejāḥ śāntayā saha bhāryayā
