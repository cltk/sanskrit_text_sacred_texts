[s]
      duḥśāsana rathaṃ dṛṣṭvā samīpe paryavasthitam
      bhāradvājas tato vākyaṃ duḥśāsanam athābravīt
duḥśāsana rathāḥ sarve kasmād ete pravidrutāḥ
      kac cit kṣemaṃ tu nṛpateḥ kac cij jīvati saindhavaḥ
rājaputro bhavān atra rājabhrātā mahārathaḥ
      kimarthaṃ dravase yuddhe yauvarājyam avāpya hi
svayaṃ vairaṃ mahat kṛtvā pāñcālaiḥ pāṇḍavaiḥ saha
      ekaṃ sātyakim āsādya kathaṃ bhīto 'si saṃyuge
na jānīṣe purā tvaṃ tu gṛhṇann akṣān durodare
      śarā hy ete bhaviṣyanti dāruṇāśīviṣopamāḥ
apriyāṇāṃ ca vacanaṃ pāṇḍaveṣu viśeṣataḥ
      draupadyāś ca parikleśas tvan mūlo hy abhavat purā
kva te mānaś ca darpaś ca kva ca tad vīra garjitam
      āśīviṣasamān pārthān kopayitvā kva yāsyasi
śocyeyaṃ bhāratī senā rājā caiva suyodhanaḥ
      yasya tvaṃ karkaśo bhrātā palāyanaparāyaṇaḥ
nanu nāma tvayā vīra dīryamāṇā bhayārditā
      svabāhubalam āsthāya rakṣitavyā hy anīkinī
      sa tvam adya raṇaṃ tyaktvā bhīto harṣayase parān
vidrute tvayi sainyasya nāyake śatrusūdana
     ko 'nyaḥ sthāsyati saṃgrāme bhīto bhīte vyapāśraye
ekena sātvatenādya yudhyamānasya cānagha
     palāyane tava matiḥ saṃgrāmād dhi pravartate
yadā gāṇḍīvadhanvānaṃ bhīmasenaṃ ca kaurava
     yamau ca yudhi draṣṭāsi tadā tvaṃ kiṃ kariṣyasi
yudhi phalguna bāṇānāṃ sūryāgnisamatejasām
     na tulyāḥ sātyakiśarā yeṣāṃ bhītaḥ palāyase
yadi tāvat kṛtā buddhiḥ palāyanaparāyaṇā
     pṛthivīdharmarājasya śamenaiva pradīyatām
yāvat phalguna nārācā nirmuktoraga saṃnibhāḥ
     nāviśanti śarīraṃ te tāvat saṃśāmya pāṇḍavaiḥ
yāvat te pṛthivīṃ pārthā hatvā bhrātṛśataṃ raṇe
     nākṣipanti mahātmānas tāvat saṃśāmya pāṇḍavaiḥ
yāvan na krudhyate rājā dharmaputro yudhiṣṭhiraḥ
     kṛṣṇaś ca samaraślāghī tāvat saṃśāmya pāṇḍavaiḥ
yāvad bhīmo mahābāhur vigāhya mahatīṃ camūm
     sodarāṃs te na mṛdnāti tāvat saṃśamayāṇḍavaiḥ
pūrvam uktaś ca te bhrātā bhīṣmeṇa sa suyodhanaḥ
     ajeyāḥ pāṇḍavāḥ saṃkhye saumya saṃśāmya pāṇḍavaiḥ
     na ca tat kṛtavān mandas tava bhrātā suyodhanaḥ
sa yuddhe dhṛtim āsthāya yatto yudhyasva pāṇḍavaiḥ
     gaccha tūrṇaṃ rathenaiva tatra tiṣṭhati sātyakiḥ
tvayā hīnaṃ balaṃ hy etad vidraviṣyati bhārata
     ātmārthaṃ yodhaya raṇe sātyakiṃ satyavikramam
evam uktas tava suto nābravīt kiṃ cid apy asau
     śrutaṃ cāśrutavat kṛtvā prāyād yena sa sātyakiḥ
sainyena mahatā yukto mlecchānām anivartinām
     āsādya ca raṇe yatto yuyudhānam ayodhayat
droṇo 'pi rathināṃ śreṣṭhaḥ pāñcālān pāṇḍavāṃs tathā
     abhyadravata saṃkruddho javam āsthāya madhyamam
praviśya ca raṇe droṇaḥ pāñcālānāṃ varūthinīm
     dravayām āsa yodhān vai śataśo 'tha sahasraśaḥ
tato droṇo mahārāja nāma viśrāvya saṃyuge
     pāṇḍupāñcāla matsyānāṃ pracakre kadanaṃ mahat
taṃ jayantam anīkāni bhāradvājaṃ tatas tataḥ
     pāñcāla putro dyutimān vīra ketuḥ samabhyayāt
sa droṇaṃ pañcabhir viddhvā śaraiḥ saṃnataparvabhiḥ
     dhvajam ekena vivyādha sārathiṃ cāsya saptabhiḥ
tatrādbhutaṃ mahārāja dṛṣṭavān asmi saṃyuge
     yad droṇo rabhasaṃ yuddhe pāñcālyaṃ nābhyavartata
saṃniruddhaṃ raṇe droṇaṃ pāñcālā vīkṣya māriṣa
     āvavruḥ sarvato rājan dharmaputra jayaiṣiṇaḥ
te śarair agnisaṃkāśais tomaraiś ca mahādhanaiḥ
     śastraiś ca vividhai rājan droṇam ekam avākiran
nihatya tān bāṇagaṇān droṇo rājan samantataḥ
     mahājaladharān vyomni mātariśvā vivān iva
tataḥ śaraṃ mahāghoraṃ sūryapāvaka saṃnibham
     saṃdadhe paravīraghno vīra keturathaṃ pati
sa bhittvā tu śaro rājan pāñcālyaṃ kulanandanam
     abhyagād dharaṇīṃ tūrṇaṃ lohitārdro jvalann iva
tato 'patad rathāt tūrṇaṃ pāñcālyaḥ kulanandanaḥ
     parvatāgrād iva mahāṃś campako vāyupīḍitaḥ
tasmin hate maheṣvāse rājaputre mahābale
     pāñcālās tvaritā droṇaṃ samantāt paryavārayan
citraketuḥ sudhanvā ca citravarmā ca bhārata
     tathā citrarathaś caiva bhrātṛvyasanakarṣitāḥ
abhyadravanta sahitā bhāradvājaṃ yuyutsavaḥ
     muñcantaḥ śaravarṣāṇi tapānte jaladā iva
sa vadhyamāno bahudhā rājaputrair mahārathaiḥ
     vyaśva sūta rathāṃś cakre kumārān kupito raṇe
tathāparaiḥ suniśitair bhallais teṣāṃ mahāyaśāḥ
     puṣpāṇīva vicinvan hi sottamāṅgāny apātayat
te rathebhyo hatāḥ petuḥ kṣitau rājan suvarcasaḥ
     devāsure purā yuddhe yathā daiteya dānavāḥ
tān nihatya raṇe rājan bhāradvājaḥ pratāpavān
     kārmukaṃ bhrāmayām āsa hemapṛṣṭhaṃ durāsadam
pāñcālān nihatān dṛṣṭvā devakalpān mahārathān
     dhṛṣṭadyumno bhṛśaṃ kruddho netrābhyāṃ pātayañ jalam
     abhyavartata saṃgrāme kruddho droṇa rathaṃ prati
tato hāheti sahasā nādaḥ samabhavan nṛpa
     pāñcālyena raṇe dṛṣṭvā droṇam āvāritaṃ śaraiḥ
saṃchādyamāno bahudhā pārṣatena mahātmanā
     na vivyathe tato droṇaḥ smayann evānvayudhyata
tato droṇaṃ mahārāja pāñcālyaḥ krodhamūrchitaḥ
     ājaghānorasi kruddho navatyā nataparvaṇām
sa gāḍhaviddho balinā bhāradvājo mahāyaśāḥ
     niṣasāda rathopasthe kaśmalaṃ ca jagāma ha
taṃ vai tathāgataṃ dṛṣṭvā dhṛṣṭadyumnaḥ parākramī
     samutsṛjya dhanus tūrṇam asiṃ jagrāha vīryavān
avaplutya rathāc cāpi tvaritaḥ sa mahārathaḥ
     āruroha rathaṃ tūrṇaṃ bhāradvājasya māriṣa
     hartum aicchac chiraḥ kāyāt krodhasaṃraktalocanaḥ
pratyāśvastas tato droṇo dhanur gṛhya mahābalaḥ
     śarair vaitastikai rājan nityamāsanna yodhibhiḥ
     yodhayām āsa samare dhṛṣadyumnaṃ mahāratham
te hi vaitastikā nāma śarā āsanna yodhinaḥ
     droṇasya viditā rājan dhṛṣṭadyumnam avākṣipan
sa vadhyamāno bahubhiḥ sāyakais tair mahābalaḥ
     avaplutya rathāt tūrṇaṃ bhagnavegaḥ parākramī
āruhya svarathaṃ vīraḥ pragṛhya ca mahad dhanuḥ
     vivyādha samare droṇaṃ dhṛṣṭadyumno mahārathaḥ
tad adbhutaṃ tayor yuddhaṃ bhūtasaṃghā hy apūjayan
     katriyāś ca mahārāja ye cānye tatra sainikāḥ
avaśyaṃ samare droṇo dhṛṣṭadyumnena saṃgataḥ
     vaśam eṣyati no rājñaḥ pāñcālā iti cukruśuḥ
droṇas tu tvarito yuddhe dhṛṣṭadyumnasya sāratheḥ
     śiraḥ pracyāvayām āsa phalaṃ pakvaṃ taror iva
     tatas te pradrutā vāhā rājaṃs tasya mahātmanaḥ
teṣu pradravamāṇeṣu pāñcālān sṛñjayāṃs tathā
     vyadrāvayad raṇe droṇas tatra tatra parākramī
vijitya pāṇḍupāñcālān bhāradvājaḥ pratāpavān
     svaṃ vyūhaṃ punar āsthāya sthiro 'bhavad ariṃdamaḥ
     na cainaṃ pāṇḍavā yuddhe jetum utsahire prabho
