[bharadvāja]
      prajā visargaṃ vividhaṃ kathaṃ sa sṛjate prabhuḥ
      merumadhye sthito brahmā tad brūhi dvijasattama
[bhṛgu]
      prajā visargaṃ vividhaṃ mānaso manasāsṛjat
      saṃdhukṣaṇārthaṃ bhūtānāṃ sṛṣṭaṃ prathamato jalam
yat prānāḥ sarvabhūtānāṃ vardhante yena ca prajāḥ
      parityaktāś ca naśyanti tenedaṃ sarvam āvṛtam
pṛthivī parvatā meghā mūrtimantaś ca ye pare
      sarvaṃ tad vāruṇaṃ jñeyam āpas tastambhire punaḥ
[bha]
      kathaṃ salilam utpannaṃ kathaṃ caivāgnimārutau
      kathaṃ ca medinī sṛṣṭety atra me saṃśayo mahān
[bh]
      brahmakalpe purā brahman brahmarṣīṇāṃ samāgame
      lokasaṃbhava saṃdehaḥ samutpanno mahātmanām
te 'tiṣṭhan dhyānam ālambya maunam āsthāya niścalāḥ
      tyaktāhārāḥ pavanapā divyaṃ varṣaśataṃ dvijāḥ
teṣāṃ dharmamayī vāṇī sarveṣāṃ śrotram āgamat
      divyā sarasvatī tatra saṃbabhūva nabhastalāt
purā stimitaniḥśabdam ākāśam acalopamam
      naṣṭa candrārkapavanaṃ prasuptam iva saṃbabhau
tataḥ salilam utpannaṃ tamasīvāparaṃ tamaḥ
     tasmāc ca salilotpīdād udatiṣṭhata mārutaḥ
yathā bhājanam acchidraṃ niḥśabdam iva lakṣyate
     tac cāmbhasā pūryamāṇaṃ saśambdaṃ kurute 'nilaḥ
tathā salilasaṃruddhe nabhaso 'nte nirantare
     bhittvārṇava talaṃ vāyuḥ samutpatati ghoṣavān
sa eṣa carate vāyur arṇavotpīda saṃbhavaḥ
     ākāśasthānam āsādya praśāntiṃ nādhigacchati
tasmin vāyvambusaṃgharṣe dīptatejā mahābalaḥ
     prādurbhavaty ūrdhvaśikhaḥ kṛtvā vitimiraṃ nabhaḥ
agniḥ pavanasaṃyuktaḥ khāt samutpatate jalam
     so 'gnir māruta saṃyogād ghanatvam upapadyate
tasyākāśe nipatitaḥ snehas tiṣṭhati yo 'paraḥ
     sa saṃghātatvam āpanno bhūmitvam upagacchati
rasānāṃ sarvagandhānāṃ snehānāṃ prānināṃ tathā
     bhūmir yonir iha jñeyā yasyāṃ sarvaṃ prasūyate
