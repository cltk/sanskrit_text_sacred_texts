sa praviśya sabhāṃ rājā dīnaḥ paramaduḥkhitaḥ
 niṣasādāsane mukhye siṃhaḥ kruddha iva śvasan
abravīc ca tadā sarvān balamukhyān mahābalaḥ
 rāvaṇaḥ prāñjalīn vākyaṃ putravyasanakarśitaḥ
sarve bhavantaḥ sarveṇa hastyaśvena samāvṛtāḥ
 niryāntu rathasaṃghaiś ca pādātaiś copaśobhitāḥ
ekaṃ rāmaṃ parikṣipya samare hantum arhatha
 prahṛṣṭā śaravarṣeṇa prāvṛṭkāla ivāmbudāḥ
atha vāhaṃ śarair tīṣkṇair bhinnagātraṃ mahāraṇe
 bhavadbhiḥ śvo nihantāsmi rāmaṃ lokasya paśyataḥ
ity evaṃ rākṣasendrasya vākyam ādāya rākṣasāḥ
 niryayus te rathaiḥ śīghraṃ nāgānīkaiś ca saṃvṛtāḥ
sa saṃgrāmo mahābhīmaḥ sūryasyodayanaṃ prati
 rakṣasāṃ vānarāṇāṃ ca tumulaḥ samapadyata
te gadābhir vicitrābhiḥ prāsaiḥ khaḍgaiḥ paraśvadhaiḥ
 anyonyaṃ samare jaghnus tadā vānararākṣasāḥ
mātaṃgarathakūlasya vājimatsyā dhvajadrumāḥ
 śarīrasaṃghāṭavahāḥ prasasruḥ śoṇitāpagāḥ
dhvajavarmarathān aśvān nānāpraharaṇāni ca
 āplutyāplutya samare vānarendrā babhañjire
keśān karṇalalāṭāṃś ca nāsikāś ca plavaṃgamāḥ
 rakṣasāṃ daśanais tīkṣṇair nakhaiś cāpi vyakartayan
ekaikaṃ rākṣasaṃ saṃkhye śataṃ vānarapuṃgavāḥ
 abhyadhāvanta phalinaṃ vṛkṣaṃ śakunayo yathā
tathā gadābhir gurvībhiḥ prāsaiḥ khaḍgaiḥ paraśvadhaiḥ
 nirjaghnur vānarān ghorān rākṣasāḥ parvatopamāḥ
rākṣasair vadhyamānānāṃ vānarāṇāṃ mahācamūḥ
 śaraṇyaṃ śaraṇaṃ yātā rāmaṃ daśarathātmajam
tato rāmo mahātejā dhanur ādāya vīryavān
 praviśya rākṣasaṃ sainyaṃ śaravarṣaṃ vavarṣa ha
praviṣṭaṃ tu tadā rāmaṃ meghāḥ sūryam ivāmbare
 nābhijagmur mahāghoraṃ nirdahantaṃ śarāgninā
kṛtāny eva sughorāṇi rāmeṇa rajanīcarāḥ
 raṇe rāmasya dadṛśuḥ karmāṇy asukarāṇi ca
cālayantaṃ mahānīkaṃ vidhamantaṃ mahārathān
 dadṛśus te na vai rāmaṃ vātaṃ vanagataṃ yathā
chinnaṃ bhinnaṃ śarair dagdhaṃ prabhagnaṃ śastrapīḍitam
 balaṃ rāmeṇa dadṛśur na ramaṃ śīghrakāriṇam
praharantaṃ śarīreṣu na te paśyanti rābhavam
 indriyārtheṣu tiṣṭhantaṃ bhūtātmānam iva prajāḥ
eṣa hanti gajānīkam eṣa hanti mahārathān
 eṣa hanti śarais tīkṣṇaiḥ padātīn vājibhiḥ saha
iti te rākṣasāḥ sarve rāmasya sadṛśān raṇe
 anyonyakupitā jaghnuḥ sādṛśyād rāghavasya te
na te dadṛśire rāmaṃ dahantam arivāhinīm
 mohitāḥ paramāstreṇa gāndharveṇa mahātmanā
te tu rāma sahasrāṇi raṇe paśyanti rākṣasāḥ
 punaḥ paśyanti kākutstham ekam eva mahāhave
bhramantīṃ kāñcanīṃ koṭiṃ kārmukasya mahātmanaḥ
 alātacakrapratimāṃ dadṛśus te na rāghavam
śarīranābhisattvārciḥ śarāraṃ nemikārmukam
 jyāghoṣatalanirghoṣaṃ tejobuddhiguṇaprabham
divyāstraguṇaparyantaṃ nighnantaṃ yudhi rākṣasān
 dadṛśū rāmacakraṃ tat kālacakram iva prajāḥ
anīkaṃ daśasāhasraṃ rathānāṃ vātaraṃhasām
 aṣṭādaśasahasrāṇi kuñjarāṇāṃ tarasvinām
caturdaśasahasrāṇi sārohāṇāṃ ca vājinām
 pūrṇe śatasahasre dve rākṣasānāṃ padātinām
divasasyāṣṭame bhāge śarair agniśikhopamaiḥ
 hatāny ekena rāmeṇa rakṣasāṃ kāmarūpiṇām
te hatāśvā hatarathāḥ śrāntā vimathitadhvajāḥ
 abhipetuḥ purīṃ laṅkāṃ hataśeṣā niśācarāḥ
hatair gajapadāty aśvais tad babhūva raṇājiram
 ākrīḍabhūmī rudrasya kruddhasyeva pinākinaḥ
tato devāḥ sagandharvāḥ siddhāś ca paramarṣayaḥ
 sādhu sādhv iti rāmasya tat karma samapūjayan
abravīc ca tadā rāmaḥ sugrīvaṃ pratyanantaram
 etad astrabalaṃ divyaṃ mama vā tryambakasya vā
nihatya tāṃ rākṣasavāhinīṃ tu; rāmas tadā śakrasamo mahātmā
 astreṣu śastreṣu jitaklamaś ca; saṃstūyate devagaṇaiḥ prahṛṣṭaiḥ
