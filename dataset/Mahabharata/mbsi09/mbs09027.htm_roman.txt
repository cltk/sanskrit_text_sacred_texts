[s]
      tasmin pravṛtte saṃgrāme naravāji gajakṣaye
      śakuniḥ saubalo rājan sahadevaṃ samabhyayāt
tato 'syāpatatas tūrṇaṃ sahadevaḥ pratāpavān
      śaraughān preṣayām āsa pataṅgān iva śīghragān
      ulūkaś ca raṇe bhīmaṃ vivyādha daśabhiḥ śaraiḥ
śakunis tu mahārāja bhīmaṃ viddhvā tribhiḥ śaraiḥ
      sāyakānāṃ navatyā vai sahadevam avākirat
te śūrāḥ samare rājan samāsādya parasparam
      vivyadhur niśitair bāṇaiḥ kaṅkabarhiṇa vājitaiḥ
      svarṇapuṅkhaiḥ śilā dhautair ā karṇāt prahitaiḥ śaraiḥ
teṣāṃ cāpā bhujotsṛṣṭā śaravṛṣṭir viśāṃ pate
      ācchādayad diśaḥ sarvā dhārābhir iva toyadaḥ
tataḥ kruddho raṇe bhīmaḥ sahadevaś ca bhārata
      ceratuḥ kadanaṃ saṃkhye kurvantau sumahābalau
tābhyāṃ śaraśataiś channaṃ tad balaṃ tava bhārata
      andhakāram ivākāśam abhavat tatra tatra ha
aśvair viparidhāvadbhiḥ śarac channair viśāṃ pate
      tatra tatra kṛto mārgo vikarṣadbhir hatān bahūn
nihatānāṃ hayānāṃ ca sahaiva hayayodhibhiḥ
      varmabhir vinikṛttaiś ca prāsaiś chinnaiś ca māriṣa
      saṃchannā pṛthivī jajñe kusumaiḥ śabalā iva
yodhās tatra mahārāja samāsādya parasparam
     vyacaranta raṇe kruddhā vinighnantaḥ parasparam
udvṛttanayanai roṣāt saṃdaṣṭauṣṭha puṭair mukhaiḥ
     sakuṇḍalair mahī channā padmakiñjalka saṃnibhaiḥ
bhujaiś chinair mahārāja nāgarājakaropamaiḥ
     sāṅgadaiḥ satanutraiś ca sāsi prāsaparaśvadhaiḥ
kabandhair utthitaiś chinnair nṛtyadbhiś cāparair yudhi
     kravyādagaṇasaṃkīrṇā ghorābhut pṛthivī vibho
alpāvaśiṣṭe sainye tu kauraveyān mahāhave
     prahṛṣṭāḥ pāṇḍavā bhūtvā ninyire yamasādanam
etasminn antare śūraḥ saubaleyaḥ pratāpavān
     prāsena sāhadevasya śirasi prāharad bhṛśam
     sa vihvalo mahārāja rathopastha upāviśat
sahadevaṃ tathā dṛṣṭvā bhīmasenaḥ pratāpavān
     sarvasainyāni saṃkruddho vārayām āsa bhārata
nirbibheda ca nārācaiḥ śataśo 'tha sahasraśaḥ
     vinirbhidyākaroc caiva siṃhanādam ariṃdama
tena śabdena vitrastāḥ sarve sahayavāraṇāḥ
     prādravan sahasā bhītāḥ śakuneś ca padānugāḥ
prabhagnān atha tān dṛṣṭvā rājā duryodhano 'bravīt
     nivartadhvam adharmajñā yudhyadhvaṃ kiṃ sṛtena vaḥ
iha kīrtiṃ samādhāya pretya lokān samaśnute
     prāṇāñ jahāti yo vīro yudhi pṛṣṭham adarśayan
evam uktās tu te rājñā saubalasya padānugāḥ
     pāṇḍavān abhyavartanta mṛtyuṃ kṛtvā nivartanam
dravadbhis tatra rājendra kṛtaḥ śabdo 'tidāruṇaḥ
     kṣubdhasāgarasaṃkāśaḥ kṣubhitaḥ sarvato 'bhavat
tāṃs tadāpatato dṛṣṭvā saubalasya padānugān
     pratyudyayur mahārāja pāṇḍavā vijaye vṛtāḥ
pratyāśvasya ca durdharṣaḥ sahadevo viśāṃ pate
     śakuniṃ daśabhir viddhvā hayāṃś cāsya tribhiḥ śaraiḥ
     dhanuś ciccheda ca śaraiḥ saubalasya hasann iva
athānyad dhanur ādāya śakunir yuddhadurmadaḥ
     vivyādha nakulaṃ ṣaṣṭyā bhīmasenaṃ ca saptabhiḥ
ulūko 'pi mahārāja bhīmaṃ vivyādha saptabhiḥ
     sahadevaṃ ca saptatyā parīpsan pitaraṃ raṇe
taṃ bhīmasenaḥ samare vivyādha niśitaiḥ śaraiḥ
     śakuniṃ ca catuḥṣaṣṭyā pārśvasthāṃś ca tribhis tribhiḥ
te hanyamānā bhīmena nārācais tailapāyitaiḥ
     sahadevaṃ raṇe kruddhāś chādayañ śaravṛṣṭibhiḥ
     parvataṃ vāridhārābhiḥ savidyuta ivāmbudāḥ
tato 'syāpatataḥ śūraḥ sahadevaḥ pratāpavān
     ulūkasya mahārāja bhallenāpāharac chiraḥ
sa jagāma rathād bhūmiṃ sahadevena pātitaḥ
     rudhirāpluta sarvāṅgo nandayan pāṇḍavān yudhi
putraṃ tu nihataṃ dṛṣṭvā śakunis tatra bhārata
     sāśrukaṇṭho viniḥśvasya kṣattur vākyam anusmaran
cintayitvā muhūrtaṃ sabāṣpapūrṇekṣaṇaḥ śvasan
     sahadevaṃ samāsādya tribhir vivyādha sāyakaiḥ
tān apāsya śarān muktāñ śarasaṃghaiḥ pratāpavān
     sahadevo mahārāja dhanuś ciccheda saṃyuge
chinne dhanuṣi rājendra śakuniḥ saubalas tadā
     pragṛhya vipulaṃ khaḍgaṃ sahadevāya prāhiṇot
tam āpatantaṃ sahasā ghorarūpaṃ viśāṃ pate
     dvidhā ciccheda samare saubalasya hasann iva
asiṃ dṛṣṭvā dvidhā chinnaṃ pragṛhya mahatīṃ gadām
     prāhiṇot sahasevāya sā moghā nyapatad bhuvi
tataḥ śaktiṃ mahāghorāṃ kālarātrim ivodyatām
     preṣayām āsa saṃkruddhaḥ pāṇḍavaṃ prati saubalaḥ
tām āpatantīṃ sahasā śaraiḥ kāñcanabhūṣaṇaiḥ
     tridhā ciccheda samare sahadevo hasann iva
sā papāta tridhā chinnā bhūmau kanakabhūṣaṇā
     śīryamāṇā yathā dīptā gaganād vai śatahradā
śaktiṃ vinihatāṃ dṛṣṭvā saubalaṃ ca bhayārditam
     dudruvus tāvakāḥ sarve bhaye jāte sasaubalāḥ
athotkruṣṭaṃ mahad dhyāsīt pāṇḍavair jitakāśibhiḥ
     dhārtarāṣṭrās tataḥ sarve prāyaśo vimukhābhavan
tān vai vimanaso dṛṣṭvā mādrīputraḥ pratāpavān
     śarair anekasāhasrair vārayām āsa saṃyuge
tato gāndhārakair guptaṃ pṛṣṭhair aśvair jaye dhṛtam
     āsasāda raṇe yāntaṃ sahadevo 'tha saubalam
svam aṃśam avaśiṣṭaṃ sa saṃsmṛtya śakuniṃ nṛpa
     rathena kāñcanāṅgena sahadevaḥ samabhyayāt
     adhijyaṃ balavat kṛtvā vyākṣipan sumahad dhanuḥ
sa saubalam abhidrutya gṛdhrapatraiḥ śilāśitaiḥ
     bhṛśam abhyahanat kruddhas tottrair iva mahādvipam
uvāca cainaṃ medhāvī nigṛhya smārayann iva
     kṣatradharme sthito bhūtvā yudhyasva puruṣo bhava
yat tadā hṛṣyase mūḍha glahann akṣaiḥ sabhā tale
     phalam adya prapadyasva karmaṇas tasya durmate
nihatās te durātmāno ye 'smān avahasan purā
     duryodhanaḥ kulāṅgāraḥ śiṣṭas tvaṃ tasya mātulaḥ
adya te vihaniṣyāmi kṣureṇonmathitaṃ śiraḥ
     vṛkṣāt phalam ivoddhṛtya laguḍena pramāthinā
evam uktvā mahārāja sahadevo mahābalaḥ
     saṃkruddho naraśārdūlo vegenābhijagāma ha
abhigamya tu durdharṣaḥ sahadevo yudhāṃ patiḥ
     vikṛṣya balavac cāpaṃ krodhena prahasann iva
śakuniṃ daśabhir viddhvā caturbhiś cāsya vājinaḥ
     chattraṃ dhvajaṃ dhanuś cāsya chittvā siṃha ivānadat
chinnadhvajadhanuś chattraḥ sahadevena saubalaḥ
     tato viddhaś ca bahubhiḥ sarvamarmasu sāyakaiḥ
tato bhūyo mahārāja sahadevaḥ pratāpavān
     śakuneḥ preṣayām āsa śaravṛṣṭiṃ durāsadām
tatas tu kruddhaḥ subalasya putro; mādrī sutaṃ sahadevaṃ vimarde
     prāsena jāmbūnadabhūṣaṇena; jighāṃsur eko 'bhipapāta śīghram
mādrī sutas tasya samudyataṃ taṃ; prāsaṃ suvṛttau ca bhujau raṇāgre
     bhallais tribhir yugapat saṃcakarta; nanāda coccais tarasājimadhye
tasyāśu kārī susamāhitena; suvarṇapuṅkhena dṛḍhāyasena
     bhallena sarvāvaraṇātigena; śiraḥ śarīrāt pramamātha bhūyaḥ
śareṇa kārtasvarabhūṣitena; divākarābhena susaṃśitena
     hṛtottamāṅgo yudhi pāṇḍavena; papāta bhūmau subalasya putraḥ
sa tacchiro vegavatā śareṇa; suvarṇapuṅkhena śilāśitena
     prāverayat kupitaḥ pāṇḍuputro; yat tat kurūṇām anayasya mūlam
hṛtottamāṅgaṃ śakuniṃ samīkṣya; bhūmau śayānaṃ rudhirārdragātram
     yodhās tvadīyā bhayanaṣṭa sattvā; diśaḥ prajagmuḥ pragṛhītaśastrāḥ
vipradrutāḥ śuṣkamukhā visaṃjñā; gāṇḍīvaghoṣeṇa samāhatāś ca
     bhayārditā bhagnarathāśvanāgāḥ; padātayaś caiva sadhārtarāṣṭrāḥ
tato rathāc chakuniṃ pātayitvā; mudānvitā bhārata pāṇḍaveyāḥ
     śaṅkhān pradadhmuḥ samare prahṛṣṭāḥ; sakeśavāḥ saiṅkikān harṣayantaḥ
taṃ cāpi sarve pratipūjayanto; hṛṣṭā bruvāṇāḥ sahadevam ājau
     diṣṭyā hato naikṛtiko durātmā; sahātmajo vīra raṇe tvayeti
