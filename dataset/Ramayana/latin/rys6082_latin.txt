tāni nāgasahasrāṇi sārohāṇāṃ ca vājinām
 rathānāṃ cāgnivarṇānāṃ sadhvajānāṃ sahasraśaḥ
rākṣasānāṃ sahasrāṇi gadāparighayodhinām
 kāñcanadhvajacitrāṇāṃ śūrāṇāṃ kāmarūpiṇām
nihatāni śarais tīkṣṇais taptakāñcanabhūṣaṇaiḥ
 rāvaṇena prayuktāni rāmeṇākliṣṭakarmaṇā
dṛṣṭvā śrutvā ca saṃbhrāntā hataśeṣā niśācarāḥ
 rākṣasyaś ca samāgamya dīnāś cintāpariplutāḥ
vidhavā hataputrāś ca krośantyo hatabāndhavāḥ
 rākṣasyaḥ saha saṃgamya duḥkhārtāḥ paryadevayan
kathaṃ śūrpaṇakhā vṛddhā karālā nirṇatodarī
 āsasāda vane rāmaṃ kandarpam iva rūpiṇam
sukumāraṃ mahāsattvaṃ sarvabhūtahite ratam
 taṃ dṛṣṭvā lokavadhyā sā hīnarūpā prakāmitā
kathaṃ sarvaguṇair hīnā guṇavantaṃ mahaujasaṃ
 sumukhaṃ durmukhī rāmaṃ kāmayām āsa rākṣasī
janasyāsyālpabhāgyatvāt palinī śvetamūrdhajā
 akāryam apahāsyaṃ ca sarvalokavigarhitam
rākṣasānāṃ vināśāya dūṣaṇasya kharasya ca
 cakārāpratirūpā sā rāghavasya pradharṣaṇam
tan nimittam idaṃ vairaṃ rāvaṇena kṛtaṃ mahat
 vadhāya nītā sā sītā daśagrīveṇa rakṣasā
na ca sītāṃ daśagrīvaḥ prāpnoti janakātmajām
 baddhaṃ balavatā vairam akṣayaṃ rāghaveṇa ha
vaidehīṃ prārthayānaṃ taṃ virādhaṃ prekṣya rākṣasaṃ
 hatam ekena rāmeṇa paryāptaṃ tannidarśanam
caturdaśasahasrāṇi rakṣasāṃ bhīmakarmaṇām
 nihatāni janasthāne śarair agniśikhopamaiḥ
kharaś ca nihataḥ saṃkhye dūṣaṇas triśirās tathā
 śarair ādityasaṃkāśaiḥ paryāptaṃ tannidarśanam
hato yojanabāhuś ca kabandho rudhirāśanaḥ
 krodhārto vinadan so 'tha paryāptaṃ tannidarśanam
jaghāna balinaṃ rāmaḥ sahasranayanātmajam
 bālinaṃ meghasaṃkāśaṃ paryāptaṃ tannidarśanam
ṛśyamūke vasañ śaile dīno bhagnamanorathaḥ
 sugrīvaḥ sthāpito rājye paryāptaṃ tannidarśanam
dharmārthasahitaṃ vākyaṃ sarveṣāṃ rakṣasāṃ hitam
 yuktaṃ vibhīṣaṇenoktaṃ mohāt tasya na rocate
vibhīṣaṇavacaḥ kuryād yadi sma dhanadānujaḥ
 śmaśānabhūtā duḥkhārtā neyaṃ laṅkā purī bhavet
kumbhakarṇaṃ hataṃ śrutvā rāghaveṇa mahābalam
 priyaṃ cendrajitaṃ putraṃ rāvaṇo nāvabudhyate
mama putro mama bhrātā mama bhartā raṇe hataḥ
 ity evaṃ śrūyate śabdo rākṣasānāṃ kule kule
rathāś cāśvāś ca nāgāś ca hatāḥ śatasahasraśaḥ
 raṇe rāmeṇa śūreṇa rākṣasāś ca padātayaḥ
rudro vā yadi vā viṣṇur mahendro vā śatakratuḥ
 hanti no rāmarūpeṇa yadi vā svayam antakaḥ
hatapravīrā rāmeṇa nirāśā jīvite vayam
 apaśyantyo bhayasyāntam anāthā vilapāmahe
rāmahastād daśagrīvaḥ śūro dattavaro yudhi
 idaṃ bhayaṃ mahāghoram utpannaṃ nāvabudhyate
na devā na ca gandharvā na piśācā na rākasāḥ
 upasṛṣṭaṃ paritrātuṃ śaktā rāmeṇa saṃyuge
utpātāś cāpi dṛśyante rāvaṇasya raṇe raṇe
 kathayiṣyanti rāmeṇa rāvaṇasya nibarhaṇam
pitāmahena prītena devadānavarākṣasaiḥ
 rāvaṇasyābhayaṃ dattaṃ mānuṣebhyo na yācitam
tad idaṃ mānuṣān manye prāptaṃ niḥsaṃśayaṃ bhayam
 jīvitāntakaraṃ ghoraṃ rakṣasāṃ rāvaṇasya ca
pīḍyamānās tu balinā varadānena rakṣasā
 dīptais tapobhir vibudhāḥ pitāmaham apūjayan
devatānāṃ hitārthāya mahātmā vai pitāmahaḥ
 uvāca devatāḥ sarvā idaṃ tuṣṭo mahad vacaḥ
adya prabhṛti lokāṃs trīn sarve dānavarākṣasāḥ
 bhayena prāvṛtā nityaṃ vicariṣyanti śāśvatam
daivatais tu samāgamya sarvaiś cendrapurogamaiḥ
 vṛṣadhvajas tripurahā mahādevaḥ prasāditaḥ
prasannas tu mahādevo devān etad vaco 'bravīt
 utpatsyati hitārthaṃ vo nārī rakṣaḥkṣayāvahā
eṣā devaiḥ prayuktā tu kṣud yathā dānavān purā
 bhakṣayiṣyati naḥ sītā rākṣasaghnī sarāvaṇān
rāvaṇasyāpanītena durvinītasya durmateḥ
 ayaṃ niṣṭānako ghoraḥ śokena samabhiplutaḥ
taṃ na paśyāmahe loke yo naḥ śaraṇado bhavet
 rāghaveṇopasṛṣṭānāṃ kāleneva yugakṣaye
itīva sarvā rajanīcarastriyaḥ; parasparaṃ saṃparirabhya bāhubhiḥ
 viṣedur ārtātibhayābhipīḍitā; vinedur uccaiś ca tadā sudāruṇam
