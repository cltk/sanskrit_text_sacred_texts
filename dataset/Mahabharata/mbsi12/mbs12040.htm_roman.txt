[vaiṣampāyana]
      tataḥ kuntīsuto rājā gatamanyur gatajvaraḥ
      kāñcane prāṅmukho hṛṣṭo nyaṣīdat paramāsane
tam evābhimukhau pīṭhe sevyāstaraṇa saṃvṛte
      sātyakir vāsudevaś ca niṣīdatur ariṃdamau
madhye kṛtvā tu rājānaṃ bhīmasenārjunāv ubhau
      niṣīdatur mahātmānau ślakṣṇayor maṇipīṭhayoḥ
dānte śayyāsane śubhre jāmbūnadavibhūṣite
      pṛthāpi sahadevena sahāste nakulena ca
sudharmā viduro dhaumyo dhṛtarāṣṭraś ca kauravaḥ
      niṣedur jvalanākāreṣv āsaneṣu pṛthak pṛthak
yuyutsuḥ saṃjayaś caiva gāndhārī ca yaśasvinī
      dhṛtarāṣṭro yato rājā tataḥ sarva upāviśan
tatropaviṣṭo dharmātmā śvetāḥ sumanaso 'spṛśat
      svastikān akṣatān bhūmiṃ suvarṇaṃ rajataṃ maṇīn
tataḥ prakṛtayaḥ sarvāḥ puraskṛtya purohitam
      dadṛśur dharmarājānam ādāya bahu maṅgalam
pṛthivīṃ ca suvarṇaṃ ca ratnāni vividhāni ca
      ābhiṣecanikaṃ bhāṇḍaṃ sarvasaṃbhāra saṃbhṛtam
kāñcanaudumbarās tatra rājatāḥ pṛthivī mayāḥ
     pūrṇakumbhāḥ sumanaso lājā barhīṃṣi gorasāḥ
śamī palāśapuṃnāgāḥ samidho madhusarpiṣī
     sruva audumbaraḥ śaṅkhās tathā hemavibhūṣitāḥ
dāśārheṇābhyanujñātas tatra dhaumyaḥ purohitaḥ
     prāgudak pravaṇāṃ vedīṃ lakṣaṇenopalipya ha
vyāghracarmottare ślakṣṇe sarvatobhadra āsane
     dṛḍhapādapratiṣṭhāne hutāśanasamatviṣi
upaveśya mahātmānaṃ kṛṣṇāṃ ca drupadātma jām
     juhāva pāvakaṃ dhīmān vidhimantrapuraskṛtam
abhyaṣiñcat patiṃ pṛthvyāḥ kuntīputraṃ yudhiṣṭhiram
     dhṛtarāṣṭraś ca rājarṣiḥ sarvāḥ prakṛtayas tathā
tato 'nuvādayām āsuḥ paṇavānakadundubhīḥ
     dharmarājo 'pi tat sarvaṃ pratijagrāha dharmataḥ
pūjayām āsa tāṃś cāpi vidhivad bhūridakṣiṇaḥ
     tato niṣkasahasreṇa brāhmaṇān svasti vācayat
     vedādhyayanasaṃpannāñ śīlavṛttasamanvitān
te prītā brāhmaṇā rājan svasty ūcur jayam eva ca
     haṃsā iva ca nardantaḥ praśaśaṃsur yudhiṣṭhiram
yudhiṣṭhira mahābāho diṣṭyā jayasi pāṇḍava
     diṣṭyā svadharmaṃ prāpto 'si vikrameṇa mahādyute
diṣṭyā gāṇḍīvadhanvā ca bhīmasenaś ca pāṇḍavaḥ
     tvaṃ cāpi kuśalī rājan mādrīputrau ca pāṇḍavau
muktā vīra kṣayād asmāt saṃgrāmān nihatadviṣaḥ
     kṣipram uttarakālāni kuru kāryāṇi pāṇḍava
tataḥ pratyarcitaḥ sadbhir dharmarājo yudhiṣṭhiraḥ
     pratipede mahad rājyaṃ suhṛdbhiḥ saha bhārata
