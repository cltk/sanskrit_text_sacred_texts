tataḥ sa sacivaiḥ sārdhaṃ ṣaḍbhir nityaṃ balotkaṭaiḥ
 mahodaraprahastābhyāṃ mārīcaśukasāraṇaiḥ
dhūmrākṣeṇa ca vīreṇa nityaṃ samaragṛdhnunā
 vṛtaḥ saṃprayayau śrīmān krodhāl lokān dahann iva
purāṇi sa nadīḥ śailān vanāny upavanāni ca
 atikramya muhūrtena kailāsaṃ girim āviśat
taṃ niviṣṭaṃ girau tasmin rākṣasendraṃ niśamya tu
 rājño bhrātāyam ity uktvā gatā yatra dhaneśvaraḥ
gatvā tu sarvam ācakhyur bhrātus tasya viniścayam
 anujñātā yayuś caiva yuddhāya dhanadena te
tato balasya saṃkṣobhaḥ sāgarasyeva vardhataḥ
 abhūn nairṛtarājasya giriṃ saṃcālayann iva
tato yuddhaṃ samabhavad yakṣarākṣasasaṃkulam
 vyathitāś cābhavaṃs tatra sacivās tasya rakṣasaḥ
taṃ dṛṣṭvā tādṛśaṃ sainyaṃ daśagrīvo niśācaraḥ
 harṣān nādaṃ tataḥ kṛtvā roṣāt samabhivartata
ye tu te rākṣasendrasya sacivā ghoravikramaḥ
 te sahasraṃ sahasrāṇām ekaikaṃ samayodhayan
tato gadābhiḥ parighair asibhiḥ śaktitomaraiḥ
 vadhyamāno daśagrīvas tat sainyaṃ samagāhata
tair nirucchvāsavat tatra vadhyamāno daśānanaḥ
 varṣamāṇair iva ghanair yakṣendraiḥ saṃnirudhyata
sa durātmā samudyamya kāladaṇḍopamāṃ gadām
 praviveśa tataḥ sainyaṃ nayan yakṣān yamakṣayam
sa kakṣam iva vistīrṇaṃ śuṣkendhanasamākulam
 vātenāgnir ivāyatto 'dahat sainyaṃ sudāruṇam
tais tu tasya mṛdhe 'mātyair mahodaraśukādibhiḥ
 alpāvaśiṣṭās te yakṣāḥ kṛtā vātair ivāmbudāḥ
ke cit tv āyudhabhagnāṅgāḥ patitāḥ samarakṣitau
 oṣṭhān svadaśanais tīkṣṇair daṃśanto bhuvi pātitāḥ
bhayād anyonyam āliṅgya bhraṣṭaśastrā raṇājire
 niṣedus te tadā yakṣāḥ kūlā janahatā iva
hatānāṃ svargasaṃsthānāṃ yudhyatāṃ pṛthivītale
 prekṣatām ṛṣisaṃghānāṃ na babhūvāntaraṃ divi
etasminn antare rāma vistīrṇabalavāhanaḥ
 agamat sumahān yakṣo nāmnā saṃyodhakaṇṭakaḥ
tena yakṣeṇa mārīco viṣṇuneva samāhataḥ
 patitaḥ pṛthivīṃ bheje kṣīṇapuṇya ivāmbarāt
prāptasaṃjño muhūrtena viśramya ca niśācaraḥ
 taṃ yakṣaṃ yodhayām āsa sa ca bhagnaḥ pradudruve
tataḥ kāñcanacitrāṅgaṃ vaidūryarajatokṣitam
 maryādāṃ dvārapālānāṃ toraṇaṃ tat samāviśat
tato rāma daśagrīvaṃ praviśantaṃ niśācaram
 sūryabhānur iti khyāto dvārapālo nyavārayat
tatas toraṇam utpāṭya tena yakṣeṇa tāḍitaḥ
 rākṣaso yakṣasṛṣṭena toraṇena samāhataḥ
 na kṣitiṃ prayayau rāma varāt salilayoninaḥ
sa tu tenaiva taṃ yakṣaṃ toraṇena samāhanat
 nādṛśyata tadā yakṣo bhasma tena kṛtas tu saḥ
tataḥ pradudruvuḥ sarve yakṣā dṛṣṭvā parākramam
 tato nadīr guhāś caiva viviśur bhayapīḍitāḥ
