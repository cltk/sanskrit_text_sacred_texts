[s]
      tato 'bhraśikharākārair giriśṛṅgair alaṃkṛtam
      mandaraṃ parvata varaṃ latā jālasamāvṛtam
nānāvihagasaṃghuṣṭaṃ nānā daṃṣṭri samākulam
      kiṃnarair apsarobhiś ca devair api ca sevitam
ekādaśa sahasrāṇi yojanānāṃ samucchritam
      adho bhūmeḥ sahasreṣu tāvatsv eva pratiṣṭhitam
tam uddhartuṃ na śaktā vai sarve devagaṇās tadā
      viṣṇum āsīnam abhyetya brahmāṇaṃ cedam abruvan
bhavantāv atra kurutāṃ buddhiṃ naiḥśreyasīṃ parām
      mandaroddharaṇe yatnaḥ kriyatāṃ ca hitāya naḥ
tatheti cābravīd viṣṇur brahmaṇā saha bhārgava
      tato 'nantaḥ samutthāya brahmaṇā paricoditaḥ
      nārāyaṇena cāpy uktas tasmin karmaṇi vīryavān
atha parvatarājānaṃ tam ananto mahābalaḥ
      ujjahāra balād brahman savanaṃ savanaukasam
tatas tena surāḥ sārdhaṃ samudram upatasthire
      tam ūcur amṛtārthāya nirmathiṣyāmahe jalam
apāṃ patir athovāca mamāpy aṃśo bhavet tataḥ
      soḍhāsmi vipulaṃ mardaṃ mandarabhramaṇād iti
ūcuś ca kūrmarājānam akūpāraṃ surāsurāḥ
     girer adhiṣṭhānam asya bhavān bhavitum arhati
kūrmeṇa tu tathety uktvā pṛṣṭham asya samarpitam
     tasya śailasya cāgraṃ vai yantreṇendro 'bhyapīḍayat
manthānaṃ mandaraṃ kṛtvā tathā netraṃ ca vāsukim
     devā mathitum ārabdhāḥ samudraṃ nidhim ambhasām
     amṛtārthinas tato brahman sahitā daityadānavāḥ
ekam antam upāśliṣṭā nāgarājño mahāsurāḥ
     vibudhāḥ sahitāḥ sarve yataḥ pucchaṃ tataḥ sthitāḥ
ananto bhagavān devo yato nārāyaṇas tataḥ
     śira udyamya nāgasya punaḥ punar avākṣipat
vāsuker atha nāgasya sahasākṣipyataḥ suraiḥ
     sadhūmāḥ sārciṣo vātā niṣpetur asakṛn mukhāt
te dhūmasaṃghāḥ saṃbhūtā meghasaṃghāḥ savidyutaḥ
     abhyavarṣan suragaṇāñ śramasaṃtāpa karśitān
tasmāc ca girikūṭāgrāt pracyutāḥ puṣpavṛṣṭayaḥ
     surāsuragaṇān mālyaiḥ sarvataḥ samavākiran
babhūvātra mahāghoṣo mahāmegharavopamaḥ
     udadher mathyamānasya mandareṇa surāsuraiḥ
tatra nānā jalacarā viniṣpiṣṭā mahādriṇā
     vilayaṃ samupājagmuḥ śataśo lavaṇāmbhasi
vāruṇāni ca bhūtāni vividhāni mahīdharaḥ
     pātālatalavāsīni vilayaṃ samupānayat
tasmiṃś ca bhrāmyamāṇe 'drau saṃghṛṣyantaḥ parasparam
     nyapatan patagopetāḥ parvatāgrān mahādrumāḥ
teṣāṃ saṃgharṣajaś cāgnir arcirbhiḥ prajvalan muhuḥ
     vidyudbhir iva nīlābhram āvṛṇon mandaraṃ girim
dadāha kuñjarāṃś caiva siṃhāṃś caiva viniḥsṛtān
     vigatāsūni sarvāṇi sattvāni vividhāni ca
tam agnim amara śreṣṭhaḥ pradahantaṃ tatas tataḥ
     vāriṇā meghajenendraḥ śamayām āsa sarvataḥ
tato nānāvidhās tatra susruvuḥ sāgarāmbhasi
     mahādrumāṇāṃ niryāsā bahavaś cauṣadhī rasāḥ
teṣām amṛtavīryāṇāṃ rasānāṃ payasaiva ca
     amaratvaṃ surā jagmuḥ kāñcanasya ca niḥsravāt
atha tasya samudrasya taj jātam udakaṃ payaḥ
     rasottamair vimiśraṃ ca tataḥ kṣīrād abhūd ghṛtam
tato brahmāṇam āsīnaṃ devā varadam abruvan
     śrāntāḥ sma subhṛśaṃ brahman nodbhavaty amṛtaṃ ca tat
ṛte nārāyaṇaṃ devaṃ daityā nāgottamās tathā
     cirārabdham idaṃ cāpi sāgarasyāpi manthanam
tato nārāyaṇaṃ devaṃ brahmā vacanam abravīt
     vidhatsvaiṣāṃ balaṃ viṣṇo bhavān atra parāyaṇam
[visṇu]
     balaṃ dadāmi sarveṣāṃ karmaitad ye samāsthitāḥ
     kṣobhyatāṃ kalaśaḥ sarvair mandaraḥ parivartyatām
[sūta]
     nārāyaṇa vacaḥ śrutvā balinas te mahodadheḥ
     tat payaḥ sahitā bhūyaś cakrire bhṛśam ākulam
tataḥ śatasahasrāṃśuḥ samāna iva sāgarāt
     prasannabhāḥ samutpannaḥ somaḥ śītāṃśur ujjvalaḥ
śrīr anantaram utpannā ghṛtāt pāṇḍuravāsinī
     surā devī samutpannā turagaḥ pāṇḍuras tathā
kaustubhaś ca maṇir divya utpanno 'mṛtasaṃbhavaḥ
     marīcivikacaḥ śrīmān nārāyaṇa urogataḥ
śrīḥ surā caiva somaś ca turagaś ca manojavaḥ
     yato devās tato jagmur ādityapatham āśritāḥ
dhanvantaris tato devo vapuṣmān udatiṣṭhata
     śvetaṃ kamaṇḍaluṃ bibhrad amṛtaṃ yatra tiṣṭhati
etad atyadbhutaṃ dṛṣṭvā dānavānāṃ samutthitaḥ
     amṛtārthe mahān nādo mamedam iti jalpatām
tato nārāyaṇo māyām āsthito mohinīṃ prabhuḥ
     strī rūpam adbhutaṃ kṛtvā dānavān abhisaṃśritaḥ
tatas tad amṛtaṃ tasyai dadus te mūḍhacetasaḥ
     striyai dānava daiteyāḥ sarve tadgatamānasāḥ
