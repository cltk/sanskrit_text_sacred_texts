[s]
      vihṛtya ca tato rājan sahitāḥ kurupāṇḍavāḥ
      vyatītāyāṃ tu śarvaryāṃ punar yuddhāya niryayuḥ
tatra śabdo mahān āsīt tava teṣāṃ ca bhārata
      yujyatāṃ rathamukhyānāṃ kalpyatāṃ caiva dantinām
saṃnahyatāṃ padātīnāṃ hayānāṃ caiva bhārata
      śaṅkhadundubhinādaś ca tumulaḥ sarvato 'bhavat
tato yudhiṣṭhiro rājā dhṛṣṭadyumnam abhāṣata
      vyūhaṃ vyūha mahābāho makaraṃ śatrutāpanam
evam uktas tu pārthena dhṛṣṭadyumno mahārathaḥ
      vyādideśa mahārāja rathino rathināṃ varaḥ
śiro 'bhūd drupadas tasya pāṇḍavaś ca dhanaṃjayaḥ
      cakṣuṣī sahadevaś ca nakulaś ca mahārathaḥ
      tuṇḍam āsīn mahārāja bhīmaseno mahābalaḥ
saubhadro draupadeyāś ca rākṣasaś ca ghaṭotkacaḥ
      sātyakir dharmarājaś ca vyūha grīvāṃ samāsthitāḥ
pṛṣṭham āsīn mahārāja virāṭo vāhinīpatiḥ
      dhṛṣṭadyumnena sahito mahatyā senayā vṛtaḥ
kekayā bhrātaraḥ pañca vāmaṃ pārśvaṃ samāśritāḥ
      dhṛṣṭaketur naravyāghraḥ karakarṣaś ca vīryavān
      dakṣiṇaṃ pakṣam āśritya sthitā vyūhasya rakṣaṇe
pādayos tu mahārāja sthitaḥ śrīmān mahārathaḥ
     kuntibhojaḥ śatānīko mahatyā senayā vṛtaḥ
śikhaṇḍī tu maheṣvāsaḥ somakaiḥ saṃvṛto balī
     irāvāṃś ca tataḥ pucche makarasya vyavasthitau
evam etan mahāvyūhaṃ vyūhya bhārata pāṇḍavāḥ
     sūryodaye mahārāja punar yuddhāya daṃśitāḥ
kauravān abhyayus tūrṇaṃ hastyaśvarathapattibhiḥ
     samucchritair dhvajaiś citraiḥ śastraiś ca vimalaiḥ śitaiḥ
vyūhaṃ dṛṣṭvā tu tat sainyaṃ pitā devavratas tava
     krauñcena mahatā rājan pratyavyūhata vāhinīm
tasya tuṇḍe maheṣvāso bhāradvājo vyarocata
     aśvatthāmā kṛpaś caiva cakṣur āstāṃ nareśvara
kṛtavarmā tu sahitaḥ kāmbojāraṭṭa bāhlikaiḥ
     śirasy āsīn naraśreṣṭhaḥ śreṣṭhaḥ sarvadhanuṣmatām
grīvāyāṃ śūrasenas tu tava putraś ca māriṣa
     duryodhano mahārāja rājabhir bahubhir vṛtaḥ
prāgjyotiṣas tu sahito madrasauvīrakekayaiḥ
     urasy abhūn naraśreṣṭha mahatyā senayā vṛtaḥ
svasenayā ca sahitaḥ suśarmā prasthalādhipaḥ
     vāmaṃ pakṣaṃ samāśritya daṃśitaḥ samavasthitaḥ
tuṣārā yavanāś caiva śakāś ca saha cūcupaiḥ
     dakṣiṇaṃ pakṣam āśritya sthitā vyūhasya bhārata
śrutāyuś ca śatāyuś ca saumadattiś ca māriṣa
     vyūhasya jaghane tasthū rakṣamāṇāḥ parasparam
tato yuddhāya saṃjagmuḥ pāṇḍavāḥ kauravaiḥ saha
     sūryodaye mahārāja tato yuddham abhūn mahat
pratīyū rathino nāgān nāgāś ca rathino yayuḥ
     hayārohā hayārohān rathinaś cāpi sādinaḥ
sārathiṃ ca rathī rājan kuñjarāṃś ca mahāraṇe
     hastyārohā rathārohān rathinaś cāpi sādinaḥ
rathinaḥ pattibhiḥ sārdhaṃ sādinaś cāpi pattibhiḥ
     anyonyaṃ samare rājan pratyadhāvann amarṣitāḥ
bhīmasenārjuna yamair guptā cānyair mahārathaiḥ
     śuśubhe pāṇḍavī senā nakṣatrair iva śarvarī
tathā bhīṣma kṛpa droṇa śalya duryodhanādibhiḥ
     tavāpi vibabhau senā grahair dyaur iva saṃvṛtā
bhīmasenas tu kaunteyo droṇaṃ dṛṣṭvā parākramī
     abhyayāj javanair aśvair bhāradvājasya vāhinīm
droṇas tu samare kruddho bhīmaṃ navabhir āyasaiḥ
     vivyādha samare rājan marmāṇy uddiśya vīryavān
dṛḍhāhatas tato bhīmo bhāradvājasya saṃyuge
     sārathiṃ preṣayām āsa yamasya sadanaṃ prati
sa saṃgṛhya svayaṃ vāhān bhāradvājaḥ pratāpavān
     vyadhamat pāṇḍavīṃ senāṃ tūlarāśim ivānalaḥ
te vadhyamānā droṇena bhīṣmeṇa ca narottama
     sṛñjayāḥ kekayaiḥ sārdhaṃ palāyanaparābhavan
tathaiva tāvakaṃ sainyaṃ bhīmārjunaparikṣatam
     muhyate tatra tatraiva samadeva varāṅganā
abhidyetāṃ tato vyūhau tasmin vīravarakṣaye
     āsīd vyatikaro ghoras tava teṣāṃ ca bhārata
tad adbhutam apaśyāma tāvakānāṃ paraiḥ saha
     ekāyanagatāḥ sarve yad ayudhyanta bhārata
pratisaṃvārya cāstrāṇi te 'nyonyasya viśāṃ pate
     yuyudhuḥ pāṇḍavāś caiva kauravāś ca mahārathāḥ
