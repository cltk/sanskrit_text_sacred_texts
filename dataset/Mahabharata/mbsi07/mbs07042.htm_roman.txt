[s]
      yan mā pṛcchasi rājendra sindhurājasya vikramam
      śṛṇu tat sarvam ākhyāsye yathā pāṇḍūn ayodhayat
tam ūhuḥ sārather vaśyāḥ saindhavāḥ sādhu vāhinaḥ
      vikurvāṇā bṛhanto 'śvāḥ śvasanopama raṃhasaḥ
gandharvanagarākāraṃ vidhivat kalpitaṃ ratham
      tasyābhyaśobhayat ketur vārāho rājato mahān
śvetac chatrapatākābhiś cāmaravyajanena ca
      sa babhau rājaliṅgais tais tārāpatir ivāmbare
muktā vajramaṇisvarṇair bhūṣitaṃ tad ayasmayam
      varūthaṃ vibabhau tasya jyotirbhiḥ kham ivāvṛtam
sa visphārya mahac cāpaṃ kirann iṣuguṇān bahūn
      tat khaṇḍaṃ pūrayām āsa yad vyādarayad ārjuniḥ
sa sātyakiṃ tribhir bāṇair aṣṭabhiś ca vṛkodaram
      dhṛṣṭadyumanṃ tathā ṣaṣṭyā virāṭaṃ daśabhiḥ śaraiḥ
drupadaṃ pañcabhis tīkṣṇair daśabhiś ca śikhaṇḍinam
      kekayān pañcaviṃśatyā draupadeyāṃs tribhis tribhiḥ
yudhiṣṭhiraṃ ca saptatyā tataḥ śenān apānudat
      iṣujālena mahatā tad adbhutam ivābhavat
athāsya śitapītena bhallenādiśya kārmukam
     ciccheda prahasan rājā dharmaputraḥ pratāpavān
akṣṇor nimeṣa mātreṇa so 'nyad ādāya kārmukam
     vivyādha daśabhiḥ pārtha tāṃś caivānyāṃs tribhis tribhiḥ
tasya tal lāghavaṃ jñātvā bhīmo bhallais tribhiḥ punaḥ
     dhanur dhvajaṃ ca chatraṃ ca kṣitau kṣiptam apātayat
so 'nyad ādāya balavān sajyaṃ kṛtvā ca kārmukam
     bhīmasyāpothayat ketuṃ dhanur aśvāṃś ca māriṣa
sa hatāśvād avaplutya chinnadhanvā rathottamāt
     sātyaker āpluto yānaṃ giryagram iva kesarī
tatas tvadīyāḥ saṃhṛṣṭāḥ sādhu sādhv iti cukruśuḥ
     sindhurājasya tat karma prekṣyāśraddheyam uttamam
saṃkruddhān pāṇḍavān eko yad dadhārāstra tejasā
     tat tasya karma bhūtāni sarvāṇy evābhyapūjayan
saubhadreṇa hataiḥ pūrvaṃ sottarāyudhibhir dvipaiḥ
     pāṇḍūnāṃ darśitaḥ panthāḥ saindhavena nivāritaḥ
yatamānās tu te vīrā matsyapāñcāla kekayāḥ
     pāṇḍavāś cānvapadyanta pratyaikaśyena saindhavam
yo yo hi yatate bhettuṃ droṇānīkaṃ tavāhitaḥ
     taṃ taṃ devavaraprāptyā saindhavaḥ pratyavārayat
