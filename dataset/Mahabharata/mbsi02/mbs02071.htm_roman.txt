[dh]
      kathaṃ gacchati kaunteyo dharmarājo yudhiṣṭhiraḥ
      bhīmasenaḥ savyasācī mādrīputrau ca tāv ubhau
dhaumyaś caiva kathaṃ kṣattar draupadī vā tapasvinī
      śrotum icchāmy ahaṃ sarvaṃ teṣām aṅgaviceṣṭitam
[vi]
      vastreṇa saṃvṛtya mukhaṃ kuntīputro yudhiṣṭhiraḥ
      bāhū viśālau kṛtvā tu bhīmo gacchati pāṇḍavaḥ
sikatā vapan savyasācī rājānam anugacchati
      mādrīputraḥ sahadevo mukham ālipya gacchati
pāṃsūpalipta sarvāṅgo nakulaś cittavihvalaḥ
      darśanīyatamo loke rājānam anugacchati
kṛṣṇā keśaiḥ praticchādya mukham āyatalocanā
      darśanīyā prarudatī rājānam anugacchati
dhaumyo yāmyāni sāmāni raudrāṇi ca viśāṃ pate
      gāyan gacchati mārgeṣu kuśān ādāya pāṇinā
[dhṛ]
      vividhāny iha rūpāṇi kṛtvā gacchanti pāṇḍavāḥ
      tan mamācakṣva vidura kasmād evaṃ vrajanti te
[vi]
      nikṛtasyāpi te putrair hṛte rājye dhaneṣu ca
      na dharmāc calate buddhir dharmarājasya dhīmataḥ
yo 'sau rājā ghṛṇī nityaṃ dhārtarāṣṭreṣu bhārata
     nikṛtyā krodhasaṃtapto nonmīlayati locane
nāhaṃ janaṃ nirdaheyaṃ dṛṣṭvā ghoreṇa cakṣuṣā
     sa pidhāya mukhaṃ rājā tasmād gacchati pāṇḍavaḥ
yathā ca bhīmo vrajati tan me nigadataḥ śṛṇu
     bāhvor bale nāsti samo mameti bharatarṣabha
bāhū viśālau kṛtvā tu tena bhīmo 'pi gacchati
     bāhū darśayamāno hi bāhudraviṇa darpitaḥ
     cikīrṣan karma śatrubhyo bāhudravyānurūpataḥ
pradiśañ śarasaṃpātān kuntīputro 'rjunas tadā
     sikatā vapan savyasācī rājānam anugacchati
asaktāḥ sikatās tasya yathā saṃprati bhārata
     asaktaṃ śaravarṣāṇi tathā mokṣyati śatruṣu
na me kaś cid vijānīyān mukham adyeti bhārata
     mukham ālipya tenāsau sahadevo 'pi gacchati
nāhaṃ manāṃsy ādadeyaṃ mārge strīṇām iti prabho
     pāṃsūpacita sargāṅgo nakulas tena gacchati
ekavastrā tu rudatī muktakeśī rajasvalā
     śonitāktārdra vasanā draupadī vākyam abravīt
yatkṛte 'ham imāṃ prāptā teṣāṃ varṣe caturdaśe
     hatapatyo hatasutā hatabandhujanapriyāḥ
bandhuśonita digdhāṅgyo muktakeśyo rajasvalāḥ
     evaṃ kṛtodakā nāryaḥ pravekṣyanti gajāhvayam
kṛtvā tu nairṛtān darbhān ghoro dhaumyaḥ purohitaḥ
     sāmāni gāyan yāmyāni purato yāti bhārata
hateṣu bhārateṣv ājau kurūṇāṃ guravas tadā
     evaṃ sāmāni gāsyantīty uktvā dhaumyo 'pi gacchati
hāhā gacchanti no nāthāḥ samavekṣadhvam īdṛśam
     iti paurāḥ suduḥkhārtāḥ krośanti sma samantataḥ
evam ākāra liṅgais te vyavasāyaṃ manogatam
     kathayantaḥ sma kaunteyā vanaṃ jagmur manasvinaḥ
evaṃ teṣu narāgryeṣu niryatsu gajasāhvayāt
     anabhre vidyutaś cāsan bhūmiś ca samakampata
rāhur agrasad ādityam aparvaṇi viśāṃ pate
     ulkā cāpy apasavyaṃ tu puraṃ kṛtvā vyaśīryata
pravyāharanti kravyādā gṛdhragomāyuvāyasāḥ
     devāyatanacaityeṣu prākārāṭṭālakeṣu ca
evam ete mahotpātā vanaṃ gacchati pāṇḍave
     bhāratānām abhāvāya rājan durmantrite tava
nāradaś ca sabhāmadhye kurūṇām agrataḥ sthitaḥ
     maharṣibhiḥ parivṛto raudraṃ vākyam uvāca ha
itaś caturdaśe varṣe vinaṅkṣyantīha kauravāḥ
     duryodhanāparādhena bhīmārjunabalena ca
ity uktvā divam ākramya kṣipram antaradhīyata
     brāhmīṃ śriyaṃ suvipulāṃ bibhrad devarṣisattamaḥ
tato duryodhanaḥ karṇaḥ śakuniś cāpi saubalaḥ
     droṇaṃ dvīpam amanyanta rājyaṃ cāsmai nyavedayan
athābravīt tato droṇo duryodhanam amarṣaṇam
     duḥśāsanaṃ ca karṇaṃ ca sarvān eva ca bhāratān
avadhyān pāṇḍavān āhur devaputrān dvijātayaḥ
     ahaṃ tu śaraṇaṃ prāptān vartamāno yathābalam
gatān sarvātmanā bhaktyā dhārtarastrān sarājakān
     notsahe samabhityaktuṃ daivamūlam ataḥ param
dharmataḥ pāṇḍuputrā vai vanaṃ gacchanti nirjitāḥ
     te ca dvādaśa varṣāṇi vane vatsyanti kauravāḥ
caritabrahma caryāś ca krodhāmarṣavaśānugāḥ
     vairaṃ pratyānayiṣyanti mama duḥkhāya pāṇḍavāḥ
mayā tu bhraṃśito rājyād drupadaḥ sakhivigrahe
     putrārtham ayajat krodhād vadhāya mama bhārata
yājopayāja tapasā putraṃ lebhe sa pāvakāt
     dhṛṣṭadyumnaṃ draupadīṃ ca vedīmadhyāt sumadhyamām
jvālā varṇo devadatto dhanuṣmān kavacī śarī
     martyadharmatayā tasmād iti māṃ bhayam āviśat
gato hi pakṣatāṃ teṣāṃ pārṣataḥ puruṣarṣabhaḥ
     sṛṣṭa prāṇo bhṛśataraṃ tasmād yotsye tavāribhiḥ
madvadhāya śruto hy eṣa loke cāpy ativiśrutaḥ
     nūnaṃ so 'yam anuprāptas tvatkṛte kālaparyayaḥ
tvaritāḥ kuruta śreyo naitad etāvatā kṛtam
     muhūrtaṃ sukham evaitat tālac chāyeva haimanī
yajadhvaṃ ca mahāyajñair bhogān aśnīta dattaca
     itaś caturdaśe varṣe mahat prāpsyatha vaiśasam
duryodhana niśamyaitat pratipadya yathecchasi
     sāma vā pāṇḍaveyeṣu prayuṅkṣva yadi manyase
[v]
     droṇasya vacanaṃ śrutvā dhṛtarāṣṭro 'bravīd idam
     samyag āha guruḥ kṣattar upāvartaya pāṇḍavān
yadi vā na nivartante satkṛtā yāntu pāṇḍavāḥ
     sa śastrarathapādātā bhogavantaś ca putrakāḥ
