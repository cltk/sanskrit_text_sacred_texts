[n]
      purā devayuge rājann ādityo bhagavān divaḥ
      āgacchan mānuṣaṃ lokaṃ didṛkṣur vigataklamaḥ
caran mānuṣarūpeṇa sabhāṃ dṛṣṭvā svayaṃ bhuvaḥ
      sabhām akathayan mahyaṃ brāhmīṃ tattvena pāṇḍava
aprameyaprabhāṃ divyāṃ mānasīṃ bharatarṣabha
      anirdeśyāṃ prabhāvena sarvabhūtamanoramām
śrutvā guṇān ahaṃ tasyāḥ sabhāyāḥ pāṇḍunandana
      darśanepsus tathā rājann ādityam aham abruvam
bhagavan draṣṭum icchāmi pitāmaha sabhām aham
      yena sā tapasā śakyā karmaṇā vāpi gopate
auṣadhair vā tathāyuktair uta vā māyayā yayā
      tan mamācakṣva bhagavan paśyeyaṃ tāṃ sabhāṃ katham
tataḥ sa bhagavān sūryo mām upādāya vīryavān
      agacchat tāṃ sabhāṃ brāhmīṃ vipāpāṃ vigataklamām
evaṃrūpeti sā śakyā na nirdeṣṭuṃ janādhipa
      kṣaṇena hi bibharty anyad anirdeśyaṃ vapus tathā
na veda parimānaṃ vā saṃsthānaṃ vāpi bhārata
      na ca rūpaṃ mayā tādṛg dṛṣṭapūrvaṃ kadā cana
susukhā sā sabhā rājan na śītā na ca gharmadā
     na kṣutpipāse na glāniṃ prāpya tāṃ prāpnuvanty uta
nānārūpair iva kṛtā suvicitraiḥ subhāsvaraiḥ
     stambhair na ca dhṛtā sā tu śāśvatī na ca sā kṣarā
ati candraṃ ca sūryaṃ ca śikhinaṃ ca svayaṃprabhā
     dīpyate nākapṛṣṭhasthā bhāsayantīva bhāskaram
tasyāṃ sa bhagavān āste vidadhad deva māyayā
     svayam eko 'niśaṃ rājaṁl lokāṁl lokapitā mahaḥ
upatiṣṭhanti cāpy enaṃ prajānāṃ patayaḥ prabhum
     dakṣaḥ pracetāḥ pulaho marīciḥ kaśyapas tathā
bhṛgur atrir vasiṣṭhaś ca gautamaś ca tathāṅgirāḥ
     mano 'ntarikṣaṃ vidyāś ca vāyus tejo jalaṃ mahī
śabdaḥ sparśas tathārūpaṃ raso gandhaś ca bhārata
     prakṛtiś ca vikāraś ca yac cānyat kāraṇaṃ bhuvaḥ
candramāḥ saha nakṣatrair ādityaś ca gabhastimān
     vāyavaḥ kratavaś caiva saṃkalpaḥ prāṇa eva ca
ete cānye ca bahavaḥ svayambhuvam upasthitāḥ
     artho dharmaś ca kāmaś ca harṣo dveṣas tapo damaḥ
āyānti tasyāṃ sahitā gandharvāpsarasas tathā
     viṃśatiḥ sapta caivānye lokapālāś ca sarvaśaḥ
śukro bṛhaspatiś caiva budho 'ṅgāraka eva ca
     śanaiścaraś ca rāhuś ca grahāḥ sarve tathaiva ca
mantro rathaṃtaraś caiva harimān vasumān api
     ādityāḥ sādhirājāno nānā dvaṃdvair udāhṛtāḥ
maruto viśvakarmā ca vasavaś caiva bhārata
     tathā pitṛgaṇāḥ sarve sarvāṇi ca havīṃsy atha
ṛg vedaḥ sāmavedaś ca yajurvedaś ca pāṇḍava
     atharvavedaś ca tathā parvāṇi ca viśāṃ pate
itihāsopavedāś ca vedāṅgāni ca sarvaśaḥ
     grahā yajñāś ca somaś ca daivatāni ca sarvaśaḥ
sāvitrī durga taraṇī vāṇī sapta vidhā tathā
     medhā dhṛtiḥ śrutiś caiva prajñā buddhir yaśo kṣamā
sāmāni stutiśastrāṇi gāthāś ca vividhās tathā
     bhāṣyāṇi tarka yuktāni dehavanti viśāṃ pate
kṣaṇā lavā muhūrtāś ca divārātris tathaiva ca
     ardhamāsāś ca māsāś ca ṛtavaḥ ṣaṭ ca bhārata
saṃvatsarāḥ pañca yugam ahorātrāś caturvidhā
     kālacakraṃ ca yad divyaṃ nityam akṣayam avyayam
aditir ditir danuś caiva surasā vinatā irā
     kālakā surabhir devī saramā cātha gautamī
ādityā vasavo rudrā marutaś cāśvināv api
     viśve devāś ca sādhyāś ca pitaraś ca manojavāḥ
rākṣasāś ca piśācāś ca dānavā guhyakās tathā
     suparṇanāgapaśavaḥ pitāmaham upāsate
devo nārāyaṇas tasyāṃ tathā devarṣayaś ca ye
     ṛṣayo vālakhilyāś ca yonijāyonijās tathā
yac ca kiṃ cit triloke 'smin dṛśyate sthāṇujaṅgamam
     sarvaṃ tasyāṃ mayā dṛṣṭaṃ tad viddhi manujādhipa
aṣṭāśīti sahasrāṇi yatīnām ūrdhvaretasām
     prajāvatāṃ ca pañcāśad ṛṣīṇām api pāṇḍava
te sma tatra yathākāmaṃ dṛṣṭvā sarve divaukasaḥ
     praṇamya śirasā tasmai pratiyānti yathāgatam
atithīn āgatān devān daityān nāgān munīṃs tathā
     yakṣān suparṇān kāleyān gandharvāpsarasas tathā
mahābhāgān amitadhīr brahmā lokapitā mahaḥ
     dayāvān sarvabhūteṣu yathārhaṃ pratipadyate
pratigṛhya ca viśvātmā svayambhūr amitaprabhaḥ
     sāntvamānārtha saṃbhogair yunakti manujādhipa
tathā tair upayātaiś ca pratiyātaiś ca bhārata
     ākulā sā sabhā tāta bhavati sma sukhapradā
sarvatejomayī divyā brahmarṣigaṇasevitā
     brāhmyā śriyā dīpyamānā śuśubhe vigataklamā
sā sabhā tādṛṣī dṛṣṭā sarvalokeṣu durlabhā
     sabheyaṃ rājaśārdūla manuṣyeṣu yathā tava
etā mayā dṛṣṭapūrvāḥ sabhā deveṣu pāṇḍava
     taveyaṃ mānuṣe loke sarvaśreṣṭhatamā sabhā
[y]
     prāyaśo rājalokas te kathito vadatāṃ vara
     vaivasvatasabhāyāṃ tu yathā vadasi vai prabho
varuṇasya sabhāyāṃ tu nāgās te kathitā vibho
     daityendrāś caiva bhūyiṣṭhāḥ saritaḥ sāgarās tathā
tathā dhanapater yakṣā guhyakā rākṣasās tathā
     gandharvāpsarasaś caiva bhagavāṃś ca vṛṣadhvajaḥ
pitāmaha sabhāyāṃ tu kathitās te maharṣayaḥ
     sarvadeva nikāyāś ca sarvaśāstrāṇi caiva hi
śatakratusabhāyāṃ tu devāḥ saṃkīrtitā mune
     uddeśataś ca gandharvā vividhāś ca maharṣayaḥ
eka eva tu rājarṣir hariś candro mahāmune
     kathitas te sabhā nityo devendrasya mahātmanaḥ
kiṃ karma tenācaritaṃ tapo vā niyatavratam
     yenāsau saha śakreṇa spardhate sma mahāyaśāḥ
pitṛlokagataś cāpi tvayā vipra pitā mama
     dṛṣṭaḥ pāṇḍur mahābhāgaḥ kathaṃ cāsi samāgataḥ
kim uktavāṃś ca bhagavann etad icchāmi veditum
     tvattaḥ śrotum ahaṃ sarvaṃ paraṃ kautūhalaṃ hi me
[n]
     yan māṃ pṛcchasi rājendra hariś candraṃ prati prabho
     tat te 'haṃ saṃpravakṣyāmi māhātmyaṃ tasya dhīmataḥ
sa rājā balavān āsīt samrāṭ sarvamahīkṣitām
     tasya sarve mahīpālāḥ śāsanāvanatāḥ sthitāḥ
tenaikaṃ ratham āsthāya jaitraṃ hemavibhūṣitam
     śastrapratāpena jitā dvīpāḥ sapta nareśvara
sa vijitya mahīṃ sarvāṃ sa śailavanakānanām
     ājahāra mahārāja rājasūyaṃ mahākratum
tasya sarve mahīpālā dhanāny ājahrur ājñayā
     dvijānāṃ pariveṣṭāras tasmin yajñe ca te 'bhavan
prādāc ca draviṇaṃ prītyā yājakānāṃ nareśvaraḥ
     yathoktaṃ tatra tais tasmiṃs tataḥ pañca guṇādhikam
atarpayac ca vividhair vasubhir brāhmaṇāṃs tathā
     prāsarpa kāle saṃprāpte nānādigbhyaḥ samāgatān
bhakṣyair bhojyaiś ca vividhair yathā kāmapuraskṛtaiḥ
     ratnaughatarpitais tuṣṭair dvijaiś ca samudāhṛtam
     tejasvī ca yaśasvī ca nṛpebhyo 'bhyadhiko 'bhavat
etasmāt kāraṇāt pārtha hariś candro virājate
     tebhyo rājasahasrebhyas tad viddhi bharatarṣabha
samāpya ca hariś candro mahāyajñaṃ pratāpavān
     abhiṣiktaḥ sa śuśubhe sāmrājyena narādhipa
ye cānye 'pi mahīpālā rājasūyaṃ mahākratum
     yajante te mahendreṇa modante saha bhārata
ye cāpi nidhanaṃ prāptāḥ saṃgrāmeṣv apalāyinaḥ
     te tat sado samāsādya modante bharatarṣabha
tapasā ye ca tīvreṇa tyajantīha kalevaram
     te 'pi tat sthānam āsādya śrīmanto bhānti nityaśaḥ
pitā ca tv āha kaunteya pāṇḍuḥ kauravanandanaḥ
     hariś candre śriyaṃ dṛṣṭvā nṛpatau jātavismayaḥ
samartho 'si mahīṃ jetuṃ bhrātaras te vaśe sthitāḥ
     rājasūyaṃ kratuśreṣṭham āharasveti bhārata
tasya tvaṃ puruṣavyāghra saṃkalpaṃ kuru pāṇḍava
     gantāras te mahendrasya pūrvaiḥ saha salokatām
bahuvighnaś ca nṛpate kratur eṣa smṛto mahān
     chidrāṇy atra hi vāñchanti yajñaghnā brahmarākṣasāḥ
yuddhaṃ ca pṛṣṭhagamanaṃ pṛthivī kṣayakārakam
     kiṃ cid eva nimittaṃ ca bhavaty atra kṣayāvaham
etat saṃcintya rājendra yat kṣamaṃ tat samācara
     apramattotthito nityaṃ cāturvarṇyasya rakṣaṇe
     bhava edhasva modasva dānais tarpaya ca dvijān
etat te vistareṇoktaṃ yan māṃ tvaṃ paripṛcchasi
     āpṛcche tvāṃ gamiṣyāmi dāśārha nagarīṃ prati
[v]
     evam ākhyāya pārthebhyo nārado janamejaya
     jagāma tair vṛto rājann ṛṣibhir yaiḥ samāgataḥ
gate tu nārade pārtho bhrātṛbhiḥ saha kaurava
     rājasūyaṃ kratuśreṣṭhaṃ cintayām āsa bhārata
