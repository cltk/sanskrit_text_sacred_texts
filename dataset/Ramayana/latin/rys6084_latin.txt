tathā taiḥ kṛttagātrais tu daśagrīveṇa mārgaṇaiḥ
 babhūva vasudhā tatra prakīrṇā haribhir vṛtā
rāvaṇasyāprasahyaṃ taṃ śarasaṃpātam ekataḥ
 na śekuḥ sahituṃ dīptaṃ pataṃgā iva pāvakam
te 'rditā niśitair bāṇaiḥ krośanto vipradudruvuḥ
 pāvakārciḥsamāviṣṭā dahyamānā yathā gajāḥ
plavaṃgānām anīkāni mahābhrāṇīva mārutaḥ
 sa yayau samare tasmin vidhaman rāvaṇaḥ śaraiḥ
kadanaṃ tarasā kṛtvā rākṣasendro vanaukasām
 āsasāda tato yuddhe rāghavaṃ tvaritas tadā
sugrīvas tān kapīn dṛṣṭvā bhagnān vidravato raṇe
 gulme suṣeṇaṃ nikṣipya cakre yuddhe drutaṃ manaḥ
ātmanaḥ sadṛśaṃ vīraṃ sa taṃ nikṣipya vānaram
 sugrīvo 'bhimukhaḥ śatruṃ pratasthe pādapāyudhaḥ
pārśvataḥ pṛṣṭhataś cāsya sarve yūthādhipāḥ svayam
 anujahrur mahāśailān vividhāṃś ca mahādrumān
sa nadan yudhi sugrīvaḥ svareṇa mahatā mahān
 pātayan vividhāṃś cānyāñ jaghānottamarākṣasān
mamarda ca mahākāyo rākṣasān vānareśvaraḥ
 yugāntasamaye vāyuḥ pravṛddhān agamān iva
rākṣasānām anīkeṣu śailavarṣaṃ vavarṣa ha
 aśvavarṣaṃ yathā meghaḥ pakṣisaṃgheṣu kānane
kapirājavimuktais taiḥ śailavarṣais tu rākṣasāḥ
 vikīrṇaśirasaḥ petur nikṛttā iva parvatāḥ
atha saṃkṣīyamāṇeṣu rākṣaseṣu samantataḥ
 sugrīveṇa prabhagneṣu patatsu vinadatsu ca
virūpākṣaḥ svakaṃ nāma dhanvī viśrāvya rākṣasaḥ
 rathād āplutya durdharṣo gajaskandham upāruhat
sa taṃ dviradam āruhya virūpākṣo mahārathaḥ
 vinadan bhīmanirhrālaṃ vānarān abhyadhāvata
sugrīve sa śarān ghorān visasarja camūmukhe
 sthāpayām āsā codvignān rākṣasān saṃpraharṣayan
so 'tividdhaḥ śitair bāṇaiḥ kapīndras tena rakṣasā
 cukrodha ca mahākrodho vadhe cāsya mano dadhe
tataḥ pādapam uddhṛtya śūraḥ saṃpradhane hariḥ
 abhipatya jaghānāsya pramukhe taṃ mahāgajam
sa tu prahārābhihataḥ sugrīveṇa mahāgajaḥ
 apāsarpad dhanurmātraṃ niṣasāda nanāda ca
gajāt tu mathitāt tūrṇam apakramya sa vīryavān
 rākṣaso 'bhimukhaḥ śatruṃ pratyudgamya tataḥ kapim
ārṣabhaṃ carmakhaḍgaṃ ca pragṛhya laghuvikramaḥ
 bhartsayann iva sugrīvam āsasāda vyavasthitam
sa hi tasyābhisaṃkruddhaḥ pragṛhya mahatīṃ śilām
 virūpākṣāya cikṣepa sugrīvo jaladopamām
sa tāṃ śilām āpatantīṃ dṛṣṭvā rākṣasapuṃgavaḥ
 apakramya suvikrāntaḥ khaḍgena prāharat tadā
tena khaḍgena saṃkruddhaḥ sugrīvasya camūmukhe
 kavacaṃ pātayām āsa sa khaḍgābhihato 'patat
sa samutthāya patitaḥ kapis tasya vyasarjayat
 talaprahāram aśaneḥ samānaṃ bhīmanisvanam
talaprahāraṃ tad rakṣaḥ sugrīveṇa samudyatam
 naipuṇyān mocayitvainaṃ muṣṭinorasy atāḍayat
tatas tu saṃkruddhataraḥ sugrīvo vānareśvaraḥ
 mokṣitaṃ cātmano dṛṣṭvā prahāraṃ tena rakṣasā
sa dadarśāntaraṃ tasya virūpākṣasya vānaraḥ
 tato nyapātayat krodhāc chaṅkhadeśe mahātalam
mahendrāśanikalpena talenābhihataḥ kṣitau
 papāta rudhiraklinnaḥ śoṇitaṃ sa samudvaman
vivṛttanayanaṃ krodhāt saphena rudhirāplutam
 dadṛśus te virūpākṣaṃ virūpākṣataraṃ kṛtam
sphurantaṃ parivarjantaṃ pārśvena rudhirokṣitam
 karuṇaṃ ca vinardāntaṃ dadṛśuḥ kapayo ripum
tathā tu tau saṃyati saṃprayuktau; tarasvinau vānararākṣasānām
 balārṇavau sasvanatuḥ sabhīmaṃ; mahārṇavau dvāv iva bhinnavelau
vināśitaṃ prekṣya virūpanetraṃ; mahābalaṃ taṃ haripārthivena
 balaṃ samastaṃ kapirākṣasānām; unmattagaṅgāpratimaṃ babhūva
