[mārk]
      tataḥ kāle bahutithe vyatikrānte kadā cana
      prāptaḥ sa kālo martavyaṃ yatra satyavatā nṛpa
gaṇayantyāś ca sāvitryā divase divase gate
      tad vākyaṃ nāradenoktaṃ vartate hṛdi nityaśaḥ
caturthe 'hani martavyam iti saṃcintya bhāminī
      vrataṃ trirātram uddiśya divārātraṃ sthitābhavat
taṃ śrutvā niyamaṃ duḥkhaṃ vadhvā duḥkhānvito nṛpaḥ
      utthāya vākyaṃ sāvitrīm abravīt parisāntvayan
atitīvro 'yam ārambhas tvayārabdho nṛpātmaje
      tisṛṇāṃ vasatīnāṃ hi sthānaṃ paramaduṣkaram
[sāvitrī]
      na kāryas tāta saṃtāpaḥ pāriyiṣyāmy ahaṃ vratam
      vyavasāyakṛtaṃ hīdaṃ vyavasāyaś ca kāraṇam
[dyumatsena]
      vrataṃ bhindhīti vaktuṃ tvāṃ nāsmi śaktaḥ kathaṃ cana
      pārayasveti vacanaṃ yuktam asmadvidho vadet
[mārk]
      evam uktvā dyumatseno virarāma mahāmanāḥ
      tiṣṭhantī cāpi sāvitrī kāṣṭhabhūteva lakṣyate
śvobhūte bhartṛmaraṇe sāvitryā bharatarṣabha
      duḥkhānvitāyās tiṣṭhantyāḥ sā rātrir vyatyavartata
adya tad divasaṃ ceti hutvā dīptaṃ hutāśanam
     yugamātrodite sūrye kṛtvā paurvāhṇikāḥ kriyāḥ
tataḥ sarvān dvijān vṛddhāñ śvaśrūṃ śvaśuram eva ca
     abhivādyānupūrvyeṇa prāñjalir niyatā sthitā
avaidhavyāśir as te tu sāvitry arthaṃ hitāḥ śubhāḥ
     ūcus tapasvinaḥ sarve tapovananivāsinaḥ
evam astv iti sāvitrī dhyānayogaparāyaṇā
     manasā tā giraḥ sarvāḥ pratyagṛhṇāt tapasvinām
taṃ kālaṃ camuhūrtaṃ ca pratīkṣantī nṛpātmajā
     yathoktaṃ nārada vaco cintayantī suhuḥkhitā
tatas tu śvaśrū śvaśurāv ūcatus tāṃ nṛpātmajām
     ekāntastham idaṃ vākyaṃ prītyā bharatasattama
[ṣvaṣrau]
     vrato yathopadiṣṭo 'yaṃ yathāvat pāritas tvayā
     āhārakālaḥ saṃprāptaḥ kriyatāṃ yad anantaram
[sāvitrī]
     astaṃ gate mayāditye bhoktavyaṃ kṛtakāmayā
     eṣa me hṛdi saṃkalpaḥ samayaś ca kṛto mayā
[mārk]
     evaṃ saṃbhāṣamāṇāyāḥ sāvitryā bhojanaṃ prati
     skandhe paraśum ādāya satyavān prasthito vanam
sāvitrī tv āha bhartāraṃ naikas tvaṃ gantum arhasi
     saha tvayāgamiṣyāmi na hi tvāṃ hātum utsahe
[satyavān]
     vanaṃ na gatapūrvaṃ te duḥkhaḥ panthāś ca bhāmini
     vratopavāsakṣāmā ca kathaṃ padbhyāṃ gamiṣyasi
[sāvitrī]
     upavāsān na me glānir nāsti cāpi pariśramaḥ
     gamane ca kṛtotsāhāṃ pratiṣeddhuṃ na mārhasi
[satyavān]
     yadi te gamanotsāhaḥ kariṣyāmi tava priyam
     mama tv āmantraya gurūn na māṃ doṣaḥ spṛśed ayam
[mārk]
     sāṭabhigmyābravīc chvaśrūṃ śvaśuraṃ ca mahāvratā
     ayaṃ gacchati me bhartā phalāhāro mahāvanam
iccheyam abhyanujñātum āryayā śvaśureṇa ca
     anena saha nirgantuṃ na hi me virahaḥ kṣamaḥ
gurv agnihotrārtha kṛte prasthitaś ca sutas tava
     na nivāryo nivāryaḥ syād anyathā prasthito vanam
saṃvatsaraḥ kiṃ cid ūno na niṣkrāntāham āśramāt
     vanaṃ kusumitaṃ draṣṭuṃ paraṃ kautūharaṃ hi me
[dyumatsena]
     yataḥ prabhṛti sāvitrī pitrā dattasnuṣā mama
     nānayābhyarthanā yuktam uktapūrvaṃ smarāmy aham
tad eṣā labhatāṃ kāmaṃ yathābhilaṣitaṃ vadhūḥ
     apramādaś ca kartavyaḥ putri satyavataḥ pathi
[mārk]
     ubhābhyām abhyanujñātā sā jagāma yaśasvinī
     saha bhartrā hasantīva hṛdayena vidūyatā
sā vanāni vicitrāṇi ramaṇīyāni sarvaśaḥ
     mayūrarava ghuṣṭāni dadarśa vipulekṣaṇā
nadīḥ puṇyavahāś caiva puṣpitāṃś ca nagottamān
     satyavān āha paśyeti sāvitrīṃ madhurākṣaram
nirīkṣamāṇā bhartāraṃ sarvāvastham aninditā
     mṛtam eva hi taṃ mene kāle munivaco smaran
anuvartatī tu bhartāraṃ jagāma mṛdu gāminī
     dvidheva hṛdayaṃ kṛtvā taṃ ca kālam avekṣatī
