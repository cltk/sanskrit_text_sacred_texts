tad uktam atikāyasya balino bāhuśālinaḥ
 kumbhakarṇasya vacanaṃ śrutvovāca mahodaraḥ
kumbhakarṇakule jāto dhṛṣṭaḥ prākṛtadarśanaḥ
 avalipto na śaknoṣi kṛtyaṃ sarvatra veditum
na hi rājā na jānīte kumbhakarṇa nayānayau
 tvaṃ tu kaiśorakād dhṛṣṭaḥ kevalaṃ vaktum icchasi
sthānaṃ vṛddhiṃ ca hāniṃ ca deśakālavibhāgavit
 ātmanaś ca pareṣāṃ ca budhyate rākṣasarṣabha
yat tu śakyaṃ balavatā kartuṃ prākṛtabuddhinā
 anupāsitavṛddhena kaḥ kuryāt tādṛśaṃ budhaḥ
yāṃs tu dharmārthakāmāṃs tvaṃ bravīṣi pṛthag āśrayān
 anuboddhuṃ svabhāvena na hi lakṣaṇam asti te
karma caiva hi sarveṣāṃ kāraṇānāṃ prayojanam
 śreyaḥ pāpīyasāṃ cātra phalaṃ bhavati karmaṇām
niḥśreyasa phalāv eva dharmārthāv itarāv api
 adharmānarthayoḥ prāptiḥ phalaṃ ca pratyavāyikam
aihalaukikapāratryaṃ karma pumbhir niṣevyate
 karmāṇy api tu kalpyāni labhate kāmam āsthitaḥ
tatra kḷptam idaṃ rājñā hṛdi kāryaṃ mataṃ ca naḥ
 śatrau hi sāhasaṃ yat syāt kim ivātrāpanīyate
ekasyaivābhiyāne tu hetur yaḥ prakṛtas tvayā
 tatrāpy anupapannaṃ te vakṣyāmi yad asādhu ca
yena pūrvaṃ janasthāne bahavo 'tibalā hatāḥ
 rākṣasā rāghavaṃ taṃ tvaṃ katham eko jayiṣyasi
ye purā nirjitās tena janasthāne mahaujasaḥ
 rākṣasāṃs tān pure sarvān bhītān adyāpi paśyasi
taṃ siṃham iva saṃkruddhaṃ rāmaṃ daśarathātmajam
 sarpaṃ suptam ivābudhhyā prabodhayitum icchasi
jvalantaṃ tejasā nityaṃ krodhena ca durāsadam
 kas taṃ mṛtyum ivāsahyam āsādayitum arhati
saṃśayastham idaṃ sarvaṃ śatroḥ pratisamāsane
 ekasya gamanaṃ tatra na hi me rocate tava
hīnārthas tu samṛddhārthaṃ ko ripuṃ prākṛto yathā
 niścitaṃ jīvitatyāge vaśam ānetum icchati
yasya nāsti manuṣyeṣu sadṛśo rākṣasottama
 katham āśaṃsase yoddhuṃ tulyenendravivasvatoḥ
evam uktvā tu saṃrabdhaṃ kumbhakarṇaṃ mahodaraḥ
 uvāca rakṣasāṃ madhye rāvaṇo lokarāvaṇam
labdhvā punas tāṃ vaidehīṃ kimarthaṃ tvaṃ prajalpasi
 yadecchasi tadā sītā vaśagā te bhaviṣyati
dṛṣṭaḥ kaś cid upāyo me sītopasthānakārakaḥ
 rucitaś cet svayā buddhyā rākṣaseśvara taṃ śṛṇu
ahaṃ dvijihvaḥ saṃhrādī kumbhakarṇo vitardanaḥ
 pañcarāmavadhāyaite niryāntīty avaghoṣaya
tato gatvā vayaṃ yuddhaṃ dāsyāmas tasya yatnataḥ
 jeṣyāmo yadi te śatrūn nopāyaiḥ kṛtyam asti naḥ
atha jīvati naḥ śatrur vayaṃ ca kṛtasaṃyugāḥ
 tataḥ samabhipatsyāmo manasā yat samīkṣitum
vayaṃ yuddhād ihaiṣyāmo rudhireṇa samukṣitāḥ
 vidārya svatanuṃ bāṇai rāmanāmāṅkitaiḥ śitaiḥ
bhakṣito rāghavo 'smābhir lakṣmaṇaś ceti vādinaḥ
 tava pādau grahīṣyāmas tvaṃ naḥ kāma prapūraya
tato 'vaghoṣaya pure gajaskandhena pārthiva
 hato rāmaḥ saha bhrātrā sasainya iti sarvataḥ
prīto nāma tato bhūtvā bhṛtyānāṃ tvam ariṃdama
 bhogāṃś ca parivārāṃś ca kāmāṃś ca vasudāpaya
tato mālyāni vāsāṃsi vīrāṇām anulepanam
 peyaṃ ca bahu yodhebhyaḥ svayaṃ ca muditaḥ piba
tato 'smin bahulībhūte kaulīne sarvato gate
 praviśyāśvāsya cāpi tvaṃ sītāṃ rahasi sāntvaya
 dhanadhānyaiś ca kāmaiś ca ratnaiś caināṃ pralobhaya
anayopadhayā rājan bhayaśokānubandhayā
 akāmā tvadvaśaṃ sītā naṣṭanāthā gamiṣyati
rañjanīyaṃ hi bhartāraṃ vinaṣṭam avagamya sā
 nairāśyāt strīlaghutvāc ca tvadvaśaṃ pratipatsyate
sā purā sukhasaṃvṛddhā sukhārhā duḥkhakarṣitā
 tvayy adhīnaḥ sukhaṃ jñātvā sarvathopagamiṣyati
etat sunītaṃ mama darśanena; rāmaṃ hi dṛṣṭvaiva bhaved anarthaḥ
 ihaiva te setsyati motsuko bhūr; mahān ayuddhena sukhasya lābhaḥ
anaṣṭasainyo hy anavāptasaṃśayo; ripūn ayuddhena jayañ janādhipa
 yaśaś ca puṇyaṃ ca mahan mahīpate; śriyaṃ ca kīrtiṃ ca ciraṃ samaśnute
