[mārk]
      tataḥ kruddho daśagrīvaḥ priyaputre nipātite
      niryayau ratham āsthāya hemaratnavibhūṣitam
saṃvṛto rākṣasair ghorair vividhāyudhapāṇibhiḥ
      abhidudrāva rāmaṃ sa pothayan hariyūthapān
tam ādravantaṃ saṃkruddhaṃ mainda nīlanalāṅgadāḥ
      hanūmāñ jāmbuvāṃś caiva sasainyāḥ paryavārayan
te daśagrīva sainyaṃ tad ṛkṣavānarayūthapāḥ
      drumair vidhvaṃsayāṃ cakrur daśagrīvasya paśyataḥ
tataḥ svasainyam ālokya vadhyamānam arātibhiḥ
      māyāvī vyadadhān māyāṃ rāvaṇo rākṣaseśvaraḥ
tasya dehād viniṣkrāntāḥ śataśo 'tha sahasraśaḥ
      rākṣasāḥ patyadṛśyanta śaraśaktyṛṣṭipāṇayaḥ
tān rāmo jaghnivān sarvān divyenāstreṇa rākṣasān
      atha bhūyo 'pi māyāṃ sa vyadadhād rākṣasādhipaḥ
kṛtvā rāmasya rūpāṇi lakṣmaṇasya ca bhārata
      abhidudrāva rāmaṃ ca lakṣmaṇaṃ ca daśānanaḥ
tatas te rāmam archanto lakṣmaṇaṃ ca kṣapācarāḥ
      abhipetus tadā rājan pragṛhītocca kārmukāḥ
tāṃ dṛṣṭvā rākṣasendrasya māyām ikṣvākunandanaḥ
     uvāca rāmaṃ saumitrir asaṃbhrānto bṛhad vacaḥ
jahīmān rākṣasān pāpān ātmanaḥ pratirūpakān
     jaghāna rāmas tāṃś cānyān ātmanaḥ pratirūpakān
tato haryaśva yuktena rathenādityavarcasā
     upatasthe raṇe rāmaṃ mātaliḥ śakrasārathiḥ
[mātali]
     ayaṃ haryaśva yug jaitro maghonaḥ syandanottamaḥ
     anena śakraḥ kākutstha samare daityadānavān
     śataśaḥ puruṣavyāghra rathodāreṇa jaghnivā
tad anena naravyāghra mayā yat tena saṃyuge
     syandanena jahi kṣipraṃ rāvaṇaṃ māciraṃ kṛthāḥ
ity ukto rāghavas tathyaṃ vaco 'śaṅkata mātaleḥ
     māyeyaṃ rākṣasasyeti tam uvāca vibhīṣaṇaḥ
neyaṃ māyā naravyāghra rāvaṇasya durātmanaḥ
     tad ātiṣṭha rathaṃ śīghram imam aindraṃ mahādyute
tataḥ prahṛṣṭaḥ kākutsthas tathety uktvā vibhīṣaṇam
     rathenābhipapātāśu daśagrīvaṃ ruṣānvitaḥ
hāhākṛtāni bhūtāni rāvaṇe samabhidrute
     siṃhanādāḥ sapaṭahā divi divyāś ca nānadan
sa rāmāya mahāghoraṃ visasarja niśācaraḥ
     śūlam indrāśaniprakhyaṃ brahmadaṇḍam ivodyatam
tac chūlam antarā rāmaś ciccheda niśitaiḥ śaraiḥ
     tad dṛṣṭvā duṣkaraṃ karma rāvaṇaṃ bhayam āviśat
tataḥ kruddhaḥ sasarjāśu daśagrīvaḥ śitāñ śarān
     sahasrāyutaśo rāme śastrāṇi vividhāni ca
tato bhuśuṇḍīḥ śūlāṃś ca musalāni paraśvadhān
     śaktīś ca vividhākārāḥ śataghnīś ca śitakṣurāḥ
tāṃ māyāṃ vikṛtāṃ dṛṣṭvā daśagrīvasya rakṣasaḥ
     bhayāt pradudruvuḥ sarve vānarāḥ sarvatodiśam
tataḥ supatraṃ sumukhaṃ hemapuṅkhaṃ śarottamam
     tūṇād ādāya kākutstho brahmāstreṇa yuyoja ha
taṃ bāṇavaryaṃ rāmeṇa brahmāstreṇābhimantritam
     jahṛṣur devagandharvā dṛṣṭvā śakrapurogamāḥ
alpāvaśeṣam āyuś ca tato 'manyanta rakṣasaḥ
     brahmāstrodīraṇāc chatror devagandharvakiṃnarāḥ
tataḥ sasarja taṃ rāmaḥ śaram apratima ojasam
     rāvaṇānta karaṃ ghoraṃ brahmadaṇḍam ivodyatam
sa tena rākṣasaśreṣṭhaḥ sarathaḥ sāśvasārathiḥ
     prajajvāla majā jvālenāgninābhipariṣkṛtaḥ
tataḥ prahṛṣṭās tridaśāḥ sagandharvāḥ sacāraṇāḥ
     nihataṃ rāvaṇaṃ dṛṣṭvā rāmeṇākliṣṭakarmaṇā
tatyajus taṃ mahābhāgaṃ pañca bhūtāni rāvaṇam
     bhraṃśitaḥ sarvalokeṣu sa hi brahmāsta tejasā
śarīradhātavo hy asya māṃsaṃ rudhiram eva ca
     neśur brahmāstra nirdagdhā na ca bhasmāpy adṛśyata
