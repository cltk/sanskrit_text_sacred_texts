[vai]
      avajitya dhanaṃ cāpi virāṭo vāhinīpatiḥ
      prāviśan nagaraṃ hṛṣṭaś caturbhiḥ saha pāṇḍavaiḥ
jitvā trigartān saṃgrāme gāś caivādāya kevalāḥ
      aśobhata mahārājaḥ saha pārthaiḥ śriyā vṛtaḥ
tam āsanagataṃ vīraṃ suhṛdāṃ prītivardhanam
      upatasthuḥ prakṛtayaḥ samastā brāhmaṇaiḥ saha
sabhājitaḥ sa sainyas tu pratinandyātha matsyarāj
      visarjayām āsa tadā dvijāṃś ca prakṛtīs tathā
tataḥ sa rājā matsyānāṃ virāṭo vāhinīpatiḥ
      uttaraṃ paripapraccha kva yāta iti cābravīt
ācakhyus tasya saṃhṛṣṭāḥ striyaḥ kanyāś ca veśmani
      antaḥpura carāś caiva kurubhir godhanaṃ hṛtam
vijetum abhisaṃrabdha eka evāti sāhasāt
      bṛhannaḍā sahāyaś ca niryātaḥ pṛthivīṃ jayaḥ
upayātān ati rathān droṇaṃ śāṃtanavaṃ kṛpam
      karṇaṃ duryodhanaṃ caiva droṇaputraṃ ca ṣaḍ rathān
rājā virāṭo 'tha bhṛśaṃ prataptaḥ; śrutvā sutaṃ hy ekarathena yātam
      bṛhannaḍā sārathim ājivardhanaṃ; provāca sarvān atha mantrimukhyān
sarvathā kuravas te hi ye cānye vasudhādhipāḥ
     trigartān nirjitāñ śrutvā na sthāsyanti kadā cana
tasmād gacchantu me yodhā baleṇa mahatā vṛtāḥ
     uttarasya parīpsārthaṃ ye trigartair avikṣatāḥ
hayāṃś ca nāgāṃś ca rathāṃś ca śīghraṃ; padātisaṃghāṃś ca tataḥ pravīrān
     prasthāpayām āsa sutasya hetor; vicitraśastrābharaṇopapannān
evaṃ sa rājā matsyānāṃ virāṭo 'kṣauhiṇīpatiḥ
     vyādideśātha tāṃ kṣipraṃ vāhinīṃ caturagniṇīm
kumāram āśu jānīta yadi jīvati vā na vā
     yasya yantā gataḥ ṣaṇḍho manye 'haṃ na sa jīvati
tam abravīd dharmarājaḥ prahasya; virāṭam ārtaṃ kurubhiḥ prataptam
     bṛhannaḍā sārathiś cen narendra; pare na neṣyanti tavādya gās tāḥ
sarvān mahī pān sahitān kurūṃś ca; tathaiva devāsurayakṣanāgān
     alaṃ vijetuṃ samare sutas te; svanuṣṭhitaḥ sārathinā hi tena
athottareṇa prahitā dūtās te śīghragāminaḥ
     virāṭanagaraṃ prāpya jayam āvedayaṃs tadā
rājñas tataḥ samācakhyau mantrī vijayam uttamam
     parājayaṃ kurūṇāṃ cāpy upāyāntaṃ tathottaram
sarvā vinirjitā gāvaḥ kuravaś ca parājitāḥ
     uttaraḥ saha sūtena kuśalī ca paraṃtapa
[kanka]
     diṣṭyā te nirjitā gāvaḥ kuravaś ca parājitāḥ
     diṣṭyā te jīvitaḥ putraḥ śrūyate pārthivarṣabha
nādbhutaṃ tv eva manye 'haṃ yat te putro 'jayat kurūn
     dhruva eva jayas tasya yasya yantā bṛhannaḍā
[vai]
     tato virāṭo nṛpatiḥ saṃprahṛṣṭatanū ruhaḥ
     śrutvā tu vijayaṃ tasya kumārasyāmitaujasaḥ
     āchādayitvā dūtāṃs tān mantriṇaḥ so 'bhyacodayat
rājamārgāḥ kriyantāṃ me patākābhir alaṃ kṛtāḥ
     puṣpopahārair arcyantāṃ devatāś cāpi sarvaśaḥ
kumārā yodhamukhyāś ca gaṇikāś ca svalaṃ kṛtāḥ
     vāditrāṇi ca sarvāṇi pratyudyāntu sutaṃ mama
ghaṇḍā paṇavakaḥ śīghraṃ mattam āruhya vāraṇam
     śṛṅgāṭakeṣu sarveṣu ākhyātu vijayaṃ mama
uttarā ca kumārībhir bahvībhir abhisaṃvṛtā
     śṛṅgāraveṣābharaṇā pratyudyātu bṛhannaḍām
śrutvā tu tad vacanaṃ pārthivasya; sarve punaḥ svastikapāṇayaś ca
     bheryaś ca tūryāṇi ca vārijāś ca; veṣaiḥ parārdhyaiḥ pramadāḥ śubhāś ca
tathaiva sūtāḥ saha māgadhaiś ca; nandī vādyāḥ praṇavās tūryavādyāḥ
     purād virāṭasya mahābalasya; pratyudyayuḥ putram anantavīryam
prasthāpya senāṃ kanyāś ca gaṇikāś ca svalaṃkṛtāḥ
     matsyarājo mahāprājñaḥ prahṛṣṭa idam abravīt
     akṣān āhara sairandhir kaṅkadyūtaṃ pravartatām
taṃ tathā vādinaṃ dṛṣṭvā pāṇḍavaḥ pratyabhāṣata
     na devitavyaṃ hṛṣṭena kitaveneti naḥ śrutam
na tvām adya mudā yuktam ahaṃ devitum utsahe
     priyaṃ tu te cikīrṣāmi vartatāṃ yadi manyase
[virāṭa]
     striyo gāvo hiraṇyaṃ ca yac cānyad vasu kiṃ cana
     na me kiṃ cit tvayā rakṣyam antareṇāpi devitum
[kanka]
     kiṃ te dyūtena rājendra bahudoṣeṇa mānada
     devane bahavo doṣās tasmāt tatparivarjayet
śrutas te yadi vā dṛṣṭaḥ pāṇḍavo vai yudhiṣṭhiraḥ
     sa rājyaṃ sumahat sphītaṃ bhrātṝṃś ca tridaśopamān
dyūte hāritavān sarvaṃ tasmād dyūtaṃ na rocaye
     atha vā manyase rājan dīvyāva yadi rocate
[vai]
     pravartamāne dyūte tu matsyaḥ pāṇḍavam abravīt
     paśya putreṇa me yuddhe tādṛśāḥ kuravo jitāḥ
tato 'bravīn matsyarājaṃ dharmaputro yudhiṣṭhiraḥ
     bṛhannaḍā yasya yantā kathaṃ sa na vijeṣyati
ity uktaḥ kupito rājā matsyaḥ pāṇḍavam abravīt
     samaputreṇa me ṣaṇḍhaṃ brahma bandho praśaṃsati
vācyāvācyaṃ na jānīṣe nūnaṃ mām avamanyase
     bhīṣmadroṇamukhān sarvān kasmān na sa vijeṣyati
vayasyatvāt tu te brahmann aparādham imaṃ kṣame
     nedṛśaṃ te punar vācyaṃ yadi jīvitum icchasi
[yudhisṭhira]
     yatra droṇas tathā bhīṣmo drauṇir vaikartanaḥ kṛpaḥ
     duryodhanaś ca rājendra tathānye ca mahārathāḥ
marudgaṇaiḥ parivṛtaḥ sākṣād api śatakratuḥ
     ko 'nyo bṛhannaḍāyās tān pratiyudhyeta saṃgatān
[virāṭa]
     bahuśaḥ pratiṣiddho 'si na ca vācaṃ niyacchasi
     niyantā cen na vidyeta na kaś cid dharmam ācaret
[vai]
     tataḥ prakupito rājā tam akṣeṇāhanad bhṛśam
     mukhe yudhiṣṭhiraṃ kopān naivam ity eva bhartsayan
balavat pratividdhasya nastaḥ śoṇitam āgamat
     tad aprāptaṃ mahīṃ pārthaḥ pāṇibhyāṃ pratyagṛhṇata
avaikṣata ca dharmātmā draupadīṃ pārśvataḥ sthitām
     sā veda tam abhiprāyaṃ bhartuś cittavaśānugā
pūrayitvā ca sauvarṇaṃ pātraṃ kāṃsyam aninditā
     tac choṇitaṃ pratyagṛhṇād yat prasusrāva pāṇavāt
athottaraḥ śubhair gandhair mālyaiś ca vividhais tathā
     avakīryamāṇaḥ saṃhṛṣṭo nagaraṃ svairam āgamat
sabhājyamānaḥ pauraiś ca strībhir jānapadais tathā
     āsādya bhavanadvāraṃ pitre sa pratyahārayat
tato dvār sthaḥ praviśyaiva virāṭam idam abravīt
     bṛhan naḍā sahāyas te putro dvāry uttaraḥ sthitaḥ
tato hṛṣṭo matsyarājaḥ kṣattāram idam abravīt
     praveśyatām ubhau tūrṇaṃ darśanepsur ahaṃ tayoḥ
kṣattāraṃ kururājas tu śanaiḥ karṇa upājapat
     uttaraḥ praviśatv eko na preveśyā bṛhannaḍā
etasya hi mahābāho vratam etat samāhitam
     yo mamāṅge vraṇaṃ kuryāc choṇitaṃ vāpi darśayet
     anyatra saṃgrāmaganān na sa jīved asaṃśayam
na mṛṣyād bhṛśasaṃkruddho māṃ dṛṣṭvaiva sa śoṇitam
     virāṭam iha sāmātyaṃ hanyāt sabalavāhanam
