[vāsudeva]
      tataḥ sa prayato bhūtvā mama tāta yudhiṣṭhira
      prāñjaliḥ prāha viprarṣir nāma saṃhāram āditaḥ
[u]
      brahma proktair ṛṣiproktair vedavedāṅgasaṃbhavaiḥ
      sarvalokeṣu vikhyātaiḥ sthāṇuṃ stoṣyāmi nāmabhiḥ
mahadbhir vihitaiḥ satyaiḥ siddhaiḥ sarvārthasādhakaiḥ
      ṛṣiṇā taṇḍinā bhaktyā kṛtair devakṛtātmanā
yathoktair lokavikhyātair munibhis tattvadarśibhiḥ
      pravaraṃ prathamaṃ svargyaṃ sarvabhūtahitaṃ śubham
      śrutaiḥ sarvatra jagati brahmalokāvatāritaiḥ
yat tad rahasyaṃ paramaṃ brahma proktaṃ sanātanam
      vakṣye yadukulaśreṣṭha śṛṇuṣvāvahito mama
paratvena bhavaṃ devaṃ bhaktas tvaṃ parameśvaram
      tena te śrāvayiṣyāmi yat tad brahma sanātanam
na śakyaṃ vistarāt kṛtsnaṃ vaktuṃ śarvasya kena cit
      yuktenāpi vibhūtīnām api varṣaśatair api
yasyādir madhyam antaś ca surair api na gamyate
      kas tasya śaknuyād vaktuṃ guṇān kārtsnyena mādhava
kiṃ tu devasya mahataḥ saṃkṣiptārtha padākṣaram
      śaktitaś caritaṃ vakṣye prasādāt tasya caiva hi
aprāpyeha tato 'nujñāṃ na śakyaḥ stotum īśvaraḥ
     yadā tenābhyanujñātaḥ stuvaty eva sadā bhavam
anādi nidhanasyāhaṃ sarvayoner mahātmanaḥ
     nāmnāṃ kaṃ cit samuddeśaṃ vakṣye hy avyaktayoninaḥ
varadasya vareṇyasya viśvarūpasya dhīmataḥ
     śṛṇu nāma samuddeśaṃ yad uktaṃ padmayoninā
daśa nāma sahasrāṇi yāny āha prapitāmahaḥ
     tāni nirmathya manasā dadhno ghṛtam ivoddhṛtam
gireḥ sāraṃ yathā hemapuṣpāt sāraṃ yathā madhu
     ghṛtāt sāraṃ yathā maṇḍas tathaitat sāram uddhṛtam
sarvapāpmāpaham idaṃ caturveda samanvitam
     prayatnenādhigantavyaṃ dhāryaṃ ca prayatātmanā
     śāntikaṃ pauṣṭikaṃ caiva rakṣoghnaṃ pāvanaṃ mahat
idaṃ bhaktāya dātavyaṃ śraddadhānāstikāya ca
     nāśraddadhāna rūpāya nāstikāyājitātmane
yaś cābhyasūyate devaṃ bhūtātmānaṃ pinākinam
     sa kṛṣṇa narakaṃ yāti saha pūrvaiḥ sahānugaiḥ
idaṃ dhyānam idaṃ yogam idaṃ dhyeyam anuttamam
     idaṃ japyam idaṃ jñānaṃ rahasyam idam uttamam
     idaṃ jñātvānta kāke 'pi gacched dhi paramāṃ gatim
pavitraṃ maṅgalaṃ puṇyaṃ kalyāṇam idam uttamam
     nigadiṣye mahābāho stavānām uttamaṃ stavam
idaṃ brahmā purā kṛtvā sarvalokapitāmahaḥ
     sarvastavānāṃ divyānāṃ rājatve samakalpayat
tadā prabhṛti caivāyam īśvarasya mahātmanaḥ
     stavarājeti vikhyāto jagaty amarapūjitaḥ
     brahmalokād ayaṃ caiva stavarājo 'vatāritaḥ
yasmāt taṇḍiḥ purā prāha tena taṇḍi kṛto 'bhavat
     svargāc caivātra bhūlokaṃ taṇḍinā hy avatāritaḥ
sarvamaṅgala maṅgalyaṃ sarvapāpapraṇāśanam
     nigadiṣye mahābāho stavānām uttamaṃ stavam
brahmaṇām api yad brahma parāṇām api yat param
     tejasām api yat tejas tapasām api yat tapaḥ
śāntīnām api yā śāntir dyutīnām api yā dyutiḥ
     dāntānām api yo dānto dhīmatām api yā ca dhīḥ
devānām api yo devo munīnām api yo muniḥ
     yajñānām api yo yajñaḥ śivānām api yaḥ śivaḥ
rudrāṇām api yo rudraḥ prabhuḥ prabhavatām api
     yoginām api yo yogī kāraṇānāṃ ca kāraṇam
yato lokāḥ saṃbhavanti na bhavanti yataḥ punaḥ
     sarvabhūtātmabhūtasya harasyāmita tejasaḥ
aṣṭottara sahasraṃ tu nāmnāṃ śarvasya me śṛṇu
     yac chrutvā manujaśreṣṭha sarvān kāmān avāpsyasi
sthiraḥ sthāṇuḥ pabhur bhānuḥ pravaro varado varaḥ
     sarvātmā sarvavikhyātaḥ sarvaḥ sarvakaro bhavaḥ
jaṭī carmī śikhaṇḍī ca sarvāṅgaḥ sarvabhāvanaḥ
     hariś ca hariṇākṣaś ca sarvabhūtaharaḥ prabhuḥ
pravṛttiś ca nivṛttiś ca niyataḥ śāśvato dhruvaḥ
     śmaśānacārī bhagavān khacaro gocaro 'rdanaḥ
abhivādyo mahākarmā tapasvī bhūtabhāvanaḥ
     unmattaveśa pracchannaḥ sarvalokaprajāpatiḥ
mahārūpo mahākāyaḥ sarvarūpo mahāyaśāḥ
     mahātmā sarvabhūtaś ca virūpo vāmano manuḥ
lokapālo 'ntarhitātmā prasādo hayagardabhiḥ
     pavitraś ca mahāṃś caiva niyamo niyamāśrayaḥ
sarvakarmā svayambhūś ca ādir ādi karo nidhiḥ
     sahasrākṣo virūpākśaḥ somo nakṣatrasādhakaḥ
candrasūryagatiḥ ketur graho grahapatir varaḥ
     adrir adryālayaḥ kartā mṛgabāṇārpaṇo 'naghaḥ
mahātapā ghoratapā adīno dīnasādhakaḥ
     saṃvatsarakaro mantraḥ pramāṇaṃ paramaṃ tapaḥ
yogī yojyo mahābījo mahāretā mahātapāḥ
     suvarṇaretāḥ sarvajñaḥ subījo vṛṣavāhanaḥ
daśa bāhus tv animiṣo nīlakaṇṭha umāpatiḥ
     viśvarūpaḥ svayaṃ śreṣṭho balavīro balo gaṇaḥ
gaṇakartā gaṇapatir digvāsāḥ kāmya eva ca
     pavitraṃ paramaṃ mantraḥ sarvabhāvakaro haraḥ
kamaṇḍaludharo dhanvī bāṇahastaḥ kapālavān
     aśanī śataghnī khaḍgī paṭṭiśī cāyudhī mahān
sruva hastaḥ surūpaś ca tejas tejaḥ karo nidhiḥ
     uṣṇīṣī ca suvaktraś ca udagro vinatas tathā
dīrghaś ca hari keśaś ca sutīrthaḥ kṛṣṇa eva ca
     sṛgālarūpaḥ sarvārtho maṇḍaḥ kuṇḍī kamaṇḍaluḥ
ajaś ca mṛgarūpaś ca gandhadhārī kapardy api
     urdhva retā ūrdhvaliṅga ūrdhva śāyī nabhastalaḥ
trijaṭaś cīravāsāś ca rudraḥ senāpatir vibhuḥ
     ahaś caro 'tha naktaṃ ca tigmamanyuḥ suvarcasaḥ
gajahā daityahā loko lokadhātā guṇākaraḥ
     siṃhaśārdūlarūpaś ca ārdra carmāmbarāvṛtaḥ
kālayogī mahānādaḥ sarvavāsaś catuṣpathaḥ
     niśācaraḥ pretacārī bhūtacārī maheśvaraḥ
bahubhūto bahudhanaḥ sarvādhāro 'mito gatiḥ
     nṛtyapriyo nityanarto nartakaḥ sarvalāsakaḥ
ghoro mahātapāḥ pāśo nityo giricaro nabhaḥ
     sahasrahasto vijayo vyavasāyo hy aninditaḥ
amarṣaṇo marṣaṇātmā yajñahā kāmanāśanaḥ
     dakṣayajñāpahārī ca susaho madhyamas tathā
tejo 'pahārī balahā mudito 'rtho jito varaḥ
     gambhīraghoṣo gambhīro gambhīrabalavāhanaḥ
nyagrodharūpo nyagrodho vṛkṣakarṇa sthitir vibhuḥ
     tīkṣṇatāpaś ca haryaśvaḥ sahāyaḥ karmakālavit
viṣṇuprasādito yajñaḥ samudro vaḍavāmukhaḥ
     hutāśanasahāyaś ca praśāntātmā hutāśanaḥ
ugratejā mahātejā jayo vijayakālavit
     jyotiṣām ayanaṃ siddhiḥ saṃdhir vigraha eva ca
śikhī daṇḍī jaṭī jvālī mūrtijo mūrdhago balī
     vaiṇavī paṇavī tālī kālaḥ kālakaṭaṃkaṭaḥ
nakṣatravigraha vidhir guṇavṛddhir layo 'gamaḥ
     prajāpatir diśā bāhur vibhāgaḥ sarvato mukhaḥ
vimocanaḥ suragaṇo hiraṇyakavacodbhavaḥ
     meḍhrajo balacārī ca mahācārī stutas tathā
sarvatūrya ninādī ca sarvavādya parigrahaḥ
     vyālarūpo bilāvāsī hemamālī taraṃgavit
tridaśas trikāladhṛk karma sarvabandhavimocanaḥ
     bandhanas tvāsurendrāṇāṃ yudhi śatruvināśanaḥ
sāṃkhyaprasādo survāsāḥ sarvasādhu niṣevitaḥ
     praskandano vibhāgaś ca atulyo yajñabhāgavit
sarvāvāsaḥ sarvacārī durvāsā vāsavo 'maraḥ
     hemo hemakaro yajñaḥ sarvadhārī dharottamaḥ
lohitākṣo mahākṣaś ca vijayākṣo viśāradaḥ
     saṃgraho nigrahaḥ kartā sarpacīranivāsanaḥ
mukhyo 'mukhyaś ca dehaś ca deharddhiḥ sarvakāmadaḥ
     sarvakāmaprasādaś ca subalo balarūpadhṛk
ākāśanidhi rūpaś ca nipātī uragaḥ khagaḥ
     raudrarūpo 'ṃśur ādityo vasu raśmiḥ suvarcasī
vasu vego mahāvego mano vego niśācaraḥ
     sarvāvāsī śriyāvāsī upadeśa karo haraḥ
munir ātmapatir loke saṃbhojyaś ca sahasradaḥ
     pakṣī ca pakṣirūpī ca atidīpto viśāṃ patiḥ
unmādo madanākāro arthārthakara romaśaḥ
     vāmadevaś ca vāmaś ca prāgdakṣiṇyaś ca vāmanaḥ
siddhayogāpahārī ca siddhaḥ sarvārthasādhakaḥ
     bhikṣuś ca bhikṣurūpaś ca viṣāṇī mṛdur avyayaḥ
mahāseno viśākhaś ca ṣaṣṭibhāgo gavāṃ patiḥ
     vajrahastaś ca viṣkambhī camū stambhana eva ca
ṛtur ṛtukaraḥ kālo madhur madhukaro 'calaḥ
     vānaspatyo vājaseno nityam āśramapūjitaḥ
brahma cārī lokacārī sarvacārī sucāravit
     īśāna īśvaraḥ kālo niśā cārī pināka dhṛk
nandīśvaraś ca nandī ca nandano nandivardhanaḥ
     bhagasyākṣi nihantā ca kālo brahmavidāṃ varaḥ
caturmukho mahāliṅgaś cāru liṅgas tathaiva ca
     liṅgādhyakṣaḥ surādhyakṣo lokādhyakṣo yugāvahaḥ
bījādhyakṣo bījakartā adhyātmānugato balaḥ
     itihāsa karaḥ kalpo gautamo 'tha jaleśvaraḥ
dambho hy adambho vaidambho vaiśyo vaśya karaḥ kaviḥ
     lokakartā paśupatir mahākartā mahauṣadhiḥ
akṣaraṃ paramaṃ brahmabalavāñ śakra eva ca
     nītir hy anītiḥ śuddhātmā śuddho mānyo manogatiḥ
bahu prasādaḥ svapano darpaṇo 'tha tv amitrajit
     vedakāraḥ sūtrakāro vidvān samaramardanaḥ
mahāmeghanivāsī ca mahāghoro vaśīkaraḥ
     agnijvālo mahājvālo atidhūmro huto haviḥ
vṛṣaṇaḥ śaṃkaro nityo varcasvī dhūmaketanaḥ
     nīlas tathāṅgalubdhaś ca śobhano niravagrahaḥ
svastidaḥ svasti bhāvaś ca bhāgī bhāgakaro laghuḥ
     utsaṅgaś ca mahāṅgaś ca mahāgarbhaḥ paro yuvā
kṛṣṇa varṇaḥ suvarṇaś ca indriyaḥ sarvadehinām
     mahāpādo mahāhasto mahākāyo mahāyaśāḥ
mahāmūrdhā mahāmātro mahānetro dig ālayaḥ
     mahādanto mahākarṇo mahāmeḍhro mahāhanuḥ
mahānāso mahākambur mahāgrīvaḥ śmaśānadhṛk
     mahāvakṣā mahorasko antarātmā mṛgālayaḥ
lambano lambitauṣṭhaś ca mahāmāyaḥ payo nidhiḥ
     mahādanto mahādaṃṣṭro mahājihvo mahāmukhaḥ
mahānakho mahāromā mahākeśo mahājaṭaḥ
     asapatnaḥ prasādaś ca pratyayo girisādhanaḥ
snehano 'snehanaś caiva ajitaś ca mahāmuniḥ
     vṛkṣākāro vṛkṣaketur analo vāyuvāhanaḥ
maṇḍalīmerudhāmā ca devadānava darpahā
     atharvaśīrṣaḥ sāmāsya ṛk sahasrāmitekṣaṇaḥ
yajuḥ pādabhujo guhyaḥ prakāśo jaṅgamas tathā
     amoghārthaḥ prasādaś ca abhigamyaḥ sudarśanaḥ
upahāra priyaḥ śarvaḥ kanakaḥ kāñcanaḥ sthiraḥ
     nābhir nandikaro bhāvyaḥ puṣkarastha patiḥ sthiraḥ
dvādaśas trāsanaś cādyo yajño yajñasamāhitaḥ
     naktaṃ kaliś ca kālaś ca makaraḥ kālapūjitaḥ
sagaṇo gaṇakāraś ca bhūtabhāvana sārathiḥ
     bhasma śāyī bhasma goptā bhasmabhūtas tarur gaṇaḥ
agaṇaś caiva lopaś ca mahātmā sarvapūjitaḥ
     śaṅkus triśaṅkuḥ saṃpannaḥ śucir bhūtaniṣevitaḥ
āśramasthaḥ kapotastho viśvakarmā patir varaḥ
     śākho viśākhas tāmrauṣṭho hy ambujālaḥ suniścayaḥ
kapilo 'kapilaḥ śūra āyuś caiva paro 'paraḥ
     gandharvo hy aditis tārkṣyaḥ suvijñeyaḥ susārathiḥ
paraśvadhāyudho deva arthakārī subāndhavaḥ
     tumbavīṇī mahākopa ūrdhvaretā jale śayaḥ
ugro vaṃśakaro vaṃśo vaṃśanādo hy aninditaḥ
     sarvāṅgarūpo māyāvī suhṛdo hy anilo 'nalaḥ
bandhano bandhakartā ca subandhana vimocanaḥ
     sa yajñāriḥ sa kāmārir mahādaṃṣṭro mahāyudhaḥ
bāhus tv aninditaḥ śarvaḥ śaṃkaraḥ śaṃkaro 'dhanaḥ
     amareśo mahādevo viśvadevaḥ surārihā
ahirbudhno nirṛtiś ca cekitāno haris tathā
    ajaikapāc ca kāpālī triśaṅkur ajitaḥ śivaḥ
dhanvantarir dhūmaketuḥ skando vaiśravaṇas tathā
    dhātā śakraś ca viṣṇuś ca mitras tvaṣṭā dhruvo dharaḥ
prabhāvaḥ sarvago vāyur aryamā savitā raviḥ
    udagraś ca vidhātā ca māndhātā bhūtabhāvanaḥ
ratitīrthaś ca vāgmī ca sarvakāmaguṇāvahaḥ
    padmagarbho mahāgarbhaś candra vaktro manoramaḥ
balavāṃś copaśāntaś ca purāṇaḥ puṇyacañcurī
    kuru kartā kālarūpī kuru bhūto maheśvaraḥ
sarvāśayo darbhaśāyī sarveṣāṃ prāṇināṃ patiḥ
    devadeva mukho 'saktaḥ sad asat sarvaratnavit
kailāsaśikharāvāsī himavad girisaṃśrayaḥ
    kūlahārī kūlakartā bahu vidyo bahu pradaḥ
vaṇijo vardhano vṛkṣo nakulaś candanaś chadaḥ
    sāragrīvo mahājatrur alolaś ca mahauṣadhaḥ
siddhārthakārī siddhārthaś cando vyākaraṇottaraḥ
    siṃhanādaḥ siṃhadaṃṣṭraḥ siṃhagaḥ siṃhavāhanaḥ
prabhāvātmā jagat kālas tālo lokahitas taruḥ
    sāraṅgo nava cakrāṅgaḥ ketumālī sabhāvanaḥ
bhūtālayo bhūtapatir ahorātram aninditaḥ
    vāhitā sarvabhūtānāṃ nilayaś ca vibhur bhavaḥ
amoghaḥ saṃyato hy aśvo bhojanaḥ prāṇadhāraṇaḥ
    dhṛtimān matimān dakṣaḥ satkṛtaś ca yugādhipaḥ
gopālir gopatir grāmo gocarma vasano haraḥ
    hiraṇyabāhuś ca tathā guhā pālaḥ praveśinām
pratiṣṭhāyī mahāharṣo jitakāmo jitendriyaḥ
    gandhāraś ca surālaś ca tapaḥ karma ratir dhanuḥ
mahāgīto mahānṛtto hy apsarogaṇasevitaḥ
    mahāketur dhanur dhātur naikasānu caraś calaḥ
āvedanīya āveśaḥ sarvagandhasukhāvahaḥ
    toraṇas tāraṇo vāyuḥ paridhāvati caikataḥ
saṃyogo vardhano vṛddho mahāvṛddho gaṇādhipaḥ
    nitya ātmasahāyaś ca devāsurapatiḥ patiḥ
yuktaś ca yuktabāhuś ca dvividhaś ca suparvaṇaḥ
    āṣāḍhaś ca suṣāḍdhaś ca dhruvo hari haṇo haraḥ
vapur āvartamānebhyo vasu śreṣṭho mahāpathaḥ
    śiro hārī vimarṣaś ca sarvalakṣaṇabhūṣitaḥ
akṣaś ca rathayogī ca sarvayogī mahābalaḥ
    samāmnāyo 'samāmnāyas tīrthadevo mahāratha
nirjīvo jīvano mantraḥ śubhākṣo bahu karkaśaḥ
    ratnaprabhūto raktāṅgo mahārṇava nipānavit
mūlo viśālo hy amṛto vyaktāvyaktas tapo nidhiḥ
    ārohaṇo nirohaś ca śala hārī mahātapāḥ
senā kalpo mahākalpo yugāyuga karo hariḥ
    yugarūpo mahārūpo pavano gahano nagaḥ
nyāyanirvāpaṇaḥ pādaḥ paṇḍito hy acalopamaḥ
    bahu mālo mahāmālaḥ sumālo bahu locanaḥ
vistāro lavaṇaḥ kūpaḥ kusumaḥ saphalodayaḥ
    vṛṣabho vṛṣabhāṅkāṅgo maṇibilvo jaṭādharaḥ
indur visarvaḥ sumukhaḥ suraḥ sarvāyudhaḥ sahaḥ
    nivedanaḥ sudhā jātaḥ sugandhāro mahādhanuḥ
gandhamālī ca bhagavān utthānaḥ sarvakarmaṇām
    manthāno bahulo bāhuḥ sakalaḥ sarvalocanaḥ
taras tālī karas tālī ūrdhvasaṃhanano vahaḥ
    chatraṃ succhatro vikhyātaḥ sarvalokāśrayo mahān
muṇḍo virūpo vikṛto daṇḍi muṇḍo vikurvaṇaḥ
    haryakṣaḥ kakubho vajrī dīptajihvaḥ sahasrapāt
sahasramūrdhā devendraḥ sarvadevamayo guruḥ
    sahasrabāhuḥ sarvāṅgaḥ śaraṇyaḥ sarvalokakṛt
pavitraṃ trimadhur mantraḥ kaniṣṭhaḥ kṛṣṇapiṅgalaḥ
    brahmadaṇḍavinirmātā śataghnīśatapāśadhṛk
padmagarbho mahāgarbho brahma garbho jalodbhavaḥ
    gabhastir brahma kṛd brahmā brahmavid brāhmaṇo gatiḥ
anantarūpo naikātmā tigmatejāḥ svayambhuvaḥ
    ūrdhvagātmā paśupatir vātaraṃhā manojavaḥ
candanī padmamālāgryaḥ surabhyuttaraṇo naraḥ
    karṇikāramahāsragvī nīlamauliḥ pinākadhṛk
umāpatir umā kānto jāhnavī dhṛg umā dhavaḥ
    varo varāho varado vareśaḥ sumahāsvanaḥ
mahāprasādo damanaḥ śatruhā śvetapiṅgalaḥ
    prītātmā prayatātmā ca saṃyatātmā pradhānadhṛk
sarvapārśva sutas tārkṣyo dharmasādhāraṇo varaḥ
    carācarātmā sūkṣmātmā suvṛṣo govṛṣeśvaraḥ
sādhyarṣir vasur ādityo vivasvān savitā mṛḍaḥ
    vyāsaḥ sarvasya saṃkṣepo vistaraḥ paryayo nayaḥ
ṛtuḥ saṃvatsaro māsaḥ pakṣaḥ saṃkhyā samāpanaḥ
    kalā kāṣṭhā lavo mātrā muhūrto 'haḥ kṣapāḥ kṣaṇāḥ
viśvakṣetraṃ prajā bījaṃ liṅgam ādyas tv aninditaḥ
    sadasad vyaktam avyaktaṃ pitā mātā pitāmahaḥ
svargadvāraṃ prajā dvāraṃ mokṣadvāraṃ triviṣṭapam
    nirvāṇaṃ hlādanaṃ caiva brahmalokaḥ parā gatiḥ
devāsuravinirmātā devāsuraparāyaṇaḥ
    devāsuragurur devo devāsuranamaskṛtaḥ
devāsuramahāmātro devāsuragaṇāśrayaḥ
    devāsuragaṇādhyakṣo devāsuragaṇāgraṇīḥ
devātidevo devarṣir devāsuravarapradaḥ
    devāsureśvaro devo devāsuramaheśvaraḥ
sarvadevamayo 'cintyo devatātmātma saṃbhavaḥ
    udbhidas trikramo vaidyo virajo virajo'mbaraḥ
īḍyo hastī suravyāghro deva siṃho nararṣabhaḥ
    vibudhāgra varaḥ śreṣṭhaḥ sarvadevottamottamaḥ
prayuktaḥ śobhano varja īśānaḥ prabhur avyayaḥ
    guruḥ kānto nijaḥ sargaḥ pavitraḥ sarvavāhanaḥ
śṛṅgī śṛṅgapriyo babhrū rājarājo nirāmayaḥ
    abhirāmaḥ suragaṇo virāmaḥ sarvasādhanaḥ
lalāṭākṣo viśvadeho hariṇo brahma varcasaḥ
    sthāvarāṇāṃ patiś caiva niyamendriyavardhanaḥ
siddhārthaḥ sarvabhūtārtho 'cintyaḥ satyavrataḥ śuciḥ
    vratādhipaḥ paraṃ brahma muktānāṃ paramā gatiḥ
vimukto muktatejāś ca śrīmāñ śrīvardhano jagat
    yathā pradhānaṃ bhagavān iti bhaktyā stuto mayā
yaṃ na brahmādayo devā viduryaṃ na maharṣayaḥ
    taṃ stavyam arcyaṃ vandyaṃ ca kaḥ stoṣyati jagatpatim
bhaktim eva puraskṛtya mayā yajñapatir vasuḥ
    tato 'bhyanujñāṃ prāpyaiva stuto matimatāṃ varaḥ
śivam ebhiḥ stuvan devaṃ nāmabhiḥ puṣṭivardhanaiḥ
    nityayuktaḥ śucir bhūtvā prāpnoty ātmānam ātmanā
etad dhi paramaṃ brahma svayaṃ gītaṃ svayambhuvā
    ṛṣayaś caiva devāś ca stuvanty etena tatparam
stūyamāno mahādevaḥ prīyate cātmanāmabhiḥ
    bhaktānukampī bhagavān ātmasaṃsthān karoti tān
tathaiva ca manuṣyeṣu ye manuṣyāḥ pradhānataḥ
    āstikāḥ śraddadhānāś ca bahubhir janmabhiḥ stavaiḥ
jāgrataś ca svapantaś ca vrajantaḥ pathi saṃsthitāḥ
    stuvanti stūyamānāś ca tuṣyanti ca ramanti ca
    janma koṭisahasreṣu nānā saṃsārayoniṣu
jantor viśuddhapāpasya bhave bhaktiḥ prajāyate
    utpannā ca bhave bhaktir ananyā sarvabhāvataḥ
kāraṇaṃ bhāvitaṃ tasya sarvamuktasya sarvataḥ
    etad deveṣu duṣprāpaṃ manuṣyeṣu na labhyate
nirvighnā niścalā rudre bhaktir avyabhicāriṇī
    tasyaiva ca prasādena bhaktir utpadyate nṛṇām
    yayā yānti parāṃ siddhiṃ tadbhāvagatacetasaḥ
ye sarvabhāvopagatāḥ paratvenābhavan narāḥ
    prapanna vatsalo devaḥ saṃsārāt tān samuddharet
evam anye na kurvanti devāḥ saṃsāramocanam
    manuṣyāṇāṃ mahādevād anyatrāpi tapobalāt
iti tenendra kalpena bhagavān sad asat patiḥ
    kṛtti vāsāḥ stutaḥ kṛṣṇa taṇḍinā śuddhabuddhinā
stavam etaṃ bhagavato brahmā svayam adhārayat
    brahmā provāca śakrāya śakraḥ provāca mṛtyave
mṛtyuḥ provāca rudrāṇāṃ rudrebhyas taṇḍim āgamat
    mahatā tapasā prāptas taṇḍinā brahma sadmani
taṇḍiḥ provāca śukrāya gautamāyāha bhārgavaḥ
    vaivasvatāya manave gautamaḥ prāha mādhava
nārāyaṇāya sādhyāya manur iṣṭāya dhīmate
    yamāya prāha bhagavān sādhyo nārāyaṇo 'cyutaḥ
nāciketāya bhagavān āha vaivasvato yamaḥ
    mārkaṇḍeyāya vārṣṇeya nāciketo 'bhyabhāṣata
mārkaṇḍeyān mayā prāptaṃ niyamena janārdana
    tavāpy aham amitraghna stavaṃ dadmy adya viśrutam
    svargyam ārogyam āyuṣyaṃ dhanyaṃ balyaṃ tathaiva ca
na tasya vighnaṃ kurvanti dānavā yakṣarākṣasāḥ
    piśācā yātudhānāś ca guhyakā bhujagā api
yaḥ paṭheta śucir bhūtvā brahma cārī jitendriyaḥ
    abhagna yogo varṣaṃ tu so 'śvamedha phalaṃ labhet
