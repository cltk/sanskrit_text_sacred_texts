[vai]
      tāny anīkāny adṛśyanta kurūṇām ugradhanvinām
      saṃsarpanto yathā meghā gharmānte mandamārutāḥ
abhyāśe vājinas tasthuḥ samārūḍhāḥ prahāribhiḥ
      bhīmarūpāś ca mātaṅgās tomarāṅkuśacoditāḥ
tataḥ śakraḥ suragaṇaiḥ samāruhya sudarśanam
      sahopāyāt tadā rājan viśvāśvi marutāṃ gaṇaiḥ
tad deva yakṣagandharvamahoragasamākulam
      śuśubhe 'bhravinirmuktaṃ grahair iva nabhastalam
astrāṇāṃ ca balaṃ teṣāṃ mānuṣeṣu prayujyatām
      tac ca ghoraṃ mahad yuddhaṃ bhīṣmārjunasamāgame
śataṃ śatasahasrāṇām yatra sthūṇā hiraṇmayāḥ
      maṇiratnamayāś cānyāḥ prāsādam upadhārayan
tatra kāmagamaṃ divyaṃ sarvaratnavibhūṣitam
      vimānaṃ devarājasya śuśubhe khecaraṃ tadā
tatra devās trayas triṃśat tiṣṭhanti saha vāsavāḥ
      gandharvā rākṣasāḥ sarpāḥ pitaraś ca maharṣibhiḥ
tathā rājā vasu manā balākṣaḥ supratardanaḥ
      aṣṭakaś ca śibiś caiva yayātir nahuṣo gayaḥ
manuḥ kṣepo raghur bhānuḥ kṛśāśvaḥ sagaraḥ śalaḥ
     vimāne devarājasya samadṛśyanta suprabhāḥ
agner īśasya somasya varuṇasya prajāpateḥ
     tathā dhātur vidhātuś ca kuberasya yamasya ca
alambusograsenasya gardharvasya ca tumburoḥ
     yathābhāgaṃ yathoddeśaṃ vimānāni cakāśire
sarvadeva nikāyāś ca siddhāś ca paramarṣayaḥ
     arjunasya karūṇāṃ ca draṣṭuṃ yuddham upāgatāḥ
divyānāṃ tatra mālyānāṃ gandhaḥ puṇyo 'tha sarvaśaḥ
     prasasāra vasantāgre vanānām iva puṣpitām
raktāraktāni devānāṃ samadṛśyanta tiṣṭhatām
     ātapatrāṇi vāsāṃsi srajaś ca vyajanāni ca
upaśāmyad rajo bhaumaṃ sarvaṃ vyāptaṃ marīcibhiḥ
     divyān gandhān upādāya vāyur yodhān asevata
prabhāsitam ivākāśaṃ citrarūpam alaṃ kṛtam
     saṃpatad bhiḥ sthitaiś caiva nānāratnāvabhāsitaiḥ
     vimānair vividhaiś citrair upānītaiḥ surottamaiḥ
