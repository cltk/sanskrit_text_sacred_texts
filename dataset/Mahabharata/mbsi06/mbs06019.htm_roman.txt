[dhṛ]
      akṣauhiṇyo daśaikāṃ ca vyūḍhāṃ dṛṣṭvā yudhiṣṭhiraḥ
      katham alpena sainyena pratyavyūhata pāṇḍavaḥ
yo veda mānuṣaṃ vyūhaṃ daivaṃ gāndharvam āsuram
      kathaṃ bhīṣmaṃ sa kaunteyaḥ pratyavyūhata pāṇḍavaḥ
[s]
      dhārtarāṣṭrāṇy anīkāni dṛṣṭvā vyūḍhāni pāṇḍavaḥ
      abhyabhāṣata dharmātmā dharmarājo dhanaṃjayam
maharṣer vacanāt tāta vedayanti bṛhaspateḥ
      saṃhatān yodhayed alpān kāmaṃ vistārayed bahūn
sūcīmukham anīkaṃ syād alpānāṃ bahubhiḥ saha
      asmākaṃ ca tathā sainyam alpīyaḥ sutarāṃ paraiḥ
etad vacanam ājñāya maharṣer vyūha pāṇḍava
      tac chrutvā dharmarājasya pratyabhāṣata phalguṇaḥ
eṣa vyūhāmi te rājan vyūhaṃ paramadurjayam
      acalaṃ nāma vajrākhyaṃ vihitaṃ vajrapāṇinā
yaḥ sa vāta ivoddhūtaḥ samare duḥsahaḥ paraiḥ
      sa naḥ puro yotsyati vai bhīmaḥ praharatāṃ varaḥ
tejāṃsi ripusainyānāṃ mṛdnan puruṣasattamaḥ
      agre 'graṇīr yāsyati no yuddhopāya vicakṣaṇaḥ
yaṃ dṛṣṭvā pārthivāḥ sarve duryodhana purogamāḥ
     nivartiṣyanti saṃbhrāntāḥ siṃhaṃ kṣudramṛgā iva
taṃ sarve saṃśrayiṣyāmaḥ prākāram akutobhayam
     bhīmaṃ praharatāṃ śreṣṭhaṃ vajrapāṇim ivāmarāḥ
na hi so 'sti pumāṁl loke yaḥ saṃkruddhaṃ vṛkodaram
     draṣṭum atyugra karmāṇaṃ viṣaheta nararṣabham
bhīmaseno gadāṃ bibhrad vajrasāramayīṃ dṛḍhām
     caran vegena mahatā samudram api śoṣayet
kekayā dhṛṣṭaketuś ca cekitānaś ca vīryavān
     eta tiṣṭhanti sāmātyāḥ prekṣakās te nareśvara
dhṛtarāṣṭrasya dāyādā iti bībhatsur abravīt
     bruvāṇaṃ tu tathā pārthaṃ sarvasainyāni māriṣa
     apūjayaṃs tadā vāgbhir anukūlābhir āhave
evam uktvā mahābāhus tathā cakre dhanaṃjayaḥ
     vyūhya tāni balāny āśu prayayau phalgunas tadā
saṃprayātān kurūn dṛṣṭvā pāṇḍavānāṃ mahācamūḥ
     gaṅgeva pūrṇā stimitā syandamānā vyadṛśyata
bhīmaseno 'graṇīs teṣāṃ dhṛṣṭadyumnaś ca pārṣataḥ
     nakulaḥ sahadevaś ca dhṛṣṭaketuś ca vīryavān
samudyojya tataḥ paścād rājāpy akṣauhiṇī vṛtaḥ
     bhrātṛbhiḥ saha putraiś ca so 'bhyarakṣata pṛṣṭhataḥ
cakrarakṣau tu bhīmasya mādrīputrau mahādyutī
     draupadeyāḥ sa saubhadrāḥ pṛṣṭhagopās tarasvinaḥ
dhṛṣṭadyumnaś ca pāñcālyas teṣāṃ goptā mahārathaḥ
     sahitaḥ pṛtanā śūrai rathamukhyaiḥ prabhadrakaiḥ
śikhaṇḍī tu tataḥ paścād arjunenābhirakṣitaḥ
     yatto bhīṣmavināśāya prayayau bharatarṣabha
pṛṣṭhagopo 'rjunasyāpi yuyudhāno mahārathaḥ
     cakrarakṣau tu pāñcālyau yudhāmanyūttamaujasau
rājā tu madhyamānīke kuntīputro yudhiṣṭhiraḥ
     bṛhadbhiḥ kuñjarair mattaiś caladbhir acalair iva
akṣauhiṇyā ca pāñcālyo yajñaseno mahāmanāḥ
     virāṭam anvayāt paścāt pāṇḍavārthe parākramī
teṣām ādityacandrābhāḥ kanakottama bhūṣaṇāḥ
     nānā cihnadharā rājan ratheṣv āsan mahādhvajāḥ
samutsarpya tataḥ paścād dhṛṣṭadyumno mahārathaḥ
     bhrātṛbhiḥ saha putraiś ca so 'bhyarakṣad yudhiṣṭhiram
tvadīyānāṃ pareṣāṃ ca ratheṣu vividhān dhvajān
     abhibhūyārjunasyaiko dhvajas tasthau mahākapiḥ
pādātās tv agrato 'gacchann asi śaktyṛṣṭi pāṇayaḥ
     anekaśatasāhasrā bhīmasenasya rakṣiṇaḥ
vāraṇā daśasāhasrāḥ prabhinnakaraṭā mukhāḥ
     śūrā hemamayair jālair dīpyamānā ivācalāḥ
kṣaranta iva jīmūtā madārdrāḥ padmagandhinaḥ
     rājānam anvayuḥ paścāc calanta iva parvatāḥ
bhīmaseno gadāṃ bhīmāṃ prakarṣan parighopamām
     pracakarṣa mahat sainyaṃ durādharṣo mahāmanāḥ
tam arkam iva duṣprekṣyaṃ tapantaṃ raśmimālinam
     na śekuḥ sarvato yodhāḥ prativīkṣitum antike
vajro nāmaiṣa tu vyūho durbhidaḥ sarvato mukhaḥ
     cāpavidyud dhvajo ghoro gupto gāṇḍīvadhanvanā
yaṃ prativyūhya tiṣṭhanti pāṇḍavās tava vāhinīm
     ajeyo mānuṣe loke pāṇḍavair abhirakṣitaḥ
saṃdhyāṃ tiṣṭhatsu sainyeṣu sūryasyodayanaṃ prati
     prāvāt sa pṛṣato vāyur anabhre stanayitnumān
viṣvag vātāś ca vānty ugrā nīcaiḥ śarkara karṣiṇaḥ
     rajaś coddhūyamānaṃ tu tamasāc chādayaj jagat
papāta mahatī colkā prāṅmukhī bharatarṣabha
     udyantaṃ sūryam āhatya vyaśīryata mahāsvanā
atha sajjīyamāneṣu sainyeṣu bharatarṣabha
     niṣprabho 'bhyuditāt sūryaḥ sa ghoṣo bhūś cacāla ha
     vyaśīryata sa nādā ca tadā bharatasattama
nirghātā bahavo rājan dikṣu sarvāsu cābhavan
     prādurāsīd rajas tīvraṃ na prājñāyata kiṃ cana
dhvajānāṃ dhūyamānānāṃ sahasā mātariśvanā
     kiṅkiṇījālanaddhānāṃ kāñcanasragvatāṃ ravaiḥ
mahatāṃ sa patākānām ādityasamatejasām
     sarvaṃ jhaṇa jhaṇī bhūtam āsīt tālavaneṣv iva
evaṃ te puruṣavyāghrāḥ pāṇḍavā yuddhanandinaḥ
     vyavasthitāḥ prativyūhya tava putrasya vāhinīm
sraṃsanta iva majjāno yodhānāṃ bharatarṣabha
     dṛṣṭvāgrato bhīmasenaṃ gadāpāṇim avasthitam
