[y]
      ataḥ paraṃ mahābāho yac chreyas tad vadasva me
      na tṛpyāmy amṛtasyeva vasasas te pitāmaha
kiṃ karma puruṣaḥ kṛtvā śubhaṃ puruṣasattama
      śreyaḥ param avāpnoti pretya ceha ca tad vada
[bhī]
      atra te vartayiṣyāmi yathāpūrvaṃ mahāyaśaḥ
      parāśaraṃ mahātmānaṃ papraccha janako nṛpaḥ
kiṃ śreyaḥ sarvabhūtānām asmiṁl loke paratra ca
      yad bhavet pratipattavyaṃ tad bhavān prabravītu me
tataḥ sa tapasā yuktaḥ sarvadharmāvidhānavit
      nṛpāyānugraha manā munir vākyam athābravīt
dharma eva kṛtaḥ śreyān iha loke paratra ca
      tasmād dhi paramaṃ nāsti yathā prāhur manīṣiṇaḥ
pratipadya naro dharmaṃ svargaloke mahīyate
      dharmātmakaḥ karma vidhir dehināṃ nṛpasattama
      tasminn āśramiṇaḥ santaḥ svakarmāṇīha kurvate
caturvidhā hi lokasya yātrā tāta vidhīyate
      martyā yatrāvatiṣṭhante sā ca kāmāt pravartate
sukṛtāsukṛtaṃ karma niṣevya vividhaiḥ kramaiḥ
      daśārdha pravibhaktānāṃ bhūtānāṃ bahudhā gatiḥ
sauvarṇaṃ rājataṃ vāpi yathā bhāndaṃ niṣicyate
     tathā niṣicyate jantuḥ pūrvakarma vaśānugaḥ
nābījāj jāyate kiṃ cin nākṛtvā sukham edhate
     sukṛtī vindati sukhaṃ prāpya dehakṣayaṃ naraḥ
daivaṃ tāta na paśyāmi nāsti daivasya sādhanam
     svabhāvato hi saṃsiddhā devagandharvadānavāḥ
pretya jātikṛtaṃ karma na smaranti sadā janāḥ
     te vai tasya phalaprāptau karma cāpi caturvidham
lokayātrāśrayaś caiva śabdo vedāśrayaḥ kṛtaḥ
     śānty arthaṃ manasas tāta naitad vṛddhānuśāsanam
cakṣuṣā manasā vācā karmaṇā ca caturvidham
     kurute yādṛśaṃ karma tādṛśaṃ pratipadyate
nirantaraṃ ca miśraṃ ca phalate karma pārthiva
     kalyānaṃ yadi vā pāpaṃ na tu nāśo 'sya vidyate
kadā cit sukṛtaṃ tāta kūtastham iva tiṣṭhati
     majjamānasya saṃsāre yāvad duḥkhād vimucyate
tato duḥkhakṣayaṃ kṛtvā sukṛtaṃ karma sevate
     sukṛtakṣayād duṣkṛtaṃ ca tad viddhi manujādhipa
damaḥ kṣamā dhṛtis tejaḥ saṃtoṣaḥ satyavāditā
     hrīr ahiṃsāvyasanitā dākṣyaṃ ceti sukhāvahāḥ
duṣkṛte sukṛte vāpi na jantur ayato bhavet
     nityaṃ manaḥ samādhāne prayateta vicakṣaṇaḥ
nāyaṃ parasya sukṛtaṃ duṣkṛtaṃ vāpi sevate
     karoti yādṛśaṃ karma tādṛśaṃ pratipadyate
sukhaduḥkhe samādhāya pumān anyena gacchati
     anyenaiva janaḥ sarvaḥ saṃgato yaś ca pārthiva
pareṣāṃ yad asūyeta na tat kuryāt svayaṃ naraḥ
     yo hy asūyus tathāyuktaḥ so 'vahāsaṃ niyacchati
bhīrū rājanyo brāhmaṇaḥ sarvabhakṣo; vaiśyo 'nīhāvān hīnavarṇo 'lasaś ca
     vidvāṃś cāśīlo vṛttahīnaḥ kulīnaḥ; satyād bhraṣṭo brāhmaṇaḥ strī ca duṣṭā
rāgī muktaḥ pacamāno ''tmahetor; mūrkho vaktā nṛpa hīnaṃ ca rāstram
     ete sarve śocyatāṃ yānti rājan; yaś cāyuktaḥ snehahīnaḥ prajāsu
