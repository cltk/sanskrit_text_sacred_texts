[vai]
      tataḥ saṃvādite tasminn anujñāto dhanaṃjayaḥ
      gatāṃ raivatake kanyāṃ viditvā janamejaya
      vāsudevābhyanujñātaḥ kathayitvetikṛtyatām
kṛṣṇasya matam ājñāya prayayau bharatarṣabhaḥ
rathena kāñcanāṅgena kalpitena yathāvidhi
      sainyasugrīva yuktena kiṅkiṇījālamālinā
sarvaśastropapannena jīmūtaravanādinā
      jvalitāgniprakāśena dviṣatāṃ harṣaghātinā
saṃnaddhaḥ kavacī khaḍgī baddhagodhāṅgulitravān
      mṛgayā vyapadeśena yaugapadyena bhārata
subhadrā tv atha śailendram abhyarcya saha raivatam
      daivatāni ca sarvāṇi brāhmaṇān svasti vācya ca
pradakṣiṇaṃ giriṃ kṛtvā prayayau dvārakāṃ prati
      tām abhidrutya kaunteyaḥ prasahyāropayad ratham
tataḥ sa puruṣavyāghras tām ādāya śucismitām
      rathenākāśagenaiva prayayau svapuraṃ prati
hriyamāṇāṃ tu tāṃ dṛṣṭvā subhadrāṃ sainiko janaḥ
      vikrośan prādravat sarvo dvārakām abhitaḥ purīm
te samāsādya sahitāḥ sudharmām abhitaḥ sabhām
     sabhā pālasya tat sarvam ācakhyuḥ pārtha vikramam
teṣāṃ śrutvā sabhā pālo bherīṃ sāmnāhikīṃ tataḥ
     samājaghne mahāghoṣāṃ jāmbūnadapariṣkṛtām
kṣubdhās tenātha śabdena bhojavṛṣṇyandhakās tadā
     annapānam apāsyātha samāpetuḥ sabhāṃ tataḥ
tato jāmbūnadāṅgāni spardhyāstaraṇavanti ca
     maṇividruma citrāṇi jvalitāgniprabhāṇi ca
bhejire puruṣavyāghrā vṛṣṇyandhakamahārathāḥ
     siṃhāsanāni śataśo dhiṣṇyānīva hutāśanāḥ
teṣāṃ samupaviṣṭānāṃ devānām iva saṃnaye
     ācakhyau ceṣṭitaṃ jiṣṇoḥ sabhā pālaḥ sahānugaḥ
tac chrutvā vṛṣṇivīrās te madaraktānta locanāḥ
     amṛṣyamāṇāḥ pārthasya samutpetur ahaṃ kṛtāḥ
yojayadhvaṃ rathān āśu prāsān āharateti ca
     dhanūṃṣi ca mahārhāṇi kavacāni bṛhanti ca
sūtān uccukruśuḥ kec cid rathān yojayateti ca
     svayaṃ ca turagān ke cin ninyur hemavibhūṣitān
ratheṣv ānīyamāneṣu kavaceṣu dhvajeṣu ca
     abhikrande nṛvīrāṇāṃ tadāsīt saṃkulaṃ mahat
vanamālī tataḥ kṣībaḥ kailāsaśikharopamaḥ
     nīlavāsā madotsikta idaṃ vacanam abravīt
kim idaṃ kuruthāprajñās tūṣṇīṃbhūte janārdane
     asya bhāvam avijñāya saṃkruddhā moghagarjitāḥ
eṣa tāvad abhiprāyam ākhyātu svaṃ mahāmatiḥ
     yad asya rucitaṃ kartuṃ tat kurudhvam atandritāḥ
tatas te tad vacaḥ śrutvā grāhya rūpaṃ halāyudhāt
     tūṣṇīṃbhūtās tataḥ sarve sādhu sādhv iti cābruvan
samaṃ vaco niśamyeti baladevasya dhīmataḥ
     punar eva sabhāmadhye sarve tu samupāviśan
tato 'bravīt kāmapālo vāsudevaṃ paraṃtapam
     kim avāg upaviṣṭo 'si prekṣamāṇo janārdana
satkṛtas tvatkṛte pārtaḥ sarvair asmābhir acyuta
     na ca so 'rhati tāṃ pūjāṃ durbuddhiḥ kulapāṃsanaḥ
ko hi tatraiva bhuktvānnaṃ bhājanaṃ bhettum arhati
     manyamānaḥ kule jātam ātmānaṃ puruṣaḥ kva cit
īpsamānaś ca saṃbandhaṃ kṛpa pūrvaṃ ca mānayan
     ko hi nāma bhavenārthī sāhasena samācaret
so 'vamanya ca nāmāsmān anādṛtya ca keśavam
     prasahya hṛtavān adya subhadrāṃ mṛtyum ātmanaḥ
kathaṃ hi śiraso madhye padaṃ tena kṛtaṃ mama
     marṣayiṣyāmi govinda pādasparśam ivoragaḥ
adya niṣkauravām ekaḥ kariṣyāmi vasuṃdharām
     na hi me marṣaṇīyo 'yam arjunasya vyatikramaḥ
taṃ tathā garjamānaṃ tu meghadundubhi niḥsvanam
     anvapadyanta te sarve bhojavṛṣṇyandhakās tadā
