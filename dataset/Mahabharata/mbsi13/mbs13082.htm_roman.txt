[bh]
      ye ca gāḥ saṃprayacchanti hutaśiṣṭāśinaś ca ye
      teṣāṃ satrāṇi yajñāś ca nityam eva yudhiṣṭhira
ṛte dadhighṛteneha na yajñaḥ saṃpravartate
      tena yajñasya yajñatvam ato mūlaṃ ca lakṣyate
dānānām api sarveṣāṃ gavāṃ dānaṃ praśasyate
      gāvaḥ śreṣṭhāḥ pavitrāś ca pāvanaṃ hy etad uttamam
puṣṭy artham etāḥ seveta śānty artham api caiva ha
      payo dadhighṛtaṃ yāsāṃ sarvapāpapramocanam
gāvas tejaḥ paraṃ proktam iha loke paratra ca
      na gobhyaḥ paramaṃ kiṃ cit pavitraṃ puruṣarṣabha
atrāpy udāharantīmam itihāsaṃ purātanam
      pitāmahasya saṃvādam indrasya ca yudhiṣṭhira
parā bhūteṣu daityeṣu śakre tribhuvaneśvare
      prajāḥ samuditāḥ sarvāḥ satyadharmaparāyaṇāḥ
atharṣayaḥ sa gandharvāḥ kiṃnaroragarākṣasāḥ
      devāsurasuparṇāś ca prajānāṃ patayas tathā
      paryupāsanta kauravya kadā cid vai pitāmaham
nāradaḥ parvataś caiva viśvāvasuhahāhuhū
      divyatāneṣu gāyantaḥ paryupāsanta taṃ prabhum
tatra divyāni puṣpāṇi prāvahat pavanas tathā
     ājahrur ṛtavaś cāpi sugandhīni pṛthak pṛthak
tasmin devasamāvāye sarvabhūtasamāgame
     divyavāditra saṃghuṣṭe divyastrī cāraṇāvṛte
     indraḥ papraccha deveśam abhivādya praṇamya ca
devānāṃ bhagavan kasmāl lokeśānāṃ pitāmaha
     upariṣṭād gavāṃ loka etad icchāmi veditum
kiṃ tapo brahmacaryaṃ vā gobhiḥ kṛtam iheśvara
     devānām upariṣṭād yad vasanty arajasaḥ sukham
tatra provāca taṃ brahmā śakraṃ balanisūdanam
     avajñātās tvayā nityaṃ gāvo balanisūdana
tena tvam āsāṃ māhātmyaṃ na vettha śṛṇu tat prabho
     gavāṃ prabhāvaṃ paramaṃ māhātmyaṃ ca surarṣabha
yajñāṅgaṃ kathitā gāvo yajña eva ca vāsava
     etābhiś cāpy ṛte yajño na pravartet kathaṃ cana
dhārayanti prajāś caiva payasā haviṣā tathā
     etāsāṃ tanayāś cāpi kṛṣiyogam upāsate
janayanti ca dhānyāni bījāni vividhāni ca
     tato yajñāḥ pravartante havyaṃ kavyaṃ ca sarvaśaḥ
payo dadhighṛtaṃ caiva puṇyāś caitāḥ surādhipa
     vahanti vividhān bhārān kṣut kṛṣṇā paripīḍitāḥ
munīṃś ca dhārayantīha prajāś caivāpi karmaṇā
     vāsavākūṭa vāhinyaḥ karmaṇā sukṛtena ca
     upariṣṭāt tato 'smākaṃ vasanty etāḥ sadaiva hi
etat te kāraṇaṃ śakra nivāsakṛtam adya vai
     gavāṃ devopariṣṭād dhi samākhyātaṃ śatakrato
etā hi varadattāś ca varadāś caiva vāsava
     saurabhyaḥ puṇyakarmiṇyaḥ pāvanāḥ śubhalakṣaṇāḥ
yadarthaṃ gā gatāś caiva saurabhyaḥ surasattama
     tac ca me śṛṇu kārtsnyena vadato balasūdana
purā devayuge tāta daityendreṣu mahātmasu
     trīṁl lokān anuśāsatsu viṣṇau garbhatvam āgate
adityās tapyamānāyās tapo ghoraṃ suśuścaram
     putrārtham amara śreṣṭha pādenaikena nityadā
tāṃ tu dṛṣṭvā mahādevīṃ tapyamānāṃ mahat tapaḥ
     dakṣasya duhitā devī surabhir nāma nāmataḥ
atapyata tapo ghoraṃ hṛṣṭā dharmaparāyaṇā
     kailāsaśikhare ramye devagandharvasevite
vyatiṣṭhad ekapādena paramaṃ yogam āsthitā
     daśavarṣasahasrāṇi daśavarṣaśatāni ca
saṃtaptās tapasā tasyā devāḥ sarṣimahoragāḥ
     tatra gatvā mayā sārdhaṃ paryupāsanta tāṃ śubhām
athāham abruvaṃ tatra devīṃ tāṃ tapasānvitām
     kimarthaṃ tapyate devi tapo ghoram anindite
prītas te 'haṃ mahābhāge tapasānena śobhane
     varayasva varaṃ devi dātāsmīti puraṃdara
[surabhī]
     vareṇa bhagavan mahyaṃ kṛtaṃ lokapitāmaha
     eṣa eva varo me 'dya yat prīto 'si mamānagha
[br]
     tām evaṃ bruvatīṃ devīṃ surabhīṃ tridaśeśvara
     pratyavruvaṃ yad devaindra tan nibodha śacīpate
alobha kāmyayā devi tapasā ca śubhena te
     prasanno 'haṃ varaṃ tasmād amaratvaṃ dadāni te
trayāṇām api lokānām upariṣṭān nivatsyasi
     matprasādāc ca vikhyāto golokaḥ sa bhaviṣyati
mānuṣeṣu ca kurvāṇāḥ prajāḥ karmasutās tava
     nivatsyanti mahābhāge sarvā duhitaraś ca te
manasā cintitā bhogās tvayā vai divyamānuṣāḥ
     yac ca svargasukhaṃ devi tat te saṃpatsyate śubhe
tasyā lokāḥ sahasrākṣa sarvakāmasamanvitāḥ
     na tatra kramate mṛtyur na jarā na ca pāvakaḥ
     na dainyaṃ nāśubhaṃ kiṃ cid vidyate tatra vāsava
tatra divyāny araṇyāni divyāni bhavanāni ca
     vimānāni ca yuktāni kāmagāni ca vāsava
vrataiś ca vividhaiḥ puṇyais tathā tīrthānusevanāt
     tapasā mahatā caiva sukṛtena ca karmaṇā
     śakyaḥ samāsādayituṃ golokaḥ puṣkarekṣaṇa
etat te sarvam ākhyātaṃ mayā śakrānupṛcchate
     na te paribhavaḥ kāryo gavām arinisūdana
[bh]
     etac chrutvā sahasrākṣaḥ pūjayām āsa nityadā
     gāś cakre bahumānaṃ ca tāsu nityaṃ yudhiṣṭhira
etat te sarvam ākhyātaṃ pāvanaṃ ca mahādyute
     pavitraṃ paramaṃ cāpi gavāṃ māhātmyam uttamam
     kīrtitaṃ puruṣavyāghra sarvapāpavināśanam
ya idaṃ kathayen nityaṃ brāhmaṇebhyaḥ samāhitaḥ
     havyakavyeṣu yajñeṣu pitṛkāryeṣu caiva ha
     sārvakāmikam akṣayyaṃ pitṝṃs tasyopatiṣṭhati
goṣu bhaktaś ca labhate yad yad icchati mānavaḥ
     striyo 'pi bhaktā yā goṣu tāś ca kāmān avāpnuyuḥ
putrārthī labhate putraṃ kanyā patim avāpnuyāt
     dhanārthī labhate vittaṃ dharmārthī dharmam āpnuyāt
vidyārthī prāpnuyād vidyāṃ sukhārthī prāpnuyāt sukham
     na kiṃ cid durlabhaṃ caiva gavāṃ bhaktasya bhārata
