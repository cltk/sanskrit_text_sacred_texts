[vai]
      tato vinaśanaṃ rājann ājagāma halāyudhaḥ
      śūdrābhīrān prati dveṣād yatra naṣṭā sarasvatī
yasmāt sā bharataśreṣṭha dveṣān naṣṭā sarasvatī
      tasmāt tad ṛṣayo nityaṃ prāhur vinaśaneti ha
tac cāpy upaspṛśya balaḥ sarasvatyāṃ mahābalaḥ
      subhūmikaṃ tato 'gacchat sarasvatyās taṭe vare
tatra cāpsarasaḥ śubhrā nityakālam atandritāḥ
      krīḍābhir vimalābhiś ca krīḍanti vimalānanāḥ
tatra devāḥ sagandharvā māsi māsi janeśvara
      abhigacchanti tat tīrthaṃ puṇyaṃ brāhmaṇa sevitam
tatrādṛśyanta gandharvās tathaivāpsarasāṃ gaṇāḥ
      sametya sahitā rājan yathā prāptaṃ yathāsukham
tatra modanti devāś ca pitaraś ca savīrudhaḥ
      puṇyaiḥ puṣpaiḥ sadā divyaiḥ kīryamāṇāḥ punaḥ punaḥ
ākrīḍabhūmiḥ sā rājaṃs tāsām apsarasāṃ śubhā
      subhūmiketi vikhyātā sarasvatyās taṭe vare
tatra snātvā ca dattvā ca vasu vipreṣu mādhavaḥ
      śrutvā gītāṃ ca tad divyaṃ vāditrāṇāṃ ca niḥsvanam
chāyāś ca vipulā dṛṣṭvā devagandharvarakṣasām
     gandharvāṇāṃ tatas tīrtham āgacchad rohiṇī sutaḥ
viśvāvasumukhās tatra gandharvās tapasānvitāḥ
     nṛttavāditragītaṃ ca kurvanti sumanoramam
tatra dattvā haladharo viprebhyo vividhaṃ vasu
     ajāvikaṃ gokharoṣṭraṃ suvarṇaṃ rajataṃ tathā
bhojayitvā dvijān kāmaiḥ saṃtarpya ca mahādhanaiḥ
     prayayau sahito vipraiḥ stūyamānaś ca mādhavaḥ
tasmād gandharvatīrthāc ca mahābāhur ariṃdamaḥ
     garga sroto mahātīrtham ājagāmaika kuṇḍalī
yatra gargeṇa vṛddhena tapasā bhāvitātmanā
     kālajñānagatiś caiva jyotiṣāṃ ca vyatikramaḥ
utpātā dāruṇāś caiva śubhāś ca janamejaya
     sarasvatyāḥ śubhe tīrthe vihitā vai mahātmanā
     tasya nāmnā ca tat tīrthaṃ garga srota iti smṛtam
tatra garga mahābhāgam ṛṣayaḥ suvratā nṛpa
     upāsāṃ cakrire nityaṃ kālajñānaṃ prati prabho
tatra gatvā mahārāja balaḥ śvetānulepanaḥ
     vidhivad dhi dhanaṃ dattvā munīnāṃ bhāvitātmanām
uccāvacāṃs tathā bhakṣyān dvijebhyo vipradāya saḥ
     nīlavāsās tato 'gacchac chaṅkhatīrthaṃ mahāyaśāḥ
tatrāpaśyan mahāśaṅkhaṃ mahāmerum ivocchritam
     śvetaparvata saṃkāśam ṛṣisaṃghair niṣevitam
     sarasvatyās taṭe jātaṃ nagaṃ tāladhvajo balī
yakṣā vidyādharāś caiva rākṣasāś cāmitaujasaḥ
     piśācāś cāmitabalā yatra siddhāḥ sahasraśaḥ
te sarve hy aśanaṃ tyaktvā phālaṃ tasyā vanaspateḥ
     vrataiś ca niyamaiś caiva kāle kāle sma bhuñjate
prāptaiś ca niyamais tais tair vicarantaḥ pṛthak pṛthak
     adṛśyamānā manujair vyacaran puruṣarṣabha
evaṃ khyāto narapate loke 'smin sa vanaspatiḥ
     tatra tīrthaṃ sarasvatyāḥ pāvanaṃ lokaviśrutam
tasmiṃś ca yaduśārdūlo dattvā tīrthe yaśasvinām
     tāmrāyasāni bhāṇḍāni vastrāṇi vividhāni ca
pūjāyitvā dvijāṃś caiva pūjitaś ca tapodhanaiḥ
     puṇyaṃ dvaitavanaṃ rājann ājagāma halāyudhaḥ
tatra gatvā munīn dṛṣṭvā nānāveṣadharān balaḥ
     āplutya salile cāpi pūjayām āsa vai dvijān
tathaiva dattvā viprebhyaḥ parobhogān supuṣkalān
     tataḥ prāyād balo rājan dakṣiṇena sarasvatīm
gatvā caiva mahābāhur nātidūraṃ mahāyaśāḥ
     dharmātmā nāgadhanvānaṃ tīrtham āgamad acyutaḥ
yatra pannagarājasya vāsukeḥ saṃniveśanam
     mahādyuter mahārāja bahubhiḥ pannagair vṛtam
     yatrāsann ṛṣayaḥ siddhāḥ sahasrāṇi caturdaśa
yatra devāḥ samāgamya vāsukiṃ pannagottamam
     sarvapannaga rājānam abhyaṣiñcan yathāvidhi
     pannagebhyo bhayaṃ tatra vidyate na sma kaurava
tatrāpi vidhivad dattvā viprebhyo ratnasaṃcayān
     prāyāt prācīṃ diśaṃ rājan dīpyamānaḥ svatejasā
āplutya bahuśo hṛṣṭas teṣu tīrtheṣu lāṅgalī
     dattvā vasu dvijātibhyo jagāmāti tapasvinaḥ
tatrasthān ṛṣisaṃghāṃs tān ahivādya halāyudhaḥ
     tato rāmo 'gamat tīrtham ṛṣibhiḥ sevitaṃ mahat
yatra bhūyo nivavṛte prāṅmukhā vai sarasvatī
     ṛṣīṇāṃ naimiṣeyāṇām avekṣārthaṃ mahātmanām
nivṛttāṃ tāṃ saricchreṣṭhāṃ tatra dṛṣṭvā tu lāṅgalī
     babhūva vismito rājan balāḥ śvetānulepanaḥ
[j]
     kasmāt sārasvatī brahman nivṛttā prāṅmukhī tataḥ
     vyākhyātum etad icchāmi sarvam adhvaryu sattama
kasmiṃś ca kāraṇe tatra vismito yadunandanaḥ
     vinivṛttā saricchreṣṭhā katham etad dvijottama
[vai]
     pūrvaṃ kṛtayuge rājan naimiṣeyās tapasvinaḥ
     vartamāne subahule satre dvādaśa vārṣike
     ṛṣayo bahavo rājaṃs tatra saṃpratipedire
uṣitvā ca mahābhāgās tasmin satre yathāvidhi
     nivṛtte naimiṣeye vai satre dvādaśa vārṣike
     ājagmur ṛṣayas tatra bahavas tīrthakāraṇāt
ṛṣīṇāṃ bahulātvāt tu sarasvatyā viśāṃ pate
     tīrthāni nagarāyante kūle vai dakṣiṇe tadā
samantapañcakaṃ yāvat tāvat te dvijasattamāḥ
     tīrthalobhān naravyāghra nadyās tīraṃ samāśritāḥ
juhvatāṃ tatra teṣāṃ tu munīnāṃ bhāvitātmanām
     svādhyāyenāpi mahatā babhūvuḥ pūritā diśaḥ
agnihotrais tatas teṣāṃ hūyamānair mahātmanām
     aśobhata saricchreṣṭhā dīpyamānaiḥ samantataḥ
vālakhilyā mahārāja aśmakuṭṭāś ca tāpasāḥ
     dantolūkhalinaś cānye saṃprakṣālās tathāpare
vāyubhakṣā jalāhārāḥ parṇabhakṣāś ca tāpasāḥ
     nānā niyamayuktāś ca tathā sthaṇḍilaśāyinaḥ
āsan vai munayas tatra sarasvatyāḥ samīpataḥ
     śobhayantaḥ saricchreṣṭhāṃ gaṅgām iva divaukasaḥ
tataḥ paścāt samāpetur ṛṣayaḥ satra yājinaḥ
     te 'vakāśaṃ na dadṛśuḥ kurukṣetre mahāvratāḥ
tato yajñopavītais te tat tīrthaṃ nirmimāya vai
     juhuvuś cāgnihotrāṇi cakruś ca vividhāḥ kriyāḥ
tatas tam ṛṣisāṃghātaṃ nirāśaṃ cintayānvitam
     darśayām āsa rājendra teṣām arthe sarasvatī
tataḥ kuñjān bahūn kṛtvā saṃnivṛttā sarid varā
     ṛṣīṇāṃ puṇyatapasāṃ kāruṇyāj janamejaya
tato nivṛtya rājendra teṣām arthe sarasvatī
     bhūyaḥ pratīcy abhimukhī susrāva saritāṃ varā
amoghā gamanaṃ kṛtvā teṣāṃ bhūyo vrajāmy aham
     ity adbhutaṃ mahac cakre tato rājan mahānadī
evaṃ sa kuñjo rājendra naimiṣeya iti smṛtaḥ
     kurukṣetre kuruśreṣṭha kuruṣva mahatīḥ kriyāḥ
tatra kuñjān bahūn dṛṣṭvā saṃnivṛttāṃ ca tāṃ nadīm
     babhūva vismayas tatra rāmasyātha mahātmanaḥ
upaspṛśya tu tatrāpi vidhivad yadunandanaḥ
     dattvā dāyān dvijātibhyo bhāṇḍāni vividhāni ca
     bhakṣyaṃ peyaṃ ca vividhaṃ brāhmaṇān pratyapādayat
tataḥ prāyād balo rājan pūjyamāno dvijātibhiḥ
     sarasvatī tīrthavaraṃ nānādvija gaṇāyutam
badareṅguda kāśmarya plakṣāśvattha vibhītakaiḥ
     panasaiś ca palāśaiś ca karīraiḥ pīlubhis tathā
sarasvatī tīraruhair bandhanaiḥ syandanais tathā
     parūṣaka vanaiś caiva bilvair āmrātakais tathā
atimukta kaṣaṇḍaiś ca pārijātaiś ca śobhitam
     kadalī vanabhūyiṣṭham iṣṭaṃ kāntaṃ manoramam
vāyvambuphalaparṇādair dantolūkhalikair api
     tathāśma kuṭṭair vāneyair munibhir bahubhir vṛtam
svādhyāyaghoṣasaṃghuṣṭaṃ mṛgayūthaśatākulam
     ahiṃsrair dharmaparamair nṛtyair atyantasevitam
sapta sārasvataṃ tīrtham ājagāma halāyudhaḥ
     yatra maṅkaṇakaḥ siddhas tapas tepe mahāmuniḥ
