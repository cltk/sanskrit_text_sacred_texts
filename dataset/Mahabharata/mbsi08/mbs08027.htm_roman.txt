[s]
      prayān eva tadā karṇo harṣayan vāhinīṃ tava
      ekaikaṃ samare dṛṣṭvā pāṇḍavaṃ paryapṛcchata
yo mamādya mahātmānaṃ darśayec chveta vāhanam
      tasmai dadyām abhipretaṃ varaṃ yaṃ manasecchati
sa cet tad abhimanyeta tasmai dadyām ahaṃ punaḥ
      śaktaṭaṃ ratnasaṃpūrṇaṃ yo me brūyād dhanaṃjayam
sa cet tad abhimanyeta puruṣo 'rjuna darśivān
      anyaṃ tasmai punar dadyāṃ sauvarṇaṃ hastiṣaḍgavam
tathā tasmai punar dadyāṃ strīṇāṃ śatam alaṃkṛtam
      śyāmānāṃ niṣkakaṇṭhīnāṃ gītavādya vipaścitām
sa cet tad abhimanyeta puruṣo 'rjuna darśivān
      anyaṃ tasmai varaṃ dadyāṃ śvetān pañca śatān hayān
hemabhāṇḍa paricchannān sumṛṣṭamaṇikuṇḍalān
      sudāntān api caivāhaṃ dadyām aṣṭa śatān parān
rathaṃ ca śubhraṃ sauvarṇaṃ dadyāṃ tasmai svalaṃkṛtam
      yuktaṃ paramakāmbojair yo me brūyād dhanaṃjayam
anyaṃ tasmai varaṃ dadyāṃ kuñjarāṇāṃ śatāni ṣaṭ
      kāñcanair vividhair bhāṇḍair ācchannān hemamālinaḥ
      utpannān aparānteṣu vinītān hastiśikṣakaiḥ
sa cet tad abhimanyeta puruṣo 'rjuna darśivān
     anyaṃ tasmai varaṃ dadyāṃ yam asau kāmayet svayam
putradārān vihārāṃś ca yad anyad vittam asti me
     tac ca tasmai punar dadyāṃ yad yat sa manasecchati
hatvā ca sahitau kṛṣṇau tayor vittāni sarvaśaḥ
     tasmai dadyām ahaṃ yo me prabrūyāt keśavārjunau
etā vācaḥ subahuśaḥ karṇa uccārayan yudhi
     dadhmau sāgarasaṃbhūtaṃ susvanaṃ śaṅkham uttamam
tā vācaḥ sūtaputrasya tathāyuktā niśamya tu
     duryodhano mahārāja prahṛṣṭaḥ sānugo 'bhavat
tato dundubhinirghoṣo mṛdaṅgānāṃ ca sarvaśaḥ
     siṃhanādaḥ savāditraḥ kuñjarāṇām anisvanaḥ
prādurāsīt tadā rājaṃs tvat sainye bharatarṣabha
     yodhānāṃ saṃprahṛṣṭānāṃ tathā samabhavat svanaḥ
tathā prahṛṣṭe sainye tu pravamānaṃ mahāratham
     vikatthamānaṃ samare rādheyam arikarśanam
     madrarājaḥ prahasyevaṃ vacanaṃ prathyabhāṣata
mā sūtaputra mānena sauvarṇaṃ hastiṣaḍgavam
     prayaccha puruṣāyādya drakṣyasi tvaṃ dhanaṃjayam
bālyād iva tvaṃ tyajasi vasu vaiśravaṇo yathā
     ayatnenaiva rādheya draṣṭāsy adya dhanaṃjayam
parāsṛjasi mithyā kiṃ kiṃ ca tvaṃ bahu mūḍhavat
     apātra dāne ye doṣās tān mohān nāvabudhyase
yat pravedayase vittaṃ bahutvena khalu tvayā
     śakyaṃ bahuvidhair yajñair yaṣṭuṃ sūta yajasva taiḥ
yac ca prārthayase hantuṃ kṛṣṇau mohān mṛṣaiva tat
     na hi śuśruma saṃmarde kroṣṭrā siṃhau nipātitau
aprārthitaṃ prārthayase suhṛdo na hi santi te
     ye tvāṃ na vārayanty āśu prapatantaṃ hutāśane
kālakāryaṃ na jānīṣe kālapakvo 'sy asaṃśayam
     bahvabaddham akarṇīyaṃ ko hi brūyāj jijīviṣuḥ
samudrataraṇaṃ dorbhyāṃ kaṇṭhe baddhvā yathā śilām
     giryagrād vā nipatanaṃ tādṛk tava cikīrṣitam
sahitaḥ sarvayodhais tvaṃ vyūḍhānīkaiḥ surakṣitaḥ
     dhanaṃjayena yudhyasva śreyaś cet prāptum icchasi
hitārthaṃ dhārtarāṣṭrasya bravīmi tvā na hiṃsayā
     śraddhatsvaitan mayā proktaṃ yadi te 'sti jijīviṣā
[karṇa]
     svavīrye 'haṃ parāśvasya prārthayāmy arjunaṃ raṇe
     tvaṃ tu mitra mukhaḥ śatrur māṃ bhīṣayitum icchasi
na mām asmād abhiprāyāt kaś cid adya nivartayet
     apīndro vajram udyamya kiṃ nu martyaḥ kariṣyati
[s]
     iti karṇasya vākyānte śalyaḥ prāhottaraṃ vacaḥ
     cukopayiṣur atyarthaṃ karṇaṃ madreśvaraḥ punaḥ
yadā vai tvāṃ phalguna veganunnā; jyā coditā hastavatā visṛṣṭāḥ
     anvetāraḥ kaṅkapatrāḥ śitāgrās; tadā tapsyasy arjunasyābhiyogāt
yadā divyaṃ dhanur ādāya pārthaḥ; prabhāsayan pṛtanāṃ savyasācī
     tvām ardayeta niśitaiḥ pṛṣatkais; tadā paścāt tapsyase sūtaputra
bālaś candraṃ mātur aṅke śayāno; yathā kaś cit prārthayate 'pahartum
     tadvan mohād yatamāno rathasthas; tvaṃ prārthayasy arjunam adya jetum
triśūlam āśliṣya sutīkṣṇadhāraṃ; sarvāṇi gātrāṇi nigharṣasi tvam
     sutīkṣṇadhāropama karmaṇā tvaṃ; yuyutsase yo 'rjunenādya karṇa
siddhaṃ siṃhaṃ kesariṇaṃ bṛhantaṃ; bālo mūḍhaḥ kṣudramṛgas tarasvī
     samāhvayet tadvad etat tavādya; samāhvānaṃ sūtaputrārjunasya
mā sūtaputrāhvaya rājaputraṃ; mahāvīryaṃ kesariṇaṃ yathaiva
     vane sṛgālaḥ piśitasya tṛpto; mā mārtham āsādya vinaṅkṣyasi tvam
īṣādantaṃ mahānāgaṃ prabhinnakaraṭā mukham
     śaśaka āhvayase yuddhe karṇa pārthaṃ dhanaṃjayam
bilasthaṃ kṛṣṇasarpaṃ tvaṃ bālyāt kāṣṭhena vidhyasi
     mahāviṣaṃ pūrṇakośaṃ yat pārthaṃ yoddhum icchasi
siṃhaṃ kesariṇaṃ kruddham atikramyābhinardasi
     sṛgāla iva mūḍhatvān nṛsiṃhaṃ karṇa pāṇḍavam
suparṇaṃ patagaśreṣṭhaṃ vainateyaṃ tarasvinam
     laṭv evāhvayase pāte karṇa pārthaṃ dhanaṃjayam
sarvāmbho nilayaṃ bhīmam ūrmimantaṃ jhaṣāyutam
     candrodaye vivartantam aplavaḥ saṃtitīrṣasi
ṛṣabhaṃ dundubhigrīvaṃ tīkṣṇaśṛṅgaṃ prahāriṇam
     vatsa āhvayase yuddhe karṇa pārthaṃ dhanaṃjayam
mahāghoṣaṃ mahāmeghaṃ darduraḥ pratinardasi
     kāmatoya pradaṃ loke naraparjanyam arjunam
yathā ca svagṛhasthaḥ śvā vyāghraṃ vanagataṃ bhaṣet
     tathā tvaṃ bhaṣase karṇa naravyāghraṃ dhanaṃjayam
sṛgālo 'pi vane karṇa śaśaiḥ parivṛto vasan
     manyate siṃham ātmānaṃ yāvat siṃhaṃ na paśyati
tathā tvam api rādheya siṃham ātmānam icchasi
     apaśyañ śatrudamanaṃ naravyāghraṃ dhanaṃjayam
vyāghraṃ tvaṃ manyase ''tmānaṃ yāvat kṛṣṇau na paśyasi
     samāsthitāv ekarathe sūryacandramasāv iva
yāvad gāṇḍīvanirghoṣaṃ na śṛṇoṣi mahāhave
     tāvad eva tvayā karṇa śakyaṃ vaktuṃ yathecchasi
rathaśabdadhanuḥ śabdair nādayantaṃ diśo daśa
     nardantam iva śārdūlaṃ dṛṣṭvā kroṣṭā bhaviṣyasi
nityam eva sṛgājas tvaṃ nityaṃ siṃho dhanaṃjayaḥ
     vīra pradveṣaṇān mūḍha nityaṃ kroṣṭeva lakṣyase
yathākhuḥ syād biḍālaś ca śvā vyāghraś ca balābale
     yathā sṛgālaḥ siṃhaś ca yathā ca śaśakuñjarau
yathānṛtaṃ ca satyaṃ ca yathā cāpi vṛṣāmṛte
     tathā tvam api pārthaś ca prakhyātāv ātmakarmabhiḥ
[s]
     adhikṣiptas tu rādheyaḥ śalyenāmita tejasā
     śalyam āha susaṃkruddho vākśalyam avadhārayan
guṇān guṇavataḥ śalya guṇavān vetti nāguṇaḥ
     tvaṃ tu nityaṃ guṇair hīnaḥ kiṃ jñāsyasy aguṇo guṇān
arjunasya mahāstrāṇi krodhaṃ vīryaṃ dhanuḥ śarān
     ahaṃ śalyābhijānāmi na tvaṃ jānāsi tat tathā
evam evātmano vīryam ahaṃ vīryaṃ ca pāṇḍave
     jānann evāhvaye yuddhe śalya nāgniṃ pataṃgavat
asti cāyam iṣuḥ śalya supuṅkho rathabhojanaḥ
     ekatūṇī śayaḥ patrī sudhautaḥ samalaṃkṛtaḥ
śete candanapūrṇena pūjito bahulāḥ samāḥ
     āheyo viṣavān ugro narāśvadvipasaṃghahā
ekavīro mahāraudras tanutrāsthi vidāraṇaḥ
     nirbhindyāṃ yena ruṣṭo 'ham api meruṃ mahāgirim
tam ahaṃ jātu nāsyeyam anyasmin phalgunād ṛte
     kṛṣṇād vā devakīputrāt satyaṃ cātra śṛṇuṣva me
tenāham iṣuṇā śalya vāsudevadhanaṃjayau
     yotsye paramasaṃkruddhas tat karma sadṛśaṃ mama
sarveṣāṃ vāsudevānāṃ kṛṣṇe lakṣmīḥ pratiṣṭhitā
     sarveṣāṃ pāṇḍuputrāṇāṃ jayaḥ pārthe pratiṣṭhitaḥ
     ubhayaṃ tat samāsādya ko 'tivartitum arhati
tāv etau puruṣavyāghrau sametau syandane sthitau
     mām ekam abhisaṃyātau sujātaṃ śalya paśya me
pitṛṣvasā mātulajau bhrātarāv aparājitau
     maṇī sūtra iva proktau draṣṭāsi nihatau mayā
arjune gāṇḍivaṃ kṛṣṇe cakraṃ tārkṣya kapidhvajau
     bhīrūṇāṃ trāsajananau śalya harṣakarau mama
tvaṃ tu duṣprakṛtir mūḍho mahāyuddheṣv akovidaḥ
     bhayāvatīrṇaḥ saṃtrāsād abaddhaṃ bahu bhāṣase
saṃstauṣi tvaṃ tu kenāpi hetunā tau kudeśaja
     tau hatvā samare hantā tvām addhā sahabāndhavam
pāpadeśaja durbuddhe kṣudrakṣatriyapāṃsana
     suhṛd bhūtvā ripuḥ kiṃ māṃ kṛṣṇābhyāṃ bhīṣayann asi
tau vā mamādya hantārau hantāsmi samare sthitau
     nāhaṃ bibhemi kṛṣṇābhyāṃ vijānann ātmano balam
vāsudeva sahasraṃ vā phalgunānāṃ śatāni ca
     aham eko haniṣyāmi joṣam āssva kudeśaja
striyo bālāś ca vṛddhāś ca prāyaḥ krīḍā gatā janāḥ
     yā gāthāḥ saṃpragāyanti kurvanto 'dhyayanaṃ yathā
     tā gāthāḥ śṛṇu me śalya madrakeṣu durātmasu
brāhmaṇaiḥ kathitāḥ pūrvaṃ yathāvad rājasaṃnidhau
     śrutvā caikamanā mūḍha kṣama vā brūhi vottamam
mitradhrun madrako nityaṃ yo no dveṣṭi sa madrakaḥ
     madrake saṃgataṃ nāsti kṣudravākye narādhame
durātmā madrako nityaṃ nityaṃ cānṛtiko 'nṛjuḥ
     yāvadantaṃ hi daurātmyaṃ madrakeṣv iti naḥ śrutam
pitā mātā ca putraś ca śvaśrū śvaśura mātulāḥ
     jāmātā duhitā bhrātā naptā te te ca bāndhavāḥ
vayasyābhyāgatāś cānye dāsīdāsaṃ ca saṃgatam
     pumbhir vimiśrā nāryaś ca jñātājñātāḥ svayecchayā
yeṣāṃ gṛheṣu śiṣṭānāṃ saktu manthāśināṃ sadā
     pītvā sīdhuṃ sago māṃsaṃ nardanti ca hasanti ca
yāni caivāpy abaddhāni pravartante ca kāmataḥ
     kāmapralāpino 'nyonyaṃ teṣu dharmaḥ kathaṃ bhavet
madrakeṣu vilupteṣu prakhyātāśubha karmasu
     nāpi vairaṃ na sauhārdaṃ madrakeṣu samācaret
madrake saṃgataṃ nāsti madrako hi sacāpalaḥ
     madrakeṣu ca duḥsparśaṃ śaucaṃ gāndhārakeṣu ca
rājayājaka yājyena naṣṭaṃ dattaṃ havir bhavet
śūdra saṃskārako vipro yathā yāti parābhavam
     tathā brahma dviṣo nityaṃ gacchantīha parābhavam
madrake saṃgataṃ nāsti hataṃ vṛścikato viṣam
     ātharvaṇena mantreṇa sarvā śāntiḥ kṛtā bhavet
iti vṛścika daṣṭasya nānā viṣahatasya ca
     kurvanti bheṣajaṃ prājñāḥ satyaṃ tac cāpi dṛśyate
     evaṃ vidvañ joṣam āssva śṛṇu cātrottaraṃ vacaḥ
vāsāṃsy utsṛjya nṛtyanti striyo yā madya mohitāḥ
     mithune 'saṃyatāś cāpi yathā kāmacarāś ca tāḥ
     tāsāṃ putraḥ kathaṃ dharmaṃ madrako vaktum arhati
yās tiṣṭhantyaḥ pramehanti yathaivoṣṭrī daśerake
     tāsāṃ vibhraṣṭalajjānāṃ nirlajjānāṃ tatas tataḥ
     tvaṃ putras tādṛśīnāṃ hi dharmaṃ vaktum ihecchasi
suvīrakaṃ yācyamānā madrakā kaṣati sphijau
     adātu kāmā vacanam idaṃ vadati dāruṇam
mā mā suvīrakaṃ kaś cid yācatāṃ dayito mama
     putraṃ dadyāṃ pratipadaṃ na tu dadyāṃ suvīrakam
nāryo bṛhatyo nirhrīkā madrakāḥ kambalāvṛtāḥ
     ghasmarā naṣṭaśaucāś ca prāya ity anuśuśruma
evamādi mayānyair vā śakyaṃ vaktuṃ bhaved bahu
     ā keśāgrān nakhāgrāc ca vaktavyeṣu kuvartmasu
madrakāḥ sindhusauvīrā dharmaṃ vidyuḥ kathaṃ tv iha
     pāpadeśodbhavā mlecchā dharmāṇam avicakṣaṇāḥ
eṣa mukhyatamo dharmaḥ kṣatriyasyeti naḥ śrutam
     yad ājau nihataḥ śete sadbhiḥ samabhipūjitaḥ
āyudhānāṃ saṃparāye yan mucyeyam ahaṃ tataḥ
     na me sa prathamaḥ kalpo nidhane svargam icchataḥ
so 'haṃ priyaḥ sakhā cāsmi dhārtarāṣṭrasya dhīmataḥ
     tadarthe hi mama prāṇā yac ca me vidyate vasu
vyaktaṃ tvam apy upahitaḥ pāṇḍavaiḥ pāpadeśaja
     yathā hy amitravat sarvaṃ tvam asmāsu pravartase
kāmaṃ na khalu śakyo 'haṃ tvadvidhānāṃ śatair api
     saṃgrāmād vimukhaḥ kartuṃ dharmajña iva nāstikaiḥ
sāraṅga iva gharmārtaḥ kāmaṃ vilapa śuṣya ca
     nāhaṃ bhīṣayituṃ śakyaḥ kṣatravṛtte vyavasthitaḥ
tanu tyajāṃ nṛsiṃhānām āhaveṣv anivartinām
     yā gatir guruṇā prāṅ me proktā rāmeṇa tāṃ smara
sveṣāṃ trāṇārtham udyuktaṃ vadhāya dviṣatām api
     viddhi mām āsthitaṃ vṛttaṃ paurūrava samuttamam
na tad bhūtaṃ prapaśyāmi triṣu lokeṣu madraka
    yo mām asmād abhiprāyād vārayed iti me matiḥ
evaṃ vidvañ joṣam āssva trāsāt kiṃ bahu bhāṣase
    mā tvā hatvā pradāsyāmi kravyādbhyo madrakādhama
mitra pratīkṣayā śalya dhārtarāṣṭrasya cobhayoḥ
    apavādatitikṣābhis tribhir etair hi jīvasi
punaś ced īddṛśaṃ vākyaṃ madrarājavadiṣyasi
    śiras te pātayiṣyāmi gadayā vajrakalpayā
śrotāras tv idam adyeha draṣṭāro vā kudeśaja
    karṇaṃ vā jaghnatuḥ kṛṣṇau karṇo vāpi jaghāna tau
evam uktvā tu rādheyaḥ punar eva viśāṃ pate
    abravīn madrarājānaṃ yāhi yāhīty asaṃbhramam
