[v]
      tataḥ śāṃtanavo bhīṣmo duryodhanam amarṣaṇam
      keśavasya vacaḥ śrutvā provāca bharatarṣabha
kṛṣṇena vākyam ukto 'si suhṛdāṃ śamam icchatā
      anupaśyasva tat tāta mā manyuvaśam anvagāḥ
akṛtvā vacanaṃ tāta keśavasya mahātmanaḥ
      śreyo na jātu na sukhaṃ na kalyāṇam avāpsyasi
dharmyam arthaṃ mahābāhur āha tvāṃ tāta keśavaḥ
      tam artham abhipadyasva mā rājan nīnaśaḥ prajāḥ
imāṃ śriyaṃ prajvalitāṃ bhāratīṃ sarvarājasu
      jīvato dhṛtarāṣṭrasya daurātmyād bhraṃśayiṣyasi
ātmānaṃ ca sahāmātyaṃ saputrapaśubāndhavam
      saha mitram asad buddhyā jīvitād bhraṃśayiṣyasi
atikrāman keśavasya tathyaṃ vacanam arthavat
      pituś ca bhatara śreṣṭha vidurasya ca dhīmataḥ
mā kulaghno 'ntapuruṣo durmatiḥ kāpathaṃ gamaḥ
      pitaraṃ mātaraṃ caiva vṛddhau śokāya mā dadaḥ
atha droṇo 'bravīt tatra duryodhanam idaṃ vacaḥ
      amarṣavaśam āpanno niḥśvasantaṃ punaḥ punaḥ
dharmārthayuktaṃ vacanam āha tvāṃ tāta keśavaḥ
     tathā bhīṣmaḥ śāṃtanavas taj juṣasva narādhipa
prājñau medhāvinau dāntāv arthakāmau bahuśrutau
     āhatus tvāṃ hitaṃ vākyaṃ tad ādatsva paraṃtapa
anutiṣṭha mahāprājña kṛṣṇa bhīṣmau yad ūcatuḥ
     mā vaco laghu buddhīnāṃ samāsthās tvaṃ paraṃtapa
ye tvāṃ protsāhayanty ete naite kṛtyāya karhi cit
     vairaṃ pareṣāṃ grīvāyāṃ pratimokṣyanti saṃyuge
mā kurūñ jīghanaḥ sarvān putrān bhrātṝṃs tathaiva ca
     vāsudevārjunau yatra viddhy ajeyaṃ balaṃ hi tat
etac caiva mataṃ satyaṃ suhṛdoḥ kṛṣṇa bhīṣmayoḥ
     yadi nādāsyase tāta paścāt tapsyasi bhārata
yathoktaṃ jāmadagnyena bhūyān eva tato 'rjunaḥ
     kṛṣṇo hi devakīputro devair api durutsahaḥ
kiṃ te sukhapriyeṇeha proktena bharatarṣabha
     etat te sarvam ākhyātaṃ yathecchasi tathā kuru
     na hi tvām utsahe vaktuṃ bhūyo bharatasattama
tasmin vākyāntare vākyaṃ kṣattāpi viduro 'bravīt
     duryodhanam abhiprekṣya dhārtarāṣṭram amarṣaṇam
duryodhana na śocāmi tvām ahaṃ bharatarṣabha
     imau tu vṛddhau śocāmi gāndhārīṃ pitaraṃ ca te
yāv anāthau cariṣyete tvayā nāthena durhṛdā
     hatamitrau hatāmātyau lūnapakṣāv iva dvijau
bhikṣukau vicariṣyete śocantau pṛthivīm imām
     kulaghnam īdṛśaṃ pāpaṃ janayitvā kupūruṣam
atha duryodhanaṃ rājā dhṛtarāṣṭro 'bhyabhāṣata
     āsīnaṃ bhrātṛbhiḥ sārdhaṃ rājabhiḥ parivāritam
duryodhana nibodhedaṃ śauriṇoktaṃ mahātmanā
     ādatsva śivam atyantaṃ yogakṣemavad avyayam
anena hi sahāyena kṛṣṇenākliṣṭa karmaṇā
     iṣṭān sarvān abhiprāyān prāpsyāmaḥ sarvarājasu
susaṃhitaḥ keśavena gaccha tāta yudhiṣṭhiram
     cara svastyayanaṃ kṛtṣṇaṃ bhāratānām anāmayam
vāsudevena tīrthena tāta gacchasva saṃgamam
     kālaprāptam idaṃ manye mā tvaṃ duryodhanātigāḥ
śamaṃ ced yācamānaṃ tvaṃ pratyākhyāsyasi keśavam
     tvadartham abhijalpantaṃ na tavāsty aparābhavaḥ
