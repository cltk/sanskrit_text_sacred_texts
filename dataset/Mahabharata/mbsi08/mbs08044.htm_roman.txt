[dhṛ]
      nivṛtte bhīmasene ca pāṇḍave ca yudhiṣṭhire
      vadhyamāne bale cāpi māmake pāṇḍusṛñjayaiḥ
dravamāṇe balaughe ca nirākrande muhur muhuḥ
      kim akurvanta kuravas tan mamācakṣva saṃjaya
[s]
      dṛṣṭvā bhīmaṃ mahābāhuṃ sūtaputraḥ pratāpavān
      krodharaktekṣaṇo rājan bhīmasenam upādravat
tāvakaṃ ca balaṃ dṛṣṭvā bhīmasenāt parāṅmukham
      yatnena mahatā rājan paryavasthāpayad balī
vyavasthāpya mahābāhus tava putrasya vāhinīm
      pratyudyayau tadā karṇaḥ pāṇḍavān yuddhadurmadān
pratyudyayus tu rādheyaṃ pāṇḍavānāṃ mahārathāḥ
      dhunvānāḥ kārmukāṇy ājau vikṣipantaś ca sāyakān
bhīmasenaḥ siner naptā śikhaṇḍī janamejayaḥ
      dhṛṣṭadyumnaś ca balavān sarve cāpi prabhadrakāḥ
pāñcālāś ca naravyāghrāḥ samantāt tava vāhinīm
      abhyadravanta saṃkruddhāḥ samare jitakāśinaḥ
tathaiva tāvakā rājan pāṇḍavānām anīkinīm
      abhyadravanta tvaritā jighāṃsanto mahārathāḥ
rathanāgāśvakalilaṃ pattidhvajasamākulam
     babhūva puruṣavyāghra sainyam adbhutadarśanam
śikhaṇḍī ca yayau karṇaṃ dhṛṣṭadyumnaḥ sutaṃ tava
     duḥśāsanaṃ mahārāja mahatyā senayā vṛtam
nakulo vṛṣasenaṃ ca citrasenaṃ samabhyayāt
     ulūkaṃ samare rājan sahadevaḥ samabhyayāt
sātyakiḥ śakuniṃ cāpi bhīmasenaś ca kauravān
     arjunaṃ ca raṇe yattaṃ droṇaputro mahārathaḥ
yudhāmanyuṃ maheṣvāsaṃ gautamo 'bhyapatad raṇe
     kṛtavarmā ca balavān uttamaujasam ādravat
bhīmasenaḥ kurūn sarvān putrāṃś ca tava māriṣa
     sahānīkān mahābāhur eka evābhyavārayat
śikhaṇḍī ca tataḥ karṇaṃ vicarantam abhītavat
     bhīṣma hantā mahārāja vārayām āsa patribhiḥ
pratirabdhas tataḥ karṇo roṣāt prasphuritādharaḥ
     śikhaṇḍinaṃ tribhir bāṇair bhruvor madhye vyatāḍayat
dhārayaṃs tu sa tān bāṇāñ śikhaṇḍī bahv aśobhata
     rājataḥ parvato yadvat tribhiḥ śṛṅgaiḥ samanvitaḥ
so 'tividdho maheṣvāsaḥ sūtaputreṇa saṃyuge
     karṇaṃ vivyādha samare navatyā niśitaiḥ śaraiḥ
tasya karṇo hayān hatvā sārathiṃ ca tribhiḥ śaraiḥ
     unmamātha dhvajaṃ cāsya kṣuprapreṇa mahārathaḥ
hatāśvāt tu tato yānād avaplutya mahārathaḥ
     śaktiṃ cikṣepa karṇāya saṃkruddhaḥ śatrutāpanaḥ
tāṃ chittvā samare karṇas tribhir bhārata sāyakaiḥ
     śikhaṇḍinam athāvidhyan navabhir niśitaiḥ śaraiḥ
karṇa cāpacyutān bāṇān varjayaṃs tu narottamaḥ
     apayātas tatas tūrṇaṃ śikhaṇḍī jayatāṃ varaḥ
tataḥ karṇo mahārāja pāṇḍusainyāny aśātayat
     tūlarāśiṃ samāsādya yathā vāyur mahājavaḥ
dhṛṣṭadyumno mahārāja tava putreṇa pīḍitaḥ
     duḥśāsanaṃ tribhir bāṇair abhyavidhyat stanāntare
tasya duḥśāsano bāhuṃ savyaṃ vivyādha māriṣa
     śitena rukmapuṅkhena bhallena nataparvaṇā
dhṛṣṭadyumnas tu nirviddhaḥ śaraṃ ghoram amarṣaṇaḥ
     duḥśāsanāya saṃkruddhaḥ preṣayām āsa bhārata
āpatantaṃ mahāvegaṃ dhṛṣṭadyumna samīritam
     śaraiś ciccheda putras te tribhir eva viśāṃ pate
athāparaiḥ sapta daśair bhallaiḥ kanakabhūṣaṇaiḥ
     dhṛṣṭadyumnaṃ samāsādya bāhvor urasi cārdayat
tataḥ sa pārṣataḥ kruddho dhanuś ciccheda māriṣa
     kṣurapreṇa sutīkṣṇena tata uccukruśur janāḥ
athānyad dhanur ādāya putras te bharatarṣabha
     dhṛṣṭadyumnaṃ śaravrātaiḥ samantāt paryavārayat
tava putrasya te dṛṣṭvā vikramaṃ taṃ mahātmanaḥ
     vyahasanta raṇe yodhāḥ siddhāś cāpsarasāṃ gaṇāḥ
tataḥ pravavṛte yuddhaṃ tāvakānāṃ paraiḥ saha
     ghoraṃ prāṇabhṛtāṃ kāle ghorarūpaṃ paraṃtapa
nakulaṃ vṛṣasenas tu viddhvā pañcabhir āyasaiḥ
     pituḥ samīpe tiṣṭhantaṃ tribhir anyair avidhyata
nakulas tu tataḥ kruddho vṛṣasenaṃ smayann iva
     nārācena sutīkṣṇena vivyādha hṛdaye dṛḍham
so 'tividdho balavatā śatruṇā śatrukarśanaḥ
     śatruṃ vivyādha viṃśatyā sa ca taṃ pañcabhiḥ śaraiḥ
tataḥ śarasahasreṇa tāv ubhau puruṣarṣabhau
     anyonyam ācchādayatām athābhajyata vāhinī
dṛṣṭvā tu pradrutāṃ senāṃ dhārtarāṣṭrasya sūtajaḥ
     nivārayām āsa balād anupatya viśāṃ pate
     nivṛtte tu tataḥ karṇe nakulaḥ kauravān yayau
karṇaputras tu samare hitvā nakulam eva tu
     jugopa cakraṃ tvaritaṃ rādheyasyaiva māriṣa
ulūkas tu raṇe kruddhaḥ sahadevena vāritaḥ
     tasyāśvāṃś caturo hatvā sahadevaḥ pratāpavān
     sārathiṃ preṣayām āsa yamasya sadanaṃ prati
ulūkas tu tato yānād avaplutya viśāṃ pate
     trigartānāṃ balaṃ pūrṇaṃ jagāma pitṛnandanaḥ
sātyakiḥ śakuniṃ viddhvā viṃśatyā niśitaiḥ śaraiḥ
     dhvajaṃ ciccheda bhallena saubalasya hasann iva
saubalas tasya samare kruddho rājan pratāpavān
     vidārya kavacaṃ bhūyo dhvajaṃ ciccheda kāñcanam
athainaṃ niśitair bāṇaiḥ sātyakiḥ pratyavidhyata
     sārathiṃ ca mahārāja tribhir eva samārdayat
     athāsya vāhāṃs tvaritaḥ śarair ninye yamakṣayam
tato 'vaplutya sahasā śakunir bharatarṣabha
     āruroha rathaṃ tūrṇam ulūkasya mahārathaḥ
     apovāhātha śīghraṃ sa śaineyād yuddhaśālinaḥ
sātyakis tu raṇe rājaṃs tāvakānām anīkinīm
     abhidudrāva vegena tato 'nīkam abhidyata
śaineya śaranunnaṃ tu tataḥ sainyaṃ viśāṃ pate
     bheje daśa diśas tūrṇaṃ nyapatac ca gatāsuvat
bhīmasenaṃ tava suto vārayām āsa saṃyuge
     taṃ tu bhīmo muhūrtena vyaśva sūta rathadhvajam
     cakre lokeśvaraṃ tatra tenātuṣyanta cāraṇāḥ
tato 'pāyān nṛpas tatra bhīmasenasya gocarāt
     kurusainyaṃ tataḥ sarvaṃ bhīmasenam upādravat
     tatra rāvo mahān āsīd bhīmam ekaṃ jighāṃsatām
yudhāmanyuḥ kṛpaṃ viddhvā dhanur asyāśu cicchide
     athānyad dhanur ādāya kṛpaḥ śastrabhṛtāṃ varaḥ
yudhāmanyor dhvajaṃ sūtaṃ chatraṃ cāpātayat kṣitau
     tato 'pāyād rathenaiva yudhāmanyur mahārathaḥ
uttamaujās tu hārdikyaṃ śarair bhīmaparākramam
     chādayām āsa sahasā megho vṛṣṭyā yathācalam
tad yuddhaṃ sumahac cāsīd ghorarūpaṃ paraṃtapa
     yādṛśaṃ na mayā yuddhaṃ dṛṣṭapūrvaṃ viśāṃ pate
kṛtavarmā tato rājann uttamaujasam āhave
     hṛdi vivyādha sa tadā rathopastha upāviśat
sārathis tam apovāha rathena rathināṃ varam
     tatas tu satvaraṃ rājan pāṇḍusainyam upādravat
