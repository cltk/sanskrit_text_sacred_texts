[vai]
      evam uktas tu bhagavān dhūmaketur hutāśanaḥ
      cintayām āsa varuṇaṃ lokapālaṃ didṛkṣayā
      ādityam udake devaṃ nivasantaṃ jaleśvaram
sa ca tac cintitaṃ jñātvā darśayām āsa pāvakam
      tam abravīd dhūmaketuḥ pratipūjya jaleśvaram
      caturthaṃ lokapālānāṃ rakṣitāraṃ maheśvaram
somena rājñā yad dattaṃ dhanuś caiveṣudhī ca te
      tat prayacchobhayaṃ śīghraṃ rathaṃ ca kapilakṣaṇam
kāryaṃ hi sumahat pārtho gāṇḍīvena kariṣyati
      cakreṇa vāsudevaś ca tan madarthe pradīyatām
      dadānīty eva varuṇaḥ pāvakaṃ pratyabhāṣata
tato 'dbhutaṃ mahāvīryaṃ yaśaḥ kīrtivivardhanam
      sarvaśastrair anādhṛṣyaṃ sarvaśastrapramāthi ca
      sarvāyudhamahāmātraṃ parasenā pradharṣaṇam
ekaṃ śatasahasreṇa saṃmitaṃ rāṣṭravardhanam
      citram uccāvacair varṇaiḥ śobhitaṃ ślakṣṇam avraṇam
devadānavagandharvaiḥ pūjitaṃ śāśvatīḥ samāḥ
      prādād vai dhanu ratnaṃ tad akṣayyau ca maheṣudhī
rathaṃ ca divyāśvayujaṃ kapipravara ketanam
      upetaṃ rājatair aśvair gāndharvair hemamālibhiḥ
      pāṇḍurābhrapratīkāśair mano vāyusamair jave
sarvopakaraṇair yuktam ajayyaṃ devadānavaiḥ
      bhānumantaṃ mahāghoṣaṃ sarvabhūtamanoharam
sasarja yat svatapasā bhauvano bhuvana prabhuḥ
     prajāpatir anirdeśyaṃ yasya rūpaṃ raver iva
yaṃ sma somaḥ samāruhya dānavān ajayat prabhuḥ
     nagameghapratīkāśaṃ jvalantam iva ca śriyā
āśritā taṃ rathaśreṣṭhaṃ śakrāyudhasamā śubhā
     tāpanīyā surucirā dhvajayaṣṭir anuttamā
tasyāṃ tu vānaro divyaḥ siṃhaśārdūlalakṣaṇaḥ
     vinardann iva tatrasthaḥ saṃsthito mūrdhny aśobhata
dhvaje bhūtāni tatrāsan vividhāni mahānti ca
     nādena ripusainyānāṃ yeṣāṃ saṃjñā praṇaśyati
sa taṃ nānāpatākābhiḥ śobhitaṃ ratham uttamam
     pradakṣiṇam upāvṛtya daivatebhyaḥ praṇamya ca
saṃnaddhaḥ kavacī khaḍgī baddhagodhāṅguli travān
     āruroha rathaṃ pārtho vimānaṃ sukṛtī yathā
tac ca divyaṃ dhanuḥśreṣṭhaṃ brahmaṇā nirmitaṃ purā
     gāṇḍīvam upasaṃgṛhya babhūva mudito 'rjunaḥ
hutāśanaṃ namaskṛtya tatas tad api vīryavān
     jagrāha balam āsthāya jyayā ca yuyuje dhanuḥ
maurvyāṃ tu yujyamānāyāṃ balinā pāṇḍavena ha
     ye 'śṛṇvan kūjitaṃ tatra teṣāṃ vai vyathitaṃ manaḥ
labdhvā rathaṃ dhanuś caiva tathākṣayyau maheṣudhī
     babhūva kalyaḥ kaunteyaḥ prahṛṣṭaḥ sāhyakarmaṇi
vajranābhaṃ tataś cakraṃ dadau kṛṣṇāya pāvakaḥ
     āgneyam astraṃ dayitaṃ sa ca kalyo 'bhavat tadā
abravīt pāvakaiś cainam etena madhusūdana
     amānuṣān api raṇe vijeṣyasi na saṃśayaḥ
anena tvaṃ manuṣyāṇāṃ devānām api cāhave
     rakṣaḥpiśācadaityānāṃ nāgānāṃ cādhikaḥ sadā
     bhaviṣyasi na saṃdehaḥ pravarāri nibarhaṇe
kṣiptaṃ kṣiptaṃ raṇe caitat tvayā mādhava śatruṣu
     hatvāpratihataṃ saṃkhye pāṇim eṣyati te punaḥ
varuṇaś ca dadau tasmai gadām aśaniniḥsvanām
     daityānta karaṇīṃ ghorāṃ nāmnā kaumodakīṃ hareḥ
tataḥ pāvakam abrūtāṃ prahṛṣṭau kṛṣṇa pāṇḍavau
     kṛtāstrau śastrasaṃpannau rathinau dhvajināv api
kalyau svo bhagavan yoddhum api sarvaiḥ surāsuraiḥ
     kiṃ punar vajriṇaikena pannagārthe yuyutsunā
[ārj]
     cakram astraṃ ca vārṣṇeyo visṛjan yudhi vīryavān
     triṣu lokeṣu tan nāsti yan na jīyāj janārdanaḥ
gāṇḍīvaṃ dhanur ādāya tathākṣayyau maheṣudhī
     aham apy utsahe lokān vijetuṃ yudhi pāvaka
sarvataḥ parivāryainaṃ dāvena mahatā prabho
     kāmaṃ saṃprajvalādyaiva kalyau svaḥ sāhyakarmaṇi
[vai]
     evam uktaḥ sa bhagavān dāśārheṇārjunena ca
     taijasaṃ rūpam āsthāya dāvaṃ dagdhuṃ pracakrame
sarvataḥ parivāryātha saptārcir jvalanas tadā
     dadāha khāṇḍavaṃ kruddho yugāntam iva darśayan
parigṛhya samāviṣṭas tad vanaṃ bharatarṣabha
     meghastanita nirghoṣaṃ sarvabhūtāni nirdahan
dahyatas tasya vibabhau rūpaṃ dāvasya bhārata
     meror iva nagendrasya kāñcanasya mahādyuteḥ
