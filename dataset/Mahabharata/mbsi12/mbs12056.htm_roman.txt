praṇipatya hṛṣīkeśam abhivādya pitā maham
      anumānya gurūn sarvān paryapṛcchad yudhiṣṭhiraḥ
rājyaṃ vai paramo dharma iti dharmavido viduḥ
      mahāntam etaṃ bhāraṃ ca manye tad brūhi pārthiva
rājadharmān viśeṣeṇa kathayasva pitā maha
      sarvasya jīvalokasya rājadharmāḥ parāyaṇam
trivargo 'tra samāsakto rājadharmeṣu kaurava
      mokṣadharmaś ca vispaṣṭaḥ sakalo 'tra samāhitaḥ
yathā hi raśmayo 'śvasya dviradasyāṅkuśo yathā
      narendra dharmo lokasya tathā pragrahaṇaṃ smṛtam
atra vai saṃpramūḍhe tu dharme rājarṣisevite
      lokasya saṃsthā na bhavet sarvaṃ ca vyākulaṃ bhavet
udayan hi yathā sūryo nāśayaty āsuraṃ tapaḥ
      rājadharmās tathālokyām ākṣipanty aśubhāṃ gatim
tadagre rājadharmāṇām arthatattvaṃ pitā maha
      prabrūhi bharataśreṣṭha tvaṃ hi buddhimatāṃ varaḥ
āgamaś ca paras tvattaḥ sarveṣāṃ naḥ paraṃtapa
      bhavantaṃ hi paraṃ buddhau vāsudevo 'bhimanyate
namo dharmāya mahate namaḥ kṛṣṇāya vedhase
     brāhmaṇebhyo namaskṛtya dharmān vakṣyāmi śāśvatān
śṛṇu kārtsnyena mattas tvaṃ rājadharmān yudhiṣṭhira
     nirucyamānān niyato yac cānyad abhivāñchasi
ādāv eva kuruśreṣṭha rājñā rañjana kāmyayā
     devatānāṃ dvijānāṃ ca vartitavyaṃ yathāvidhi
daivatāny arcayitvā hi brāhmaṇāṃś ca kurūdvaha
     ānṛṇyaṃ yāti dharmasya lokena ca sa mānyate
utthāne ca sadā putra prayatethā yudhiṣṭhira
     na hy utthānam ṛte daivaṃ rājñām arthaprasiddhaye
sādhāraṇaṃ dvayaṃ hy etad daivam utthānam eva ca
     pauruṣaṃ hi paraṃ manye daivaṃ niścityam ucyate
vipanne ca samārambhe saṃtāpaṃ mā sma vai kṛthāḥ
     ghaṭate vinayas tāta rājñām eṣa nayaḥ paraḥ
na hi satyād ṛte kiṃ cid rājñāṃ vai siddhikāraṇam
     satye hi rājā nirataḥ pretya ceha hi nandati
ṛṣīṇām api rājendra satyam eva paraṃ dhanam
     tathā rājñaḥ paraṃ satyān nānyad viśvāsakāraṇam
guṇavāñ śīlavān dānto mṛdur dharmyo jitendriyaḥ
     sudarśaḥ sthūlalakṣyaś ca na bhraśyeta sadā śriyaḥ
ārjavaṃ sarvakāryeṣu śrayethāḥ kurunandana
     punar nayavicāreṇa trayī saṃvaraṇena ca
mṛdur hi rājā satataṃ laṅghyo bhavati sarvaśaḥ
     tīkṣṇāc codvijate lokas tasmād ubhayam ācara
adaṇḍyāś caiva te nityaṃ viprāḥ syur dadatāṃ vara
     bhūtam etat paraṃ loke brāhmaṇā nāma bhārata
manunā cāpi rājendra gītau ślokau mahātmanā
     dharmeṣu sveṣu kauravya hṛdi tau kartum arhasi
adbhyo 'gnir brahmataḥ kṣatram aśmano loham utthitam
     teṣāṃ sarvatra gaṃ tejaḥ svāsu yoniṣu śāmyati
ayo hanti yadāśmānam agniś cāpo 'bhipadyate
     brahma ca kṣatriyo dveṣṭi tadā sīdanti te trayaḥ
etaj jñātvā mahārāja namasyā eva te dvijāḥ
     bhaumaṃ brahma dvijaśreṣṭhā dhārayanti śamānvitāḥ
evaṃ caiva naravyāghra lokatantra vighātakāḥ
     nigrāhyā eva satataṃ bāhubhyāṃ ye syur īdṛśāḥ
ślokau cośanasā gītau purā tāta maharṣiṇā
     tau nibodha mahāprājña tvam ekāgramanā nṛpa
udyamya śastramāyāntam api vedāntagaṃ raṇe
     nigṛhṇīyāt svadharmeṇa dharmāpekṣī nareśvaraḥ
vinaśyamānaṃ dharmaṃ hi yo rakṣati sa dharmavit
     na tena bhrūṇa hā sa syān manyus taṃ manum ṛcchati
evaṃ caiva naraśreṣṭha rakṣyā eva dvijātayaḥ
     svaparādhān api hi tān viṣayānte samutsṛjet
abhiśastam api hy eṣāṃ kṛpāyīta viśāṃ pate
     brahmaghne guru talpe ca bhrūṇahatye tathaiva ca
rājadveṣṭe ca viprasya viṣayānte visarjanam
     vidhīyate na śārīraṃ bhayam eṣāṃ kadā cana
dayitāś ca narās te syur nityaṃ puruṣasattama
     na kośaḥ paramo hy anyo rājñāṃ puruṣasaṃcayāt
durgeṣu ca mahārāja ṣaṭsu ye śāstraniścitāḥ
     sarveṣu teṣu manyante naradurgaṃ sudustaram
tasmān nityaṃ dayā kāryā cāturvarṇye vipaścitā
     dharmātmā satyavāk caiva rājā rañjayati prajāḥ
na ca kṣāntena te bhāvyaṃ nityaṃ puruṣasattama
     adharmyo hi mṛdū rājā kṣamā vān iva kuñjaraḥ
bārhaspatye ca śāstre vai ślokā viniyatāḥ purā
     asminn arthe mahārāja tan me nigadataḥ śṛṇu
kṣamamāṇaṃ nṛpaṃ nityaṃ nīcaḥ paribhavej janaḥ
     hastiyantā gajasyeva śira evārurukṣati
tasmān naiva mṛdur nityaṃ tīkṣṇo vāpi bhaven nṛpaḥ
     vasante 'rka iva śrīmān na śīto na ca gharmadaḥ
pratyakṣeṇānumānena tathaupamyopadeśataḥ
     parīkṣyās te mahārāja sve pare caiva sarvadā
vyasanāni ca sarvāṇi tyajethā bhūridakṣiṇa
     na caiva na prayuñjīta saṅgaṃ tu parivarjayet
nityaṃ hi vyasanī loke paribhūto bhavaty uta
     udvejayati lokaṃ cāpy ati dveṣī mahīpatiḥ
bhavitavyaṃ sadā rājñā garbhiṇī sahadharmiṇā
     kāraṇaṃ ca mahārāja śṛṇu yenedam iṣyate
yathā hi garbhiṇī hitvā svaṃ priyaṃ manaso 'nugam
     garbhasya hitam ādhatte tathā rājñāpy asaṃśayam
vartitavyaṃ kuruśreṣṭha nityaṃ dharmānuvartinā
     svaṃ priyaṃ samabhityajya yad yal lokahitaṃ bhavet
na saṃtyājyaṃ ca te dhairyaṃ kadā cid api pāṇḍava
     dhīrasya spaṣṭa daṇḍasya na hy ājñā pratihanyate
parihāsaś ca bhṛtyais te na nityaṃ vadatāṃ vara
     kartavyo rājaśārdūla doṣam atra hi me śṛṇu
avamanyanti bhartāraṃ saṃharṣād upajīvinaḥ
     sve sthāne na ca tiṣṭhanti laṅghayanti hi tad vacaḥ
preṣyamāṇā vikalpante guhyaṃ cāpy anuyuñjate
     ayācyaṃ caiva yācante 'bhojyāny āhārayanti ca
krudhyanti paridīpyanti bhīmam adhyāsate 'sya ca
     utkocair vañcanābhiś ca kāryāṇy anuvihanti ca
jarjaraṃ cāsya viṣayaṃ kurvanti pratirūpakaiḥ
     strīr akṣibhiś ca sajjante tulyaveṣā bhavanti ca
vātaṃ ṣaṣṭhīvanaṃ caiva kurvate cāsya saṃnidhau
     nirlajjā naraśārdūla vyāharanti ca tad vacaḥ
hayaṃ vā dantinaṃ vāpi rathaṃ nṛpatisaṃmatam
     adhirohanty anādṛtya harṣule pārthive mṛdau
idaṃ te duṣkaraṃ rājann idaṃ te durviceṣṭitam
     ity evaṃ suhṛdo nāma bruvanti pariṣadgatāḥ
kruddhe cāsmin hasanty eva na ca hṛṣyanti pūjitāḥ
     saṃgharṣaśīlāś ca sadā bhavanty anyonyakāraṇāt
visraṃsayanti mantraṃ ca vivṛṇvanti ca duṣkṛtam
     līlayā caiva kurvanti sāvajñās tasya śāsanam
     alaṃ karaṇa bhojyaṃ ca tathā snānānulepanam
helamānā naravyāghra svasthās tasyopaṣṛṇvate
     nindanti svān adhīkārān saṃtyajanti ca bhārata
na vṛttyā parituṣyanti rājadeyaṃ haranti ca
     krīḍituṃ tena cecchanti sasūtreṇeva pakṣiṇā
     asmat praṇeyo rājeti loke caiva vadanty uta
ete caivāpare caiva doṣāḥ prādurbhavanty uta
     nṛpatau mārdavopete harṣule ca yudhiṣṭhira
