[y]
      atikrāmati kāle 'smin sarvabhūtakṣayāvahe
      kiṃ śreyaḥ pratipadyeta tan me brūhi pitāmaha
[bhīsma]
      atrāpy udāharantīmam itihāsaṃ purātanam
      pituḥ putreṇa saṃvādaṃ tan nibodha yudhiṣṭhira
dvijāteḥ kasya cit pārtha svādhyāyaniratasya vai
      babhūva putro medhāvī medhāvī nāma nāmataḥ
so 'bravīt pitaraṃ putraḥ svādhyāyakaraṇe ratam
      mokṣadharmārthakuśalo lokatattvavicakṣaṇaḥ
dhīraḥ kiṃ svit tāta kuryāt prajānan; kṣipraṃ hy āyur bhraśyate mānavānām
      pitas tad ācakṣva yathārthayogaṃ; mamānupūrvyā yena dharmaṃ careyam
[pitā]
      vedān adhītya brahmacaryeṇa putra; putrān icchet pāvanārthaṃ pitṝṇām
      agnīn ādhāya vidhivac ceṣṭayajño; vanaṃ praviśyātha munir bubhūset
[putra]
      evam abhyāhate loke samantāt parivārite
      amoghāsu patantīṣu kiṃ dhīra iva bhāṣase
[pitā]
      katham abhyāhato lokaḥ kena vā parivāritaḥ
      amoghāḥ kāḥ patantīha kiṃ nu bhīsayasīva mām
[putra]
      mṛtyunābhyāhato loko jarayā parivāritaḥ
      ahorātrāḥ patanty ete nanu kasmān na budhyase
yadāham etaj jānāmi na mṛtyus tiṣṭhatīti ha
     so 'haṃ kathaṃ pratīkṣiṣye jālenāpihitaś caran
rātryāṃ rātryāṃ vyatītāyām āyur alpataraṃ yadā
     gādhodake matsya iva sukhaṃ vindeta kas tadā
     tad eva vandhyaṃ divasam iti vidyād vicakṣaṇaḥ
anavāpteṣu kāmeṣu mṛtyur abhyeti mānavam
     śaspānīva vicinvantam anyatra gatamānasam
     vṛkīvoraṇam āsādya mṛtyur ādāya gacchati
adyaiva kuru yac chreyo mā tvā kālo 'tyagād ayam
     akṛteṣv eva kāryeṣu mṛtyur vai saṃprakarṣati
śvaḥ kāryam adya kurvīta pūrvāhne cāparāhnikam
     na hi pratīkṣate mṛtyuḥ kṛtaṃ vāsya na vā kṛtam
     ko hi jānāti kasyādya mṛtyusenā nivekṣyate
yuvaiva dharmaśīlaḥ syād animittaṃ hi jīvitam
     kṛte dharme bhavet kīrtir iha pretya ca vai sukham
mohena hi samāviṣṭaḥ putradārārtham udyataḥ
     kṛtvā kāryam akāryaṃ vā puṣṭim eṣāṃ prayacchati
taṃ putrapaśusaṃmattaṃ vyāsaktamanasaṃ naram
     suptaṃ vyāghraṃ mahaugho vā mṛtyur ādāya gacchati
saṃcinvānakam evaikaṃ kāmānām avitṛptakam
     vyāghraḥ paśum ivādāya mṛtyur ādāya gacchati
idaṃ kṛtam idaṃ kāryam idam anyat kṛtākṛtam
     evam īhā sukhāsaktaṃ kṛtāntaḥ kurute vaśe
kṛtānāṃ phalam aprāptaṃ karmaṇāṃ phalasaṅginam
     kṣetrāpana gṛhāsaktaṃ mṛtyur ādāya gacchati
mṛtyur jarā ca vyādhiś ca duḥkhaṃ cāneka kāraṇam
     anuṣaktaṃ yadā dehe kiṃ svastha iva tiṣṭhasi
jātam evāntako 'ntāya jarā cānveti dehinam
     anuṣaktā dvayenaite bhāvāḥ sthāvarajaṅgamāḥ
mṛtyor vā gṛham evaitad yā grāme vasato ratiḥ
     devāmām eṣa vai goṣṭho yad araṇyam iti śrutiḥ
nibandhanī rajjur eṣā yā grāme vasato ratiḥ
     chittvaināṃ sukṛto yānti naināṃ chindanti duṣkṛtaḥ
na hiṃsayati yaḥ prānān manovākkāyahetubhiḥ
     jīvitārthāpanayanaiḥ karmabhir na sa badhyate
na mṛtyusenām āyāntīṃ jātu kaś cit prabādhate
     ṛte satyam asaṃtyājyaṃ satye hy amṛtam āśritam
tasmāt satyavratācāraḥ satyayogaparāyanaḥ
     satyārāmaḥ samo dāntaḥ satyenaivāntakaṃ jayet
amṛtaṃ caiva mṛtyuś ca dvayaṃ dehe pratiṣṭhitam
     mṛtyum āpadyate mohāt satyenāpadyate 'mṛtam
so 'haṃ hy ahiṃsraḥ satyārthī kāmakrodhabahiṣkṛtaḥ
     samaduḥkhasukhaḥ kṣemī mṛtyuṃ hāsyāmy amartyavat
śānti yajñarato dānto brahma yajñe sthito muniḥ
     vāṅmanaḥ karma yajñaś ca bhaviṣyāmy udagāyane
paśuyajñaiḥ kathaṃ hiṃsrair mādṛśo yastum arhati
     antavadbhir uta prājñaḥ kṣatrayajñaiḥ piśācavat
yasya vāṅmanasī syātāṃ samyak pranihite sadā
     tapas tyāgaś ca yogaś ca sa vai sarvam avāpnuyāt
nāsti vidyā samaṃ cakṣur nāsti vidyā samaṃ balam
     nāsti rāgasamaṃ duḥkhaṃ nāsti tyāgasamaṃ sukham
ātmany evātmanā jāta ātmaniṣṭho 'prajo 'pi vā
     ātmany eva bhaviṣyāmi na māṃ tārayati prajā
naitādṛśaṃ brāhmaṇasyāsti vittaṃ; yathaikatā samatā satyatā ca
     śīle sthitir danda nidhānam ārjavaṃ; tatas tataś coparamaḥ kriyābhyaḥ
kiṃ te dhanair bāndhavair vāpi kiṃ te; kiṃ te dārair brāhmaṇa yo mariṣyasi
     ātmānam anviccha guhāṃ praviṣṭaṃ; pitāmahas te kva gataḥ pitā ca
[bhīsma]
     putrasyaitad vacaḥ śrutvā tathākārṣīt pitā nṛpa
     tathā tvam api vartasya satyadharmaparāyanaḥ
