[yudhisṭhira]
      asaṃtoṣaḥ pramādaś ca mado rāgo 'praśāntatā
      balaṃ moho 'bhimānaś ca udvegaś cāpi sarvaśaḥ
ebhiḥ pāpmabhir āviṣṭo rājyaṃ tvam abhikāṅkṣasi
      nirāmiṣo vinirmuktaḥ praśāntaḥ susukhī bhava
ya imām akhilāṃ bhūmiṃ śiṣyād eko mahīpatiḥ
      tasyāpy udaram evaikaṃ kim idaṃ tvaṃ praśaṃsasi
nāhnā pūrayituṃ śakyā na māsena nararṣabha
      apūryāṃ pūrayann icchām āyuṣāpi na śaknuyāt
yatheddhaḥ prajvalaty agnir asamiddhaḥ praśāmyati
      alpāhāratayā tv agniṃ śamayaudaryam utthitam
      jayodaraṃ pṛthivyā te śreyo nirjitayā jitam
mānuṣān kāmabhogāṃs tvam aiśvaryaṃ ca praśaṃsasi
      abhogino 'balāś caiva yānti sthānam anuttamam
yogakṣemau ca rāṣṭrasya dharmādharmau tvayi sthitau
      mucyasva mahato bhārāt tyāgam evābhisaṃśraya
ekodara kṛte vyāghraḥ karoti vighasaṃ bahu
      tam anye 'py upajīvanti mandavegaṃ carā mṛgāḥ
viṣayān pratisaṃhṛtya saṃnyāsaṃ kurute yatiḥ
      na ca tuṣyanti rājānaḥ paśya buddhyantaraṃ yathā
patrāhārair aśmakuṭṭair dantolūkhalikais tathā
     abbhakṣair vāyubhakṣaiś ca tair ayaṃ narako jitaḥ
yaś cemāṃ vasudhāṃ kṛtsnāṃ praśāsed akhilāṃ nṛpaḥ
     tulyāśma kāñcano yaś ca sa kṛtārtho na pārthivaḥ
saṃkalpeṣu nirārambho nirāśo nirmamo bhava
     viśokaṃ sthānam ātiṣṭha iha cāmutra cāvyayam
nirāmiṣā na śocanti śocasi tvaṃ kim āmiṣam
     parityajyāmiṣaṃ sarvaṃ mṛṣāvādāt pramokṣyase
panthānau pitṛyānaś ca deva yānaś ca viśrutau
     ījānāḥ pitṛyānena deva yānena mokṣiṇaḥ
tapasā brahmacaryeṇa svādhyāyena ca pāvitāḥ
     vimucya dehān vai bhānti mṛtyor aviṣayaṃ gatāḥ
āmiṣaṃ bandhanaṃ loke karmehoktaṃ tathāmiṣam
     tābhyāṃ vimuktaḥ pāśābhyāṃ padam āpnoti tatparam
api gāthām imāṃ gītāṃ janakena vadanty uta
     nirdvandvena vimuktena mokṣaṃ samanupaśyatā
anantaṃ bata me vittaṃ yasya me nāsti kiṃ cana
     mithilāyāṃ pradīptāyāṃ na me dahyati kiṃ cana
prajñā prasādam āruhya na śocyāñ śocato janān
     jagatīsthān ivādristho mandabuddhīn avekṣate
dṛśyaṃ paśyati yaḥ paśyan sa cakṣuṣmān sa buddhimān
     ajñātānāṃ ca vijñānāt saṃbodhād buddhir ucyate
yas tu vācaṃ vijānāti bahumānam iyāt sa vai
     brahma bhāvaprasūtānāṃ vaidyānāṃ bhāvitātmanām
yadā bhūtapṛthagbhāvam ekastham anupaśyati
     tata eva ca vistāraṃ brahma saṃpadyate tadā
te janānāṃ gatiṃ yānti nāvidvāṃso 'lpacetasaḥ
     nābuddhayo nātapasaḥ sarvaṃ buddhau pratiṣṭhitam
