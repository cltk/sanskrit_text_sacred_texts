[vai]
      viśeṣārthī tato bhīṣmaḥ pautrāṇāṃ vinayepsayā
      iṣvastrajñān paryapṛcchad ācāryān vīryasaṃmatān
nālpadhīr nāmahā bhāgas tathānānāstra kovidaḥ
      nādeva sattvo vinayet kurūn astre mahābalān
maharṣis tu bharadvājo havirdhāne caran purā
      dadarśāpsarasaṃ sākṣād ghṛtācīm āplutām ṛṣiḥ
tasyā vāyuḥ samuddhūto vasanaṃ vyapakarṣata
      tato 'sya retaś caskanda tad ṛṣir droṇa ādadhe
tasmin samabhavad droṇaḥ kalaśe tasya dhīmataḥ
      adhyagīṣṭa sa vedāṃś ca vedāṅgāni ca sarvaśaḥ
agniveśyaṃ mahābhāgaṃ bharadvājaḥ pratāpavān
      pratyapādayad āgneyam astradharmabhṛtāṃ varaḥ
agniṣṭuj jātaḥ sa munis tato bharatasattama
      bhāradvājaṃ tadāgneyaṃ mahāstraṃ pratyapādayat
bharadvāja sakhā cāsīt pṛṣato nāma pārthivaḥ
      tasyāpi drupado nāma tadā samabhavat sutaḥ
sa nityam āśramaṃ gatvā droṇena saha pārṣataḥ
      cikrīḍādhyayanaṃ caiva cakāra kṣatriyarṣabhaḥ
tato vyatīte pṛṣate sa rājā drupado 'bhavat
     pāñcāleṣu mahābāhur uttareṣu nareśvaraḥ
bharadvājo 'pi bhagavān āruroha divaṃ tadā
     tataḥ pitṛniyuktātmā putra lobhān mahāyaśāḥ
     śāradvatīṃ tato droṇaḥ kṛpīṃ bhāryām avindata
agnihotre ca dharme ca dame ca satataṃ ratā
     alabhad gautamī putram aśvatthāmānam eva ca
sa jātamātro vyanadad yathaivoccaiḥ śravā hayaḥ
     tac chrutvāntarhitaṃ bhūtam antarikṣastham abravīt
aśvasyevāsya yat sthāma nadataḥ pradiśo gatam
     aśvatthāmaiva bālo 'yaṃ tasmān nāmnā bhaviṣyati
sutena tena suprīto bhāradvājas tato 'bhavat
     tatraiva ca vasan dhīmān dhanurveda paro 'bhavat
sa śuśrāva mahātmānaṃ jāmadagnyaṃ paraṃtapam
     brāhmaṇebhyas tadā rājan ditsantaṃ vasu sarvaśaḥ
vanaṃ tu prasthitaṃ rāmaṃ bhāradvājas tadābravīt
     āgataṃ vittakāmaṃ māṃ viddhi droṇaṃ dvijarṣabham
[rāma]
     hiraṇyaṃ mama yac cānyad vasu kiṃ cana vidyate
     brāhmaṇebhyo mayā dattaṃ sarvam eva tapodhana
tathaiveyaṃ dharā devī sāgarāntā sapattanā
     kaśyapāya mayā dattā kṛtsnā nagaramālinī
śarīramātram evādya mayedam avaśeṣitam
     astrāṇi ca mahārhāṇi śastrāṇi vividhāni ca
     vṛṇīṣva kiṃ prayacchāmi tubhyaṃ droṇa vadāśu tat
[droṇa]
     astrāṇi me samagrāṇi sasaṃhārāṇi bhārgava
     saprayoga rahasyāni dātum arhasy aśeṣataḥ
[vai]
     tathety uktvā tatas tasmai prādād astrāṇi bhārgavaḥ
     sarahasya vrataṃ caiva dhanurvedam aśeṣataḥ
pratigṛhya tu tat sarvaṃ kṛtāstro dvijasattamaḥ
     priyaṃ sakhāyaṃ suprīto jagāma drupadaṃ prati
