[v]
      vidureṇaivam ukte tu keśavaḥ śatrupūgahā
      duryodhanaṃ dhārtarāṣṭram abhyabhāṣata vīryavān
eko 'ham iti yan mohān manyase māṃ suyodhana
      paribhūya ca durbuddhe grahītuṃ māṃ cikīrṣasi
ihaiva pāṇḍavāḥ sarve tathaivāndhakavṛṣṇayaḥ
      ihādityāś ca rudrāś ca vasavaś ca maharṣibhiḥ
evam uktvā jahāsoccaiḥ keśavaḥ paravīrahā
      tasya saṃsmayataḥ śaurer vidyudrūpā mahātmanaḥ
      aṅguṣṭha mātrās tridaśā mumucuḥ pāvakārciṣaḥ
tasya brahmā lalāṭastho rudro vakṣasi cābhavat
      lokapālā bhujeṣv āsann agnir āsyād ajāyata
ādityāś caiva sādhyāś ca vasavo 'thāśvināv api
      marutaś ca sahendreṇa viśve devās tathaiva ca
      babhūvuś caiva rūpāṇi yakṣagandharvarakṣasām
prādurāstāṃ tathā dorbhyāṃ saṃkarṣaṇa dhanaṃjayau
      dakṣiṇe 'thārjuno dhanvī halī rāmaś ca savyataḥ
bhīmo yudhiṣṭhiraś caiva mādrīputrau ca pṛṣṭhataḥ
      andhakā vṛṣṇayaś caiva pradyumna pramukhās tataḥ
agre babhūvuḥ kṛṣṇasya samudyatamahāyudhāḥ
      śaṅkhacakragadāśaktir śārṅgalāṅgalanandakāḥ
adṛśyantodyatāny eva sarvapraharaṇāni ca
     nānā bāhuṣu kṛṣṇasya dīpyamānāni sarvaśaḥ
netrābhyāṃ nas tataś caiva śrotrābhyāṃ ca samantataḥ
     prādurāsan mahāraudrāḥ sadhūmāḥ pāvakārciṣaḥ
     romakūpeṣu ca tathā sūryasyeva marīcayaḥ
taṃ dṛṣṭvā ghoram ātmānaṃ keśavasya mahātmanaḥ
     nyamīlayanta netrāṇi rājānas trastacetasaḥ
ṛte droṇaṃ ca bhīṣmaṃ ca viduraṃ ca mahāmatim
     saṃjayaṃ ca mahābhāgam ṛṣīṃś caiva tapodhanān
     prādāt teṣāṃ sa bhagavān divyaṃ cakṣur janārdanaḥ
tad dṛṣṭvā mahad āścaryaṃ mādhavasya sabhā tale
     devadundubhayo neduḥ puṣpavarṣaṃ papāta ca
cacāla ca mahīkṛtsnā sāgaraś cāpi cukṣubhe
     vismayaṃ paramaṃ jagmuḥ pārthivā bharatarṣabha
tataḥ sa puruṣavyāghraḥ saṃjahāra vapuḥ svakam
     tāṃ divyām adbhutāṃ citrām ṛddhimattām ariṃdamaḥ
tataḥ sātyakim ādāya pāṇau hārdikyam eva ca
     ṛṣibhis tair anujñāto niryayau madhusūdanaḥ
ṛṣayo 'ntarhitā jagmus tatas te nāradādayaḥ
     tasmin kolāhale vṛtte tad adbhutam abhūt tadā
taṃ prasthitam abhiprekṣya kauravāḥ saha rājabhiḥ
     anujagmur naravyāghraṃ devā iva śatakratum
acintayann ameyātmā sarvaṃ tad rājamaṇḍalam
     niścakrāma tataḥ śauriḥ sadhūma iva pāvakaḥ
tato rathena śubhreṇa mahatā kiṅkiṇīkinā
     hemajālavicitreṇa laghunā meghanādinā
sūpaskareṇa śubhreṇa vaiyāghreṇa varūthinā
     sainyasugrīva yuktena pratyadṛśyata dārukaḥ
tathaiva ratham āsthāya kṛtavarmā mahārathaḥ
     vṛṣṇīnāṃ saṃmato vīro hārdikyaḥ pratyadṛśyata
upasthita rathaṃ śauriṃ prayāsyantam ariṃdamam
     dhṛtarāṣṭro mahārājaḥ punar evābhyabhāṣata
yāvad balaṃ me putreṣu paśyasy etaj janārdana
     pratyakṣaṃ te na te kiṃ cit parokṣaṃ śatrukarśana
kurūṇāṃ śamam icchantaṃ yatamānaṃ ca keśava
     viditvaitām avasthāṃ me nātiśaṅkitum arhasi
na me pāpo 'sty abhiprāyaḥ pāṇḍavān prati keśava
     jñātam eva hi te vākyaṃ yan mayoktaḥ suyodhanaḥ
jānanti kuravaḥ sarve rājānaś caiva pārthivāḥ
     śame prayatamānaṃ māṃ sarvayatnena mādhava
tato 'bravīn mahābāhur dhṛtarāṣṭraṃ janeśvaram
     droṇaṃ pitāmahaṃ bhīṣmaṃ kṣattāraṃ bāhlikaṃ kṛpam
pratyakṣam etad bhavatāṃ yadvṛttaṃ kurusaṃsadi
     yathā cāśiṣṭavan mando roṣād asakṛd utthitaḥ
vadaty anīśam ātmānaṃ dhṛtarāṣṭro mahīpatiḥ
     āpṛcche bhavataḥ sarvān gamiṣyāmi yudhiṣṭhiram
āmantrya prasthitaṃ śauriṃ rathasthaṃ puruṣarṣabham
     anujagmur maheṣvāsāḥ pravīrā bharatarṣabhāḥ
bhīṣmo droṇaḥ kṛpaḥ kṣattā dhṛtarāṣṭro 'tha bāhlikaḥ
     aśvatthāmā vikarṇaś ca yuyutsuś ca mahārathaḥ
tato rathena śubhreṇa mahatā kiṅkiṇīkinā
     kurūṇāṃ paśyatāṃ prāyāt pṛthāṃ draṣṭuṃ pitṛṣvasām
