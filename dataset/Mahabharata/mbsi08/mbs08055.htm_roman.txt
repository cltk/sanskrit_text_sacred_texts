[s]
      śrutvā ca rathi nirghoṣaṃ siṃhanādaṃ ca saṃyuge
      arjunaḥ prāha govindaṃ śīghraṃ codaya vājinaḥ
arjunasya vacaḥ śrutvā govindo 'rjunam abravīt
      eṣa gacchāmi sukṣipraṃ yatra bhīmo vyavasthitaḥ
āyāntam aśvair himaśaṅkhavarṇaiḥ; suvarṇamuktā maṇijālanaddhaiḥ
      jambhaṃ jighāṃsuṃ pragṛhītavajraṃ; jayāya devendram ivogramanyum
rathāśvamātaṅgapadātisaṃghā; bāṇasvanair nemikhura svanaiś ca
      saṃnādayanto vasudhāṃ diśaś ca; kruddhā nṛsiṃhā jayam abhyudīyuḥ
teṣāṃ ca pārthasya mahat tadāsīd; dehāsu pāpma kṣapaṇaṃ suyuddham
      trailokyahetor asurair yathāsīd; devasya viṣṇor jayatāṃ varasya
tair astam uccāvacam āyudhaugham; ekaḥ praticchede kirīṭamālī
      kṣurārdhacandrair niśitaiś ca bāṇaiḥ; śirāṃsi teṣāṃ bahudhā ca bāhūn
chatrāṇi vālavyajanāni ketūn; aśvān rathān pattigaṇān dvipāṃś ca
      te petur urvyāṃ bahudhā virūpā; vātaprabhagnāni yathā vanāni
suvarṇajālāvatatā mahāgajāḥ; savaijayantī dhvajayodhakalpitāḥ
      suvarṇapuṅkhair iṣubhiḥ samācitāś; cakāśire prajvalitā yathācalāḥ
vidārya nāgāṃś ca rathāṃś ca vājinaḥ; śarottamair vāsava vajrasaṃnibhaiḥ
      drutaṃ yayau karṇa jighāṃsayā tathā; yathā marutvān balabhedane purā
tataḥ sa puruṣavyāghraḥ sūta sainyam ariṃdama
     praviveśa mahābāhur makaraḥ sāgaraṃ yathā
taṃ dṛṣṭvā tāvakā rājan rathapattisamanvitāḥ
     gajāśvasādi bahulāḥ pāṇḍavaṃ samupādravan
tatrābhidravatāṃ pārtham ārāvaḥ sumahān abhūt
     sāgarasyeva mattasya yathā syāt salilasvanaḥ
te tu taṃ puruṣavyāghraṃ vyāghrā iva mahārathāḥ
     abhyadravanta saṃgrāme tyaktvā prāṇakṛtaṃ bhayam
teṣām āpatatāṃ tatra śaravarṣāṇi muñcatām
     arjuno vyadhamat sainyaṃ mahāvāto ghanān iva
te 'rjunaṃ sahitā bhūtvā rathavaṃśaiḥ prahāriṇaḥ
     abhiyāya maheṣvāsā vivyadhur niśitaiḥ śaraiḥ
tato 'rjunaḥ sahasrāṇi rathavāraṇavājinām
     preṣayām āsa viśikhair yamasya sadanaṃ prati
te vadhyamānāḥ samare pārtha cāpacyutaiḥ śaraiḥ
     tatra tatra sma līyante bhaye jāte mahārathāḥ
teṣāṃ catuḥśatān vīrān yatamānān mahārathān
     arjuno niśitair bāṇair anayad yamasādanam
te vadhyamānāḥ samare nānā liṅgaiḥ śitaiḥ śaraiḥ
     arjunaṃ samabhityajya dudruvur vai diśo bhayāt
teṣāṃ śabdo mahān āsīd dravatāṃ vāhinīmukhe
     mahaughasyeva bhadraṃ te girim āsādya dīryataḥ
tāṃ tu senāṃ bhṛśaṃ viddhvā drāvayitvārjunaḥ śaraiḥ
     prāyād abhimukhaḥ pārthaḥ sūtānīkāni māriṣa
tasya śabdo mahān āsīt parān abhimukhasya vai
     garuḍasyeva patataḥ pannagārthe yathā purā
taṃ tu śabdam abhiśrutya bhīmaseno mahābalaḥ
     babhūva paramaprītaḥ pārtha darśanalālasaḥ
śrutvaiva pārtham āyāntaṃ bhīmasenaḥ pratāpavān
     tyaktvā prāṇān mahārāja senāṃ tava mamarda ha
sa vāyuvegapratimo vāyuvegasamo jave
     vāyuvad vyacarad bhīmo vāyuputraḥ pratāpavān
tenārdyamānā rājendra senā tava viśāṃ pate
     vyabhrāmyata mahārāja bhinnā naur iva sāgare
tāṃ tu senāṃ tadā bhīmo darśayan pāṇilāghavam
     śarair avacakartograiḥ preṣayiṣyan yamakṣayam
tatra bhārata bhīmasya balaṃ dṛṣṭvātimānuṣam
     vyatrasyanta raṇe yodhāḥ kālasyeva yugakṣaye
tathārditān bhīmabalān bhīmasenena bhārata
     dṛṣṭvā duryodhano rājā idaṃ vacanam abravīt
sainikān sa maheṣvāso yodhāś ca bharatarṣabha
     samādiśad raṇe sarvān hatabhīmam iti sma ha
     tasmin hate hataṃ manye sarvasainyam aśeṣataḥ
pratigṛhya ca tām ājñāṃ tava putrasya pārthivāḥ
     bhīmaṃ pracchādayām āsuḥ śaravarṣaiḥ samantataḥ
gajāś ca bahulā rājan narāś ca jaya gṛddhinaḥ
     rathā hayāś ca rājendra parivavrur vṛkodaram
sa taiḥ parivṛtaḥ śūraiḥ śūro rājan samantataḥ
     śuśubhe bharataśreṣṭha nakṣatrair iva candramāḥ
sa rarāja tathā saṃkhye darśanīyo narottamaḥ
     nirviśeṣaṃ mahārāja yathā hi vijayas tathā
tatra te pārthivāḥ sarve śaravṛṣṭī samāsṛjan
     krodharaktekṣaṇāḥ krūrā hantukāmā vṛkodaram
sa vidārya mahāsenāṃ śaraiḥ saṃnataparvabhiḥ
     niścakrāma raṇād bhīmo matsyo jālād ivāmbhasi
hatvā daśasahasrāṇi gajānām anivartinām
     nṛṣāṃ śatasahasre dve dve śate caiva bhārata
pañca cāśvasahasrāṇi rathānāṃ śatam eva ca
     hatvā prāsyandayad bhīmo nadīṃ śoṇitakardamā
śoṇitodāṃ rathāvartāṃ hastigrāhasamākulām
     naramīnām aśvanakrāṃ keśaśaivalaśādvalām
saṃchinnabhuja nāgendrāṃ bahuratnāpahāriṇīm
     ūrugrāhāṃ majja paṅkāṃ śīrṣopala samākulām
dhanuṣkāśāṃ śarāvāpāṃ gadāparighaketanām
     yodhavrātavatīṃ saṃkhye vahantīṃ yamasādanam
kṣaṇena puruṣavyāghraḥ prāvartayata nimnagām
     yathā vaitaraṇīm ugrāṃ dustarām akṛtātmabhiḥ
yato yataḥ pāṇḍaveyaḥ pravṛtto rathasattamaḥ
     tatas tato 'pātayata yodhāñ śatasahasraśaḥ
evaṃ dṛṣṭvā kṛtaṃ karma bhīmasenena saṃyuge
     duryodhano mahārāja śakuniṃ vākyam abravīt
jaya mātulasaṃgrāme bhīmasenaṃ mahābalam
     asmiñ jite jitaṃ manye pāṇḍaveyaṃ mahābalam
tataḥ prāyān mahārāja saubaleyaḥ pratāpavān
     raṇāya mahate yukto bhrātṛbhiḥ parivāritaḥ
     raṇāya mahate yukto bhrātṛbhiḥ pārivāritaḥ
sa samāsādya saṃgrāme bhīmaṃ bhīmaparākramam
     vārayām āsa taṃ vīro veleva makarālayam
     sa nyavartata taṃ bhīmo vāryamāṇaḥ śitaiḥ śaraiḥ
śakunis tasya rājendra vāme pārśve stanāntare
     preṣayām āsa nārācān rukmapuṅkhāñ śilāśitān
varma bhittvā tu sauvarṇaṃ bāṇās tasya mahātmanaḥ
     nyamajjanta mahārāja kaṅkabarhiṇa vāsasaḥ
so 'tividdho raṇe bhīmaḥ śaraṃ hemavibhūṣitam
     preṣayām āsa sahasā saubalaṃ prati bhārata
tam āyāntaṃ śaraṃ ghoraṃ śakuniḥ śatrutāpanaḥ
     ciccheda śatadhā rājan kṛtahasto mahābalaḥ
tasmin nipatite bhūmau bhīmaḥ kruddho viśāṃ pate
     dhanuś ciccheda bhallena saubalasya hasann iva
tad apāsya dhanuś chinnaṃ saubaleyaḥ pratāpavān
     anyad ādatta vegena dhanur bhallāṃś ca ṣoḍaśa
tais tasya tu mahārāja bhallaiḥ saṃnataparvabhiḥ
     caturbhiḥ sārathiṃ hy ārcchad bhīmaṃ pañcabhir eva ca
dhvajam ekena ciccheda chatraṃ dvābhyāṃ viśāṃ pate
     caturbhiś caturo vāhān vivyādha subalātmajaḥ
tataḥ kruddho mahārāja bhīmasenaḥ pratāpavān
     śaktiṃ cikṣepa samare rukmadaṇḍām ayo mayīm
sā bhīma bhujanirmuktā nāgajihveva cañcalā
     nipapāta rathe tūrṇaṃ saubalasya mahātmanaḥ
tatas tām eva saṃgṛhya śaktiṃ kanakabhūṣaṇām
     bhīmasenāya cikṣepa kruddha rūpo viśāṃ pate
sā nirbhidya bhujaṃ savyaṃ pāṇḍavasya mahātmanaḥ
     papāta ca tato bhūmau yathā vidyun nabhaś cyutā
athotkruṣṭaṃ mahārāja dhārtarāṣṭraiḥ samantataḥ
     na tu taṃ mamṛṣe bhīmaḥ siṃhanādaṃ tarasvinām
sa saṃgṛhya dhanuḥ sajyaṃ tvaramāṇo mahārathaḥ
     muhūrtād iva rājendra chādayām āsa sāyakaiḥ
     saubalasya balaṃ saṃkhye tyaktvātmānaṃ mahābalaḥ
tasyāśvāṃś caturo hatvā sūtaṃ caiva viśāṃ pate
     dhvajaṃ ciccheda mallena tvaramāṇaḥ parākramī
hatāśvaṃ ratham utsṛjya tvaramāṇo narottamaḥ
     tasthau visphārayaṃś cāpaṃ krodharaktekṣaṇaḥ śvasan
     śaraiś ca bahudhā rājan bhīmam ārcchat samantataḥ
pratihatya tu vegena bhīmasenaḥ pratāpavān
     dhanuś ciccheda saṃkruddho vivyādha ca śitaiḥ śaraiḥ
so 'tividdho balavatā śatruṇā śatrukarśanaḥ
     nipapāta tato bhūmau kiṃ cit prāṇo narādhipa
tatas taṃ vihvalaṃ jñātvā putras tava viśāṃ pate
     apovāha rathenājau bhīmasenasya paśyataḥ
rathasthe tu naravyāghre dhārtarāṣṭrāḥ parāṅmukhāḥ
     pradudruvur diśo bhītā bhīmāñ jāte mahābhaye
saubale nirjite rājan bhīmasenena dhanvinā
     bhayena mahatā bhagnaḥ putro duryodhanas tava
     apāyāj javanair aśvaiḥ sāpekṣo mātulaṃ prati
parāṅmukhaṃ tu rājānaṃ dṛṣṭvā sainyāni bhārata
     viprajagmuḥ samutsṛjya dvairathāni samantataḥ
tān dṛṣṭvātirathān sarvān dhārtarāṣṭrān parāṅmukhān
     javenābhyapatad bhīmaḥ kirañ śaraśatān bahūn
te vadhyamānā bhīmena dhārtarāṣṭrāḥ parāṅmukhāḥ
     karṇam āsādya samare sthitā rājan samantataḥ
     sa hi teṣāṃ mahāvīryo dvīpo 'bhūt sumahābalaḥ
bhinnanaukā yathā rājan dvīpam āsādya nirvṛtāḥ
     bhavanti puruṣavyāghra nāvikāḥ kālaparyaye
tathā karṇaṃ samāsādya tāvakā bharatarṣabha
     samāśvastāḥ sthitā rājan saṃprahṛṣṭāḥ parasparam
     samājagmuś ca yuddhāya mṛtyuṃ kṛtvā nivartanam
