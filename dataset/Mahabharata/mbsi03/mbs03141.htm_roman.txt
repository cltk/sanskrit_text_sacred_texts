[y]
      antarhitāni bhūtāni rakṣāṃsi balavanti ca
      agninā tapasā caiva śakyaṃ gantuṃ vṛkodara
saṃnivartaya kaunteya kṣutpipāse balānvayāt
      tato balaṃ ca dākṣyaṃ ca saṃśrayasva kurūdvaha
ṛṣes tvayā śrutaṃ vākyaṃ kailāsaṃ parvataṃ prati
      buddhyā prapaśya kaunteya kathaṃ kṛṣṇā gamiṣyati
atha vā sahadevena dhaumyena ca sahābhibho
      sūdaiḥ paurogavaiś caiva sarvaiś ca paricārakaiḥ
rathair aśvaiś ca ye cānye viprāḥ kleśāsahā pathi
      sarvais tvaṃ sahito bhīma nivartasvāyatekṣaṇa
trayo vayaṃ gamiṣyāmo laghv āhārā yatavratāḥ
      ahaṃ ca nakulaś caiva lomaśaś ca mahātapāḥ
mamāgamanam ākāṅkṣan gaṅgā dvāre samāhitaḥ
      vaseha draupadīṃ rakṣan yāvadāgamanaṃ mama
[bhm]
      rājaputrī śrameṇārtā duḥkhārtā caiva bhārata
      vrajaty eva hi kalyāṇī śvetavāhadidṛkṣayā
tava cāpy aratis tīvrā vardhate tam apaśyataḥ
      kiṃ punaḥ sahadevaṃ ca māṃ ca kṛṣṇāṃ ca bhārata
rathāḥ kāmaṃ nivartantāṃ sarve ca paricārakāḥ
     sūdāḥ paurogavāś caiva manyate yatra no bhavān
na hy ahaṃ hātum icchāmi bhavantam iha karhi cit
     śaile 'smin rākṣasākīrṇe durgeṣu viṣameṣu ca
iyaṃ cāpi mahābhāgā rājaputrī yatavratā
     tvām ṛte puruṣavyāghra notsahed vinivartitum
tathaiva sahadevo 'yaṃ satataṃ tvām anuvrataḥ
     na jātu vinivarteta matajño hy aham asya vai
api cātra mahārāja savyasāci didṛkṣayā
     sarve lālasa bhūtāḥ sma tasmād yāsyāmahe saha
yady aśakyo rathair gantuṃ śailo 'yaṃ bahukandaraḥ
     padbhir eva gamiṣyāmo mā rājan vimano bhava
ahaṃ vahiṣye pāñcālīṃ yatra yatra na śakṣyati
     iti me vartate buddhir mā rājan vimano bhava
sukumārau tathā vīrau mādrī nandikarāv ubhau
     durge saṃtārayiṣyāmi yady aśaktau bhaviṣyataḥ
evaṃ te bhāṣamāṇasya balaṃ bhīmābhivardhatām
     yas tvam utsahase voḍhuṃ draupadīṃ vipule 'dhvani
yamajau cāpi bhadraṃ te naitad anyatra vidyate
     balaṃ ca te yaśaś caiva dharmaḥ kīrtiś ca vardhatām
yas tvam utsahase netuṃ bhrātarau saha kṛṣṇayā
     mā te glānir mahābāho mā ca te 'stu parābhavaḥ
tataḥ kṛṣṇābravīd vākyaṃ prahasantī manoramā
     gamiṣyāmi na saṃtāpaḥ kāryo māṃ prati bhārata
tapasā śakyate gantuṃ parvato gandhamādanaḥ
     tapasā caiva kaunteya sarve yokṣyāmahe vayam
nakulaḥ sahadevaś ca bhīmasenaś ca pārthiva
     ahaṃ ca tvaṃ ca kaunteya drakṣyāmahy śvetavāhanam
evaṃ saṃbhāṣamāṇās te subāhor viṣayaṃ mahat
     dadṛśur muditā rājan prabhūtagajavājimat
kirāta taṅgaṇākīrṇaṃ kuṇinda śatasaṃkulam
     himavaty amarair juṣṭaṃ bahvāścaryasamākulam
subāhuś cāpi tān dṛṣṭvā pūjayā pratyagṛhṇata
     viṣayānte kuṇindānām īśvaraḥ prītipūrvakam
tatra te pūjitās tena sarva eva sukhoṣitāḥ
     pratasthur vimale sūrye himavantaṃ giriṃ prati
indrasena mukhāṃś caiva bhṛtyān paurogavāṃs tathā
     sūdāṃś ca paribarhaṃ ca draupadyāḥ sarvaśo nṛpa
rājñaḥ kuṇindādhipateḥ paridāya mahārathāḥ
     padbhir eva mahāvīryā yayuḥ kauravanandanāḥ
te śanaiḥ prādravan sarve kṛṣṇayā saha pāṇḍavāḥ
     tasmād deśāt susaṃhṛṣṭā draṣṭukāmā dhanaṃjayam
