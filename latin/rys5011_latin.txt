vimānāt tu susaṃkramya prākāraṃ hariyūthapaḥ
 hanūmān vegavān āsīd yathā vidyudghanāntare
saṃparikramya hanumān rāvaṇasya niveśanān
 adṛṣṭvā jānakīṃ sītām abravīd vacanaṃ kapiḥ
bhūyiṣṭhaṃ loḍitā laṅkā rāmasya caratā priyam
 na hi paśyāmi vaidehīṃ sītāṃ sarvāṅgaśobhanām
palvalāni taṭākāni sarāṃsi saritas tathā
 nadyo 'nūpavanāntāś ca durgāś ca dharaṇīdharāḥ
 loḍitā vasudhā sarvā na ca paśyāmi jānakīm
iha saṃpātinā sītā rāvaṇasya niveśane
 ākhyātā gṛdhrarājena na ca paśyāmi tām aham
kiṃ nu sītātha vaidehī maithilī janakātmajā
 upatiṣṭheta vivaśā rāvaṇaṃ duṣṭacāriṇam
kṣipram utpatato manye sītām ādāya rakṣasaḥ
 bibhyato rāmabāṇānām antarā patitā bhavet
atha vā hriyamāṇāyāḥ pathi siddhaniṣevite
 manye patitam āryāyā hṛdayaṃ prekṣya sāgaram
rāvaṇasyoruvegena bhujābhyāṃ pīḍitena ca
 tayā manye viśālākṣyā tyaktaṃ jīvitam āryayā
upary upari vā nūnaṃ sāgaraṃ kramatas tadā
 viveṣṭamānā patitā samudre janakātmajā
āho kṣudreṇa cānena rakṣantī śīlam ātmanaḥ
 abandhur bhakṣitā sītā rāvaṇena tapasvinī
atha vā rākṣasendrasya patnībhir asitekṣaṇā
 aduṣṭā duṣṭabhāvābhir bhakṣitā sā bhaviṣyati
saṃpūrṇacandrapratimaṃ padmapatranibhekṣaṇam
 rāmasya dhyāyatī vaktraṃ pañcatvaṃ kṛpaṇā gatā
hā rāma lakṣmaṇety eva hāyodhyeti ca maithilī
 vilapya bahu vaidehī nyastadehā bhaviṣyati
atha vā nihitā manye rāvaṇasya niveśane
 nūnaṃ lālapyate mandaṃ pañjarastheva śārikā
janakasya kule jātā rāmapatnī sumadhyamā
 katham utpalapatrākṣī rāvaṇasya vaśaṃ vrajet
vinaṣṭā vā pranaṣṭā vā mṛtā vā janakātmajā
 rāmasya priyabhāryasya na nivedayituṃ kṣamam
nivedyamāne doṣaḥ syād doṣaḥ syād anivedane
 kathaṃ nu khalu kartavyaṃ viṣamaṃ pratibhāti me
asminn evaṃgate karye prāptakālaṃ kṣamaṃ ca kim
 bhaved iti matiṃ bhūyo hanumān pravicārayan
yadi sītām adṛṣṭvāhaṃ vānarendrapurīm itaḥ
 gamiṣyāmi tataḥ ko me puruṣārtho bhaviṣyati
mamedaṃ laṅghanaṃ vyarthaṃ sāgarasya bhaviṣyati
 praveśaś civa laṅkāyā rākṣasānāṃ ca darśanam
kiṃ vā vakṣyati sugrīvo harayo va samāgatāḥ
 kiṣkindhāṃ samanuprāptau tau vā daśarathātmajau
gatvā tu yadi kākutsthaṃ vakṣyāmi param apriyam
 na dṛṣṭeti mayā sītā tatas tyakṣyanti jīvitam
paruṣaṃ dāruṇaṃ krūraṃ tīkṣṇam indriyatāpanam
 sītānimittaṃ durvākyaṃ śrutvā sa na bhaviṣyati
taṃ tu kṛcchragataṃ dṛṣṭvā pañcatvagatamānasaṃ
 bhṛśānurakto medhāvī na bhaviṣyati lakṣmaṇaḥ
vinaṣṭau bhrātarau śrutvā bharato 'pi mariṣyati
 bharataṃ ca mṛtaṃ dṛṣṭvā śatrughno na bhaviṣyati
putrān mṛtān samīkṣyātha na bhaviṣyanti mātaraḥ
 kausalyā ca sumitrā ca kaikeyī ca na saṃśayaḥ
kṛtajñaḥ satyasaṃdhaś ca sugrīvaḥ plavagādhipaḥ
 rāmaṃ tathā gataṃ dṛṣṭvā tatas tyakṣyanti jīvitam
durmanā vyathitā dīnā nirānandā tapasvinī
 pīḍitā bhartṛśokena rumā tyakṣyati jīvitam
vālijena tu duḥkhena pīḍitā śokakarśitā
 pañcatvagamane rājñas tārāpi na bhaviṣyati
mātāpitror vināśena sugrīva vyasanena ca
 kumāro 'py aṅgadaḥ kasmād dhārayiṣyati jīvitam
bhartṛjena tu śokena abhibhūtā vanaukasaḥ
 śirāṃsy abhihaniṣyanti talair muṣṭibhir eva ca
sāntvenānupradānena mānena ca yaśasvinā
 lālitāḥ kapirājena prāṇāṃs tyakṣyanti vānarāḥ
na vaneṣu na śaileṣu na nirodheṣu vā punaḥ
 krīḍām anubhaviṣyanti sametya kapikuñjarāḥ
saputradārāḥ sāmātyā bhartṛvyasanapīḍitāḥ
 śailāgrebhyaḥ patiṣyanti sametya viṣameṣu ca
viṣam udbandhanaṃ vāpi praveśaṃ jvalanasya vā
 upavāsam atho śastraṃ pracariṣyanti vānarāḥ
ghoram ārodanaṃ manye gate mayi bhaviṣyati
 ikṣvākukulanāśaś ca nāśaś caiva vanaukasām
so 'haṃ naiva gamiṣyāmi kiṣkindhāṃ nagarīm itaḥ
 na hi śakṣyāmy ahaṃ draṣṭuṃ sugrīvaṃ maithilīṃ vinā
mayy agacchati cehasthe dharmātmānau mahārathau
 āśayā tau dhariṣyete vanarāś ca manasvinaḥ
hastādāno mukhādāno niyato vṛkṣamūlikaḥ
 vānaprastho bhaviṣyāmi adṛṣṭvā janakātmajām
sāgarānūpaje deśe bahumūlaphalodake
 citāṃ kṛtvā pravekṣyāmi samiddham araṇīsutam
upaviṣṭasya vā samyag liṅginaṃ sādhayiṣyataḥ
 śarīraṃ bhakṣayiṣyanti vāyasāḥ śvāpadāni ca
idam apy ṛṣibhir dṛṣṭaṃ niryāṇam iti me matiḥ
 samyag āpaḥ pravekṣyāmi na cet paśyāmi jānakīm
sujātamūlā subhagā kīrtimālāyaśasvinī
 prabhagnā cirarātrīyaṃ mama sītām apaśyataḥ
tāpaso vā bhaviṣyāmi niyato vṛkṣamūlikaḥ
 netaḥ pratigamiṣyāmi tām adṛṣṭvāsitekṣaṇām
yadītaḥ pratigacchāmi sītām anadhigamya tām
 aṅgadaḥ sahitaiḥ sarvair vānarair na bhaviṣyati
vināśe bahavo doṣā jīvan prāpnoti bhadrakam
 tasmāt prāṇān dhariṣyāmi dhruvo jīvati saṃgamaḥ
evaṃ bahuvidhaṃ duḥkhaṃ manasā dhārayan muhuḥ
 nādhyagacchat tadā pāraṃ śokasya kapikuñjaraḥ
rāvaṇaṃ vā vadhiṣyāmi daśagrīvaṃ mahābalam
 kāmam astu hṛtā sītā pratyācīrṇaṃ bhaviṣyati
athavainaṃ samutkṣipya upary upari sāgaram
 rāmāyopahariṣyāmi paśuṃ paśupater iva
iti cintā samāpannaḥ sītām anadhigamya tām
 dhyānaśokā parītātmā cintayām āsa vānaraḥ
yāvat sītāṃ na paśyāmi rāmapatnīṃ yaśasvinīm
 tāvad etāṃ purīṃ laṅkāṃ vicinomi punaḥ punaḥ
saṃpāti vacanāc cāpi rāmaṃ yady ānayāmy aham
 apaśyan rāghavo bhāryāṃ nirdahet sarvavānarān
ihaiva niyatāhāro vatsyāmi niyatendriyaḥ
 na matkṛte vinaśyeyuḥ sarve te naravānarāḥ
aśokavanikā cāpi mahatīyaṃ mahādrumā
 imām abhigamiṣyāmi na hīyaṃ vicitā mayā
vasūn rudrāṃs tathādityān aśvinau maruto 'pi ca
 namaskṛtvā gamiṣyāmi rakṣasāṃ śokavardhanaḥ
jitvā tu rākṣasān devīm ikṣvākukulanandinīm
 saṃpradāsyāmi rāmāyā yathāsiddhiṃ tapasvine
sa muhūrtam iva dhyātvā cintāvigrathitendriyaḥ
 udatiṣṭhan mahābāhur hanūmān mārutātmajaḥ
namo 'stu rāmāya salakṣmaṇāya; devyai ca tasyai janakātmajāyai
 namo 'stu rudrendrayamānilebhyo; namo 'stu candrārkamarudgaṇebhyaḥ
sa tebhyas tu namaskṛtvā sugrīvāya ca mārutiḥ
 diśaḥ sarvāḥ samālokya aśokavanikāṃ prati
sa gatvā manasā pūrvam aśokavanikāṃ śubhām
 uttaraṃ cintayām āsa vānaro mārutātmajaḥ
dhruvaṃ tu rakṣobahulā bhaviṣyati vanākulā
 aśokavanikā cintyā sarvasaṃskārasaṃskṛtā
rakṣiṇaś cātra vihitā nūnaṃ rakṣanti pādapān
 bhagavān api sarvātmā nātikṣobhaṃ pravāyati
saṃkṣipto 'yaṃ mayātmā ca rāmārthe rāvaṇasya ca
 siddhiṃ me saṃvidhāsyanti devāḥ sarṣigaṇās tv iha
brahmā svayambhūr bhagavān devāś caiva diśantu me
 siddhim agniś ca vāyuś ca puruhūtaś ca vajradhṛt
varuṇaḥ pāśahastaś ca somādityai tathaiva ca
 aśvinau ca mahātmānau marutaḥ sarva eva ca
siddhiṃ sarvāṇi bhūtāni bhūtānāṃ caiva yaḥ prabhuḥ
 dāsyanti mama ye cānye adṛṣṭāḥ pathi gocarāḥ
tad unnasaṃ pāṇḍuradantam avraṇaṃ; śucismitaṃ padmapalāśalocanam
 drakṣye tad āryāvadanaṃ kadā nv ahaṃ; prasannatārādhipatulyadarśanam
kṣudreṇa pāpena nṛśaṃsakarmaṇā; sudāruṇālāṃkṛtaveṣadhāriṇā
 balābhibhūtā abalā tapasvinī; kathaṃ nu me dṛṣṭapathe 'dya sā bhavet
