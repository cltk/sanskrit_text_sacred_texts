[s]
      bhīmasenaṃ samākīrṇaṃ dṛṣṭvāstreṇa dhanaṃjayaḥ
      tejasaḥ pratighātārthaṃ vāruṇena samāvṛṇot
nālakṣayata taṃ kaś cid vāruṇāsttreṇa saṃvṛtam
      arjunasya laghutvāc ca saṃvṛtatvāc ca tejasaḥ
sāśvasūta ratho bhīmo droṇaputrāstra saṃvṛtaḥ
      agnāv agnir iva nyasto jvālāmālī sudurdṛśaḥ
yathā rātrikṣaye rājañ jyotīṃṣy astagiriṃ prati
      samāpetus tathā bāṇā bhīmasenarathaṃ prati
sa hi bhīmo rathaś cāsya hayāḥ sūtaś ca māriṣa
      saṃvṛtā droṇaputreṇa pāvakāntar gatābhavan
yathā dagdhvā jagat kṛtsnaṃ samaye sa carācaram
      gacched agnir vibhor āsyaṃ tathāstraṃ bhīmam āvṛṇot
sūryam agniḥ praviṣṭaḥ syād yathā cāgniṃ divākaraḥ
      tathā praviṣṭaṃ tat tejo na prājñāyata kiṃ cana
vikīrṇam astraṃ tad dṛṣṭvā tathā bhīma rathaṃ prati
      sarvasainyāni pāṇḍūnāṃ nyastaśastrāṇy acetasaḥ
udīryamāṇaṃ drauṇiṃ ca niṣprati dvaṃdvam āhave
      yudhiṣṭhirapurogāṃś ca vimukhāṃs tān mahārathān
arjuno vāsudevaś ca tvaramāṇau mahādyutī
     avaplutya rathād vīrau bhīmam ādravatāṃ tataḥ
tatas tad droṇaputrasya tejo 'strabalasaṃbhavam
     vigāhya tau subalinau māyayāviśatāṃ tadā
nyastaśastrau tatas tau tu nādahad astrajo 'nalaḥ
     vāruṇāstra prayogāc ca vīryavattvāc ca kṛṣṇayoḥ
tataś cakṛṣatur bhīmaṃ tasya sarvāyudhāni ca
     nārāyaṇāstra śānty arthaṃ naranārāyaṇau balāt
apakṛṣyamāṇaḥ kaunteyo nadaty eva mahārathaḥ
     vardhate caiva tad ghoraṃ drauṇer astraṃ sudurjayam
tam abravīd vāsudevaḥ kim idaṃ pāṇḍunandana
     vāryamāṇo 'pi kaunteya yad yuddhān na nivartase
yadi yuddhena jeyāḥ syur ime kauravanandanāḥ
     vayam apy atra yudhyema tathā ceme nararṣabhāḥ
rathebhyas tv avatīrṇās tu sarva eva sma tāvakāḥ
     tasmāt tvam api kaunteya rathāt tūrṇam apākrama
evam uktvā tataḥ kṛṣṇo rathād bhūmim apātayat
     niḥśvasantaṃ yathā nāgaṃ krodhasaṃraktalocanam
yadāpakṛṣṭaḥ sa rathān nyāsitaś cāyudhaṃ bhuvi
     tato nārāyaṇāstraṃ tat praśāntaṃ śatrutāpanam
tasmin praśānte vidhinā tadā tejasi duḥsahe
     babhūvur vimalāḥ sarvā diśaḥ pradiśa eva ca
pravavuś ca śivā vātāḥ praśāntā mṛgapakṣiṇaḥ
     vāhanāni ca hṛṣṭāni yodhāś ca manujeśvara
vyapoḍhe ca tato ghore tasmiṃs tejasi bhārata
     babhau bhīmo niśāpāye dhīmān sūrya ivoditaḥ
hataśeṣaṃ balaṃ tatra pāṇḍavānām atiṣṭhata
     astravyuparamād dhṛṣṭaṃ tava putra jighāṃsayā
vyavasthite bale tasmin astre pratihate tathā
     duryodhano mahārāja droṇaputram athābravīt
aśvatthāman punaḥ śīghram astram etat prayojaya
     vyavasthitā hi pāñcālāḥ punar eva jayaiṣiṇaḥ
aśvatthāmā tathoktas tu tava putreṇa māriṣa
     sudīnam abhiniḥśvasya rājānam idam abravīt
naitad āvartate rājann astraṃ dvir nopapadyate
     āvartayan nihanty etat prayoktāraṃ na saṃśayaḥ
eṣa cāstrapratīghātaṃ vāsudevaḥ prayuktavān
     anyathā vihitaḥ saṃkhye vadhaḥ śatror janādhipa
parājayo vā mṛtyur vā śreyo mṛtyur na nirjayaḥ
     nirjitāś cārayo hy ete śastrotsargān mṛtopamāḥ
[dur]
     ācārya putra yady etad dvir astraṃ na prayujyate
     anyair gurughnā vadhyantām astrair astrāvidāṃ vara
tvayi hy astrāṇi divyāni yathā syus tryambake tathā
     icchato na hi te mucyet kruddhasyāpi puraṃdaraḥ
[dhṛ]
     tasminn astre pratihate droṇe copadhinā hate
     tathā duryodhanenokto drauṇiḥ kim akarot punaḥ
dṛṣṭvā pārthāṃś ca saṃgrāme yuddhāya samavasthitān
     nārāyaṇāstra nirmuktāṃś carataḥ pṛtanā mukhe
[s]
     jānan pituḥ sa nidhanaṃ siṃhalāṅgūla ketanaḥ
     sakrodho bhayam utsṛjya abhidudrāva pārṣatam
abhidrutya ca viṃśatyā kṣudrakāṇāṃ nararṣabhaḥ
     pañcabhiś cātivegena vivyādha puruṣarṣabham
dhṛṣṭadyumnas tato rājañ jvalantam iva pāvakam
     droṇaputraṃ triṣaṣṭyā tu rājan vivyādha patriṇām
sārathiṃ cāsya viṃśatyā svarṇapuṅkhaiḥ śilāśitaiḥ
     hayāṃś ca caturo 'vidhyac caturbhir niśitaiḥ śaraiḥ
viddhvā viddhvānadad drauṇiḥ kampayann iva medinīm
     ādadat sarvalokasya prāṇān iva mahāraṇe
pārṣatas tu balī rājan kṛtāstraḥ kṛtaniśramaḥ
     drauṇim evābhidudrāva kṛtvā mṛtyuṃ nivartanam
tato bāṇamayaṃ varṣaṃ droṇaputrasya mūrdhani
     avāsṛjad ameyātmā pāñcālyo rathināṃ varaḥ
taṃ drauṇiḥ samare kruddhaś chādayām āsa patribhiḥ
     vivyādha cainaṃ daśabhiḥ pitur vadham anusmaran
dvābhyāṃ ca suvikṛṣṭābhyāṃ kṣurābhyāṃ dhvajakārmuke
     chittvā pāñcālarājasya drauṇir anyaiḥ samārdayat
vyaśva sūta rathaṃ cainaṃ drauṇiś cakre mahāhave
     tasya cānucarān sarvān kruddhaḥ prācchādayac charaiḥ
pradrudrāva tataḥ sainyaṃ pāñcālānāṃ viśāṃ pate
     saṃbhrāntarūpam ārtaṃ ca śaravarṣa parikṣatam
dṛṣṭvā ca vimukhān yodhān dhṛṣṭadyumnaṃ ca pīḍitam
     śaineyo 'codayat tūrṇaṃ raṇaṃ drauṇirathaṃ prati
aṣṭabhir niśitaiś caiva so 'śvatthāmānam ārdayat
     viṃśatyā punar āhatya nānārūpair amarṣaṇam
     vivyādha ca tathā sūtaṃ caturbhiś caturo hayān
so 'tividdho maheṣvāso nānā liṅgair amarṣaṇaḥ
     yuyudhānena vai drauṇiḥ prahasan vākyam abravīt
śaineyābhyavapattiṃ te jānāmy ācārya ghātinaḥ
     na tv enaṃ trāsyasi mayā grastam ātmānam eva ca
evam uktvārka raśmyābhaṃ suparvāṇaṃ śarottamam
     vyasṛjat sātvate drauṇir vajraṃ vṛtre yathā hariḥ
sa taṃ nirbhidya tenāstaḥ sāyakaḥ sa śarāvaram
     viveśa vasudhāṃ bhittvā śvasan bilam ivoragaḥ
sa bhinnakavacaḥ śūras tottrārdita iva dvipaḥ
     vimucya sa śaraṃ cāpaṃ bhūri vraṇaparisravaḥ
sīdan rudhirasiktaś ca rathopastha upāviśat
     sūtenāpahṛtas tūrṇaṃ droṇaputrād rathāntaram
athānyena supuṅkhena śareṇa nataparvaṇā
     ājaghāna bhruvor madhye dhṛṣṭadyumnaṃ paraṃtapaḥ
sa pūrvam atividdhaś ca bhṛśaṃ paścāc ca pīḍitaḥ
     sasāda yudhi pāñcālyo vyapāśrayata ca dhvajam
taṃ mattam iva siṃhena rājan kuñjaram arditam
     javenābhyadravañ śūrāḥ pañca pāṇḍavato rathāḥ
kirīṭī bhīmasenaś ca vṛddhakṣatraś ca pauravaḥ
     yuvarājaś ca cedīnāṃ mālavaś ca sudarśanaḥ
     pañcabhiḥ pañcabhir bāṇair abhyaghnan sarvataḥ samam
āśīviṣābhair viśadbhiḥ pañcabhiś cāpi tāñ śaraiḥ
     ciccheda yugapad drauṇiḥ pañcaviṃśatisāyakān
saptabhiś ca śitair bāṇaiḥ pauravaṃ drauṇir ārdayat
     mālavaṃ tribhir ekena pārthaṃ ṣaḍbhir vṛkodaram
tatas te vivyadhuḥ sarve drauṇiṃ rājan mahārathāḥ
     yugapac ca pṛthak caiva rukmapuṅkhaiḥ śilāśitaiḥ
yuvarājas tu viṃśatyā drauṇiṃ vivyādha patriṇām
     pārthaś ca punar aṣṭābhis tathā sarve tribhis tribhiḥ
tato 'rjunaṃ ṣaḍbhir athājaghāna; drauṇāyanir daśabhir vāsudevam
     bhīmaṃ daśārdhair yuvarājaṃ caturbhir; dvābhyāṃ chittvā kārmukaṃ ca dhvajaṃ ca
     punaḥ pārthaṃ śaravarṣeṇa viddhvā; drauṇir ghoraṃ siṃhanādaṃ nanāda
tasyāsyataḥ suniśitān pītadhārān; drauṇeḥ śarān pṛṣṭhataś cāgrataś ca
     dharā viyad dyauḥ pradiśo diśaś ca; channā bāṇair abhavan ghorarūpaiḥ
āsīnasya svarathaṃ tūgra tejāḥ; sudarśanasyendra ketuprakāśau
     bhujau śiraś cendra samānavīryas; tribhiḥ śarair yugapat saṃcakarta
sa pauravaṃ rathaśaktyā nihatya; chittvā rathaṃ tilaśaś cāpi bāṇaiḥ
     chittvāsya bāhū varacandanāktau; bhallena kāyāc chira uccakarta
yuvānam indīvaradāma varṇaṃ; cedipriyaṃ yuvarājaṃ prahasya
     bāṇais tvarāvāñ jvalitāgnikalpair; viddhvā prādān mṛtyave sāśvasūtam
tān nihatya raṇe vīro droṇaputro yudhāṃ patiḥ
     dadhmau pramuditaḥ śaṅkhaṃ bṛhantam aparājitaḥ
tataḥ sarve ca pāñcālā bhīmasenaś ca pāṇḍavaḥ
     dhṛṣṭadyumna rathaṃ bhītās tyaktvā saṃprādravan diśaḥ
tān prabhagnāṃs tathā drauṇiḥ pṛṣṭhato vikirañ śaraiḥ
     abhyavartata vegena kālavat pāṇḍuvāhinīm
te vadhyamānāḥ samare droṇaputreṇa kṣatriyāḥ
     droṇaputraṃ bhayād rājan dikṣu sarvāsu menire
