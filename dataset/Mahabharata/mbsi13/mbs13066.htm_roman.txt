[y]
      śrutaṃ dānaphalaṃ tāta yat tvayā parikīrtitam
      annaṃ tu te viśeṣeṇa praśastam iha bhārata
pānīya dānaṃ paramaṃ kathaṃ ceha mahāphalam
      ity etac chrotum icchāmi vistareṇa pitāmaha
[bh]
      hanta te vartayiṣyāmi yathāvad bharatarṣabha
      gadatas tan mamādhyeha śṛṇu satyaparākrama
      pānīya dānāt prabhṛti sarvaṃ vakṣyāmi te 'nagha
yadannaṃ yac ca pānīyaṃ saṃpradāyāśnute naraḥ
      na tasmāt paramaṃ dānaṃ kiṃ cid astīti me matiḥ
annāt prāṇabhṛtas tāta pravartante hi sarvaśaḥ
      tasmād annaṃ paraṃ loke sarvadāneṣu kathyate
annād balaṃ ca tejaś ca prāṇināṃ vardhate sadā
      annadānam atas tasmāc chreṣṭham āha prajāpatiḥ
sāvitryā hy api kaunteya śrutaṃ te vacanaṃ śubham
      yataś caitad yathā caitad deva satre mahāmate
anne datte nareṇeha prāṇā dattā bhavanty uta
      prāṇadānād dhi paramaṃ na dānam iha vidyate
śrutaṃ hi te mahābāho lomaśasyāpi tad vacaḥ
      prāṇān dattvā kapotāya yat prāptaṃ śivinā purā
tāṃ gatiṃ labhate dattvā dvijasyānnaṃ viśāṃ pate
     gatiṃ viśiṣṭāṃ gacchanti prāṇadā iti naḥ śrutam
annaṃ cāpi prabhavati pānīyāt kurusattama
     nīra jātena hi vinā na kiṃ cit saṃpravartate
nīra jātaś ca bhagavān somo grahagaṇeśvaraḥ
     amṛtaṃ ca sudhā caiva svāhā caiva vaṣaṭ tathā
annauṣadhyo mahārāja vīrudhaś ca jalodbhavāḥ
     yataḥ prāṇabhṛtāṃ prāṇāḥ saṃbhavanti viśāṃ pate
devānām amṛtaṃ cānnaṃ nāgānāṃ ca sudhā tathā
     pitṝṇāṃ ca svadhā proktā paśūnāṃ cāpi vīrudhaḥ
annam eva manuṣyāṇāṃ prāṇān āhur manīṣiṇaḥ
     tac ca sarvaṃ naravyāghra pānīyāt saṃpravartate
tasmāt pāṇīya dānād vai na paraṃ vidyate kva cit
     tacca dadyān naro nityaṃ ya icched bhūtim ātmanaḥ
dhanyaṃ yaśasyam āyuṣyaṃ jaladānaṃ viśāṃ pate
     śatrūṃś cāpy adhi kaunteya sadā tiṣṭhati toyadaḥ
sarvakāmān avāpnoti kīrtiṃ caiveha śāśvatīm
     pretya cānantyam āpnoti pāpebhyaś ca pramucyate
toyado manujavyāghrasvargaṃ gatvā mahādyute
     akṣayān samavāpnoti lokān ity abravīn manuḥ
