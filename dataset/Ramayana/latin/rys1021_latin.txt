tathā vasiṣṭhe bruvati rājā daśarathaḥ sutam
 prahṛṣṭavadano rāmam ājuhāva salakṣmaṇam
kṛtasvastyayanaṃ mātrā pitrā daśarathena ca
 purodhasā vasiṣṭhena maṅgalair abhimantritam
sa putraṃ mūrdhny upāghrāya rājā daśarathaḥ priyam
 dadau kuśikaputrāya suprītenāntarātmanā
tato vāyuḥ sukhasparśo virajasko vavau tadā
 viśvāmitragataṃ rāmaṃ dṛṣṭvā rājīvalocanam
puṣpavṛṣṭir mahaty āsīd devadundubhinisvanaḥ
 śaṅkhadundubhinirghoṣaḥ prayāte tu mahātmani
viśvāmitro yayāv agre tato rāmo mahāyaśāḥ
 kākapakṣadharo dhanvī taṃ ca saumitrir anvagāt
kalāpinau dhanuṣpāṇī śobhayānau diśo daśa
 viśvāmitraṃ mahātmānaṃ triśīrṣāv iva pannagau
 anujagmatur akṣudrau pitāmaham ivāśvinau
baddhagodhāṅgulitrāṇau khaḍgavantau mahādyutī
 sthāṇuṃ devam ivācintyaṃ kumārāv iva pāvakī
adhyardhayojanaṃ gatvā sarayvā dakṣiṇe taṭe
 rāmeti madhurā vāṇīṃ viśvāmitro 'bhyabhāṣata
gṛhāṇa vatsa salilaṃ mā bhūt kālasya paryayaḥ
 mantragrāmaṃ gṛhāṇa tvaṃ balām atibalāṃ tathā
na śramo na jvaro vā te na rūpasya viparyayaḥ
 na ca suptaṃ pramattaṃ vā dharṣayiṣyanti nairṛtāḥ
na bāhvoḥ sadṛśo vīrye pṛthivyām asti kaś cana
 triṣu lokeṣu vā rāma na bhavet sadṛśas tava
na saubhāgye na dākṣiṇye na jñāne buddhiniścaye
 nottare pratipattavyo samo loke tavānagha
etadvidyādvaye labdhe bhavitā nāsti te samaḥ
 balā cātibalā caiva sarvajñānasya mātarau
kṣutpipāse na te rāma bhaviṣyete narottama
 balām atibalāṃ caiva paṭhataḥ pathi rāghava
 vidyādvayam adhīyāne yaśaś cāpy atulaṃ bhuvi
pitāmahasute hy ete vidye tejaḥsamanvite
 pradātuṃ tava kākutstha sadṛśas tvaṃ hi dhārmika
kāmaṃ bahuguṇāḥ sarve tvayy ete nātra saṃśayaḥ
 tapasā saṃbhṛte caite bahurūpe bhaviṣyataḥ
tato rāmo jalaṃ spṛṣṭvā prahṛṣṭavadanaḥ śuciḥ
 pratijagrāha te vidye maharṣer bhāvitātmanaḥ
 vidyāsamudito rāmaḥ śuśubhe bhūrivikramaḥ
gurukāryāṇi sarvāṇi niyujya kuśikātmaje
 ūṣus tāṃ rajanīṃ tatra sarayvāṃ susukhaṃ trayaḥ
