[viraṭa]
      kimarthaṃ pāṇḍavaśreṣṭha bhāryāṃ duhitaraṃ mama
      pratigrahītuṃ nemāṃ tvaṃ mayā dattām ihecchasi
[arj]
      antaḥpure 'ham uṣitaḥ sadā paśyan sutāṃ tava
      rahasyaṃ ca prakāśaṃ ca viśvastā pitṛvan mayi
priyo bahumataś cāhaṃ nartako gītakovidaḥ
      ācāryavac ca māṃ nityaṃ manyate duhitā tava
vahaḥ sthayā tayā rājan saha saṃvatsaroṣitaḥ
      ati śaṅkā bhavet sthāne tava lokasya cābhibho
tasmān nimantraye tvāhaṃ duhituḥ pṛthivīpate
      śuddho jitendriyo dāntas tasyāḥ śuddhiḥ kṛtā mayā
snuṣāyā duhitur vāpi putre cātmani vā punaḥ
      atra śaṅkāṃ na paśyāmi ten aśuddhir bhaviṣyati
abhiṣaṅgād ahaṃ bhīto mithyācārāt paraṃtapa
      snuṣārtham uttarāṃ rājan pratigṛhṇāmi te sutām
svasrīyo vāsudevasya sākṣād deva śiśur yathā
      dayitaś cakrahastasya bāla evāstra kovidaḥ
abhimanyur mahābāhuḥ putro mama viśāṃ patau
      jāmātā tava yukto vai bhartā ca duhitus tava
[virāṭa]
     upapannaṃ kuruśreṣṭhe kuntīputre dhanaṃjaye
     ya evaṃ dharmanityaś ca jātajñānaś ca pāṇḍavaḥ
yatkṛtyaṃ manyase pārtha kriyatāṃ tadanantaram
     sarve kāmāḥ samṛddhā me saṃbandhī yasya me 'rjunaḥ
[vai]
     evaṃ bruvati rājendre kuntīputro yudhiṣṭhiraḥ
     anvajānāt sa saṃyogaṃ samaye matsyapārthayoḥ
tato mitreṣu sarveṣu vāsudeve ca bhārata
     preṣayām āsa kaunteyo virāṭaś ca mahīpatiḥ
tatas trayodaśe varṣe nivṛtte pañca pāṇḍavāḥ
     upaplavye virāṭasya samapadyanta sarvaśaḥ
tasmin vasaṃś ca bībhatsur ānināya janārdanam
     ānartebhyo 'pi dāśārhān abhimanyuṃ ca pāṇḍavaḥ
kāśirājaś ca śaibyaś ca prīyamāṇau yudhiṣṭhire
     akṣauhiṇībhyāṃ sahitāv āgatau pṛthivīpate
akṣauhiṇyā ca tejasvī yajñaseno mahābalaḥ
     draupadyāś ca sutā vīrāḥ śikhaṇḍī cāparājitaḥ
dhṛṣṭadyumnaś ca durdharṣaḥ sava śastrabhṛtāṃ varaḥ
     samastākṣauhiṇī pālā yajvāno bhūridakṣiṇāḥ
     sarve śastrāstrasaṃpannāḥ sarve śūrās tanutyajaḥ
tān āgatān abhiprekṣya matsyo dharmabhṛtāṃ varaḥ
     prīto 'bhavad duhitaraṃ dattvā tām abhimanyave
tataḥ prayupayāteṣu pārthiveṣu tatas tataḥ
     tatrāgamad vāsudeva vanamālī halāyudhaḥ
     kṛtavarmā ca hārdikyo yuyudhānaś ca sātyakiḥ
anādhṛṣṭis tathākrūraḥ sāmbo niśaṭha eva ca
     abhimanyum upādāya saha mātrā paraṃtapāḥ
indrasenādayaś caiva rathais taiḥ susamāhitaiḥ
     āyayuḥ sahitāḥ sarve parisaṃvatsaroṣitāḥ
daśanāgasahasrāṇi hayānāṃ ca śatāyutam
     rathānām arbudaṃ pūrṇaṃ nikharvaṃ ca padātinām
vṛṣṇyandhakāś ca bahavo bhojāś ca paramaujasaḥ
     anvyayur vṛṣṇiśārdūlaṃ vāsudevaṃ mahādyutim
pāribarhaṃ dadau kṛṣṇaḥ pāṇḍavānāṃ mahātmanām
     striyo ratnāni vāsāṃsi pṛthakpṛthag anekaśaḥ
     tato vivāho vidhivad vavṛte matsyapārthayoḥ
tataḥ śaṅkhāś ca bheryaś ca gomukhāḍambarās tathā
     pārthaiḥ saṃyujyamānasya nedur matsyasya veśmani
uccāvacān mṛgāñ jaghnur medhyāṃś ca śataśaḥ paśūn
     surā maireya pānāni prabhūtāny abhyahārayan
gāyanākhyāna śīlāś ca naṭā vaitālikās tathā
     stuvantas tān upātiṣṭhan sūtāś ca saha māgadhaiḥ
sudeṣṇāṃ ca puraskṛtya matsyānāṃ ca varastriyaḥ
     ājagmuś cārusarvāṅgyaḥ sumṛṣṭamaṇikuṇḍalāḥ
varṇopapannās tā nāryo rūpavatyaḥ svalaṃ kṛtāḥ
     sarvāś cābhyabhavat kṛṣṇā rūpeṇa yaśasā śriyā
parivāryottarāṃ tās tu rājaputrīm alaṃ kṛtām
     sutām iva mahendrasya puraskṛtyopatasthire
tāṃ pratyagṛhṇāt kaunteyaḥ sutasyārthe dhanaṃjayaḥ
     saubhadrasyānavadyāṅgīṃ virāṭa tanayāṃ tadā
tatrātiṣṭhan mahārājo rūpam indrasya dhārayan
     snuṣāṃ tāṃ pratijagrāha kuntīputro yudhiṣṭhiraḥ
pratigṛhya ca tāṃ pārthaḥ puraskṛtya janārdanam
     vivāhaṃ kārayām āsa saubhadrasya mahātmanaḥ
tasmai sapta sahasrāṇi hayānāṃ vātaraṃhasām
     dve ca nāgaśate mukhye prādād bahudhanaṃ tadā
kṛte vivāhe tu tadā dharmaputro yudhiṣṭhiraḥ
     brāhmaṇebhyo dadau vittaṃ yad upāharad acyutaḥ
gosahasrāṇi ratnāni vastrāṇi vividhāni ca
     bhūṣaṇāni ca mukhyāni yānāni śayanāni ca
tan mahotsava saṃkāśaṃ hṛṣṭapuṣṭa janāvṛtam
     nagaraṃ matsyarājasya śuśubhe bharatarṣabha
