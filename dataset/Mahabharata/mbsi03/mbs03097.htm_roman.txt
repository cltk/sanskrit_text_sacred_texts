[l]
      ilvalas tān viditvā tu maharṣisahitān nṛpān
      upasthitān sahāmātyo viṣayānte 'bhyapūjayat
teṣāṃ tato 'sura śreṣṭha ātithyam akarot tadā
      sa saṃskṛtena kauravya bhrātrā vātāpinā kila
tato rājarṣayaḥ sarve viṣaṇṇā gatacetasaḥ
      vātāpiṃ saṃskṛtaṃ dṛṣṭvā meṣabhūtaṃ mahāsuram
athābravīd agastyas tān rājarṣīn ṛṣisattamaḥ
      viṣādo vo na kartavyo ahaṃ bhokṣye mahāsuram
dhuryāsanam athāsādya niṣasāda mahāmuniḥ
      taṃ paryaveṣad daityendra ilvalaḥ prahasann iva
agastya eva kṛtsnaṃ tu vātāpiṃ bubhuje tataḥ
      bhuktavaty asuro ''hvānam akarot tasya ilvalaḥ
tato vāyuḥ prādurabhūd agastyasya mahātmanaḥ
      ilvalaś ca viṣaṇṇo 'bhūd dṛṣṭvā jīrṇaṃ mahāsuram
prāñjaliś ca sahāmātyair idaṃ vacanam abravīt
      kimartham upayātāḥ stha brūta kiṃ karavāṇi vaḥ
pratyuvāca tato 'gastyaḥ prahasann ilvalaṃ tadā
      īśaṃ hy asura vidmas tvāṃ vayaṃ sarve dhaneśvaram
ime ca nātidhanino dhanārthaś ca mahān mama
     yathāśakty avihiṃsyānyān saṃvibhāgaṃ prayaccha naḥ
tato 'bhivādya tam ṛṣim ilvalo vākyam abravīt
     ditsitaṃ yadi vetsi tvaṃ tato dāsyāmi te vasu
[a]
     gavāṃ daśasahasrāṇi rājñām ekaikaśo 'sura
     tāvad eva suvarṇasya ditsitaṃ te mahāsura
mahyaṃ tato vai dviguṇaṃ rathaś caiva hiran mayaḥ
     manojavau vājinau ca ditsitaṃ te mahāsura
     jijñāsyatāṃ rathaḥ sadyo vyaktam eṣa hiran mayaḥ
[l]
     jijñāsyamānaḥ sa rathaḥ kaunteyāsīd dhiran mayaḥ
     tataḥ pravyathito daityo dadāv abhyadhikaṃ vasu
vivājaś ca suvājaś ca tasmin yuktau rathe hayau
     ūhatus tau vasūny āśu tāny agastyāśramaṃ prati
     sarvān rājñaḥ sahāgastyān nimeṣād iva bhārata
agastyenābhyanujñātā jagmū rājarṣayas tadā
     kṛtavāṃś ca muniḥ sarvaṃ lopāmudrā cikīrṣitam
[lop]
     kṛtavān asi tat sarvaṃ bhagavan mama kāṅkṣitam
     utpādaya sakṛn mahyam apatyaṃ vīryavattaram
[a]
     tuṣṭo 'ham asmi kalyāṇi tavavṛttena śobhane
     vicāraṇām apatye tu tava vakṣyāmi tāṃ śṛṇu
sahasraṃ te 'stu putrāṇāṃ śataṃ vā daśa saṃmitam
     daśavā śatatulyāḥ syur eko vāpi sahasravat
[lop]
     sahasrasaṃmitaḥ putra eko me 'stu tapodhana
     eko hi bahubhiḥ śreyān vidvān sādhur asādhubhiḥ
[lomaṣa]
     sa tatheti pratijñāya tayā samabhavan muniḥ
     samaye samaśīlinyā śraddhāvāñ śraddadhānayā
tata ādhāya garbhaṃ tam agamad vanam eva saḥ
     tasmin vanagate garbho vavṛdhe sapta śāradān
saptame 'bde gate cāpi prācyavat sa mahākaviḥ
     jvalann iva prabhāvena dṛḍhasyur nāma bhārata
     sāṅgopaniṣadān vedāñ japann eva mahāyaśāḥ
tasya putro 'bhavad ṛṣeḥ sa tejasvī mahān ṛṣiḥ
     sa bāla eva tejasvī pitus tasya niveśane
     idhmānāṃ bhāram ājahre idhma vāhas tato 'bhavat
tathāyuktaṃ ca taṃ dṛṣṭvā mumude sa munis tadā
     lebhire pitaraś cāsya lokān rājan yathepsitān
agastyasyāśramaḥ khyātaḥ sarvartukusumānvitaḥ
     prāhrādir evaṃ vātāpir agastyena vināśitaḥ
tasyāyam āśramo rājan ramaṇīyo guṇair yutaḥ
     eṣā bhāgīrathī puṇyā yatheṣṭam avagāhyatām
