rāvaṇaṃ nihataṃ śrutvā rāghaveṇa mahātmanā
 antaḥpurād viniṣpetū rākṣasyaḥ śokakarśitāḥ
vāryamāṇāḥ subahuśo vṛṣṭantyaḥ kṣitipāṃsuṣu
 vimuktakeśyo duḥkhārtā gāvo vatsahatā yathā
uttareṇa viniṣkramya dvāreṇa saha rākṣasaiḥ
 praviśyāyodhanaṃ ghoraṃ vicinvantyo hataṃ patim
āryaputreti vādinyo hā nātheti ca sarvaśaḥ
 paripetuḥ kabandhāṅkāṃ mahīṃ śoṇitakardamām
tā bāṣpaparipūrṇākṣyo bhartṛśokaparājitāḥ
 kareṇva iva nardantyo vinedur hatayūthapāḥ
dadṛśus tā mahākāyaṃ mahāvīryaṃ mahādyutim
 rāvaṇaṃ nihataṃ bhūmau nīlāñjanacayopamam
tāḥ patiṃ sahasā dṛṣṭvā śayānaṃ raṇapāṃsuṣu
 nipetus tasya gātreṣu chinnā vanalatā iva
bahumānāt pariṣvajya kā cid enaṃ ruroda ha
 caraṇau kā cid āliṅgya kā cit kaṇṭhe 'valambya ca
uddhṛtya ca bhujau kā cid bhūmau sma parivartate
 hatasya vadanaṃ dṛṣṭvā kā cin moham upāgamat
kā cid aṅke śiraḥ kṛtvā ruroda mukham īkṣatī
 snāpayantī mukhaṃ bāṣpais tuṣārair iva paṅkajam
evam ārtāḥ patiṃ dṛṣṭvā rāvaṇaṃ nihataṃ bhuvi
 cukruśur bahudhā śokād bhūyas tāḥ paryadevayan
yena vitrāsitaḥ śakro yena vitrāsito yamaḥ
 yena vaiśravaṇo rājā puṣpakeṇa viyojitaḥ
gandharvāṇām ṛṣīṇāṃ ca surāṇāṃ ca mahātmanām
 bhayaṃ yena mahad dattaṃ so 'yaṃ śete raṇe hataḥ
asurebhyaḥ surebhyo vā pannagebhyo 'pi vā tathā
 na bhayaṃ yo vijānāti tasyedaṃ mānuṣād bhayam
avadhyo devatānāṃ yas tathā dānavarakṣasām
 hataḥ so 'yaṃ raṇe śete mānuṣeṇa padātinā
yo na śakyaḥ surair hantuṃ na yakṣair nāsurais tathā
 so 'yaṃ kaś cid ivāsattvo mṛtyuṃ martyena lambhitaḥ
evaṃ vadantyo bahudhā rurudus tasya tāḥ striyaḥ
 bhūya eva ca duḥkhārtā vilepuś ca punaḥ punaḥ
aśṛṇvatā tu suhṛdāṃ satataṃ hitavādinām
 etāḥ samam idānīṃ te vayam ātmā ca pātitāḥ
bruvāṇo 'pi hitaṃ vākyam iṣṭo bhrātā vibhīṣaṇaḥ
 dhṛṣṭaṃ paruṣito mohāt tvayātmavadhakāṅkṣiṇā
yadi niryātitā te syāt sītā rāmāya maithilī
 na naḥ syād vyasanaṃ ghoram idaṃ mūlaharaṃ mahat
vṛttakāmo bhaved bhrātā rāmo mitrakulaṃ bhavet
 vayaṃ cāvidhavāḥ sarvāḥ sakāmā na ca śatravaḥ
tvayā punar nṛśaṃsena sītāṃ saṃrundhatā balāt
 rākṣasā vayam ātmā ca trayaṃ tulaṃ nipātitam
na kāmakāraḥ kāmaṃ vā tava rākṣasapuṃgava
 daivaṃ ceṣṭayate sarvaṃ hataṃ daivena hanyate
vānarāṇāṃ vināśo 'yaṃ rākṣasānāṃ ca te raṇe
 tava caiva mahābāho daivayogād upāgataḥ
naivārthena na kāmena vikrameṇa na cājñayā
 śakyā daivagatir loke nivartayitum udyatā
vilepur evaṃ dīnās tā rākṣasādhipayoṣitaḥ
 kurarya iva duḥkhārtā bāṣpaparyākulekṣaṇāḥ
