[vā]
      yudhiṣṭhira mahābāho mahābhāgyaṃ mahātmanaḥ
      rudrāya bahurūpāya bahu nāmne nibodha me
vadanty agniṃ mahādevaṃ tathā sthāṇuṃ maheśvaram
      ekākṣaṃ tryambakaṃ caiva viśvarūpaṃ śivaṃ tathā
dve tanū tasya devasya veda jñā brāhmaṇā viduḥ
      ghorām anyāṃ śivām anyāṃ te tanū bahudhā punaḥ
ugrā ghorā tanūr yāsya so 'gnir vidyut sa bhāskaraḥ
      śivā saumyā ca yā tasya dharmas tv āpo 'tha candramāḥ
ātmano 'rdhaṃ tu tasyāgnir ucyate bharatarṣabha
      brahmacaryaṃ caraty eṣa śivā yāsya tanus tathā
yāsya ghoratamā mūrtir jagat saṃharate tayā
      īśvaratvān mahattvāc ca maheśvara iti smṛtaḥ
yan nirdahati yat tīkṣṇo yad ugro yat pratāpavān
      māṃsaśoṇitamajjādo yat tato rudra ucyate
devānāṃ sumahān yac ca yac cāsya viṣayo mahān
      yac ca viśvaṃ mahat pāti mahādevas tataḥ smṛtaḥ
samedhayati yan nityaṃ sarvārthān sarvakarmabhiḥ
      śivam icchan manuṣyāṇāṃ tasmād eṣa śivaḥ smṛtaḥ
dahaty ūrdhvaṃ sthito yac ca prāṇotpattiḥ sthitiś ca yat
     sthiraliṅgaś ca yan nityaṃ tasmāt sthāṇur iti smṛtaḥ
yad asya bahudhā rūpaṃ bhūtaṃ bhavyaṃ bhavat tathā
     sthāvaraṃ jaṅgamaṃ caiva bahurūpas tataḥ smṛtaḥ
dhūmraṃ rūpaṃ ca yat tasya dhūrjaṭīty ata ucyate
     viśve devāś ca yat tasmin viśvarūpas tataḥ smṛtaḥ
sahasrākṣo 'yutākṣo vā sarvato 'kṣimayo 'pi vā
     cakṣuṣaḥ prabhavas tejo nāsty anto 'thāsya cakṣuṣām
sarvathā yat paśūn pāti taiś ca yad ramate punaḥ
     teṣām adhipatir yac ca tasmāt paśupatiḥ smṛtaḥ
nityena brahmacaryeṇa liṅgam asya yadā sthitam
     mahayanty asya lokāś ca maheśvara iti smṛtaḥ
vigrahaṃ pūjayed yo vai liṅgaṃ vāpi mahātmanaḥ
     liṅgaṃ pūjayitā nityaṃ mahatīṃ śriyam aśnute
ṛṣayaś cāpi devāś ca gandharvāpsarasas tathā
     liṅgam evārcayanti sma yat tad ūrdhvaṃ samāsthitam
pūjyamāne tatas tasmin modate sa maheśvaraḥ
     sukhaṃ dadāti prītātmā bhaktānāṃ bhakta vatsalaḥ
eṣa eva śmaśāneṣu devo vasati nityaśaḥ
     yajante taṃ janās tatra vīra sthānaniṣeviṇam
viṣamasthaḥ śarīreṣu sa mṛtyuḥ prāṇinām iha
     sa ca vāyuḥ śarīreṣu prāṇo 'pānaḥ śarīriṇām
tasya ghorāṇi rūpāṇi dīptāni ca bahūni ca
     loke yāny asya pūjyante viprās tāni vidur budhāḥ
nāmadheyāni vedeṣu bahūny asya yathārthataḥ
     nirucyante mahattvāc ca vibhutvāt karmabhis tathā
vede cāsya vidur viprāḥ śatarudrīyam uttamam
     vyāsād anantaraṃ yac cāpy upasthānaṃ mahātmanaḥ
pradātā sarvalokānāṃ viśvaṃ cāpy ucyate mahat
     jyeṣṭhabhūtaṃ vadanty enaṃ brāhmaṇā ṛṣayo 'pare
prathamo hy eṣa devānāṃ mukhād agnir ajāyata
     grahair bahuvidhaiḥ prāṇān saṃruddhān utsṛjaty api
sa mocayati puṇyātmā śaraṇyaḥ śaraṇā gatān
     āyur ārogyam aiśvaryaṃ vittaṃ kāmāṃś ca puṣkalān
sa dadāti manuṣyebhyaḥ sa evākṣipate punaḥ
     śakrādiṣu ca deveṣu tasya caiśvaryam ucyate
sa evābhyadhiko nityaṃ trailokyasya śubhāśubhe
     aiśvaryāc caiva kāmānām īśvaraḥ punar ucyate
maheśvaraś ca lokānāṃ mahatām īśvaraś ca saḥ
     bahubhir vividhai rūpair viśvaṃ vyāptam idaṃ jagat
     tasya devasya yad vaktraṃ samudre vaḍavāmukham
