[vā]
      na bāhyaṃ dravyam utsṛjya siddhir bhavati bhārata
      śārīraṃ dravyam utsṛjya siddhir bhavati vā na vā
bāhyadravyavimuktasya śārīreṣu ca gṛdhyataḥ
      yo dharmo yat sukhaṃ caiva dviṣatām astu tat tathā
dvyakṣaras tu bhaven mṛtyus tryakṣaraṃ brahma śāśvatam
      mameti dvyakṣaro mṛtyur na mameti ca śāśvatam
brahma mṛtyuś ca tau rājann ātmany eva vyavasthitau
      adṛśyamānau bhūtāni yodhayetām asaṃśayam
avināśo 'sya sattvasya niyato yadi bhārata
      bhittvā śarīraṃ bhūtānām ahiṃsā pratipadyate
labdhvāpi pṛthivīṃ sarvāṃ sahasthāvarajaṅgamām
      mamatvaṃ yasya naiva syāt kiṃ tayā sa kariṣyati
atha vā vasataḥ pārtha vane vanyena jīvataḥ
      mamatā yasya dravyeṣu mṛtyor āsye sa vartate
bāhyāntarāṇāṃ śatrūṇāṃ svabhāvaṃ paśya bhārata
      yan na paśyati tad bhūtaṃ mucyate sa mahābhayāt
kāmātmānaṃ na praśaṃsanti loke; na cākāmāt kā cid asti pravṛttiḥ
      dānaṃ hi vedādhyayanaṃ tapaś ca; kāmena karmāṇi ca vaidikāni
vrataṃ yajñān niyamān dhyānayogān; kāmena yo nārabhate viditvā
     yad yad dhyayaṃ kāmayate sa dharmo; na yo dharmo niyamas tasya mūlam
atra gāthāḥ kāmagītāḥ kīrtayanti purā vidaḥ
     śṛṇu saṃkīrtyamānās tā nikhilena yudhiṣṭhira
nāhaṃ śakyo 'nupāyena hantuṃ bhūtena kena cit
     yo māṃ prayatate hantuṃ jñātvā praharaṇe balam
     tasya tasmin praharaṇe punaḥ prādurbhavāmy aham
yo māṃ prayatate hantuṃ yajñair vividhadakṣiṇaiḥ
     jaṅgameṣv iva karmātmā punaḥ prādurbhavāmy aham
yo māṃ prayatate hantuṃ vedair vedāntasādhanaiḥ
     sthāvareṣv iva śāntātmā tasya prādurbhavāmy aham
yo māṃ prayatate hantuṃ dhṛtyā satyaparākramaḥ
     bhāvo bhavāmi tasyāhaṃ sa ca māṃ nāvabudhyate
yo māṃ prayatate hantuṃ tapasā saṃśitavrataḥ
     tatas tapasi tasyātha punaḥ prādurbhavāmy aham
yo māṃ prayatate hantuṃ mokṣam āsthāya paṇḍitaḥ
     tasya mokṣaratisthasya nṛtyāmi ca hasāmi ca
     avadhyaḥ sarvabhūtānām aham ekaḥ sanātanaḥ
tasmāt tvam api taṃ kāmaṃ yajñair vividhadakṣiṇaiḥ
     dharmaṃ kuru mahārāja tatra te sa bhaviṣyati
yajasva vājimedhena vidhivad dakṣiṇāvatā
     anyaiś ca vividhair yajñaiḥ samṛddhair āptadakṣiṇaiḥ
mā te vyathāstu nihatān bandhūn vīkṣya punaḥ punaḥ
     na śakyās te punar draṣṭuṃ ye hatāsmin raṇājire
sa tvam iṣṭvā mahāyajñaiḥ samṛddhair āptadakṣiṇaiḥ
     loke kīrtiṃ parāṃ prāpya gatim agryāṃ gamiṣyasi
