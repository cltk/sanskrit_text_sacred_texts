tatra tāṃ rajanīm uṣya gomatyāṃ raghunandanaḥ
 prabhāte punar utthāya lakṣmaṇaḥ prayayau tadā
tato 'rdhadivase prāpte praviveśa mahārathaḥ
 ayodhyāṃ ratnasaṃpūrṇāṃ hṛṣṭapuṣṭajanāvṛtām
saumitris tu paraṃ dainyaṃ jagāma sumahāmatiḥ
 rāmapādau samāsādya vakṣyāmi kim ahaṃ gataḥ
tasyaivaṃ cintayānasya bhavanaṃ śaśisaṃnibham
 rājasya paramodāraṃ purastāt samadṛśyata
rājñas tu bhavanadvāri so 'vatīrya narottamaḥ
 avānmukho dīnamanāḥ prāviveśānivāritaḥ
sa dṛṣṭvā rāghavaṃ dīnam āsīnaṃ paramāsane
 netrābhyām aśrupūrṇābhyāṃ dadarśāgrajam agrataḥ
jagrāha caraṇau tasya lakṣmaṇo dīnacetanaḥ
 uvāca dīnayā vācā prāñjaliḥ susamāhitaḥ
āryasyājñāṃ puraskṛtya visṛjya janakātmajām
 gaṅgātīre yathoddiṣṭe vālmīker āśrame śubhe
 punar asmy āgato vīra pādamūlam upāsitum
mā śucaḥ puruṣavyāghra kālasya gatir īdṛśī
 tvadvidhā na hi śocanti sattvavanto manasvinaḥ
sarve kṣayāntā nicayāḥ patanāntāḥ samucchrayāḥ
 saṃyogā viprayogāntā maraṇāntaṃ ca jīvitam
śaktas tvam ātmanātmānaṃ vijetuṃ manasaiva hi
 lokān sarvāṃś ca kākutstha kiṃ punar duḥkham īdṛśam
nedṛśeṣu vimuhyanti tvadvidhāḥ puruṣarṣabhāḥ
 yadarthaṃ maithilī tyaktā apavādabhayān nṛpa
sa tvaṃ puruṣaśārdūla dhairyeṇa susamāhitaḥ
 tyajemāṃ durbalāṃ buddhiṃ saṃtāpaṃ mā kuruṣva ha
evam uktas tu kākutstho lakṣmaṇena mahātmanā
 uvāca parayā prītyā saumitriṃ mitravatsalam
evam etan naraśreṣṭha yathā vadasi lakṣmaṇa
 paritoṣaś ca me vīra mama kāryānuśāsane
nirvṛtiś ca kṛtā saumya saṃtāpaś ca nirākṛtaḥ
 bhavadvākyaiḥ sumadhurair anunīto 'smi lakṣmaṇa
