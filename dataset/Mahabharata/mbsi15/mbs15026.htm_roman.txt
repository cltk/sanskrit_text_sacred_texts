[vai]
      tatas tasmin muniśreṣṭhā rājānaṃ draṣṭum abhyayuḥ
      nāradaḥ parvataś caiva devalaś ca mahātapāḥ
dvaipāyanaḥ saśiṣyaś ca siddhāś cānye manīṣiṇaḥ
      śatayūpaś ca rājarṣir vṛddhaḥ paramadhārmikaḥ
teṣāṃ kuntī mahārāja pūjāṃ cakre yathāvidhi
      te cāpi tutuṣus tasyās tāpasāḥ paricaryayā
tatra dharmyāḥ kathās tāta cakrus te paramarṣayaḥ
      ramayanto mahātmānaṃ dhṛtarāṣṭraṃ janādhipam
kathāntare tu kasmiṃś cid devarṣir nāradas tadā
      kathām imām akathayat sarvapratyakṣadarśivān
purā prajāpatisamo rājāsīd akutobhayaḥ
      sahasracitya ity uktaḥ śatayūpa pitāmahaḥ
sā putre rājyam āsajya jyeṣṭhe paramadhārmike
      sahasracityo dharmātmā praviveśa vanaṃ nṛpaḥ
sa gatvā tapasaḥ pāraṃ dīptasya sa narādhipaḥ
      puraṃdarasya saṃsthānaṃ pratipede mahāmanāḥ
dṛṣṭapūrvaḥ sa bahuśo rājan saṃpatatā mayā
      mahendra sadane rājā tapasā dagdhakilbiṣaḥ
tathā śailālayo rājā bhagadattapitāmahāḥ
     tapobalenaiva nṛpo mahendra sadanaṃ gataḥ
tathā pṛṣadhro nāmāsīd rājā vajradharopamaḥ
     sa cāpi tapasā lebhe nākapṛṣṭham ito nṛpaḥ
asminn araṇye nṛpate māndhātur api cātmajaḥ
     puru kutso nṛpaḥ siddhiṃ mahatīṃ samavāptavān
bhāryā sāmabhavad yasya narmadā saritāṃ varā
     so 'sminn araṇye nṛpatis tapas taptvā divaṃ gataḥ
śaśalomā ca nāmāsīd rājā paramadhārmikaḥ
     sa cāpy asmin vane taptvā tapo divam avāptavān
dvaipāyana prasādāc ca tvam apīdaṃ tapovanam
     rājann avāpya duṣprāpāṃ siddhim agryāṃ gamiṣyasi
tvaṃ cāpi rājaśārdūla tapaso 'nte śriyā vṛtaḥ
     gāndhārī sāhito gantā gatiṃ teṣāṃ mahātmanām
pāṇḍuḥ smaratinityaṃ ca balahantuḥ samīpataḥ
     tvāṃ sadaiva mahīpāla sa tvāṃ śreyasi yokṣyati
tava śuśrūṣayā caiva gāndhāryāś ca yaśasvinī
     bhartuḥ sālokatāṃ kuntī gamiṣyati vadhūs tava
yudhiṣṭhirasya jananī sa hi dhārmaḥ sanātanaḥ
     vayam etat prapaśyāmo nṛpate divyacakṣuṣā
pravekṣyati mahātmānaṃ viduraś ca yudhiṣṭhiram
     saṃjayas tvad anudhyānāt pūtaḥ svargam avāpsyati
etac chrutvā kauravendro mahātmā; sahaiva patnyā prītimān pratyagṛhṇāt
     vidvān vākyaṃ nāradasyā praśasya; cakre pūjāṃ cātulāṃ nāradāya
tathā sarve nāradaṃ viprasaṃghāḥ; saṃpūjayām āsur atīva rājan
     rājñaḥ prītyā dhṛtarāṣṭrasya te vai; punaḥ punaḥ samahṛṣṭās tadānīm
