[s]
      samudīrṇaṃ tato dṛṣṭvā sāṃgrāmaṃ kurumukhyayoḥ
      athābravīd arjunas tu vāsudevaṃ yaśasvinam
anayor vīrayor yuddhe ko jyāyān bhavato mataḥ
      kasya vā ko guṇo bhūyān etad vada janārdana
[vā]
      upadeśo 'nayos tulyo bhīmas tu balavattaraḥ
      kṛtayatnataras tv eṣa dhārtarāṣṭro vṛkodarāt
bhīmasenas tu dharmeṇa yudhyamāno na jeṣyati
      anyāyena tu yudhyan vai hanyād eṣa suyodhanam
māyayā nirjitā devair asurā iti naḥ śrutam
      virocanaś ca śakreṇa māyayā nirjitaḥ sakhe
      māyayā cākṣipat tejo vṛtrasya balasūdanaḥ
pratijñātaṃ tu bhīmena dyūtakāle dhanaṃjaya
      ūrū bhetsyāmi te saṃkhye gadayeti suyodhanam
so 'yaṃ pratijñāṃ tāṃ cāpi pārayitvāri karśanaḥ
      māyāvinaṃ ca rājānaṃ māyayaiva nikṛntatu
yady eṣa balam āsthāya nyāyena prahariṣyati
      viṣāmasthas tato rājā bhaviṣyati yudhiṣṭhiraḥ
punar eva ca vakṣyāmi pāṇḍavedaṃ nibodha me
      dharmarājāparādhena bhayaṃ naḥ punarāgatam
kṛtvā hi sumahat karmahatvā bhīṣma mukhān kurūn
     jayaḥ prāpto yaśaś cāgryaṃ vairaṃ ca pratiyātitam
     tad evaṃ vijayaḥ prāptaḥ punaḥ saṃśayitaḥ kṛtaḥ
abuddhir eṣā mahatī dharmarājasya pāṇḍava
     yad ekavijaye yuddhe paṇitaṃ kṛtam īdṛśam
     suyodhanaḥ kṛtī vīra ekāyanagatas tathā
api cośanasā gītaḥ śrūyate 'yaṃ purātanaḥ
     ślokas tattvārtha sahitas tan me nigadataḥ śṛṇu
punarāvartamānānāṃ bhagnānāṃ jīvitaiṣiṇām
     bhatavyam ariśeṣāṇām ekāyanagatā hi te
suyodhanam imaṃ bhagnaṃ hatasainyaṃ hradaṃ gatam
     parājitaṃ vanaprepsuṃ nirāśaṃ rājyalambhane
ko nv eṣa smayuge prājñaḥ punar dvaṃdve samāhvayet
     api vo nirjitaṃ rājyaṃ na hareta suyodhanaḥ
yas trayodaśa varṣāṇi gadayā kṛtaniśramaḥ
     caraty ūrdhvaṃ ca tiryak ca bhīmasenajighāṃsayā
evaṃ cen na mahābāhur anyāyena haniṣyati
     eṣa vaḥ kauravo rājā dhārtarāṣṭro bhaviṣyati
dhanaṃjayas tu śrutvaitat keśavasya mahātmanaḥ
     prekṣato bhīmasenasya hastenorum atāḍayat
gṛhya saṃjñāṃ tato bhīmo gadayā vyacarad raṇe
     maṇḍalāni vicitrāṇi yamakānītarāṇi ca
dakṣiṇaṃ maṇḍalaṃ savyaṃ gomūtrakam athāpi ca
     vyacarat pāṇḍavo rājann ariṃ saṃmohayann iva
tathaiva tava putro 'pi gadā mārgaviśāradaḥ
     vyacaral laghucitraṃ ca bhīmasenajighāṃsayā
ādhunvantau gade ghore candanāgarurūṣite
     vairasyāntaṃ parīpsantau raṇe kruddhāv ivāntakau
anyonyaṃ tau jighāṃsantau pravīrau puruṣarṣabhau
     yuyudhāte garutmantau yathā nāgāmiṣaiṣiṇau
maṇḍalāni vicitrāṇi carator nṛpa bhīmayoḥ
     gadā saṃpātajās tatra prajajñuḥ pāvakārciṣaḥ
samaṃ praharatos tatra śūrayor balinor mṛdhe
     kṣubdhayor vāyunā rājan dvayor iva samaudrayoḥ
tayoḥ praharatos tulyaṃ mattakuñjarayor iva
     gadā nirghātasaṃhrādaḥ prahārāṇām ajāyata
tasmiṃs tadā saṃprahāre dāruṇe saṃkule bhṛśam
     ubhāv api pariśrāntau yudhyamānāv ariṃdamau
tau muhūrtaṃ samāśvasya punar eva paraṃtapau
     abhyahārayatāṃ kruddhau pragṛhya mahatī gade
tayoḥ samabhavad yuddhaṃ ghorarūpam asaṃvṛtam
     gadā nipātai rājendra takṣator vai parasparam
vyāyāmapradrutau tau tu vṛṣabhākṣau tarasvinau
     anyonyaṃ jaghnatur vīrau paṅkasthau mahiṣāv iva
jarjarīkṛtasarvāṅgau rudhireṇābhisaṃplutau
     dadṛśāte himavati puṣpitāv iva kiṃśukau
duryodhanena pārthas tu vivare saṃpradarśite
     īṣad utsmayamānas tu sahasā prasasāha ha
tam abhyāśagataṃ prājño raṇe prekṣya vṛkodaraḥ
     avākṣipad gadāṃ tasmai vegena mahatā balī
avakṣepaṃ tu taṃ dṛṣṭvā putras tava viśāṃ pate
     apāsarpat tataḥ sthānāt sā moghā nyapatad bhuvi
mokṣayitvā prahāraṃ taṃ sutas tava sa saṃbhramāt
     bhīmasenaṃ ca gadayā prāharat kurusattamaḥ
tasya viṣyandamānena rudhireṇāmitaujasaḥ
     prahāra guru pātāc ca mūrcheva samajāyata
duryodhanas taṃ ca veda pīḍitaṃ pāṇḍavaṃ raṇe
     dhārayām āsa bhīmo 'pi śarīram atipīḍitam
amanyata sthitaṃ hy enaṃ prahariṣyantam āhave
     ato na prāharat tasmai punar eva tavātmajaḥ
tato muhūrtam āśvasya duryodhanam avasthitam
     vegenābhyadravad rājan bhīmasenaḥ pratāpavān
tam āpatantaṃ saṃprekṣya saṃrabdham amitaujasam
     mogham asya prahāraṃ taṃ cikīrṣur bharatarṣabha
avasthāne matiṃ kṛtvā putras tava mahāmanāḥ
     iyeṣotpatituṃ rājaṃś chalayiṣyan vṛkodaram
abudhyad bhīmasenas tad rājñas tasya cikīrṣitam
     athāsya samabhidrutya samutkramya ca siṃhavat
sṛtyā vañcayato rājan punar evotpatiṣyataḥ
     ūrubhyāṃ prāhiṇod rājaṅgadāṃ vegena pāṇḍavaḥ
sā vajraniṣpeṣa samā prahitā bhīmakarmaṇā
     ūrū duryodhanasyātha babhañje priyadarśanau
sa papāta naravyāghro vasudhām anunādayan
     bhagnorur bhīmasenena putras tava mahīpate
vavur vātāḥ sanirghātāḥ pāṃsuvarṣaṃ papāta ca
     cacāla pṛthivī cāpi savṛkṣakṣupa parvatā
tasmin nipatite vīre patyau sarvamahīkṣitām
     mahāsvanā punar dīptā sanirghātā bhayaṃkarī
     papāta colkā mahatī patite pṛthivīpatau
tathā śoṇitavarṣaṃ ca pāṃsuvarṣaṃ ca bhārata
     vavarṣa maghavāṃs tatra tava putre nipātite
yakṣāṇāṃ rākṣasānāṃ ca piśācānāṃ tathaiva ca
     antarikṣe mahānādaḥ śrūyate bharatarṣabha
tena śabdena ghoreṇa mṛgāṇām atha pakṣiṇām
     jajñe ghoratamaḥ śabdo bahūnāṃ sarvatodiśam
ye tatra vājinaḥ śeṣā gajāś ca manujaiḥ saha
     mumucus te mahānādaṃ tava putre nipātite
bherīśaṅkhamṛdaṅgānām abhavac ca svano mahān
     antarbhūmi gataś caiva tava putre nipātite
bahu pādair bahu bhujaiḥ kabandhair ghoradarśanaiḥ
     nṛtyadbhir bhayadair vyāptā diśas tatrābhavan nṛpa
dhvajavanto 'stravantaś ca śastravantas tathaiva ca
     prākampanta tato rājaṃs tava putre nipātite
hradāḥ kūpāś ca rudhiram udvemur nṛpasattama
     nadyaś ca sumahāvegāḥ pratisroto vahābhavan
pulliṅgā iva nāryas tu strīliṅgāḥ puruṣābhavan
     duryodhane tadā rājan patite tanaye tava
dṛṣṭvā tān adbhutotpātān pāñcālāḥ pāṇḍavaiḥ saha
     āvignamanasaḥ sarve babhūvur bharatarṣabha
yayur devā yathākāmaṃ gandharvāpsarasas tathā
     kathayanto 'dbhutaṃ yuddhaṃ sutayos tava bhārata
tathaiva siddhā rājendra tathā vātika cāraṇāḥ
     narasiṃhau praśaṃsantau viprajagmur yathāgatam
