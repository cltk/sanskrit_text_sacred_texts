[dūṛ]
      ehi kṣattar draupadīm ānayasva; priyāṃ bhāryāṃ saṃmatāṃ pāṇḍavānām
      saṃmārjatāṃ veśma paraitu śīghram; ānando naḥ saha dāsībhir astu
[v]
      durvibhāvyaṃ bhavati tvādṛśena; na mandasaṃbudhyasi pāśabaddhaḥ
      prapāte tvaṃ lambamāno na vetsi; vyāghrān mṛgaḥ kopayase 'tibālyāt
āśīviṣāḥ śirasi te pūrṇakośā mahāviṣāḥ
      mā kopiṣṭhāḥ sumandātman mā gamas tvaṃ yamakṣayam
na hi dāsītvam āpannā kṛṣṇā bhavati bhārata
      anīśena hi rājñaiṣā paṇe nyasteti me matiḥ
ayaṃ dhatte veṇur ivātmaghātī; phalaṃ rājā dhṛtarāṣṭrasya putraḥ
      dyūtaṃ hi vairāya mahābhayāya; pakvo na budhyaty ayam antakāle
nāruṃ tudaḥ syān na nṛśaṃsavādī; na hīnataḥ param abhyādadīta
      yayāsya vācā para udvijeta; na tāṃ vaded ruśatīṃ pāpalokyām
samuccaranty ativādā hi vaktrād; yair āhataḥ śocati rātryahāni
      parasya nāmarmasu te patanti; tān paṇḍito nāvasṛjet pareṣām
ajo hi śastram akhanat kilaikaḥ; śastre vipanne padbhir apāsya bhūmim
      nikṛntanaṃ svasya kaṇṭhasya ghoraṃ; tadvad vairaṃ mā khanīḥ pāṇḍuputraiḥ
na kiṃ cid īḍyaṃ pravadanti pāpaṃ; vanecaraṃ vā gṛhamedhinaṃ vā
      tapasvinaṃ saṃparipūrṇa vidyaṃ; bhaṣanti haivaṃ śvanarāḥ sadaiva
dvāraṃ sughoraṃ narakasya jihmaṃ; na budhyase dhṛtarāṣṭrasya putra
     tvām anvetāro bahavaḥ kurūṇāṃ; dyūtodaye saha duḥśāsanena
majjanty alābūni śilāḥ plavante; muhyanti nāvo 'mbhasi śaśvad eva
     mūḍho rājā dhṛtarāṣṭrasya putro; na me vācaḥ pathyarūpāḥ śṛṇoti
anto nūnaṃ bhavitāyaṃ kurūṇāṃ; sudāruṇaḥ sarvaharo vināśaḥ
     vācaḥ kāvyāḥ suhṛdāṃ pathyarūpā; na śrūyante vardhate lobha eva
