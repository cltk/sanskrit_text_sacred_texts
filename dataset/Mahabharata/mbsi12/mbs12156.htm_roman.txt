[y]
      satyaṃ dharme praśaṃsanti viprarṣipitṛdevatāḥ
      satyam icchāmy ahaṃ śrotuṃ tan me brūhi pitāmaha
satyaṃ kiṃ lakṣaṇaṃ rājan kathaṃ vā tad avāpyate
      satyaṃ prāpya bhavet kiṃ ca kathaṃ caiva tad ucyate
[bh]
      cāturvarṇyasya dharmāṇāṃ saṃkaro na praśasyate
      avikāritamaṃ satyaṃ sarvavarṇeṣu bhārata
satyaṃ satsu sadā dharmaḥ satyaṃ dharmaḥ sanātanaḥ
      satyam eva namasyeta satyaṃ hi paramā gatiḥ
satyaṃ dharmas tapoyogaḥ satyaṃ brahma sanātanam
      satyaṃ yajñaḥ paraḥ proktaḥ satye sarvaṃ pratiṣṭhitam
ācārān iha satyasya yathāvad anupūrvaśaḥ
      lakṣaṇaṃ ca pravakṣyāmi satyasyeha yathākramam
prāpyate hi yathāsatyaṃ tac ca śrotuṃ tvam arhasi
      satyaṃ trayodaśa vidhaṃ sarvalokeṣu bhārata
satyaṃ ca samatā caiva damaś caiva na saṃśayaḥ
      amātsaryaṃ kṣamā caiva hrīs titikṣānasūyatā
tyāgo dhyānam athāryatvaṃ dhṛtiś ca satataṃ sthirā
      ahiṃsā caiva rājendra satyākārās trayodaśa
satyaṃ nāmāvyayaṃ nityam avikāri tathaiva ca
     sarvadharmāviruddhaṃ ca yogenaitad avāpyate
ātmanīṣṭe tathāniṣṭe ripau ca samatā tathā
     icchā dveṣakṣayaṃ prāpya kāmakrodhakṣayaṃ tathā
damo nānyaspṛhā nityaṃ dhairyaṃ gāmbhīryam eva ca
     abhayaṃ krodhaśamanaṃ jñānenaitad avāpyate
amātsaryaṃ budhāḥ prāhur dānaṃ dharme ca saṃyamam
     avasthitena nityaṃ ca satyenāmatsarī bhavet
akṣamāyāḥ kṣamāyāś ca priyāṇīhāpriyāṇi ca
     kṣamate sarvataḥ sādhuḥ sādhv āpnoti ca satyavān
kalyāṇaṃ kurute gāḍhaṃ hrīmān na ślāghate kva cit
     praśāntavān manā nityaṃ hrīs tu dharmād avāpyate
dharmārthahetoḥ kṣamate titikṣā kṣāntir ucyate
     lokasaṃgrahaṇārthaṃ tu sā tu dhairyeṇa labhyate
tyāgaḥ snehasya yas tyāgo viṣayāṇāṃ tathaiva ca
     rāgadveṣaprahīṇasya tyāgo bhavati nānyathā
āryatā nāma bhūtānāṃ yaḥ karoti prayatnataḥ
     śubhaṃ karma nirākāro vītarāgatvam eva ca
dhṛtir nāma sukhe duḥkhe yathā nāpnoti vikriyām
     tāṃ bhajeta sadā prājño ya icched bhūtim ātmanaḥ
sarvathā kṣamiṇā bhāvyaṃ tathā satyapareṇa ca
     vītaharṣabhayakrodho dhṛtim āpnoti paṇḍitaḥ
adrohaḥ sarvabhūteṣu karmaṇā manasā girā
     anugrahaś ca dānaṃ ca satāṃ dharmaḥ sanātanaḥ
ete trayodaśākārāḥ pṛthak satyaika lakṣaṇāḥ
     bhajante satyam eveha bṛṃhayanti ca bhārata
nāntaḥ śakyo guṇānāṃ hi vaktuṃ satyasya bhārata
     ataḥ satyaṃ praśaṃsanti viprāḥ sa pitṛdevatāḥ
nāsti satyāt paro dharmo nānṛtāt pātakaṃ param
     sthitir hi satyaṃ dharmasya tasmāt satyaṃ na lopayet
upaiti satyād dānaṃ hi tathā yajñāḥ sa dakṣiṇāḥ
     vratāgnihotraṃ vedāś ca ye cānye dharmaniścayāḥ
aśvamedha sahasraṃ ca satyaṃ ca tulayā dhṛtam
     aśvamedha sahasrād dhi satyam evātiricyate
