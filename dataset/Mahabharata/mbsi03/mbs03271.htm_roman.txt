[mārk]
      tato viniryāya purāt kumbhakarṇaḥ sahānugaḥ
      apaśyat kapisainyaṃ taj jitakāśy agrataḥ sthitam
tam abhyetyāśu harayaḥ parivārya samantataḥ
      abhyaghnaṃś ca mahākāyair bahubhir jagatī ruhaiḥ
      karajair atudaṃś cānye vihāya bhayam uttamam
bahudhā yudhyamānās te yuddhamārgaiḥ plavaṃgamāḥ
      nānāpraharaṇair bhīmaṃ rākṣasendram atāḍayan
sa tāḍyamānaḥ prahasan bhakṣayām āsa vānarān
      panasaṃ ca gavākṣaṃ ca vajrabāhuṃ ca vānaram
tad dṛṣṭvā vyathanaṃ karma kumbhakarṇasya rakṣasaḥ
      udakrośan paritrastās tāraprabhṛtayas tadā
taṃ tāram uccaiḥ krośantam anyāṃś ca hariyūthapān
      abhidudrāva sugrīvaḥ kumbhakarṇam apetabhīḥ
tato 'bhipatya vegena kumbhakarṇaṃ mahāmanāḥ
      śālena jaghnivān mūrdhni balena kapikuñjaraḥ
sa mahātmā mahāvegaḥ kumbhakarṇasya mūrdhani
      bibheda śālaṃ sugrīvo na caivāvyathayat kapiḥ
tato vinadya prahasañ śālasparśa vibodhitha
      dorbhyām ādāya sugrīvaṃ kumbhakarṇo 'harad balāt
hriyamāṇaṃ tu sugrīvaṃ kumbhakarṇena rakṣasā
     avekṣyābhyadravad vīraḥ saumitrir mitranandanaḥ
so 'bhipatya mahāvegaṃ rukmapuṅkhaṃ mahāśaram
     prāhiṇot kumbhakarṇāya lakṣmaṇaḥ paravīrahā
sa tasya devāvaraṇaṃ bhittvā dehaṃ ca sāyakaḥ
     jagāma dārayan bhūmiṃ rudhireṇa samukṣitaḥ
tathā sa bhinnahṛdayaḥ samutsṛjya kapīśvaram
     kumbhakarṇo maheṣvāsaḥ pragṛhītaśilāyudhaḥ
     abhidudrāva saumitrim udyamya mahatīṃ śalām
tasyābhidravatas tūrṇaṃ kṣurābhyām ucchritau karau
     ciccheda niśitāgrābhyāṃ sa babhūva caturbhujaḥ
tān apy asya bhujān sarvān pragṛhītaśilāyudhān
     kṣuraiś ciccheda laghv astraṃ saumitriḥ pratidarśayan
sa babhūvātikāyāś ca bahu pādaśiro bhujaḥ
     taṃ brahmāstreṇa saumitrir dadāhādricayopamam
sa papāta mahāvīryo divyāstrābhihato raṇe
     mahāśani vinirdagdhaḥ pāpapo 'ṅkuravān iva
taṃ dṛṣṭvā vṛtra saṃkāśaṃ kumbhakarṇaṃ tarasvinam
     gatāsuṃ patitaṃ bhūmau rākṣasāḥ prādravan bhayāt
tathā tānd ravato yodhān dṛṣṭvā tau dūṣaṇānujau
     avasthāpyātha saumitriṃ saṃkruddhāv abhyadhāvatām
tāv ādravantau saṃkruddho vajravegapramāthinau
     pratijagrāha saumitrir vinadyobhau patatribhiḥ
tataḥ sutumulaṃ yuddham abhaval lomaharṣaṇam
     dūṣaṇānujayoḥ pārtha lakṣmaṇasya ca dhīmataḥ
mahatā śaravarṣeṇa rākṣasau so 'bhyavarṣata
     tau cāpi vīrau saṃkruddhāv ubhau tau samavarṣatām
muhūrtam evam abhavad vajravegapramāthinoḥ
     saumitreś ca mahābāhoḥ saṃprahāraḥ sudāruṇaḥ
athādriśṛṅgam ādāya hanūmān mārutātmajaḥ
     abhidrutyādade prāṇān vajravegasya rakṣasaḥ
nīlaś ca mahatā grāvṇā dūṣaṇāvarajaṃ hariḥ
     pramāthinam abhidrutya pramamātha mahābalaḥ
tataḥ prāvartata punaḥ saṃgrāmaḥ kaṭukodayaḥ
     rāmarāvaṇa sainyānām anyonyam abhidhāvatām
śataśo nairṛtān vanyā jaghnur vanyāṃś ca nairṛtāḥ
     nairṛtās tatra vadhyante prāyaśo na tu vānarāḥ
