[y]
      mattaḥ kaitavakenaiva yaj jito 'smi durodaram
      śakune hanta dīvyāmo glahamānāḥ sahasraśaḥ
ime niṣkasahasrasya kuṇḍino bharitāḥ śatam
      kośo hiraṇyam akṣayyaṃ jātarūpam anekaśaḥ
      etad rājan dhanaṃ mahyaṃ tena dīvyāmy ahaṃ tvayā
[v]
      ity uktaḥ śakuniḥ prāha jitam ity eva taṃ nṛpam
[y]
      ayaṃ sahasrasamito vaiyāghraḥ supravartitaḥ
      sucakropaskaraḥ śrīmān kiṅkiṇījālamaṇḍitaḥ
saṃhrādano rājaratho ya ihāsmān upāvahat
      jaitro rathavaraḥ puṇyo meghasāgara niḥsvanaḥ
aṣṭau yaṃ kurarac chāyāḥ sadaśvā rāṣṭrasaṃmatāḥ
      vahanti naiṣām ucyeta padā bhūmim upaspṛśan
      etad rājan dhanaṃ mahyaṃ tena dīvyāmy ahaṃ tvayā
[v]
      etac chrutvā vyavasito nikṛtiṃ samupāśritaḥ
      jitam ity eva śakunir yudhiṣṭhiram abhāṣata
[y]
      sahasrasaṃkhyā nāgā me mattās tiṣṭhanti saubala
      hemakakṣāḥ kṛtāpīḍāḥ padmino hemamālinaḥ
sudāntā rājavahanāḥ sarvaśabdakṣamā yudhi
      īṣā dantā mahākāyāḥ sarve cāṣṭa kareṇavaḥ
sarve ca purabhettāro nagameghanibhā gajāḥ
     etad rājan dhanaṃ mahyaṃ tena dīvyāmy ahaṃ tvayā
[v]
     tam evaṃ vādinaṃ pārthaṃ prahasann iva saubalaḥ
     jitam ity eva śakunir yudhiṣṭhiram abhāsata
[y]
     śataṃ dāsī sahasrāṇi taruṇyo me prabhadrikāḥ
     kambukeyūra dhāriṇyo niṣkakanthyaḥ svalaṃ kṛtāḥ
mahārhamālyābharaṇāḥ suvastrāś candanokṣitāḥ
     maṇīn hemaca bibhratyaḥ sarvā vai sūkṣmavāsasaḥ
anusevāṃ carantīmāḥ kuśalā nṛtyasāmasu
     snātakānām amātyānāṃ rājñāṃ ca mama śāsanāt
     etad rājan dhanaṃ mahyaṃ tena dīvyāmy ahaṃ tvayā
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[y]
     etāvanty eva dāsānāṃ sahasrāṇy uta santi me
     pradakṣiṇānulomāś ca prāvāra vasanāḥ sadā
prājñā medhāvino dakṣā yuvāno mṛṣṭakuṇḍalāḥ
     pātrī hastā divārātram atithīn bhojayanty uta
     etad rājan dhanaṃ mahyaṃ tena dīvyāmy ahaṃ tvayā
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[y]
     rathās tāvanta eveme hemabhāṇḍāḥ patākinaḥ
     hayair vinītaiḥ saṃpannā rathibhiś citrayodhibhiḥ
ekaiko yatra labhate sahasraparamāṃ bhṛtim
     yudhyato 'yudhyato vāpi vetanaṃ māsakālikam
     etad rājan dhanaṃ mahyaṃ tena dīvyāmy ahaṃ tvayā
[v]
     ity evam ukte pārthena kṛtavairo durātmavān
     jitam ity eva śakunir yudhiṣṭhiram abhāṣata
[y]
     aśvāṃs tittiri kalmāṣān gāndharvān hemamālinaḥ
     dadau citrarathas tuṣṭo yāṃs tān gāṇḍīvadhanvane
     etad rājan dhanaṃ mahyaṃ tena dīvyāmy ahaṃ tvayā
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[y]
     rathānāṃ śakaṭānāṃ ca hayānāṃ cāyutāni me
     yuktānām eva tiṣṭhanti vāhair uccāvacair vṛtāḥ
evaṃ varṇasya varṇasya samuccīya sahasraśaḥ
     kṣīraṃ pibantas tiṣṭhanti bhuñjānāḥ śālitaṇḍulān
ṣaṣṭis tāni sahasrāṇi sarve pṛthula vakṣasaḥ
     etad rājan dhanaṃ mahyaṃ tena dīvyāmy ahaṃ tvayā
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
[y]
     tāmralohair parivṛtā nidhayo me caturśatāḥ
     pañca drauṇika ekaikaḥ suvarṇasyāhatasya vai
     etad rājan dhanaṃ mahyaṃ tena dīvyāmy ahaṃ tvayā
[v]
     etac chrutvā vyavasito nikṛtiṃ samupāśritaḥ
     jitam ity eva śakunir yudhiṣṭhiram abhāṣata
