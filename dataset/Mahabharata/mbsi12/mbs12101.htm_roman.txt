yathā jayārthinaḥ senāṃ nayanti bharatarṣabha
      īṣad dharmaṃ prapīḍyāpi tan me brūhi pitā maha
satyena hi sthitā dharmā upapattyā tathāpare
      sādhv ācāratayā ke cit tathaivaupayikā api
      upāyadharmān vakṣyāmi siddhārthān arthadharmayoḥ
nirmaryādā dasyavas tu bhavanti paripanthinaḥ
      teṣāṃ prativighātārthaṃ pravakṣyāmy atha naigamam
      kāryāṇāṃ saṃprasiddhy arthaṃ tān upāyān nibodha me
ubhe prajñe veditavye ṛjvī vakrā ca bhārata
      jānan vakrāṃ na seveta pratibādheta cāgatām
amitrā eva rājānaṃ bhedenopacaranty uta
      tāṃ rājā nikṛtiṃ jānan yathāmitrān prabādhate
gajānāṃ pārśvacarmāṇi govṛṣājagarāṇi ca
      śalya kaṅkaṭa lohāni tanutrāṇi matāni ca
śitapītāni śastrāṇi saṃnāhāḥ pītalohitāḥ
      nānā rañjana raktāḥ syuḥ patākāḥ ketavaś ca te
ṛṣṭayas tomarāḥ khaḍgā niśitāś ca paraśvadhāḥ
      phalakāny atha carmāṇi pratikalpyāny anekaśaḥ
      abhīnītāni śastrāṇi yodhāś ca kṛtaniśramāḥ
caitryāṃ vā mārgaśīrṣyāṃ vā senāyogaḥ praśasyate
      pakvasasyā hi pṛthivī bhavaty ambumatī tathā
naivāti śīto nātyuṣṇaḥ kālo bhavati bhārata
     tasmāt tadā yojayeta pareṣāṃ vyasaneṣu vā
     eteṣu yogāḥ senāyāḥ praśastāḥ parabādhane
jalavāṃs tṛṇavān mārgaḥ samo gamyaḥ praśasyate
     cārair hi vihitābhyāsaḥ kuśalair vanagocaraiḥ
navyāraṇyair na śakyeta gantuṃ mṛgagaṇair iva
     tasmāt sarvāsu senāsu yojayanti jayārthinaḥ
āvāsas toyavān durgaḥ prayākāśaḥ praśasyate
     pareṣām upasarpāṇāṃ pratiṣedhas tathā bhavet
ākāśaṃ tu vanābhyāśe manyante guṇavat taram
     bahubhir guṇajātais tu ye yuddhakuśalā janāḥ
upanyāso 'pasarpāṇāṃ padātīnāṃ ca gūhanam
     atha śatrupratīghātam āpad arthaṃ parāyaṇam
saptarṣīn pṛṣṭhataḥ kṛtvā yudhyerann acalā iva
     anena vidhinā rājañ jigīṣetāpi dur jayān
yato vāyur yataḥ sūryo yataḥ śukras tato jayaḥ
     pūrvaṃ pūrvaṃ jyāya eṣāṃ saṃnipāte yudhiṣṭhira
akardamām anudakām amaryādām aloṣṭakām
     aśvabhūmiṃ praśaṃsanti ye yuddhakuśalā janāḥ
samā nirudakākāśā rathabhūmiḥ praśasyate
     nīcadrumā mahākakṣā sodakā hastiyodhinām
bahu durgā mahāvṛkṣā vetraveṇubhir āstṛtā
     padātīnāṃ kṣamā bhūmiḥ parvatopavanāni ca
padātibahulā senā dṛḍhā bhavati bhārata
     rathāśvabahulā senā sudineṣu praśasyate
padātināgabahulā prāvṛṭkāle praśasyate
     guṇān etān prasaṃkhyāya deśakālau prayojayet
evaṃ saṃcintya yo yāti tithi nakṣatrapūjitaḥ
     vijayaṃ labhate nityaṃ senāṃ samyak prayojayan
prasuptāṃs tṛṣitāñ śrāntān prakīrṇān nābhighātayet
     mokṣe prayāṇe calane pānabhojana kālayoḥ
ati kṣiptān vyatikṣiptān vihatān pratanū kṛtān
     suvisrambhān kṛtārambhān upanyāsa pratāpinān
     bahiścarān upanyāsān kṛtvā veśmānusāriṇaḥ
pāramparyāgate dvāre ye ke cid anuvartinaḥ
     paricaryā varoddhāro ye ca ke cana valginaḥ
anīkaṃ ye prabhindanti bhinnaṃ ye sthagayanti ca
     samānāśana pānās te kāryā dviguṇavetanāḥ
daśādhipatayaḥ kāryāḥ śatādhipatayas tathā
     teṣāṃ sahasrādhipatiṃ kuryāc chūram atandritam
yathāmukhyaṃ saṃnipātya vaktavyāḥ sma śapāmahe
     yathā jayārthaṃ saṃgrāme na jahyāma parasparam
ihaiva te nivartantāṃ ye naḥ ke cana bhīravaḥ
     na ghātayeyuḥ pradaraṃ kurvāṇās tumule sati
ātmānaṃ ca svapakṣaṃ ca palāyan hanti saṃyuge
     dravyanāśo vadho 'kīrtir ayaśaś ca palāyane
amanojñā sukhā vācaḥ puruṣasya palāyataḥ
     pratispandauṣṭha dantasya nyastasarvāyudhasya ca
hitvā palāyamānasya sahāyān prāṇasaṃśaye
     amitrair anubaddhasya dviṣatām astu nas tathā
manuṣyāpasadā hy ete ye bhavanti parāṅmukhāḥ
     rāśivardhana mātrās te naiva te pretya no iha
amitrā hṛṣṭamanasaḥ pratyudyānti palāyinam
     jayinaṃ suhṛdas tāta vandanair maṅgalena ca
yasya sma vyasane rājann anumodanti śatravaḥ
     tad asahya taraṃ duḥkham ahaṃ manye vadhād api
śriyaṃ jānīta dharmasya mūlaṃ sarvasukhasya ca
     sā bhīrūṇāṃ parān yāti śūras tām adhigacchati
te vayaṃ svargam icchantaḥ saṃgrāme tyaktajīvitāḥ
     jayanto vadhyamānā vā prāptum arhāma sad gatim
evaṃ saṃśapta śapathāḥ samabhityaktajīvitāḥ
     amitravāhinīṃ vīrāḥ saṃpragāhanty abhīravaḥ
agrataḥ puruṣānīkam asi carma vatāṃ bhavet
     pṛṣṭhataḥ śakaṭānīkaṃ kalatraṃ madhyatas tathā
pareṣāṃ pratighātārthaṃ padātīnāṃ ca gūhanam
     api hy asmin pare gṛddhā bhaveyur ye purogamāḥ
ye purastād abhimatāḥ sattvavanto mano vinaḥ
     te pūrvam abhivarteraṃs tān anvag itare janāḥ
api coddharṣaṇaṃ kāryaṃ bhīrūṇām api yatnataḥ
     skandhadarśanamātraṃ tu tiṣṭheyur vā samīpataḥ
saṃhatān yodhayed alpān kāmaṃ vistārayed bahūn
     sucī mukham anīkaṃ syād alpānāṃ bahubhiḥ saha
saṃprayuddhe prahṛṣṭe vā satyaṃ vāyadi vānṛtam
     pragṛhya bāhūn krośeta bhagnā bhagnāḥ parā iti
āgataṃ no mitrabalaṃ praharadhvam abhītavat
     śabdavanto 'nudhāveyuḥ kurvanto bhairavaṃ ravam
kṣveḍāḥ kila kilāḥ śaṅkhāḥ krakacā goviṣāṇikān
     bherīmṛdaṅgapaṇavān nādayeyurś ca kuñjarān
