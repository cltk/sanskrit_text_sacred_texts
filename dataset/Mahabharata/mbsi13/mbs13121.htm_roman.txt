[y]
      vidyā tapaś ca dānaṃ ca kim eteṣāṃ viśiṣyate
      pṛcchāmi tvā satāṃ śreṣṭha tan me brūhi pitāmaha
[bh]
      atrāpy udāharantīmam itihāsaṃ purātanam
      maitreyasya ca saṃvādaṃ kṛṣṇadvaipāyanasya ca
kṛṣṇa dvaipāyano rājann ajñāca caritaṃ caran
      vārāṇasyām upātiṣṭhan maitreyaṃ svairiṇī kule
tam upasthitam āsīnaṃ jñātvā sa munisattamam
      arcitvā bhojayām āsa maitreyo 'śanam uttamam
tadannam uttamaṃ bhuktvā guṇavat sārvakāmikam
      pratiṣṭhamāno 'smayata prītaḥ kṛṣṇo mahāmanāḥ
tam utsmayantaṃ saṃprekṣya maitreyaḥ kṛṣṇam abravīt
      kāraṇaṃ brūhi dharmātman yo 'smayiṣṭhāḥ kutaś ca te
      tapasvino dhṛtimataḥ pramodaḥ samupāgataḥ
etat pṛcchāmi te vidvann abhivādya praṇamya ca
      ātmanaś ca tapo bhāgyaṃ mahābhāgyaṃ tathaiva ca
pṛthag ācaratas tāta pṛthag ātmani cātmanoḥ
      alpāntaram ahaṃ manye viśiṭṣam api vā tvayā
[v]
      aticchedātivādābhyāṃ smayo 'yaṃ samupāgataḥ
      asatyaṃ veda vacanaṃ kasmād vedo 'nṛtaṃ vadet
trīṇy eva tu padāny āhuḥ puruṣasyottamaṃ vratam
     na druhyec caiva dadyāc ca satyaṃ caiva paraṃ vadet
     idānīṃ caiva naḥ kṛtyaṃ purastāc ca paraṃ smṛtam
alpo 'pi tādṛśo dāyo bhavaty uta mahāphalaḥ
     tṛṣitāya ca yad dattaṃ hṛdayenānasūyatā
tṛṣitas tṛṣitāya tvaṃ dattvaitad aśanaṃ mama
     ajaiṣīr mahato lokān mahāyajñair ivābhibho
     ato dānapavitreṇa prīto 'smi tapasaiva ca
puṇyasyaiva hi te gandhaḥ puṇyasyaiva ca darśanam
     puṇyaś ca vāti gandhas te manye karmavidhānataḥ
adhikaṃ mārjanāt tāta tathaivāpy anulepanāt
     śubhaṃ sarvapavitrebhyo dānam eva paraṃ bhavet
yānīmāny uttamānīha vedoktāni praśaṃsasi
     teṣāṃ śreṣṭhatamaṃ dānam iti me nāsti saṃśayaḥ
dānakṛdbhiḥ kṛtaḥ panthā yena yānti manīṣiṇaḥ
     te hi prāṇasya dātāras teṣu dharmaḥ pratiṣṭhitaḥ
yathā vedāḥ svadhītāś ca yathā cendriyasaṃyamaḥ
     sarvatyāgo yathā ceha tathā dānam anuttamam
tvaṃ hi tāta sukhād eva sukham eṣyasi śobhanam
     sukhāt sukhatara prāptim āpnute matimān naraḥ
tan naḥ pratyakṣam evedam upalabdham asaṃśayam
     śrīmantam āpnuvanty arthā dānaṃ yajñas tathā sukham
sukhād eva paraṃ duḥkhaṃ duḥkhād anyat paraṃ sukham
     dṛśyate hi mahāprājña niyataṃ vai svabhāvataḥ
trividhānīha vṛttāni narasyāhur manīṣiṇaḥ
     puṇyam anyat pāpam anyan na puṇyaṃ na ca pāpakam
na vṛttaṃ manyate 'nyasya manyate 'nyasya pāpakam
     tathā svakarma nirvṛttaṃ na puṇyaṃ na ca pāpakam
ramasvaidhasva modasya dehi caiva yajasva ca
     na tvām abhibhaviṣyanti vaidyā na ca tapasvinaḥ
