saṃjaya uvāca
      prabhātāyāṃ tu śarvaryāṃ punar eva sutas tava
      madhye sarvasya sainyasya pitāmaham apṛcchata
pāṇḍaveyasya gāṅgeya yad etat sainyam uttamam
      prabhūtanaranāgāśvaṃ mahārathasamākulam
bhīmārjunaprabhṛtibhir maheṣvāsair mahābalaiḥ
      lokapālopamair guptaṃ dhṛṣṭadyumnapurogamaiḥ
apradhṛṣyam anāvāryam udvṛttam iva sāgaram
      senāsāgaram akṣobhyam api devair mahāhave
kena kālena gāṅgeya kṣapayethā mahādyute
      ācāryo vā maheṣvāsaḥ kṛpo vā sumahābalaḥ
karṇo vā samaraślāghī drauṇir vā dvijasattamaḥ
      divyāstraviduṣaḥ sarve bhavanto hi bale mama
etad icchāmy ahaṃ jñātuṃ paraṃ kautūhalaṃ hi me
      hṛdi nityaṃ mahābāho vaktum arhasi tan mama
bhīṣma uvāca
      anurūpaṃ kuruśreṣṭha tvayy etat pṛthivīpate
      balābalam amitrāṇāṃ sveṣāṃ ca yadi pṛcchasi
śṛṇu rājan mama raṇe yā śaktiḥ paramā bhavet
      astravīryaṃ raṇe yac ca bhujayoś ca mahābhuja
ārjavenaiva yuddhena yoddhavya itaro janaḥ
     māyāyuddhena māyāvī ity etad dharmaniścayaḥ
hanyām ahaṃ mahābāho pāṇḍavānām anīkinīm
     divase divase kṛtvā bhāgaṃ prāgāhnikaṃ mama
yodhānāṃ daśasāhasraṃ kṛtvā bhāgaṃ mahādyute
     sahasraṃ rathinām ekam eṣa bhāgo mato mama
anenāhaṃ vidhānena saṃnaddhaḥ satatotthitaḥ
     kṣapayeyaṃ mahat sainyaṃ kālenānena bhārata
yadi tv astrāṇi muñceyaṃ mahānti samare sthitaḥ
     śatasāhasraghātīni hanyāṃ māsena bhārata
saṃjaya uvāca
     śrutvā bhīṣmasya tad vākyaṃ rājā duryodhanas tadā
     paryapṛcchata rājendra droṇam aṅgirasāṃ varam
ācārya kena kālena pāṇḍuputrasya sainikān
     nihanyā iti taṃ droṇaḥ pratyuvāca hasann iva
sthaviro 'smi kuruśreṣṭha mandaprāṇaviceṣṭitaḥ
     astrāgninā nirdaheyaṃ pāṇḍavānām anīkinīm
yathā bhīṣmaḥ śāṃtanavo māseneti matir mama
     eṣā me paramā śaktir etan me paramaṃ balam
dvābhyām eva tu māsābhyāṃ kṛpaḥ śāradvato 'bravīt
     drauṇis tu daśarātreṇa pratijajñe balakṣayam
     karṇas tu pañcarātreṇa pratijajñe mahāstravit
tac chrutvā sūtaputrasya vākyaṃ sāgaragāsutaḥ
     jahāsa sasvanaṃ hāsaṃ vākyaṃ cedam uvāca ha
na hi tāvad raṇe pārthaṃ bāṇakhaḍgadhanurdharam
     vāsudevasamāyuktaṃ rathenodyantam acyutam
samāgacchasi rādheya tenaivam abhimanyase
     śakyam evaṃ ca bhūyaś ca tvayā vaktuṃ yatheṣṭataḥ
