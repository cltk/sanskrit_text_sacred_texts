[s]
      arjunas tu raṇe śalyaṃ yatamānaṃ mahāratham
      chādayām āsa samare śaraiḥ saṃnataparvabhiḥ
suśarmāṇaṃ kṛpaṃ caiva tribhis tribhir avidhyata
      prāgjyotiṣaṃ ca samare saindhavaṃ ca jayadratham
citrasenaṃ vikarṇaṃ ca kṛtavarmāṇam eva ca
      durmarṣaṇaṃ ca rājendra āvantyau ca mahārathau
ekaikaṃ tribhir ānarchat kaṅkabarhiṇa vājitaiḥ
      śarair atiratho yuddhe pīḍayan vāhinīṃ tava
jayadratho raṇe pārthaṃ bhittvā bhārata sāyakaiḥ
      bhīmaṃ vivyādha tarasā citrasena rathe sthitaḥ
śalyaś ca samare jiṣṇuṃ kṛpaś ca rathināṃ varaḥ
      vivyadhāte mahābāhuṃ bahudhā marmabhedibhiḥ
citrasenādayaś caiva putrās tava viśāṃ pate
      pañcabhiḥ pañcabhis tūrṇaṃ saṃyuge niśitaiḥ śaraiḥ
      ājaghnur arjunaṃ saṃkhye bhīmasenaṃ ca māriṣa
tau tatra rathināṃ śreṣṭhau kaunteyau bharatarṣabhau
      apīḍayetāṃ samare trigartānāṃ mahad balam
suśarmāpi raṇe pārthaṃ viddhvā bahubhir āyasaiḥ
      nanāda balavan nādaṃ nādayan vai nabhastalam
anye ca rathinaḥ śūrā bhīmasenadhanaṃjayau
     vivyadhur niśitair bāṇai rukmapuṅkhair ajihmagaiḥ
teṣāṃ tu rathināṃ madhye kaunteyau rathināṃ varau
     krīḍamānau rathodārau citrarūpau vyarocatām
     āmiṣepsū gavāṃ madhye siṃhāv iva balotkaṭau
chittvā dhanūṃṣi vīrāṇāṃ śarāṃś ca bahudhā raṇe
     pātayām āsatur vīrau śirāṃsi śataśo nṛṇām
rathāś ca bahavo bhagnā hayāś ca śataśo hatāḥ
     gajāś ca sa gajārohāḥ petur urvyāṃ mahāmṛdhe
rathinaḥ sādinaś caiva tatra tatra nisūditāḥ
     dṛśyante bahudhā rājan veṣṭamānāḥ samantataḥ
hatair gajapadāty oghair vājibhiś ca nisūditaiḥ
     rathaiś ca bahudhā bhagnaiḥ samāstīryata medinī
chatraiś ca bahudhā chinnair dhvajaiś ca vinipātitaiḥ
     aṅkuśair apaviddhaiś ca paristomaiś ca bhārata
keyūrair aṅgadair hārai rāṅkavair mṛditais tathā
     uṣṇīṣair apaviddhaiś ca cāmaravyajanair api
tatra tatrāpaviddhaiś ca bāhubhiś candanokṣitaiḥ
     ūrubhiś ca narendrāṇāṃ samāstīryata medinī
tatrādbhutam apaśyāma raṇe pārthasya vikramam
     śaraiḥ saṃvārya tān vīrān nijaghāna balaṃ tava
putras tu tava taṃ dṛṣṭvā bhīmārjunasamāgamam
     gāṅgeyasya rathābhyāśam upajagme mahābhaye
kṛpaś ca kṛtavarmā ca saindhavaś ca jayadrathaḥ
     vindānuvindāv āvantyāv ājagmuḥ saṃyugaṃ tadā
tato bhīmo maheṣvāsaḥ phalgunaś ca mahārathaḥ
     kauravāṇāṃ camūṃ ghorāṃ bhṛśaṃ dudruvatū raṇe
tato barhiṇavājānām ayutāny arbudāni ca
     dhanaṃjayarathe tūrṇaṃ pātayanti sma saṃyuge
tatas tāñ śarajālena saṃnivārya mahārathān
     pārthaḥ samantāt samare preṣayām āsa mṛtyave
śalyas tu samare jiṣṇuṃ krīḍann iva mahārathaḥ
     ājaghānorasi kruddho bhallaiḥ saṃnataparvabhiḥ
tasya pārtho dhanuś chittvā hastāvāpaṃ ca pañcabhiḥ
     athainaṃ sāyakais tīkṣṇair bhṛśaṃ vivyādha marmaṇi
athānyad dhanur ādāya samare bhara sādhanam
     madreśvaro raṇe jiṣṇuṃ tāḍayām āsa roṣitaḥ
tribhiḥ śarair mahārāja vāsudevaṃ ca pañcabhiḥ
     bhīmasenaṃ ca navabhir bāhvor urasi cārpayat
tato droṇo mahārāja māgadhaś ca mahārathaḥ
     duryodhana samādiṣṭau taṃ deśam upajagmatuḥ
yatra pārtho mahārāja bhīmasenaś ca pāṇḍavaḥ
     kauravyasya mahāsenāṃ jaghnatus tau mahārathau
jayatsenas tu samare bhīmaṃ bhīmāyudhaṃ yuvā
     vivyādha niśitair bāṇair aṣṭabhir bharatarṣabha
taṃ bhīmo daśabhir viddhvā punar vivyādha saptabhiḥ
     sārathiṃ cāsya bhallena rathanīḍād apāharat
udbhrāntais turagaiḥ so 'ta dravamāṇaiḥ samantataḥ
     māgadho 'pahṛto rājā sarvasainyasya paśyataḥ
droṇas tu vivaraṃ labdhvā bhīmasenaṃ śilīmukhaiḥ
     vivyādha bāṇaiḥ suśitaiḥ pañcaṣaṣṭyā tam āyasaiḥ
taṃ bhīmaḥ samaraślāghī guruṃ pitṛsamaṃ raṇe
     vivyādha navabhir bhallais tathā ṣaṣṭyā ca bhārata
arjunas tu suśarmāṇaṃ viddhvā bahubhir āyasaiḥ
     vyadhamat tasya tat sainyaṃ mahābhrāṇi yathānilaḥ
tato bhīṣmaś ca rājā ca saubalaś ca bṛhadbalaḥ
     abhyadravanta saṃkruddhā bhīmasenadhanaṃjayau
tathaiva pāṇḍavāḥ śūrā dhṛṣṭadyumnaś ca pārṣataḥ
     abhyadravan raṇe bhīṣmaṃ vyāditāsyam ivāntakam
śikhaṇḍī tu samāsādya bhāratānāṃ pitāmaham
     abhyadravata saṃhṛṣṭo bhayaṃ tyaktvā yatavratam
yudhiṣṭhira mukhāḥ pārthāḥ puraskṛtya śikhaṇḍinam
     ayodhayan raṇe bhīṣmaṃ saṃhatā saha sṛñjayaiḥ
tathaiva tāvakāḥ sarve puraskṛtya yatavratam
     śikhaṇḍipramukhān pārthān yodhayanti sma saṃyuge
tataḥ pravavṛte yuddhaṃ kauravāṇāṃ bhayāvaham
     tatra pāṇḍusutaiḥ sārdhaṃ bhīṣmasya vijayaṃ prati
tāvakānāṃ raṇe bhīṣmo glaha āsīd viśāṃ pate
     tatra hi dyūtam āyātaṃ vijayāyetarāya vā
dhṛṣṭadyumno mahārāja sarvasainyāny acodayat
     abhidravata gāṅgeyaṃ mā bhaiṣṭa narasattamāḥ
senāpativacaḥ śrutvā pāṇḍavānāṃ varūthinī
     bhīṣmam evābhyayāt tūrṇaṃ prāṇāṃs tyaktvā mahāhave
bhīṣmo 'pi rathināṃ śreṣṭhaḥ pratijagrāha tāṃ camūm
     āpatantīṃ mahārāja velām iva mahodadhiḥ
