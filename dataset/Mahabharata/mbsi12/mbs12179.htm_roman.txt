[bharadvāja]
      yadi prānāyate vāyur vāyur eva viceṣṭate
      śvasity ābhāsate caiva tasmāj jīvo nirarthakaḥ
yady ūṣma bhāva āgneyo vahninā pacyate yadi
      agnir jarayate caiva tasmāj jīvo nirarthakaḥ
jantoḥ pramīyamānasya jīvo naivopalabhyate
      vāyur eva jahāty enam ūṣma bhāvaś ca naśyati
yadi vātopamo jīvaḥ saṃśleṣo yadi vāyunā
      vāyumandalavad dṛśyo gacchet saha marudgaṇaiḥ
śleṣo yadi ca vātena yadi tasmāt pranaśyati
      mahārṇava vimuktatvād anyat salilabhājanam
kūpe vā salilaṃ dadyāt pradīpaṃ vā hutāśane
      prakṣiptaṃ naśyati kṣipraṃ yathā naśyaty asau tathā
pañca sādhāraṇe hy asmiñ śarīre jīvitaṃ kutaḥ
      yeṣām anyatara tyāgāc caturṇāṃ nāsti saṃgrahaḥ
naśyanty āpo hy anāhārād vāyur ucchvāsanigrahāt
      naśyate koṣṭha bhedāt kham agnir naśyaty abhojanāt
vyādhivraṇa parikleśair medinī caiva śīryate
      pīḍite 'nyatare hy eṣāṃ saghāto yāti pañcadhā
tasmin pañcatvam āpanne jīvaḥ kim anudhāvati
     kiṃ vedayati vā jīvaḥ kiṃ śṛṇoti bravīti vā
eṣā gauḥ paralokasthaṃ tārayiṣyati mām iti
     yo dattvā mriyate jantuḥ sā gauḥ kaṃ tārayiṣyati
gauś ca pratigrahītā ca dātā caiva samaṃ yadā
     ihaiva vilayaṃ yānti kutas teṣāṃ samāgamaḥ
vihagair upayuktasya śailāgrāt patitasya vā
     agninā copayuktasya kutaḥ saṃjīvanaṃ punaḥ
chinnasya yadi vṛkṣasya na mūlaṃ pratirohati
     bījāny asya pravartante mṛtaḥ kva punar eṣyati
bījamātraṃ purā sṛṣṭaṃ yad etat parivartate
     mṛtā mṛtāḥ pranaśyanti bījād bījaṃ pravartate
