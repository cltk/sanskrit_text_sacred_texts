[vā]
      ānartanagaraṃ muktaṃ tato 'ham agamaṃ tadā
      mahākratau rājasūye nivṛtte nṛpate tava
apaśyaṃ dvārakāṃ cāhaṃ mahārāja hatatviṣam
      niḥsvādhyāya vaṣaṭkārāṃ nirbhūṣaṇa varastriyam
anabhijñeya rūpāṇi dvārakopavanāni ca
      dṛṣṭvā śaṅkopapanno 'ham apṛcchaṃ hṛdikātmajam
asvasthanaranārīkam idaṃ vṛṣṇipuraṃ bhṛṣam
      kim idaṃ naraśārdūla śrotum icchāmahe vayam
evam uktas tu sa mayā vistareṇedam abravīt
      rodhaṃ mokṣaṃ ca śālvena hārdikyo rājasattama
tato 'haṃ kauravaśreṣṭha śrutvā sarvam aśeṣataḥ
      vināśe śālvarājasya tadaivākaravaṃ matim
tato 'haṃ bharataśreṣṭha samāśvāsya pure janam
      rājānam āhukaṃ caiva tathaivānaka dundubhim
      sarvavṛṣṇipravīrāṃś ca harṣayann abruvaṃ tadā
apramādaḥ sadā kāryo nagare yādavarṣabhāḥ
      śālvarājavināśāya prayātaṃ māṃ nibodhata
nāhatvā taṃ nivartiṣye purīṃ dvāravatīṃ prati
      saśālvaṃ saubhanagaraṃ hatvā draṣṭāsmi vaḥ punaḥ
      trisāmā hanyatām eṣā dundubhiḥ śatrubhīṣaṇī
te mayāśvāsitā vīrā yathāvad bharatarṣabha
     sarve mām abruvan hṛṣṭāḥ prayāhi jahi śatravān
taiḥ prahṛṣṭātmabhir vīrair āśīrbhir abhinanditaḥ
     vācayitvā dvijaśreṣṭhān praṇamya śirasāhukam
sainyasugrīva yuktena rathenānādayan diśaḥ
     pradhmāpya śaṅkhapravaraṃ pāñcajanyam ahaṃ nṛpa
prayāto 'smi naravyāghra balena mahatā vṛtaḥ
     kḷptena caturaṅgeṇa balena jitakāśinā
samatītya bahūn deśān girīṃś ca bahupādapān
     sarāṃsi saritaś caiva mārtikāvatam āsadam
tatrāśrauṣaṃ naravyāghra śālvaṃ nagaram antikāt
     prayātaṃ saubham āsthāya tam ahaṃ pṛṣṭhato 'nvayām
tataḥ sāgaram āsādya kukṣau tasya mahormiṇaḥ
     samudranābhyāṃ śālvo 'bhūt saubham āsthāya śatruhan
sa samālokya dūrān māṃ smayann iva yudhiṣṭhira
     āhvayām āsa duṣṭātmā yuddhāyaiva muhur muhuḥ
tasya śārṅgavinirmuktair bahubhir marmabhedibhiḥ
     puraṃ nāsādyata śarais tato māṃ roṣa āviśat
sa cāpi pāpaprakṛtir daiteyāpasado nṛpa
     mayy avarṣata durdharṣaḥ śaradhārāḥ sahasraśaḥ
sainikān mama sūtaṃ ca hayāṃś ca samavākirat
     acintayantas tu śarān vayaṃ yudhyāma bhārata
tataḥ śatasahasrāṇi śarāṇāṃ nataparvaṇām
     cikṣipuḥ samare vīrā mayi śālva padānugāḥ
te hayān me rathaṃ caiva tadā dārukam eva ca
     chādayām āsur asurā bāṇair marma vibhedibhiḥ
na hayā na ratho vīra na yantā mama dārukaḥ
     adṛśyanta śaraiś channās tathāhaṃ sainikāś ca me
tato 'ham api kauravya śarāṇām ayutān bahūn
     abhimantritānāṃ dhanuṣā divyena vidhinākṣipam
na tatra viṣayas tv āsīn mama sainyasya bhārata
     khe viṣiktaṃ hi tat saubhaṃ krośamātra ivābhavat
tatas te prekṣakāḥ sarve raṅga vāṭa iva sthitāḥ
     harṣayām āsur uccair māṃ siṃhanāda talasvanaiḥ
matkārmukavinirmuktā dānavānāṃ mahāraṇe
     aṅgeṣu rudhirāktās te viviśuḥ śalabhā iva
tato halahalāśabdaḥ saubhamadhye vyavardhata
     vadhyatāṃ viśikhais tīkṣṇaiḥ patatāṃ ca mahārṇave
te nikṛttabhujaskandhāḥ kabandhākṛti darśanāḥ
     nadanto bhairavān nādan nipatanti sma dānavāḥ
tato gokṣīrakundendu mṛṇālarajataprabham
     jalajaṃ pāñcajanyaṃ vai prāṇenāham apūrayam
tān dṛṣṭvā patitāṃs tatra śālvaḥ saubhapatis tadā
     māyāyuddhena mahatā yodhayām āsa māṃ yudhi
tato huḍahuḍāḥ prāsāḥ śaktiśūlaparaśvadhāḥ
     paṭṭiśāś ca bhuśuṇḍyaś ca prāpatann aniśaṃ mayi
tān ahaṃ māyayaivāśu pratigṛhya vyanāśayam
     tasyāṃ hatāyāṃ māyāyāṃ giriśṛṅgair ayodhayat
tato 'bhavat tama iva prabhātam iva cābhavat
     durdinaṃ sudinaṃ caiva śītam uṣṇaṃ ca bhārata
evaṃ māyāṃ vikurvāṇo yodhayām āsa māṃ ripuḥ
     vijñāya tad ahaṃ sarvaṃ māyayaiva vyanāśayam
     yathākālaṃ tu yuddhena vyadhamaṃ sarvataḥ śaraiḥ
tato vyoma mahārāja śatasūryam ivābhavat
     śatacandraṃ ca kaunteya sahasrāyuta tārakam
tato nājñāyata tadā divārātraṃ tathā diśaḥ
     tato 'haṃ moham āpannaḥ prajñāstraṃ samayojayam
     tatas tad astram astreṇa vidhūtaṃ śaratūlavat
tathā tad abhavad yuddhaṃ tumulaṃ lomaharṣaṇam
     labdhālokaś ca rājendra punaḥ śatrum ayodhayam
