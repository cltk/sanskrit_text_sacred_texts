[v]
      tān samīpagatāñ śrutvā pāṇḍavāñ śatrukarśanaḥ
      vāsudevaḥ sahāmātyaḥ pratyudyāto didṛkṣayā
te sametya yathānyāyaṃ pāṇḍavā vṛṣṇibhiḥ saha
      viviśuḥ sahitā rājan puraṃ vāraṇasāhvayam
mahatas tasya sainyasya khuranemisvanena ca
      dyāvāpṛthivyau khaṃ caiva śabdenāsīt samāvṛtam
te kośam agrataḥ kṛtvā viviśuḥ svapuraṃ tadā
      pāṇḍavāḥ prītamanasaḥ sāmātyāḥ sasuhṛd gaṇāḥ
te sametya yathānyāyaṃ dhṛtarāṣṭraṃ janādhipam
      kīrtayantaḥ svanāmāni tasya pādau vavandire
dhṛtarāṣṭrād anu ca te gāndhārīṃ subalātmajām
      kuntīṃ ca rājaśārdūla tadā bharatasattamāḥ
viduraṃ pūjayitvā ca vaiśyāputraṃ sametya ca
      pūjyamānāḥ sma te vīrā vyarājanta viśāṃ pate
tatas tatparamāścaryaṃ vicitraṃ mahad adbhutam
      śuśruvus te tadā vīrāḥ pitus te janma bhārata
tad upaśrutya te karma vāsudevasya dhīmataḥ
      pūjārhaṃ pūjayām āsuḥ kṛṣṇaṃ devakinandanam
tataḥ kati payāhasya vyāsaḥ satyavatī sutaḥ
     ājagāma mahātejā nagaraṃ nāgasāhvayam
tasya sarve yathānyāyaṃ pūjāṃ cakruḥ kurūdvahāḥ
     saha vṛṣṇyandhakavyāghrair upāsāṃ cakrire tadā
tatra nānāvidhākārāḥ kathāḥ samanukīrtya vai
     yudhiṣṭhiro dharmasuto vyāsaṃ vacanam abravīt
bhavatprasādād bhagavan yad idaṃ ratnam āhṛtam
     upayoktuṃ tad icchāmi vājimedhe mahākratau
tadanujñātum icchāmi bhavatā munisattama
     tvadadhīnā vayaṃ sarve kṛṣṇasya ca mahātmanaḥ
[v]
     anujānāmi rājaṃs tvāṃ kriyatāṃ yad anantaram
     yajasva vājimedhena vidhivad dakṣiṇāvatā
aśvamedho hi rājendra pāvanaḥ sarvapāpmanām
     teneṣṭvā tvaṃ vipāpmā vai bhavitā nātra saṃśayaḥ
[v]
     ity uktaḥ sa tu dharmātmā kururājo yudhiṣṭhiraḥ
     aśvamedhasya kauravya cakārāharaṇe matim
samanujñāpya tu sa taṃ kṛṣṇadvaipāyanaṃ nṛpaḥ
     vāsudevam athāmantrya vāgmī vacanam abravīt
devakī suprajā devī tvayā puruṣasattama
     yad brūyāṃ tvāṃ mahābāho tat kṛthās tvam ihācyuta
tvat prabhāvārjitān bhogān aśnīma yadunandana
     parākrameṇa buddhyā ca tvayeyaṃ nirjitā mahī
dīkṣayasva tvam ātmānaṃ tvaṃ naḥ paramako guruḥ
     tvayīṣṭavati dharmajña vipāpmā syām ahaṃ vibho
     tvaṃ hi yajño 'kṣaraḥ sarvas tvaṃ dharmas tvaṃ prajāpatiḥ
[v]
     tvam evaitan mahābhāho vaktum arhasy ariṃdama
     tvaṃ gatiḥ sarvabhūtānām iti me niścitā matiḥ
tvaṃ cādya kuruvīrāṇāṃ dharmeṇābhivirājase
     guṇabhūtāḥ sma te rājaṃs tvaṃ no rājan mato guruḥ
yajasva mad anujñātaḥ prāpta eva kratur mayā
     yunaktu no bhavān kārye yatra vāñchasi bhārata
     satyaṃ te pratijānāmi sarvaṃ kartāsmi te 'nagha
bhīmasenārjunau caiva tathā mādravatīsutau
     iṣṭavanto bhaviṣyanti tvayīṣṭavati bhārata
