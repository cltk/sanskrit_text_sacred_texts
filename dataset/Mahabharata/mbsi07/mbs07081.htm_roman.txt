[dhṛ]
      arjune saidhavaṃ prāpte bhāradvājena saṃvṛtāḥ
      pāñcālāḥ kurubhiḥ sārdhaṃ kim akurvata saṃjaya
[s]
      aparāhṇe mahārāja saṃgrāme lomaharṣaṇe
      pāñcālānāṃ kurūṇāṃ ca droṇe dyūtam avartata
pāñcālā hi jighāṃsanto droṇaṃ saṃhṛṣṭacetasaḥ
      abhyavarṣanta garjantaḥ śaravarṣāṇi māriṣa
tataḥ sutumulas teṣāṃ saṃgrāmo 'vartatādbhutaḥ
      pāñcālānāṃ kurūṇāṃ ca ghoro devāsuropamaḥ
sarve droṇa rathaṃ prāpya pāñcālāḥ paṇḍavaiḥ saha
      tad anīkaṃ bibhitsanto mahāstrāṇi vyadarśayan
droṇasya rathaparyantaṃ rathino ratham āsthitāḥ
      kampayanto 'bhyavartanta vegam āsthāya madhyamam
tam abhyagād bṛhat kṣatraḥ kekayānāṃ mahārathaḥ
      pravapan niśitān bāṇān mahendrāśanisaṃnibhān
taṃ tu pratyudiyāc chīghraṃ kṣemadhūrtir mahāyaśāḥ
      vimuñcan niśitān bāṇāñ śataśo 'tha sahasraśaḥ
dhṛṣṭaketuś ca cedīnām ṛṣabho 'tibaloditaḥ
      tvarito 'bhyadravad droṇaṃ mahendra iva śambaram
tam āpatantaṃ sahasā vyāditāsyam ivāntakam
     vīra dhanvā maheṣvāsas tvaramāṇaḥ samabhyayāt
yudhiṣṭhiraṃ mahārāja jigīṣuṃ samavasthitam
     sahānīkaṃ tato droṇo nyavārayata vīryavān
nakulaṃ kuśalaṃ yuddhe parākrāntaṃ parākramī
     abhyagacchat samāyāntaṃ vikarṇas te sutaḥ prabho
sahadevaṃ tathāyāntaṃ durmukhaḥ śatrukarśanaḥ
     śanair anekasāhasraiḥ samavākirad āśugaiḥ
sātyakiṃ tu naravyāghraṃ vyāghradattas tv avārayat
     śaraiḥ suniśitais tīkṣṇaiḥ kampayan vai muhur muhuḥ
draupadeyān naravyāghrān muñcataḥ sāyakottamān
     saṃrabdhān rathināṃ śreṣṭhān saumadattir avārayat
bhīmasenaṃ tathā kruddhaṃ bhīmarūpo bhayānakam
     pratyavārayad āyāntam ārṣyaśṛṅgir mahārathaḥ
tayoḥ samabhavad yuddhaṃ nararākṣasayor mṛdhe
     yādṛg eva purāvṛttaṃ rāmarāvaṇayor nṛpa
tato yudhiṣṭhiro droṇaṃ navatyā nataparvaṇām
     ājaghne bharataśreṣṭha sarvamarmasu bhārata
taṃ droṇaḥ pañcaviṃśatyā nijaghāna stanāntare
     roṣito bharataśreṣṭha kaunteyena yaśasvinā
bhūya eva tu viṃśatyā sāyakānāṃ samācinot
     sāśvasūta dhvajaṃ droṇaḥ paśyatāṃ sarvadhanvinām
tāñ śarān droṇa muktāṃs tu śaravarṣeṇa pāṇḍavaḥ
     avārayata dharmātmā darśayan pāṇilāghavam
tato droṇo bhṛśaṃ kruddho dharmarājasya saṃyuge
     ciccheda sahasā dhanvī dhanus tasya mahātmanaḥ
athainaṃ chinnadhanvānaṃ tvaramāṇo mahārathaḥ
     śarair anekasāhasraiḥ purayām āsa sarvataḥ
adṛśyaṃ dṛśyarājānaṃ bhāradvājasya sāyakaiḥ
     sarvabhūtāny amanyanta hatam eva yudhiṣṭhiram
ke cic cainam amanyanta tathā vai vimukhīkṛtam
     hṛto rājeti rājendra brāhmaṇena yaśasvinā
sa kṛcchraṃ paramaṃ prāpto dharmarājo yudhiṣṭhiraḥ
     tyaktvā tat kārmukaṃ chinnaṃ bhāradvājena saṃyuge
     ādade 'nyad dhanur divyaṃ bhāraghnaṃ vegavattaram
tatas tān sāyakān sarvān droṇa muktān sahasraśaḥ
     ciccheda samare vīras tad adbhutam ivābhavat
chittvā ca tāñ śarān rājā krodhasaṃraktalocanaḥ
     śaktiṃ jagrāha samare girīṇām api dāraṇīm
     svarṇadaṇḍāṃ mahāghorām aṣṭaghaṇṭāṃ bhayāvahām
samutkṣipya ca tāṃ hṛṣṭo nanāda balavad balī
     nādena sarvabhūtāni trāsayann iva bhārata
śaktiṃ samudyatāṃ dṛṣṭvā dharmarājena saṃyuge
     svasti droṇāya sahasā sarvabhūtāny athābruvan
sā rājabhuja nirmuktā nirmuktaraga saṃnibhā
     prajvālayantī gaganaṃ diśaś ca vidiśas tathā
     droṇāntikam anuprāptā dīptāsyā pannagī yathā
tām āpatantīṃ sahasā prekṣya droṇo viśāṃ pate
     prāduścakre tato brāhmam astram astravidāṃ varaḥ
tad astraṃ bhasmasāt kṛtvā tāṃ śaktiṃ ghoradarśanām
     jagāma syandanaṃ tūrṇaṃ pāṇḍavasya yaśasvinaḥ
tato yudhiṣṭhiro rājā droṇāstraṃ tat samudyatam
     aśāmayan mahāprājño brahmāstreṇaiva bhārata
vivyādha ca raṇe droṇaṃ pañcabhir nataparvabhiḥ
     kṣurapreṇa ca tīkṣṇena cicchedāsya mahad dhanuḥ
tad apāsya dhanuś chinnaṃ droṇaḥ kṣatriya mardanaḥ
     gadāṃ cikṣepa sahasā dharmaputrāya māriṣa
tām āpatantīṃ sahasā gadāṃ dṛṣṭvā yudhiṣṭhiraḥ
     gadām evāgrahīt kruddhaś cikṣepa ca paraṃtapaḥ
te gade sahasā mukte samāsādya parasparam
     saṃgharṣāt pāvakaṃ muktvā sameyātāṃ mahītale
tato droṇo bhṛśaṃ kruddho dharmarājasya māriṣa
     caturbhir niśitais tīkṣṇair hayāñ jaghne śarottamaiḥ
dhanuś caikena bāṇena cicchedendra dhvajopamam
     ketum ekena ciccheda pāṇḍavaṃ cārdayat tribhiḥ
hayāśvat tu rathāt tūrṇam avaplutya yudhiṣṭhiraḥ
     tasthāv ūrdhvabhujo rājā vyāyudho bharatarṣabha
virathaṃ taṃ samālokya vyāyudhaṃ ca viśeṣataḥ
     droṇo vyamohayac chatrūn sarvasainyāni cābhibho
muñcann iṣugaṇāṃs tīkṣṇāṁl laghuhasto dṛḍhavrataḥ
     abhidudrāva rājānaṃ siṃho mṛgam ivolbaṇaḥ
tam abhidrutam ālokya droṇenāmitra ghātinā
     hāheti sahasā śabdaḥ pāṇḍūnāṃ samajāyata
hṛto rājā hṛto rājā bhāradvājena māriṣa
     ity āsīt sumahāñ śabdaḥ pāṇḍusainyasya sarvataḥ
tatas tvaritam āruhya sahadeva rathaṃ nṛpaḥ
     apāyāj javanair aśvaiḥ kuntīputro yudhiṣṭhiraḥ
