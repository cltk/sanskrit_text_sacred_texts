[bhagavān]
      sūryā candramasau śaśvat keśair me aṃśusaṃjñitaiḥ
      bodhayaṃs tāpayaṃś caiva jagad uttiṣṭhataḥ pṛthak
bodhanāt tāpanāc caiva jagato harṣaṇaṃ bhavet
      agnīṣoma kṛtair ebhiḥ karmabhiḥ pāṇḍunandana
      hṛṣīkeśo 'ham īśāno varado lokabhāvanaḥ
idopahūta yogena hare bhāgaṃ kratuṣv aham
      varṇaś ca me hariśreṣṭhas tasmād dharir ahaṃ smṛtaḥ
dhāma sāro hi lokānām ṛtaṃ caiva vicāritam
      ṛtadhāmā tato vipraiḥ satyaś cāhaṃ prakīrtitaḥ
nastāṃ ca dharaṇīṃ pūrvam avindaṃ vai guhā gatām
      govinda iti māṃ devā vāg bhiḥ samabhituṣṭuvuḥ
śipiviṣṭeti cākhyāyāṃ hīnaromā ca yo bhavet
      tenāviṣṭaṃ hi yat kiṃ cic chipiviṣṭaṃ hi tat smṛtam
yāsko mām ṛṣir avyagro naikayajñeṣu gītavān
      śipiviṣṭa iti hy asmād guhya nāma dharo hy aham
stutvā māṃ śipiviṣṭeti yāsko ṛṣir udāradhīḥ
      matprasādād adho nastaṃ niruktam abhijagmivān
na hi jāto na jāye 'haṃ na janiṣye kadā cana
      kṣetrajñaḥ sarvabhūtānāṃ tasmād aham ajaḥ smṛtaḥ
noktapūrvaṃ mayā kṣudram aślīlaṃ vā kadā cana
     ṛtā brahmasutā sā me satyā devī sarasvatī
sac cāsac caiva kaunteya mayāveśitam ātmani
     pauṣkare brahma sadane satyaṃ mām ṛṣayo viduḥ
sattvān na cyuta pūrvo 'haṃ sattvaṃ vai viddhi matkṛtam
     janmanīhābhavat sattvaṃ paurvikaṃ me dhanañjaya
nirāśīḥ karma saṃyuktaṃ sātvataṃ māṃ prakalpaya
     sātvata jñānadṛṣṭo 'haṃ sātvataḥ sātvatāṃ patiḥ
kṛṣāmi medinīṃ pārtha bhūtvā kārṣṇāyaso mahān
     kṛṣṇo varṇaś ca me yasmāt tasmāt kṛṣṇo 'ham arjuna
mayā saṃśleṣitā bhūmir adbhir vyoma ca vāyunā
     vāyuś ca tejasā sārdhaṃ vaikunthatvaṃ tato mama
nirvānaṃ paramaṃ saukhyaṃ dharmo 'sau para ucyate
     tasmān na cyuta pūrvo 'ham acyutas tena karmaṇā
pṛthivī nabhasī cobhe viśrute viśvalaukike
     tayoḥ saṃdhāraṇārthaṃ hi mām adhokṣajam añjasā
niruktaṃ veda viduṣo ye ca śabdārtha cintakāḥ
     te māṃ gāyanti prāgvaṃśe adhokṣaja iti sthitiḥ
śabda ekamatair eṣa vyāhṛtaḥ paramarṣibhiḥ
     nānyo hy adhokṣajo loke ṛte nārāyaṇaṃ prabhum
ghṛtaṃ mamārciṣo loke jantūnāṃ prāṇa dhāraṇam
     ghṛtārcir aham avyagrair vedajñaiḥ parikīrtitaḥ
trayo hi dhātavaḥ khyātāḥ karmajā iti ca smṛtāḥ
     pittaṃ śleṣmā ca vāyuś ca eṣa saṃghāta ucyate
etaiś ca dhāryate jantur etaiḥ kṣīṇaiś ca kṣīyate
     āyurvedavidas tasmāt tridhātuṃ māṃ pracakṣate
vṛṣo hi bhagavān dharmaḥ khyāto lokeṣu bhārata
     naighantuka padākhyātaṃ viddhi māṃ vṛṣam uttamam
kapir varāhaḥ śreṣṭhaś ca dharmaś ca vṛṣa ucyate
     tasmād vṛṣākapiṃ prāha kaśyapo māṃ prajāpatiḥ
na cādiṃ na madhyaṃ tathā naiva cāntaṃ; kadā cid vidante surāś cāsurāś ca
     anādyo hy amadhyas tathā cāpy anantaḥ; pragīto 'ham īśo vibhur lokasākṣī
śucīni śravaṇīyāni śṛṇomīha dhanaṃjaya
     na ca pāpāni gṛhṇāmi tato 'haṃ vai śuciśravaḥ
ekaśṛṅgaḥ purā bhūtvā varāho divyadarśanaḥ
     imām uddhṛtavān bhūmim ekaśṛṅgas tato hy aham
tathaivāsaṃ trikakudo vārāhaṃ rūpam āsthitaḥ
     trikakut tena vikhyātaḥ śarīrasya tu māpanāt
viriñca iti yaḥ proktaḥ kapila jñānacintakaiḥ
     sa prajāpatir evāhaṃ cetanāt sarvalokakṛt
vidyā sahāyavantaṃ mām ādityasthaṃ sanātanam
     kapilaṃ prāhur ācāryāḥ sāṃkhyā niścita niścayāḥ
hiraṇyagarbho dyutimān eṣa yaś chandasi stutaḥ
     yogaiḥ saṃpūjyate nityaṃ sa evāhaṃ vibhuḥ smṛtaḥ
ekaviṃśatiśākhaṃ ca ṛgvedaṃ māṃ pracakṣate
     sahasrasākhaṃ yat sāma ye vai veda vido janāḥ
     gāyanty āraṇyake viprā madbhaktās te 'pi durlabhāḥ
saḥ pañcāśatam astau ca saptatriṃśatam ity uta
     yasmiñ śākhā yajurvede so 'ham ādhvaryave smṛtaḥ
pañca kalpam atharvāṇaṃ kṛtyābhiḥ paribṛṃhitam
     kalpayanti hi māṃ viprā atharvāṇavidas tathā
śākhā bhedāś ca ye ke cid yāś ca śākhāsu gītayaḥ
     svaravarṇasamuccārāḥ sarvāṃs tān viddhi matkṛtān
yat tad dhayaśiraḥ pārtha samudeti varapradam
     so 'ham evottare bhāge kramākṣara vibhāgavit
rāmādeśita mārgeṇa matprasādān mahātmanā
     pāñcālena kramaḥ prāptas tasmād bhūtāt sanātanāt
     bābhravya gotraḥ sa babhau prathamaḥ kramapāragaḥ
nārāyaṇād varaṃ labdhvā prāpya yogam anuttamam
     kramaṃ pranīya śikṣāṃ ca pranayitvā sa gālavaḥ
kandalīko 'tha rājā ca brahmadattaḥ pratāpavān
     jātī maraṇajaṃ duḥkhaṃ smṛtvā smṛtvā punaḥ punaḥ
     saptajātiṣu mukhyatvād yogānāṃ saṃpadaṃ gataḥ
purāham ātmajaḥ pārtha prathitaḥ kāraṇāntare
     dharmasya kuruśārdūla tato 'haṃ dharmajaḥ smṛtaḥ
naranārāyaṇau pūrvaṃ tapas tepatur avyayam
     dharmayānaṃ samārūḍhau parvate gandhamādane
tat kālasamayaṃ caiva dakṣayajño babhūva ha
     na caivākalpayad bhāgaṃ dakṣo rudrasya bhārata
tato dadhīci vacanād dakṣayajñam apāharat
     sasarja śūlaṃ krodhena prajvalantaṃ muhur muhuḥ
tac chūlaṃ bhasmasāt kṛtvā dakṣayajñaṃ savistaram
     āvayoḥ sahasāgacchad badary āśramam antikāt
     vegena mahatā pārtha patan nārāyaṇorasi
tataḥ svatejasāviṣṭāḥ keśā nārāyaṇasya ha
     babhūvur muñja varṇās tu tato 'haṃ muñja keśavān
tac ca śūlaṃ vinirdhūtaṃ huṃkāreṇa mahātmanā
     jagāma śaṃkara karaṃ nārāyaṇa samāhatam
atha rudra upādhāvat tāv ṛṣī tapasānvitau
     tata enaṃ samuddhūtaṃ kanthe jagrāha pāninā
     nārāyaṇaḥ sa viśvātmā tenāsya śiti kanthatā
atha rudra vighātārtham iṣīkāṃ jagṛhe naraḥ
     mantraiś ca saṃyuyojāśu so 'bhavat paraśur mahān
kṣiptaś ca sahasā rudre khandanaṃ prāptavāṃs tadā
     tato 'haṃ khanda paraśuḥ smṛtaḥ paraśu khandanāt
[arjuna]
     asmin uddhe tu vārṣṇeya trailokyamathane tadā
     jayaṃ kaḥ prāptavāṃs tatra śaṃsaitan me janārdana
[ṣrībhagavān]
     tayoḥ saṃlagnayor yuddhe rudra nārāyaṇātmanoḥ
     udvignāḥ sahasā kṛtsnā lokāḥ sarve 'bhavaṃs tadā
nāgṛhṇāt pāvakaḥ śubhraṃ makheṣu suhutaṃ haviḥ
     vedā na pratibhānti sma ṛṣīṇāṃ bhāvitātmanām
devān rajas tamaś caiva samāviviśatus tadā
     vasudhā saṃcakampe 'tha nabhaś ca vipaphāla ha
niṣprabhāni ca tejāṃsi brahmā caivāsanāc cyutaḥ
     agāc choṣaṃ samudraś ca himavāṃś ca vyaśīryata
tasminn evaṃ samutpanne nimitte pāṇḍunandana
     brahmā vṛto devagaṇair ṛṣibhiś ca mahātmabhiḥ
     ājagāmāśu taṃ deśaṃ yatra yuddham avartata
sāñjali pragraho bhūtvā caturvaktro niruktagaḥ
     uvāca vacanaṃ rudraṃ lokānām astu vai śivam
     nyasyāyudhāni viśveśa jagato hitakāmyayā
yad akṣaram athāvyaktam īśaṃ lokasya bhāvanam
     kūtasthaṃ kartṛ nirdvandvam akarteti ca yaṃ viduḥ
vyaktabhāvagatasyāsya ekā mūrtir iyaṃ śivā
     naro nārāyaṇaś caiva jātau dharmakulodvahau
tapasā mahatā yuktau deva śreṣṭhau mahāvratau
     ahaṃ prasādajas tasya kasmiṃś cit kāraṇāntare
     tvaṃ caiva krodhajas tāta pūrvasarge sanātanaḥ
mayā ca sārdhaṃ varadaṃ vibudhaiś ca maharṣibhiḥ
     prasādayām āsa tato devaṃ nārāyaṇaṃ prabhum
brahmaṇā tv evam uktas tu rudraḥ krodhāgnim utsṛjan
     prasādayām āsa tato devaṃ nārayaṇaṃ prabhum
     śaraṇaṃ ca jagāmādyaṃ vareṇyaṃ varadaṃ harim
tato 'tha varado devo jitakrodho jitendriyaḥ
     prītimān abhavat tatra rudreṇa saha saṃgataḥ
ṛṣibhir brahmaṇā caiva vibudhaiś ca supūjitaḥ
     uvāca devam īśānam īśaḥ sa jagato hariḥ
yas tvāṃ vetti sa māṃ vetti yas tvām anu sa mām anu
     nāvayor antaraṃ kiṃ cin mā te bhūd buddhir anyathā
adya prabhṛti śrīvatsaḥ śūlāṅko 'yaṃ bhavatv ayam
     mama pāny aṅkitaś cāpi śrīkanthas tvaṃ bhaviṣyasi
evaṃ lakṣaṇam utpādya parasparakṛtaṃ tadā
     sakhyaṃ caivātulaṃ kṛtvā rudreṇa sahitāv ṛṣī
     tapas tepatur avyagrau visṛjya tridivaukasaḥ
eṣa te kathitaḥ pārtha nārāyaṇa jayo mṛdhe
     nāmāni caiva guhyāni niruktāni ca bhārata
     ṛṣibhiḥ kathitānīha yāni saṃkīrtitāni te
evaṃ bahuvidhai rūpaiś carāmīha vasuṃdharam
     brahmalokaṃ ca kaunteya golokaṃ ca sanātanam
     mayā tvaṃ rakṣito yuddhe mahāntaṃ prāptavāñ jayam
yas tu te so 'grato yāti yuddhe saṃpratyupasthite
     taṃ viddhi rudraṃ kaunteya devadevaṃ kapardinam
kālaḥ sa eva kathitaḥ krodhajeti mayā tava
     nihatāṃs tena vai pūrvaṃ hatavān asi vai ripūn
aprameyaprabhāvaṃ taṃ devadevam umāpatim
     namasva devaṃ prayato viśveśaṃ haram avyayam
