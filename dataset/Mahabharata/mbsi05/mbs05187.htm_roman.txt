rāma uvāca
      pratyakṣam etal lokānāṃ sarveṣām eva bhāmini
      yathā mayā paraṃ śaktyā kṛtaṃ vai pauruṣaṃ mahat
na caiva yudhi śaknomi bhīṣmaṃ śastrabhṛtāṃ varam
      viśeṣayitum atyartham uttamāstrāṇi darśayan
eṣā me paramā śaktir etan me paramaṃ balam
      yatheṣṭaṃ gamyatāṃ bhadre kim anyad vā karomi te
bhīṣmam eva prapadyasva na te 'nyā vidyate gatiḥ
      nirjito hy asmi bhīṣmeṇa mahāstrāṇi pramuñcatā
bhīṣma uvāca
      evam uktvā tato rāmo viniḥśvasya mahāmanāḥ
      tūṣṇīm āsīt tadā kanyā provāca bhṛgunandanam
bhagavann evam evaitad yathāha bhagavāṃs tathā
      ajeyo yudhi bhīṣmo 'yam api devair udāradhīḥ
yathāśakti yathotsāhaṃ mama kāryaṃ kṛtaṃ tvayā
      anidhāya raṇe vīryam astrāṇi vividhāni ca
na caiṣa śakyate yuddhe viśeṣayitum antataḥ
      na cāham enaṃ yāsyāmi punar bhīṣmaṃ kathaṃ cana
gamiṣyāmi tu tatrāhaṃ yatra bhīṣmaṃ tapodhana
      samare pātayiṣyāmi svayam eva bhṛgūdvaha
evam uktvā yayau kanyā roṣavyākulalocanā
     tapase dhṛtasaṃkalpā mama cintayatī vadham
tato mahendraṃ saha tair munirbhir bhṛgusattamaḥ
     yathāgataṃ yayau rāmo mām upāmantrya bhārata
tato 'haṃ ratham āruhya stūyamāno dvijātibhiḥ
     praviśya nagaraṃ mātre satyavatyai nyavedayam
     yathāvṛttaṃ mahārāja sā ca māṃ pratyanandata
puruṣāṃś cādiśaṃ prājñān kanyāvṛttāntakarmaṇi
     divase divase hy asyā gatajalpitaceṣṭitam
     pratyāharaṃś ca me yuktāḥ sthitāḥ priyahite mama
yadaiva hi vanaṃ prāyāt kanyā sā tapase dhṛtā
     tadaiva vyathito dīno gatacetā ivābhavam
na hi māṃ kṣatriyaḥ kaś cid vīryeṇa vijayed yudhi
     ṛte brahmavidas tāta tapasā saṃśitavratāt
api caitan mayā rājan nārade 'pi niveditam
     vyāse caiva bhayāt kāryaṃ tau cobhau mām avocatām
na viṣādas tvayā kāryo bhīṣma kāśisutāṃ prati
     daivaṃ puruṣakāreṇa ko nivartitum utsahet
sā tu kanyā mahārāja praviśyāśramamaṇḍalam
     yamunātīram āśritya tapas tepe 'timānuṣam
nirāhārā kṛśā rūkṣā jaṭilā malapaṅkinī
     ṣaṇ māsān vāyubhakṣā ca sthāṇubhūtā tapodhanā
yamunātīram āsādya saṃvatsaram athāparam
     udavāsaṃ nirāhārā pārayām āsa bhāminī
śīrṇaparṇena caikena pārayām āsa cāparam
     saṃvatsaraṃ tīvrakopā pādāṅguṣṭhāgradhiṣṭhitā
evaṃ dvādaśa varṣāṇi tāpayām āsa rodasī
     nivartyamānāpi tu sā jñātibhir naiva śakyate
tato 'gamad vatsabhūmiṃ siddhacāraṇasevitām
     āśramaṃ puṇyaśīlānāṃ tāpasānāṃ mahātmanām
tatra puṇyeṣu deśeṣu sāplutāṅgī divāniśam
     vyacarat kāśikanyā sā yathākāmavicāriṇī
nandāśrame mahārāja tatolūkāśrame śubhe
     cyavanasyāśrame caiva brahmaṇaḥ sthāna eva ca
prayāge devayajane devāraṇyeṣu caiva ha
     bhogavatyāṃ tathā rājan kauśikasyāśrame tathā
māṇḍavyasyāśrame rājan dilīpasyāśrame tathā
     rāmahrade ca kauravya pailagārgyasya cāśrame
eteṣu tīrtheṣu tadā kāśikanyā viśāṃ pate
     āplāvayata gātrāṇi tīvram āsthāya vai tapaḥ
tām abravīt kauraveya mama mātā jalotthitā
     kimarthaṃ kliśyase bhadre tathyam etad bravīhi me
sainām athābravīd rājan kṛtāñjalir aninditā
     bhīṣmo rāmeṇa samare na jitaś cārulocane
ko 'nyas tam utsahej jetum udyateṣuṃ mahīpatim
     sāhaṃ bhīṣmavināśāya tapas tapsye sudāruṇam
carāmi pṛthivīṃ devi yathā hanyām ahaṃ nṛpam
     etad vrataphalaṃ dehe parasmin syād yathā hi me
tato 'bravīt sāgaragā jihmaṃ carasi bhāmini
     naiṣa kāmo 'navadyāṅgi śakyaḥ prāptuṃ tvayābale
yadi bhīṣmavināśāya kāśye carasi vai vratam
     vratasthā ca śarīraṃ tvaṃ yadi nāma vimokṣyasi
     nadī bhaviṣyasi śubhe kuṭilā vārṣikodakā
dustīrthā cānabhijñeyā vārṣikī nāṣṭamāsikī
     bhīmagrāhavatī ghorā sarvabhūtabhayaṃkarī
evam uktvā tato rājan kāśikanyāṃ nyavartata
     mātā mama mahābhāgā smayamāneva bhāminī
kadā cid aṣṭame māsi kadā cid daśame tathā
     na prāśnītodakam api punaḥ sā varavarṇinī
sā vatsabhūmiṃ kauravya tīrthalobhāt tatas tataḥ
     patitā paridhāvantī punaḥ kāśipateḥ sutā
sā nadī vatsabhūmyāṃ tu prathitāmbeti bhārata
     vārṣikī grāhabahulā dustīrthā kuṭilā tathā
sā kanyā tapasā tena bhāgārdhena vyajāyata
     nadī ca rājan vatseṣu kanyā caivābhavat tadā
