[arj]
      tato mām abhiviśvastaṃ saṃrūḍhaśaravikṣatam
      devarājo 'nugṛhyedaṃ kāle vacanam abravīt
divyāny astrāṇi sarvāṇi tvayi tiṣṭhanti bhārata
      na tvābhibhavituṃ śakto mānuṣo bhuvi kaś cana
bhīṣmo droṇaḥ kṛpaḥ karṇaḥ śakuniḥ saha rājabhiḥ
      saṃgrāmasthasya te putra kalāṃ nārhanti ṣoḍaśīm
idaṃ ca me tanutrāṇaṃ prāyacchan maghavān prabhuḥ
      abhedyaṃ kavacaṃ divyaṃ srajaṃ caiva hiraṇmayīm
devadattaṃ ca me śaṅkhaṃ devaḥ prādān mahāravam
      divyaṃ cedaṃ kirīṭaṃ me svayam indro yuyoja ha
tato divyāni vastrāṇi divyāny ābharaṇāni ca
      prādāc chakro mamaitāni rucirāṇi bṛhanti ca
evaṃ saṃpūjitas tatra sukham asmy uṣito nṛpa
      indrasya bhavane puṇye gandharvaśiśubhiḥ saha
tato mām abravīc chakraḥ prītimān amaraiḥ saha
      samayo 'rjuna gantuṃ te bhrātaro hi smaranti te
evam indrasya bhavane pañcavarṣāṇi bhārata
      uṣitāni mayā rājan smaratā dyūtajaṃ kalim
tato bhavantam adrākṣaṃ bhrātṛbhiḥ parivāritam
     gandhamādanam āsādya parvatasyāsya mūrdhani
[y]
     diṣṭyā dhanaṃjayāstrāṇi tvayā prāptāni bhārata
     diṣṭyā cārādhito rājā devānām īśvaraḥ prabhuḥ
diṣṭyā ca bhagavān sthāṇur devyā saha paraṃtapa
     sākṣād dṛṣṭaḥ suyuddhena toṣitaś ca tvayānagha
diṣṭyā ca lokapālais tvaṃ sametasl bharatarṣabha
     diṣṭyā vardhāmahe sarve diṣṭyāsi punarāgataḥ
adya kṛtsnām imāṃ devīṃ vijitāṃ puramālinīm
     manye ca dhṛtarāṣṭrasya putrān api vaśīkṛtān
tāni tv icchāmi te draṣṭuṃ divyāny astrāṇi bhārata
     yais tathā vīryavantas te nivātakavacā hatā
[arj]
     śvaḥprabhāte bhavān draṣṭā divyāny astrāṇi sarvaśaḥ
     nivātakavacā ghorā yair mayā vinipātitāḥ
[vai]
     evam āgamanaṃ tatra kathayitvā dhanaṃjayaḥ
     bhrātṛbhiḥ sahitaḥ sarvai rajanīṃ tām uvāsa ha
