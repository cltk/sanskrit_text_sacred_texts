[j]
      śrutvā karṇaṃ hataṃ yuddhe putrāṃś caivāpalāyinaḥ
      narendraḥ kiṃ cid āśvasto dvijaśreṣṭha kim abravīt
prāptavān paramaṃ duḥkhaṃ putravyasanajaṃ mahat
      tasmin yad uktavān kāle tan mamācakṣva pṛcchataḥ
[vai]
      śrutvā karṇasya nidhanam aśraddheyam ivādbhutam
      bhūtasaṃmohanaṃ bhīmaṃ meroḥ paryasanaṃ yathā
cittamoham ivāyuktaṃ bhārgavasya mahāmateḥ
      parājayam ivendrasya dviṣadbhyo bhīmakarmaṇaḥ
divaḥ prapatanaṃ bhānor urvyām iva mahādyuteḥ
      saṃśoṣaṇam ivācintyaṃ samudrasyākṣayāmbhasaḥ
mahī viyad dig īśānāṃ sarvanāśam ivādbhutam
      karmaṇor iva vaiphalyam ubhayoḥ puṇyapāpayoḥ
saṃcintya nipuṇaṃ buddhyā dhṛtarāṣṭro janeśvaraḥ
      nedam astīti saṃcintya karṇasya nidhanaṃ prati
prāṇinām etad ātmatvāt syād apīti vināśanam
      śokāgninā dahyamāno dhamyamāna ivāśayaḥ
vidhvastātmā śvasan dīno hāhety uktvā suduḥkhitaḥ
      vilalāpa mahārāja dhṛtarāṣṭro 'mbikā sutaḥ
[dhṛ]
     saṃjayādhiratho vīraḥ siṃhadviradavikramaḥ
     vṛṣam apratimaskandho vṛṣabhākṣa gatisvanaḥ
vṛṣabho vṛṣabhasyeva yo yuddhe na nivartate
     śatror api mahendrasya vajrasaṃhanano yuvā
yasya jyātalaśabdena śaravṛṣṭiraveṇa ca
     rathāśvanaramātaṅgā nāvatiṣṭhanti saṃyuge
yam āśritya mahābāhuṃ dviṣat saṃghaghnam acyutam
     duryodhano 'karod vairaṃ pāṇḍuputrair mahābalaiḥ
sa kathaṃ rathināṃ śreṣṭhaḥ karṇaḥ pārthena saṃyuge
     nihataḥ puruṣavyāghraḥ prasahyāsahya vikramaḥ
yo nāmanyata vai nityam acyutaṃ na dhanaṃjayam
     na vṛṣṇīn api tān anyān svabāhubalam āśritaḥ
śārṅgagāṇḍīvadhanvānau sahitāv aparājitau
     ahaṃ divyād rathād ekaḥ pātayiṣyāmi saṃyuge
iti yaḥ satataṃ mandam avocal lobhamohitam
     duryodhanam apādīnaṃ rājyakāmukam ātulam
yaś cājaiṣīd atibalān amitrān api durjayān
     gāndhārān madrakān matsyāṃs trigartāṃs taṅgaṇāñ śakān
pāñcālāṃś ca videhāṃś ca kuṇindān kāśikosalān
     suhyān aṅgāṃś ca puṇḍrāṃś ca niṣādān vaṅga kīcakān
vatsān kaliṅgāṃs taralān aśmakān ṛṣikāṃs tathā
     yo jitvā samare vīraś cakre balibhṛtaḥ purā
uccaiḥśravā varo 'śvānāṃ rājñāṃ vaiśravaṇo varaḥ
     varo mahendro devānāṃ karṇaḥ praharatāṃ varaḥ
yaṃ labdhvā māgadho rājā sāntvamānārtha gauravaiḥ
     arautsīt pārthivaṃ kṣatram ṛte kaurava yādavān
taṃ śrutvā nihataṃ karṇaṃ dvairathe savyasācinā
     śokārṇave nimagno 'ham aplavaḥ sāgare yathā
īdṛśair yady ahaṃ duḥkhair na vinaśyāmi saṃjaya
     vajrād dṛḍhataraṃ manye hṛdayaṃ mama durbhidam
jñātisaṃbandhimitrāṇām imaṃ śrutvā parājayam
     ko mad anyaḥ pumāṁl loke na jahyāt sūta jīvitam
viṣam agniṃ prapātaṃ vā parvatāgrād ahaṃ vṛṇe
     na hi śakṣyāmi duḥkhāni soḍhuṃ kaṣṭāni saṃjaya
[s]
     śriyā kulena yaśasā tapasā ca śrutena ca
     tvām adya santo manyante yayātim iva nāhuṣam
śrute maharṣipratimaḥ kṛtakṛtyo 'si pārthiva
     paryavasthāpayātmānaṃ mā viṣāde manaḥ kṛthāḥ
[dhṛ]
     daivam eva paraṃ manye dhik pauruṣam anarthakam
     yatra rāma pratīkāśaḥ karṇo 'hanyata saṃyuge
hatvā yudhiṣṭhirānīkaṃ pāñcālānāṃ rathavrajān
     pratāpya śaravarṣeṇa diśaḥ sarvā mahārathaḥ
mohayitvā raṇe pārthān vajrahasta ivāsurān
     sa kathaṃ nihataḥ śete vātarugṇa iva drumaḥ
śokasyāntaṃ na paśyāmi samudrasyeva viplukāḥ
     cintā me vardhate tīvrā mumūrṣā cāpi jāyate
karṇasya nidhanaṃ śrutvā vijayaṃ phalgunasya ca
     aśraddheyam ahaṃ manye vadhaṃ karṇasya saṃjaya
vajrasāra mayaṃ nūnaṃ hṛdayaṃ sudṛḍhaṃ mama
     yac chrutvā puruṣavyāghraṃ hataṃ karṇaṃ na dīryate
āyur nūnaṃ sudīrghaṃ me vihitaṃ daivataiḥ purā
     yatra karṇaṃ hataṃ śrutvā jīvāmīha suduḥkhitaḥ
dhig jīvitam idaṃ me 'dya suhṛd dhīnasya saṃjaya
     adya cāhaṃ daśām etāṃ gataḥ saṃjaya garhitām
     kṛpaṇaṃ vartayiṣyāmi śocyaḥ sarvasya mandadhīḥ
aham eva purā bhūtvā sarvalokasya satkṛtaḥ
     paribhūtaḥ kathaṃ sūta punaḥ śakṣyāmi jīvitum
     duḥkhāt suduḥkhaṃ vyasanaṃ prāptavān asmi saṃjaya
tasmād bhīṣma vadhe caiva droṇasya ca mahātmanaḥ
     nātra śeṣaṃ prapaśyāmi sūtaputre hate yudhi
sa hi pāraṃ mahān āsīt putrāṇāṃ mama saṃjaya
     yuddhe vinihataḥ śūro visṛjan sāyakān bahūn
ko hi me jīvitenārthas tam ṛte puruṣarṣabham
     rathād atiratho nūnam apatat sāyakārditaḥ
parvatasyeva śikharaṃ vajrapāta vidāritam
     śayīta pṛthivīṃ nūnaṃ śobhayan rudhirokṣitaḥ
     mātaṅga iva mattena mātaṅgena nipātitaḥ
yad balaṃ dhārtarāṣṭrāṇāṃ pāṇḍavānāṃ yato bhayam
     so 'rjunena hataḥ karṇaḥ pratimānaṃ dhanuṣmatām
sa hi vīro maheṣvāsaḥ putrāṇām abhayaṃkaraḥ
     śete vinihato vīraḥ śakreṇeva yathābalaḥ
paṅgor ivādhva gamanaṃ daridrasyeva kāmitam
     duryodhanasya cākūtaṃ tṛṣitasyeva piplukāḥ
anyathā cintitaṃ kāryam anyathā tat tu jāyate
     aho nu balavad daivaṃ kālaś ca duratikramaḥ
palāyamānaḥ kṛpaṇaṃ dīnātmā dīnapauruṣaḥ
     kac cin na nihataḥ sūtaputro duḥśāsano mama
kac cin na nīcācaritaṃ kṛtavāṃs tāta saṃyuge
     kac cin na nihataḥ śūro yathā na kṣatriyā hatāḥ
yudhiṣṭhirasya vacanaṃ mā yuddham iti sarvadā
     duryodhano nābhyagṛhṇān mūḍhaḥ pathyam ivauṣadham
śaratalpe śayānena bhīṣmeṇa sumahātmanā
     pānīyaṃ yācitaḥ pārthaḥ so 'vidhyan medinī talam
jalasya dhārāṃ vihitāṃ dṛṣṭvā tāṃ pāṇḍavena ha
     abravīt sa mahābāhus tāta saṃśāmya pāṇḍavaiḥ
praśamād dhi bhavec chāntir madantaṃ yuddham astu ca
     bhrātṛbhāvena pṛthivīṃ bhuṅkṣva pāṇḍusutaiḥ saha
akurvan vacanaṃ tasya nūnaṃ śocati me sutaḥ
     tad idaṃ samanuprāptaṃ vacanaṃ dīrghadarśinaḥ
ahaṃ tu nihatāmātyo hataputraś ca saṃjaya
     dyūtataḥ kṛcchram āpanno lūnapakṣa iva dvijaḥ
yathā hi śakuniṃ gṛhya chitvā pakṣau ca saṃjaya
     visarjayanti saṃhṛṣṭāḥ krīḍamānāḥ kumārakāḥ
chinnapakṣatayā tasya gamanaṃ nopapadyate
     tathāham api saṃprāpto lūnapakṣa iva dvijaḥ
kṣīṇaḥ sarvārthahīnaś ca nirbandhur jñātivarjitaḥ
     kāṃ diśaṃ pratipatsyāmi dīnaḥ śatruvaśaṃ gataḥ
duryodhanasya vṛddhyarthaṃ pṛthivīṃ yo 'jayat prabhuḥ
     sa jitaḥ pāṇḍavaiḥ śūraiḥ samarthair vīryaśālibhiḥ
tasmin hate maheṣvāse karṇe yudhi kirīṭinā
     ke vīrāḥ paryavartanta tan mamācakṣva saṃjaya
kac cin naikaḥ parityaktaḥ pāṇḍavair nihato raṇe
     uktaṃ tvayā purā vīra yathā vīrā nipātitāḥ
bhīṣmam apratiyudhyantaṃ śikhaṇḍī sāyakottamaiḥ
     pātayām āsa samare sarvaśastrabhṛtāṃ varam
tathā draupadinā droṇo nyastasarvāyudho yudhi
     yuktayogo maheṣvāsaḥ śarair bahubhir ācitaḥ
     nihataḥ khaḍgam udyamya dhṛṣṭadyumnena saṃjaya
antareṇa hatāv etau chalena ca viśeṣataḥ
     aśrauṣam aham etad vai bhīṣmadroṇau nipātitau
bhīṣmadroṇau hi samare na hanyād vajrabhṛt svayam
     nyāyena yudhyamānau hi tad vai satyaṃ bravīmi te
karṇaṃ tv asyantam astrāṇi divyāni ca bahūni ca
     katham indropamaṃ vīraṃ mṛtyur yuddhe samaspṛśat
yasya vidyutprabhāṃ śaktiṃ divyāṃ kanakabhūṣaṇām
     prāyacchad dviṣatāṃ hantrīṃ kuṇḍalābhyāṃ puraṃdaraḥ
yasya sarpamukho divyaḥ śaraḥ kanakabhūṣaṇaḥ
     aśeta nihataḥ patrī candaneṣv arisūdanaḥ
bhīṣmadroṇamukhān vīrān yo 'vamanya mahārathān
     jāmadagnyān mahāghoraṃ brāhmam astram aśikṣata
yaś ca droṇa mukhān dṛṣṭvā vimukhān arditāñ śaraiḥ
     saubhadrasya mahābāhur vyadhamat kārmukaṃ śaraiḥ
yaś ca nāgāyuta prāṇaṃ vātaraṃhasam acyutam
     virathaṃ bhrātaraṃ kṛtvā bhīmasenam upāhasat
sahadevaṃ ca nirjitya śaraiḥ saṃnataparvabhiḥ
     kṛpayā virathaṃ kṛtvā nāhanad dharmavittayā
yaś ca māyā sahasrāṇi dhvaṃsayitvā raṇotkaṭam
     ghaṭotkacaṃ rākṣasendraṃ śakra śaktyābhijaghnivān
etāni divasāny asya yuddhe bhīto dhanaṃjayaḥ
     nāgamad dvairathaṃ vīraḥ sa kathaṃ nihato raṇe
rathasaṅgo na cet tasya dhanur vā na vyaśīryata
     na ced astrāṇi nirṇeśuḥ sa kathaṃ nihataḥ paraiḥ
ko hi śakto raṇe karṇaṃ vidhunvānaṃ mahad dhanuḥ
     vimuñcantaṃ śarān ghorān divyāny astrāṇi cāhave
     jetuṃ puruṣaśārdūlaṃ śārdūlam iva vegitam
dhruvaṃ tasya dhanuś chinnaṃ ratho vāpi gato mahīm
     astrāṇi vā pranaṣṭāni yathā śaṃsasi me hatam
     na hy anyad anupaśyāmi kāraṇaṃ tasya nāśane
na hanyām arjunaṃ yāvat tāvat pādau na dhāvaye
     iti yasya mahāghoraṃ vratam āsīn mahātmanaḥ
yasya bhīto vane nityaṃ dharmarājo yudhiṣṭhiraḥ
     trayodaśa samā nidrāṃ na lebhe puruṣarṣabhaḥ
yasya vīryavato vīryaṃ samāśritya mahātmanaḥ
     mama putraḥ sabhāṃ bhāryāṃ pāṇḍūnāṃ nītavān balāt
tatra cāpi sabhāmadhye pāṇḍavānāṃ ca paśyatām
     dāsabhāryeti pāñcālīm abravīt kurusaṃsadi
yaś ca gāṇḍīvamuktānāṃ sparśam ugram acintayan
     apatir hy asi kṛṣṇeti bruvan pārthān avaikṣata
yasya nāsīd bhayaṃ pārthaiḥ saputraiḥ sajanārdanaiḥ
     svabāhubalam āśritya muhūrtam api saṃjaya
tasya nāhaṃ vadhaṃ manye devair api sa vāsavaiḥ
     pratīpam upadhāvadbhiḥ kiṃ punas tāta pāṇḍavaiḥ
na hi jyāṃ spṛśamānasya talatre cāpi gṛhṇataḥ
     pumān ādhiratheḥ kaś cit pramukhe sthātum arhati
api syān medinī hīnā somasūryaprabhāṃśubhiḥ
     na vadhaḥ puruṣendrasya samareṣv apalāyinaḥ
yadi mandaḥ sahāyena bhrātrā duḥśāsanena ca
     vāsudevasya durbuddhiḥ pratyākhyānam arocayat
sa nūnam ṛṣabhaskandhaṃ dṛṣṭvā karṇaṃ nipātitam
     duḥśāsanaṃ ca nihataṃ manye śocati putrakaḥ
hataṃ vaikartanaṃ śrutvā dvairathe savyasācinā
     jayataḥ pāṇḍavān dṛṣṭvā kiṃsvid duryodhano 'bravīt
durmarṣaṇaṃ hataṃ śrutvā vṛṣasenaṃ ca saṃyuge
     prabhagnaṃ ca balaṃ dṛṣṭvā vadhyamānaṃ mahārathaiḥ
parāṅmukhāṃs tathā rājñaḥ palāyanaparāyaṇān
     vidrutān rathino dṛṣṭvā manye śocati putrakaḥ
aneyaś cābhimānena bāla buddhir amarṣaṇaḥ
     hatotsāhaṃ balaṃ dṛṣṭvā kiṃsvid duryodhano 'bravīt
bhrātaraṃ nihataṃ dṛṣṭvā bhīmasenena saṃyuge
     rudhiraṃ pīyamānena kiṃsvid duryodhano 'bravīt
saha gāndhārarājena sabhāyāṃ yad abhāṣata
     karṇo 'rjunaṃ raṇe hantā hate tasmin kim abravīt
dyūtaṃ kṛtvā purā hṛṣṭo vañcayitvā ca pāṇḍavān
     śakuniḥ saubalas tāta hate karṇe kim abravīt
kṛtavarmā maheṣvāsaḥ sātvatānāṃ mahārathaḥ
     karṇaṃ vinihataṃ dṛṣṭvā hārdikyaḥ kim abhāṣata
brāhmaṇāḥ kṣatriyā vaiśyā yasya śikṣām upāsate
     dhanurvedaṃ cikīrṣanto droṇaputrasya dhīmataḥ
yuvā rūpeṇa saṃpanno darśanīyo mahāyaśāḥ
     aśvatthāmā hate karṇe kim abhāṣata saṃjaya
ācāryatvaṃ dhanurvede gataḥ paramatattvavit
     kṛpaḥ śāradvatas tāta hate karṇe kim abravīt
madrarājo maheṣvāsaḥ śalyaḥ samitiśobhanaḥ
     diṣṭaṃ tena hi tat sarvaṃ yathā karṇo nipātitaḥ
ye ca ke cana rājānaḥ pṛthivyāṃ yoddhum āgatāḥ
     vaikartanaṃ hataṃ dṛṣṭvā kim abhāṣanta saṃjaya
karṇe tu nihate vīre rathavyāghre nararṣabhe
    kiṃ vo mukham anīkānām āsīt saṃjaya bhāgaśaḥ
madrarājaḥ kathaṃ śalyo niyukto rathināṃ varaḥ
    vaikartanasya sārathye tan mamācakṣva saṃjaya
ke 'rakṣan dakṣiṇaṃ cakraṃ sūtaputrasya saṃyuge
    vāmaṃ cakraṃ rarakṣur vā ke vā vīrasya pṛṣṭhataḥ
ke karṇaṃ vājahuḥ śūrāḥ ke kṣudrāḥ prādravan bhayāt
    kathaṃ ca vaḥ sametānāṃ hataḥ karṇo mahārathaḥ
pāṇḍavāś ca kathaṃ śūrāḥ pratyudīyur mahāratham
    sṛjantaṃ śaravarṣāṇi vāridhārā ivāmbudam
sa ca sarpamukho divyo maheṣu pravaras tadā
    vyarthaḥ kathaṃ samabhavat tan mamācakṣva saṃjaya
māmakasyāsya sainyasya hṛtotsedhasya saṃjaya
    avaśeṣaṃ na paśyāmi kakude mṛdite sati
tau hi vīrau maheṣvāsau madarthe kurusattamau
    bhīṣmadroṇau hatau śrutvā ko nv artho jīvitena me
na mṛṣyāmi ca rādheyaṃ hatam āhavaśobhinam
    yasya bāhvor balaṃ tulyaṃ kuñjarāṇāṃ śataṃ śatam
droṇe hate ca yadvṛttaṃ kauravāṇāṃ paraiḥ saha
    saṃgrāme naravīrāṇāṃ tan mamācakṣva saṃjaya
yathā ca karṇaḥ kaunteyaiḥ saha yuddham ayojayat
    yathā ca dviṣatāṃ hantā raṇe śāntas tad ucyatām
