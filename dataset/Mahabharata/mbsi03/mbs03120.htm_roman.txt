[sātyaki]
      na rāma kālaḥ paridevanāya; yad uttaraṃ tatra tad eva sarve
      samācarāmo hy anatīta kālaṃ; yudhiṣṭhiro yady api nāha kiṃ cit
ye nāthavanto hi bhavanti loke; te nātmanā karma samārabhante
      teṣāṃ tu kāryeṣu bhavanti nāthāḥ; śaibyādayo rāma yathā yayāteḥ
yeṣāṃ tathā rāma samārabhante; kāryāṇi nāthāḥ svamatena loke
      te nāthavantaḥ puruṣapravīrā; nānātha vat kṛcchram avāpnuvanti
kasmād ayaṃ rāma janārdanau ca; pradyumna sāmbau ca mayā sametau
      vasaty araṇye saha sodarīyais; trailokyanāthān adhigamya nāthān
niryātu sādhv adya daśārha senā; prabhūtanānāyudha citravarmāḥ
      yamakṣayaṃ gacchatu dhārtarāṣṭraḥ; sa bāndhavo vṛṣṇibalābhibhūtaḥ
tvaṃ hy eva kopāt pṛthivīm apīmāṃ; saṃveṣṭayes tiṣṭhatu śārṅgadhanvā
      sa dhārtarāṣṭraṃ jahi sānubandhaṃ; vṛtraṃ yathā devapatir mahendraḥ
bhrātā ca me yaś ca sakhā guruś ca; janārdanasyātma samaś ca pārthaḥ
      yadartham abhyudyatam uttamaṃ tat; karoti karmāgryam apāraṇīyam
tasyāstra varṣāṇy aham uttamāstrair; vihatya sarvāṇi raṇe 'bhibhūya
      kāyāc chiraḥ sarpaviṣāgnikalpaiḥ; śarottamair unmathitāsmi rāma
khaḍgena cāhaṃ niśitena saṃkhye; kāyāc chiras tasya balāt pramathya
      tato 'sya sarvān anugān haniṣye; duryodhanaṃ cāpi kurūṃś ca sarvān
āttāyudhaṃ mām iha rauhiṇeya; paśyantu bhaumā yudhi jātaharṣāḥ
     nighnantam ekaṃ kuru yodhamukhyān; kāle mahākakṣam ivāntakāgniḥ
pradyumna muktān niśitān na śaktāḥ; soḍhuṃ kṛpa droṇa vikarṇa karṇāḥ
     jānāmi vīryaṃ ca tavātma jasya; kārṣṇir bhavaty eṣa yathā raṇasthaḥ
sāmbaḥ sasūtaṃ sa rathaṃ bhujābhyāṃ; duḥśāsanaṃ śāstu balāt pramathya
     na vidyate jāmba vatī sutasya; raṇe 'viṣahyaṃ hi raṇotkaṭasya
etena bālena hi śambarasya; daityasya sainyaṃ sahasā praṇunnam
     vṛttorur atyāyata pīnabāhur; etena saṃkhye nihato 'śvacakraḥ
     ko nāma sāmbasya raṇe manuṣyo; gatvāntaraṃ vai bhujayor dhareta
yathā praviśyāntaram antakasya; kāle manuṣyo na viniṣkrameta
     tathā praviśyāntaram asya saṃkhye; ko nāma jīvan punar āvrajeta
droṇaṃ ca bhīṣmaṃ ca mahārathau tau; sutair vṛtaṃ cāpy atha somadattam
     sarvāṇi sainyāni ca vāsudevaḥ; pradhakṣyate sāyakavahni jālaiḥ
kiṃnāma lokeṣv aviṣahyam asti; kṛṣṇasya sarveṣu sadaiva teṣu
     āttāyudhasyottama bāṇapāṇeś; cakrāyudhasyāpratimasya yuddhe
tato 'niruddho 'py asi carma pāṇir; mahīm imāṃ dhārtarāṣṭrair vi saṃjñaiḥ
     hṛtottamāṅgair nihataiḥ karotu; kīrṇāṃ kuśair vedim ivādhvareṣu
gadolmukau bāhuka bhānunīthāḥ; śūraś ca saṃkhye niśaṭhaḥ kumāraḥ
     raṇotkaṭau sāraṇa cārudeṣṇau; kulocitaṃ viprathayantu karma
sa vṛṣṇibhojāndhakayodhamukhyā; samāgatā kṣatriya śūrasenā
     hatvā raṇe tān dhṛtarāṣṭra putrāṁl; loke yaśaḥ sphītam upākarotu
tato 'bhimanyuḥ pṛthivīṃ praśāstu; yāvad vrataṃ dharmabhṛtāṃ variṣṭhaḥ
     yudhiṣṭhiraḥ pārayate mahātmā; dyūte yathoktaṃ kurusattamena
asmat pramukhair vi śikhair jitāris; tato mahīṃ bhokṣyati dharmarājaḥ
     nir dhārtarāṣṭrāṃ hatasūtaputrām; etad dhi naḥ kṛtyatamaṃ yaśaśyam
[vāsu]
     asaṃśayaṃ mādhava satyam etad; gṛhṇīma te vākyam adīnasattva
     svābhyāṃ bhujābhyām ajitāṃ tu bhūmiṃ; necchet kurūṇām ṛṣabhaḥ kathaṃ cit
na hy eṣa kāmān na bhayān na lobhād; yudhiṣṭhiro jātu jahyāt svadharmam
     bhīmārjunau cāti rathau yamau vā; tathaiva kṛṣṇā drupadātma jeyam
ubhau hi yuddhe 'pratimau pṛthivyāṃ; vṛkodaraś caiva dhanaṃjayaś ca
     kasmān na kṛtsnāṃ pṛthivīṃ praśāsen; mādrī sutābhyāṃca puraskṛto 'yam
yadā tu pāñcāla patir mahātmā; sa kekayaś cedipatir vayaṃ ca
     yotsyāma vikramya parāṃs tadā vai; suyodhanas tyakṣyati jīvalokam
[y]
     naitac citraṃ mādhava yad bravīṣi; satyaṃ tu me rakṣya tamaṃ na rājyam
     kṛṣṇas tu māṃ veda yathā vad ekaḥ; kṛṣṇaṃ ca vedāham atho yathā vat
yadaiva kālaṃ puruṣapravīro; vetsyaty ayaṃ mādhava vikramasya
     tadā raṇe tvaṃ ca śinipravīra; suyodhanaṃ jeṣyasi keśavaś ca
pratiprayāntv adya daśārha vīrā; dṛḍho 'smi nāthair naralokanāthaiḥ
     dharme 'pramādaṃ kurutāprameyā; draṣṭāsmi bhūyaḥ sukhinaḥ sametān
te 'nyonyam āmantrya tathābhivādya; vṛddhān parisvajya śiśūṃś ca sarvān
     yadupravīrāḥ svagṛhāṇi jagmū; rājāpi tīrthāny anusaṃcacāra
visṛjya kṛṣṇaṃ tv atha dharmarājo; vidarbharājopa citāṃ sutīrthām
     sutena somena vimiśritodāṃ; tataḥ payoṣṇīṃ prati sa hy uvāsa
