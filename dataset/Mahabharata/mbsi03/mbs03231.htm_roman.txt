[vai]
      gandharvais tu mahārāja bhagne karṇe mahārathe
      saṃprādravac camūḥ sarvā dhārtarāṣṭrasya paśyataḥ
tān dṛṣṭvā dravataḥ sarvān dhārtarāṣṭrān parāṅmukhān
      duryodhano mahārāja nāsīt tatra parāṅmukhaḥ
tām āpatantīṃ saṃprekṣya gandharvāṇāṃ mahācamūm
      mahatā śaravarṣeṇa so 'bhyavarṣad ariṃdamaḥ
acintyaśaravarṣaṃ tu gandharvās tasya taṃ ratham
      duryodhanaṃ jighāṃsantaḥ samantāt paryavārayan
yugamīṣāṃ varūthaṃ ca tathaiva dhvajasārathī
      aśvāṃs triveṇuṃ talpaṃ ca tilaśo 'bhyahanad ratham
duryodhanaṃ citraseno virathaṃ patitaṃ bhuvi
      abhidrutya mahābāhur jīvagrāham athāgrahīt
tasmin gṛhīte rājendra sthitaṃ duḥśāsanaṃ rathe
      paryagṛhṇanta gandharvāḥ parivārya samantataḥ
viviṃśatiṃ citrasenam ādāyānye pradudruvuḥ
      vindānuvindāv apare rājadārāṃś ca sarvaśaḥ
sainyās tu dhārtarāṣṭrasya gandharvaiḥ samabhidrutāḥ
      pūrvaṃ prabhagnaiḥ sahitāḥ pāṇḍavān abhyayus tadā
śakaṭāpaṇa veśyāś ca yānayugyaṃ ca sarvaśaḥ
     śaraṇaṃ pāṇḍavāñ jagmur hriyamāṇe mahīpatau
priyadarśano mahābāhur dhārtarāṣṭro mahābalaḥ
     gandharvair hriyate rājā pārthās tam anudhāvata
duḥśāsano durviṣaho durmukho durjayas tathā
     baddhvā hriyante gandharvai rājadārāś ca sarvaśaḥ
iti duryodhanāmātyāḥ krośanto rājagṛddhinaḥ
     ārtā dīnasvarāḥ sarve yudhiṣṭhiram upāgaman
tāṃs tathā vyathitān dīnān bhikṣamāṇān yudhiṣṭhiram
     vṛddhān duryodhanāmātyān bhimaseno 'bhyabhāṣata
anyathā vartamānānām artho jātāyam anyathā
     asmābhir yad anuṣṭheyaṃ gandharvais tad anuṣṭhitam
durmantritam idaṃ tāta rājño durdyūta devinaḥ
     dveṣṭāram anye klībasya pātayantīti naḥ śrutam
tad idaṃ kṛtaṃ naḥ pratyakṣaṃ gandharvai ratimānuṣam
     diṣṭyā loke pumān asti kaś cid asmatpriye sthitaḥ
     yenāsmākaṃ hṛto bhāra āsīnānāṃ sukhāvahaḥ
śītavātātapa sahāṃs tapasā caiva karśitān
     samastho viṣamasthān hi draṣṭum icchati durmatiḥ
adharmacāriṇas tasya kauravyasya durātmanaḥ
     ye śīlam anuvartante te paśyanti parābhavam
adharmo hi kṛtas tena yenaitad upaśikṣitam
     anṛśaṃsās tu kaunteyās tasyādhyakṣān bravīmi vaḥ
evaṃ bruvāṇaṃ kaunteyaṃ bhīmasenam amarṣaṇam
     na kālaḥ paruṣasyāyam iti rājābhyabhāṣata
