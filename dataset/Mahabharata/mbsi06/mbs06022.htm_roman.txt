[s]
      tato yudhiṣṭhiro rājā svāṃ senāṃ samacodayat
      prativyūhann anīkāni bhīṣmasya bharatarṣabha
yathoddiṣṭāny anīkāni pratyavyūhanta pāṇḍavāḥ
      svargaṃ param abhīpsantaḥ suyuddhena kurūdvahāḥ
madhye śikhaṇḍino 'nīkaṃ rakṣitaṃ savyasācinā
      dhṛṣṭadyumnasya ca svayaṃ bhīṣmeṇa paripālitam
anīkaṃ dakṣiṇaṃ rājan yuyudhānena pālitam
      śrīmatā sātvatāgryeṇa śakreṇeva dhanuṣmatā
mahendra yānapratimaṃ rathaṃ tu; sopaskaraṃ hāṭakaratnacitram
      yudhiṣṭhiraḥ kāñcanabhāṇḍa yoktraṃ; samāsthito nāgakulasya madhye
samucchritaṃ dāntaśalākam asya; supāṇḍuraṃ chatram atīva bhāti
      pradakṣiṇaṃ cainam upācaranti; maharṣayaḥ saṃstutibhir narendram
purohitāḥ śatruvadhaṃ vadanto; maharṣivṛddhāḥ śrutavanta eva
      japyaiś ca mantraiś ca tathauṣadhībhiḥ; samantataḥ svasty ayanaṃ pracakruḥ
tataḥ sa vastrāṇi tathaiva gāś ca; phalāni puṣpāṇi tathaiva niṣkān
      kurūttamo brāhmaṇa sān mahātmā; kurvan yayau śakra ivāmarebhyaḥ
sahasrasūryaḥ śatakiṅkiṇīkaḥ; parārdhya jāmbūnadahemacitraḥ
      ratho 'rjunasyāgnir ivārci mālī; vibhrājate śvetahayaḥ sucakraḥ
tam āsthitaḥ keśava saṃgṛhītaṃ; kapidhvajaṃ gāṇḍivabāṇahastaḥ
     dhanurdharo yasya samaḥ pṛthivyāṃ; na vidyate no bhavitā vā kadā cit
udvartayiṣyaṃs tava putra senām; atīva raudraṃ sa bibharti rūpam
     anāyudho yaḥ subhujo bhujābhyāṃ; narāśvanāgān yudhi bhasma kuryāt
sa bhīmasenaḥ sahito yamābhyāṃ; vṛkodaro vīra rathasya goptā
     taṃ prekṣya mattarṣabha siṃhakhelaṃ; loke mahendrapratimānakalpam
samīkṣya senāgragataṃ durāsadaṃ; pravivyathuḥ paṅkagatā ivoṣṭrāḥ
     vṛkodaraṃ vāraṇarājadarpaṃ; yodhās tvadīyā bhayavighna sattvāḥ
anīkamadhye tiṣṭhantaṃ rājaputraṃ durāsadam
     abravīd bharataśreṣṭhaṃ guḍākeśaṃ janārdanaḥ
[vā]
     ya eṣa goptā pratapan balastho; yo naḥ senāṃ siṃha ivekṣate ca
     sa eṣa bhīṣmaḥ kuruvaṃśaketur; yenāhṛtās triṃśato vājimedhāḥ
etāny anīkāni mahānubhāvaṃ; gūhanti meghā iva gharmaraśmim
     etāni hatvā puruṣapravīra; kāṅkṣasva yuddhaṃ bharatarṣabheṇa
[dhṛ]
     keṣāṃ prahṛṣṭās tatrāgre yodhā yudhyanti saṃjaya
     udagramanasaḥ ke 'tra ke vā dīnā vicetasaḥ
ke pūrvaṃ prāharaṃs tatra yuddhe hṛdayakampane
     māmakāḥ pāṇḍavānāṃ vā tan mamācakṣva saṃjaya
kasya senā samudaye gandhamālyasamudbhavaḥ
     vācaḥ pradakṣiṇāś caiva yodhānām abhigarjatām
[s]
     ubhayoḥ senayos tatra yodhā jahṛṣire mudā
     srag dhūpapānagandhānām ubhayatra samudbhavaḥ
saṃhatānām anīkānāṃ vyūḍhānāṃ bharatarṣabha
     saṃsarpatām udīrṇānāṃ vimardaḥ sumahān abhūt
vāditraśabdas tumulaḥ śaṅkhabherī vimiśritaḥ
     kuñjarāṇāṃ ca nadatāṃ sainyānāṃ ca prahṛṣyatām
