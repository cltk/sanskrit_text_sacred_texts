[v]
      sa taṃ dṛṣṭvā tathā bhūtaṃ rājānaṃ ghoradarśanam
      dīrghaśmaśru dharaṃ nṝṇāṃ śoṇitena samukṣitam
cakāra na vyathāṃ vipro rājā tv enam athābravīt
      pratyutthāya mahātejā bhayakartā yamopamaḥ
diṣṭyā tvam asi kalyāṇa ṣaṣṭhe kāle mamāntikam
      bhakṣaṃ mṛgayamāṇasya saṃprāpto dvijasattama
[u]
      rājan gurvarthinaṃ viddhi carantaṃ mām ihāgatam
      na ca gurvartham udyuktaṃ hiṃsyam āhur manīṣiṇaḥ
[r]
      ṣaṣṭhe kāle mamāhāro vihito dvijasattama
      na ca śakyaḥ samutsraṣṭuṃ kṣudhitena mayādya vai
[u]
      evam astu mahārāja samayaḥ kriyatāṃ tu me
      gurvartham abhinirvartya punar eṣyāmi te vaśam
saṃśrutaś ca mayā yo 'rtho gurave rājasattama
      dadāsi vipramukhyebhyas tvaṃ hi ratnāni sarvaśaḥ
dātā tvaṃ ca naravyāghra pātrabhūtaḥ kṣitāv iha
      pātraṃ pratigrahe cāpi viddhi māṃ nṛpasattama
upākṛtya guror arthaṃ tvad āyattam ariṃdama
      samayeneha rājendra punar eṣyāmi te vaśam
satyaṃ te pratijānāmi nātra mithyāsti kiṃ cana
     anṛtaṃ noktapūrvaṃ me svaireṣv api kuto 'nyathā
[s]
     yadi mattas tvad āyatto gurvarthaḥ kṛta eva saḥ
     yadi cāsmi pratigrāhyaḥ sāṃprataṃ tad bravīhi me
[u]
     pratigrāhyo mato me tvaṃ sadaiva puruṣarṣabha
     so 'haṃ tvām anusaṃprāpto bhikṣituṃ maṇikuṇḍale
[s]
     patnyās te mama viprarṣe rucire maṇikuṇḍale
     varayārthaṃ tvam anyaṃ vai taṃ te dāsyami suvrata
[u]
     alaṃ te vyapadeśena pramāṇaṃ yadi te vayam
     prayaccha kuṇḍale me tvaṃ satyavāg bhava pārthiva
[v]
     ity uktas tv abravīd rājā tam uttaṅkaṃ punar vacaḥ
     gaccha madvacanād devīṃ brūhi dehīti sattama
saivam uktā tvayā nūnaṃ madvākyena śucismitā
     pradāsyati dvijaśreṣṭha kuṇḍale te na saṃśayaḥ
[u]
     kva patnī bhavataḥ śakyā mayā draṣṭuṃ nareśvara
     svayaṃ vāpi bhavān patnīṃ kimarthaṃ nopasarpati
[s]
     drakṣyate tāṃ bhavān adya kasmiṃś cid vananirjhare
     ṣaṣṭhe kāle na hi mayā sā śakyā draṣṭum adya vai
uttaṅkas tu tathoktaḥ sa jagāma bharatarṣabha
     madayantīṃ ca dṛṣṭvā so 'jñāpayat svaṃ prayojanam
saudāsa vacanaṃ śrutvā tataḥ sā pṛthulocanā
     pratyuvāca mahābuddhim uttaṅkaṃ janamejaya
evam etan mahābrahman nānṛtaṃ vadase 'nagha
     abhijñānaṃ tu kiṃ cit tvaṃ samānetum ihārhasi
ime hi divye maṇikuṇḍale me; devāś ca yakṣāś ca mahoragāś ca
     tais tair upāyaiḥ parihartu kāmāś; chidreṣu nityaṃ paritarkayanti
nikṣiptam etad bhuvi pannagās tu; ratnaṃ samāsādya parāmṛṣeyuḥ
     yakṣās tathocchiṣṭa dhṛtaṃ surāś ca; nidrāvaśaṃ tvā paridharṣayeyuḥ
chidreṣv eteṣu hi sadā hy adhṛṣyeṣu dvijarṣabha
     devarākṣasanāgānām apramattena dhāryate
syandete hi divā rukmaṃ rātrau ca dvijasattama
     naktaṃ nakṣatratārāṇāṃ prabhām ākṣipya vartate
ete hy āmucya bhagavan kṣutpipāsā bhayaṃ kutaḥ
     viṣāgniśvāpadebhyaś ca bhayaṃ jātu na vidyate
hrasvena caite āmukte bhavato hrasvake tadā
     anurūpeṇa cāmukte tat pramāṇe hi jāyataḥ
evaṃvidhe mamaite vai kuṇḍale paramārcite
     triṣu lokeṣu vikhyāte tad abhijñānam ānaya
