[dhṛ]
      yathaiva pāṇḍavāḥ sarve parākrāntā jigīṣavaḥ
      tathaivābhisarās teṣāṃ tyaktātmāno jaye dhṛtāḥ
tvam eva hi parākrāntān ācakṣīthāḥ parān mama
      pāñcālān kekayān matsyān māgadhān vatsabhūmipān
yaś ca sendrān imāṁl lokān icchan kuryād vaśe balī
      sa śreṣṭho jagataḥ kṛṣṇaḥ pāṇḍavānāṃ jaye dhṛtaḥ
samastām arjunād vidyāṃ sātyakiḥ kṣipram āptavān
      śaineyaḥ samare sthātā bījavat pravapañ śarān
dhṛṣṭadyumnaś ca pāñcālyaḥ krūrakarmā mahārathaḥ
      māmakeṣu raṇaṃ kartā baleṣu paramāstravit
yudhiṣṭhirasya ca krodhād arjunasya ca vikramāt
      yamābhyāṃ bhīmasenāc ca bhayaṃ me tāta jāyate
amānuṣaṃ manuṣyendrair jālaṃ vitatam antarā
      mama senāṃ haniṣyanti tataḥ krośāmi saṃjaya
darśanīyo manasvī ca lakṣmīvān brahma varcasī
      medhāvī sukṛtaprajño dharmātmā pāṇḍunandanaḥ
mitrāmātyaiḥ susaṃpannaḥ saṃpanno yojya yojakaiḥ
      bhrātṛbhiḥ śvaśuraiḥ putrair upapanno mahārathaiḥ
dhṛtyā ca puruṣavyāghor naibhṛtyena ca pāṇḍavaḥ
     anṛśaṃso vadānyaś ca hrīmān satyaparākramaḥ
bahuśrutaḥ kṛtātmā ca vṛddhasevī jitendriyaḥ
     taṃ sarvaguṇasaṃpannaṃ samiddham iva pāvakam
tapantam iva ko mandaḥ patiṣyati pataṃgavat
     pāṇḍavāgnim anāvāryaṃ mumūrṣur mūḍha cetanaḥ
tanur uccaḥ śikhī rājā śuddhajāmbūnadaprabhaḥ
     mandānāṃ mama putrāṇāṃ yuddhenāntaṃ kariṣyati
tair ayuddhaṃ sādhu manye kuravas tan nibodhata
     yuddhe vināśaḥ kṛtsnasya kulasya bhavitā dhruvam
eṣā me paramā śāntir yayā śāmyati me manaḥ
     yadi tv ayuddham iṣṭaṃ vo vayaṃ śāntyai yatāmahe
na tu naḥ śikṣamāṇānām upekṣeta yudhiṣṭhiraḥ
     jugupsati hy adharmeṇa mām evoddhiśya kāraṇam
