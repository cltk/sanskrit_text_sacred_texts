tasya tadvacanaṃ śrutvā rāmasyākliṣṭakarmaṇaḥ
 avākśirās tathābhūto vākyam etad uvāca ha
śūdrayonyāṃ prasūto 'smi tapa ugraṃ samāsthitaḥ
 devatvaṃ prārthaye rāma saśarīro mahāyaśaḥ
na mithyāhaṃ vade rājan devalokajigīṣayā
 śūdraṃ māṃ viddhi kākutstha śambūkaṃ nāma nāmataḥ
bhāṣatas tasya śūdrasya khaḍgaṃ suruciraprabham
 niṣkṛṣya kośād vimalaṃ śiraś ciccheda rāghavaḥ
tasmin muhūrte bālo 'sau jīvena samayujyata
tato 'gastyāśramapadaṃ rāmaḥ kamalalocanaḥ
 sa gatvā vinayenaiva taṃ natvā mumude sukhī
so 'bhivādya mahātmānaṃ jvalantam iva tejasā
 ātithyaṃ paramaṃ prāpya niṣasāda narādhipaḥ
tam uvāca mahātejāḥ kumbhayonir mahātapāḥ
 svāgataṃ te naraśreṣṭha diṣṭyā prāpto 'si rāghava
tvaṃ me bahumato rāma guṇair bahubhir uttamaiḥ
 atithiḥ pūjanīyaś ca māma rājan hṛdi sthitaḥ
surā hi kathayanti tvām āgataṃ śūdraghātinam
 brāhmaṇasya tu dharmeṇa tvayā jīvāpitaḥ sutaḥ
uṣyatāṃ ceha rajanīṃ sakāśe mama rāghava
 prabhāte puṣpakeṇa tvaṃ gantā svapuram eva hi
idaṃ cābharaṇaṃ saumya nirmitaṃ viśvakarmaṇā
 divyaṃ divyena vapuṣā dīpyamānaṃ svatejasā
 pratigṛhṇīṣva kākutstha matpriyaṃ kuru rāghava
dattasya hi punar dānaṃ sumahat phalam ucyate
 tasmāt pradāsye vidhivat tat pratīccha nararṣabha
tad rāmaḥ pratijagrāha munes tasya mahātmanaḥ
 divyam ābharaṇaṃ citraṃ pradīptam iva bhāskaram
pratigṛhya tato rāmas tad ābharaṇam uttamam
 āgamaṃ tasya divyasya praṣṭum evopacakrame
atyadbhutam idaṃ brahman vapuṣā yuktam uttamam
 kathaṃ bhagavatā prāptaṃ kuto vā kena vāhṛtam
kutūhalatayā brahman pṛcchāmi tvāṃ mahāyaśaḥ
 āścaryāṇāṃ bahūnāṃ hi nidhiḥ paramako bhavān
evaṃ bruvati kākutsthe munir vākyam athābravīt
 śṛṇu rāma yathāvṛttaṃ purā tretāyuge gate
