[arjuna]
      uktaṃ yudhiṣṭhireṇaiva yāvad vācyaṃ janārdana
      tava vākyaṃ tu me śrutvā pratibhāti paraṃtapa
naiva praśamam atra tvaṃ manyase sukaraṃ prabho
      lobhād vā dhṛtarāṣṭrasya dainyād vā samupasthitāt
aphalaṃ manyase cāpi puruṣasya parākramam
      na cāntareṇa karmāṇi pauruṣeṇa phalodayaḥ
tad idaṃ bhāṣitaṃ vākyaṃ tathā ca na tathaiva ca
      na caitad evaṃ draṣṭavyam asādhyam iti kiṃ cana
kiṃ caitan manyase kṛcchram asmākaṃ pāpam āditaḥ
      kurvanti teṣāṃ karmāṇi yeṣāṃ nāsti phalodayaḥ
saṃpādyamānaṃ samyak ca syāt karma saphalaṃ prabho
      sa tathā kṛṣṇa vartasva yathā śarma bhavet paraiḥ
pāṇḍavānāṃ kurūṇāṃ ca bhavān paramakaḥ suhṛt
      surāṇām asurāṇāṃ ca yathā vīra prajāpatiḥ
kurūṇāṃ pāṇḍavānāṃ ca pratipatsva nirāmayam
      asmaddhitam anuṣṭhātuṃ na manye tava duṣkaram
evaṃ cet kāryatām eti kāryaṃ tava janārdana
      gamanād evam eva tvaṃ kariṣyasi na saṃśayaḥ
cikīrṣitam athānyat te tasmin vīra durātmani
     bhaviṣyati tathā sarvaṃ yathā tava cikīrṣitam
śarma taiḥ saha vā no 'stu tava vā yac cikīrṣitam
     vicāryamāṇo yaḥ kāmas tava kṛṣṇa sa no guruḥ
na sa nārhati duṣṭātmā vadhaṃ sasuta bāndhavaḥ
     yena dharmasute dṛṣṭvā na sā śrīr upamarṣitā
yac cāpy apaśyatopāyaṃ dharmiṣṭhaṃ madhusūdana
     upāyena nṛśaṃsena hṛtā durdyūta devinā
kathaṃ hi puruṣo jātaḥ kṣatriyeṣu dhanurdharaḥ
     samāhūto nivarteta prāṇatyāge 'py upasthite
adhameṇa jitān dṛṣṭvā vane pravrajitāṃs tathā
     vadhyatāṃ mama vārṣṇeya nirgato 'sau suyodhanaḥ
na caitad adbhutaṃ kṛṣṇa mitrārthe yac cikīrṣasi
     kriyā kathaṃ nu mukhyā syān mṛdunā vetareṇa vā
atha vā manyase jyāyān vadhas teṣām anantaram
     tad eva kriyatām āśu na vicāryam atas tvayā
jānāsi hi yathā tena draupadī pāpabuddhinā
     parikliṣṭā sabhāmadhye tac ca tasyāpi marṣitam
sa nāma samyag varteta pāṇḍaveṣv iti mādhava
     na me saṃjāyate buddhir bījam uptam ivoṣare
tasmād yan manyase yuktaṃ pāṇḍavānāṃ ca yad dhitam
     tad āśu kuru vārṣṇeya yan naḥ kāryam anantaram
