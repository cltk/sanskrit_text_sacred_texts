[br]
      atrāpy udāharantīmam itihāsaṃ purātanam
      kārtavīryasya saṃvādaṃ samudrasya ca bhāmini
kārtavīryārjuno nāma rājā bāhusahasravān
      yena sāgaraparyantā dhanuṣā nirjitā mahī
sa kadā cit samudrānte vicaran baladarpitaḥ
      avākirac charaśataiḥ samudram iti naḥ śrutam
taṃ samudro namaskṛtya kṛtāñjalir uvāca ha
      mā muñca vīra nārācān brūhi kiṃ karavāṇi te
madāśrayāṇi bhūtāni tvad visṛṣṭair maheṣubhiḥ
      vadhyante rājaśārdūla tebhyo dehy abhayaṃ vibho
[a]
      matsamo yadi saṃgrāme śarāsanadharaḥ kva cit
      vidyate taṃ mamācakṣva yaḥ samāsīta māṃ mṛdhe
[s]
      maharṣir jamadagnis te yadi rājan pariśrutaḥ
      tasya putras tavātithyaṃ yathāvat kartum arhati
tataḥ sa rājā prayayau krodhena mahatā vṛtaḥ
      sa tam āśramam āgamya ramam evānvapadyata
sa rāma pratikūlāni cakāra saha bandhubhiḥ
      āyāsaṃ janayām āsa rāmasya ca mahātmanaḥ
tatas tejaḥ prajajvāla rājasyāmita tejasaḥ
     pradahad ripusainyāni tadā kamalalocane
tataḥ paraśum ādāya sa taṃ bāhusahasriṇam
     ciccheda sahasā rāmo bāhuśākham iva drumam
taṃ hataṃ patitaṃ dṛṣṭvā sametāḥ sarvabāndhavāḥ
     asīn ādāya śaktīś ca bhārgavaṃ paryavārayan
rāmo 'pi dhanur ādāya ratham āruhya sa tvaraḥ
     visṛjañ śaravarṣāṇi vyadhamat pārthivaṃ balam
tatas tu kṣatriyāḥ ke cij jamadagniṃ nihatya ca
     viviśur giridurgāṇi mṛgāḥ siṃhārditā iva
teṣāṃ svavihitaṃ karma tadbhayān nānutiṣṭhatām
     prajā vṛṣalatāṃ prāptā brāhmaṇānām adarśanāt
ta ete dramiḍāḥ kāśāḥ puṇḍrāś ca śabaraiḥ saha
     vṛṣalatvaṃ parigatā vyutthānāt kṣatradharmataḥ
tatas tu hatavīrāsu kṣatriyāsu punaḥ punaḥ
     dvijair utpāditaṃ kṣatraṃ jāmadagnyo nyakṛntata
eva viṃśatimedhānte rāmaṃ vāg aśarīriṇī
     divyā provāca madhurā sarvalokapariśrutā
rāma rāma nivartasva kaṃ guṇaṃ tāta paśyasi
     kṣatrabandhūn imān prāṇair viprayojya punaḥ punaḥ
tathaiva taṃ mahātmānam ṛcīkapramukhās tadā
     pitāmahā mahābhāga nivartasvety athābruvan
pitur vadham amṛṣyaṃs tu rāmaḥ provāca tān ṛṣīn
     nārhantīha bhavanto māṃ nivārayitum ity uta
[pitarah]
     nārhase kṣatrabandhūṃs tvaṃ nihantuṃ jayatāṃ vara
     na hi yuktaṃ tvayā hantuṃ brāhmaṇena satā nṛpān
