hanumān api vikrāntaḥ sarvaṃ śuśrāva tattvataḥ
 sītāyās trijaṭāyāś ca rākṣasīnāṃ ca tarjanam
avekṣamāṇas tāṃ devīṃ devatām iva nandane
 tato bahuvidhāṃ cintāṃ cintayām āsa vānaraḥ
yāṃ kapīnāṃ sahasrāṇi subahūny ayutāni ca
 dikṣu sarvāsu mārgante seyam āsāditā mayā
cāreṇa tu suyuktena śatroḥ śaktim avekṣitā
 gūḍhena caratā tāvad avekṣitam idaṃ mayā
rākṣasānāṃ viśeṣaś ca purī ceyam avekṣitā
 rākṣasādhipater asya prabhāvo rāvaṇasya ca
yuktaṃ tasyāprameyasya sarvasattvadayāvataḥ
 samāśvāsayituṃ bhāryāṃ patidarśanakāṅkṣiṇīm
aham āśvāsayāmy enāṃ pūrṇacandranibhānanām
 adṛṣṭaduḥkhāṃ duḥkhasya na hy antam adhigacchatīm
yadi hy aham imāṃ devīṃ śokopahatacetanām
 anāśvāsya gamiṣyāmi doṣavad gamanaṃ bhavet
gate hi mayi tatreyaṃ rājaputrī yaśasvinī
 paritrāṇam avindantī jānakī jīvitaṃ tyajet
mayā ca sa mahābāhuḥ pūrṇacandranibhānanaḥ
 samāśvāsayituṃ nyāyyaḥ sītādarśanalālasaḥ
niśācarīṇāṃ pratyakṣam akṣamaṃ cābhibhāṣaṇam
 kathaṃ nu khalu kartavyam idaṃ kṛcchra gato hy aham
anena rātriśeṣeṇa yadi nāśvāsyate mayā
 sarvathā nāsti saṃdehaḥ parityakṣyati jīvitam
rāmaś ca yadi pṛcchen māṃ kiṃ māṃ sītābravīd vacaḥ
 kim ahaṃ taṃ pratibrūyām asaṃbhāṣya sumadhyamām
sītāsaṃdeśarahitaṃ mām itas tvarayā gatam
 nirdahed api kākutsthaḥ kruddhas tīvreṇa cakṣuṣā
yadi ced yojayiṣyāmi bhartāraṃ rāmakāraṇāt
 vyartham āgamanaṃ tasya sasainyasya bhaviṣyati
antaraṃ tv aham āsādya rākṣasīnām iha sthitaḥ
 śanair āśvāsayiṣyāmi saṃtāpabahulām imām
ahaṃ hy atitanuś caiva vanaraś ca viśeṣataḥ
 vācaṃ codāhariṣyāmi mānuṣīm iha saṃskṛtām
yadi vācaṃ pradāsyāmi dvijātir iva saṃskṛtām
 rāvaṇaṃ manyamānā māṃ sītā bhītā bhaviṣyati
avaśyam eva vaktavyaṃ mānuṣaṃ vākyam arthavat
 mayā sāntvayituṃ śakyā nānyatheyam aninditā
seyam ālokya me rūpaṃ jānakī bhāṣitaṃ tathā
 rakṣobhis trāsitā pūrvaṃ bhūyas trāsaṃ gamiṣyati
tato jātaparitrāsā śabdaṃ kuryān manasvinī
 jānamānā viśālākṣī rāvaṇaṃ kāmarūpiṇam
sītayā ca kṛte śabde sahasā rākṣasīgaṇaḥ
 nānāpraharaṇo ghoraḥ sameyād antakopamaḥ
tato māṃ saṃparikṣipya sarvato vikṛtānanāḥ
 vadhe ca grahaṇe caiva kuryur yatnaṃ yathābalam
taṃ māṃ śākhāḥ praśākhāś ca skandhāṃś cottamaśākhinām
 dṛṣṭvā viparidhāvantaṃ bhaveyur bhayaśaṅkitāḥ
mama rūpaṃ ca saṃprekṣya vanaṃ vicarato mahat
 rākṣasyo bhayavitrastā bhaveyur vikṛtānanāḥ
tataḥ kuryuḥ samāhvānaṃ rākṣasyo rakṣasām api
 rākṣasendraniyuktānāṃ rākṣasendraniveśane
te śūlaśaranistriṃśa vividhāyudhapāṇayaḥ
 āpateyur vimarde 'smin vegenodvignakāriṇaḥ
saṃkruddhas tais tu parito vidhaman rakṣasāṃ balam
 śaknuyaṃ na tu saṃprāptuṃ paraṃ pāraṃ mahodadheḥ
māṃ vā gṛhṇīyur āplutya bahavaḥ śīghrakāriṇaḥ
 syād iyaṃ cāgṛhītārthā mama ca grahaṇaṃ bhavet
hiṃsābhirucayo hiṃsyur imāṃ vā janakātmajām
 vipannaṃ syāt tataḥ kāryaṃ rāmasugrīvayor idam
uddeśe naṣṭamārge 'smin rākṣasaiḥ parivārite
 sāgareṇa parikṣipte gupte vasati jānakī
viśaste vā gṛhīte vā rakṣobhir mayi saṃyuge
 nānyaṃ paśyāmi rāmasya sahāyaṃ kāryasādhane
vimṛśaṃś ca na paśyāmi yo hate mayi vānaraḥ
 śatayojanavistīrṇaṃ laṅghayeta mahodadhim
kāmaṃ hantuṃ samartho 'smi sahasrāṇy api rakṣasām
 na tu śakṣyāmi saṃprāptuṃ paraṃ pāraṃ mahodadheḥ
asatyāni ca yuddhāni saṃśayo me na rocate
 kaś ca niḥsaṃśayaṃ kāryaṃ kuryāt prājñaḥ sasaṃśayam
eṣa doṣo mahān hi syān mama sītābhibhāṣaṇe
 prāṇatyāgaś ca vaidehyā bhaved anabhibhāṣaṇe
bhūtāś cārthā vinaśyanti deśakālavirodhitāḥ
 viklavaṃ dūtam āsādya tamaḥ sūryodaye yathā
arthānarthāntare buddhir niścitāpi na śobhate
 ghātayanti hi kāryāṇi dūtāḥ paṇḍitamāninaḥ
na vinaśyet kathaṃ kāryaṃ vaiklavyaṃ na kathaṃ bhavet
 laṅghanaṃ ca samudrasya kathaṃ nu na vṛthā bhavet
kathaṃ nu khalu vākyaṃ me śṛṇuyān nodvijeta ca
 iti saṃcintya hanumāṃś cakāra matimān matim
rāmam akliṣṭakarmāṇaṃ svabandhum anukīrtayan
 nainām udvejayiṣyāmi tad bandhugatamānasām
ikṣvākūṇāṃ variṣṭhasya rāmasya viditātmanaḥ
 śubhāni dharmayuktāni vacanāni samarpayan
śrāvayiṣyāmi sarvāṇi madhurāṃ prabruvan giram
 śraddhāsyati yathā hīyaṃ tathā sarvaṃ samādadhe
iti sa bahuvidhaṃ mahānubhāvo; jagatipateḥ pramadām avekṣamāṇaḥ
 madhuram avitathaṃ jagāda vākyaṃ; drumaviṭapāntaram āsthito hanūmān
