[bhī]
      ity evam uktvā vacanaṃ brahmarṣiḥ sumahātapaḥ
      prātiṣṭhata śukaḥ siddhiṃ hitvā lokāṃś caturvidhān
tamo hy astavidhaṃ hitvā jahau pañca vidhaṃ rajaḥ
      tataḥ sattvaṃ jahau dhīmāṃs tad adbhutam ivābhavat
tatas tasmin pade nitye nirguṇe liṅgavarjite
      brahmaṇi pratyatiṣṭhat sa vidhūmo 'gnir iva jvalan
ulkā pātā diśāṃ dāhā bhūmikampās tathaiva ca
      prādurbhūtāḥ kṣaṇe tasmiṃs tad adbhutam ivābhavat
drumāḥ śākhāś ca mumucuḥ śikharāṇi ca parvatāḥ
      nirghātaśabdaiś ca girir himavān dīryatīva ha
na babhāse sahasrāṃśur na jajvāla ca pāvakaḥ
      hradāś ca saritaś caiva cukṣubhuḥ sāgarās tathā
vavarṣa vāsavas toyaṃ rasavac ca sugandhi ca
      vavau samīraṇaś cāpi divyagandhavahaḥ śuciḥ
sa śṛṅge 'pratime divye himavan merusaṃbhave
      saṃśliṣṭe śvetapīte dve rukta rūpyamaye śubhe
śatayojanavistāre tiryag ūrdhvaṃ ca bhārata
      udīcīṃ diśam āśritya rucire saṃdadarśa ha
so 'viśaṅkena manasā tathaivābhyapatac chukaḥ
     tataḥ parvataśṛṅge dve sahasaiva dvidhākṛte
     adṛśyetāṃ mahārāja tad adbhutam ivābhavat
tataḥ parvataśṛṅgābhyāṃ sahasaiva viniḥsṛtaḥ
     na ca pratijaghānāsya sa gatiṃ parvatottamaḥ
tato mahān abhūc chabdo divi sarvadivaukasām
     gandharvāṇām ṛṣīṇāṃ ca ye ca śailanivāsinaḥ
dṛṣṭvā śukam atikrāntaṃ parvataṃ ca dvidhākṛtam
     sādhu sādhv iti tatrāsīn nādaḥ sarvatra bhārata
sa pūjyamāno devaiś ca gandharvair ṛṣibhis tathā
     yakṣarākṣasa saṃghaiś ca vidyādharagaṇais tathā
divyaiḥ puṣpaiḥ samākīrṇam antarikṣaṃ samantataḥ
     āsīt kila mahārāja śukābhipatane tadā
tato mandākinīṃ ramyām upariṣṭād abhivrajan
     śuko dadarśa dharmātmā puṣpita drumakānanām
tasyāṃ krīdanty abhiratāḥ snānti caivāpsaro gaṇāḥ
     śūnyākāraṃ nirākārāḥ śukaṃ dṛṣṭvā vivāsasaḥ
taṃ prakramantam ājñāya pitā snehasamanvitaḥ
     uttamāṃ gatim āsthāya pṛṣṭhato 'nusasāra ha
śukas tu mārutād ūrdhvaṃ gatiṃ kṛtvāntarikṣagām
     darśayitvā prabhāvaṃ svaṃ sarvabhūto 'bhavat tadā
mahāyogagatiṃ tv agryāṃ vyāsotthāya mahātapaḥ
     nimeṣāntaramātreṇa śukābhipatanaṃ yayau
sa dadarśa dvidhākṛtvā parvatāgraṃ śukaṃ gatam
     śaśaṃsur ṛṣayas tasmai karma putrasya tat tadā
tataḥ śuketi dīrgheṇa śaikṣeṇākranditas tadā
     svayaṃ pitrā svareṇoccais trīṁl lokān anunādya vai
śukaḥ sarvagato bhūtvā sarvātmā sarvato mukhaḥ
     pratyabhāsata dharmātmā bhoḥ śabdenānunādayan
tata ekākṣaraṃ nādaṃ bho ity eva samīrayan
     pratyāharañ jagat sarvam uccaiḥ sthāvarajaṅgamam
tataḥ prabhṛti cādyāpi śabdān uccāritān pṛthak
     girigahvara pṛṣṭheṣu vyājahāra śukaṃ prati
antarhitaḥ prabhāvaṃ tu darśayitvā śukas tadā
     guṇān saṃtyajya śabdādīn padam adhyagamat param
mahimānaṃ tu taṃ dṛṣṭvā putrasyāmita tejasaḥ
     niṣasāda giriprasthe putram evānucintayan
tato mandākinī tīre krīdanto 'psarasāṃ gaṇāḥ
     āsādya tam ṛṣiṃ sarvāḥ saṃbhrāntā gatacetasaḥ
jale nililyire kāś cit kāś cid gulmān prapedire
     vasanāny ādaduḥ kāś cid dṛṣṭvā taṃ munisattamam
tāṃ muktatāṃ tu vijñāya muniḥ putrasya vai tadā
     saktatām ātmanaś caiva prīto 'bhūd vrīditaś ca ha
taṃ devagandharvavṛto maharṣigaṇapūjitaḥ
     pināka hasto bhavagān abhyāgacchata śaṃkaraḥ
tam uvāca mahādevaḥ sāntvapūrvam idaṃ vacaḥ
     putraśokābhisaṃtaptaṃ kṛṣṇadvaipāyanaṃ tadā
agner bhūmer apāṃ vāyor antarikṣasya caiva ha
     vīryeṇa sadṛśaḥ putras tvayā mattaḥ purā vṛtaḥ
sa tathā lakṣaṇo jātas tapasā tava saṃbhṛtaḥ
     mama caiva prabhāvena brahmatejomayaḥ śuciḥ
sa gatiṃ paramāṃ prāpto duṣprāpām ajitendriyaiḥ
     daivatair api viprarṣe taṃ tvaṃ kim anuśocasi
yāvat sthāsyanti girayo yāvat sthāsyanti sāgarāḥ
     tāvat tavākṣayā kīrtiḥ saputrasya bhaviṣyati
chāyāṃ svaputra sadṛśīṃ sarvato 'napagāṃ sadā
     drakṣyase tvaṃ ca loke 'smin matprasādān mahāmune
so 'nunīto bhagavatā svayaṃ rudreṇa bhārata
     chāyā paśyan samāvṛttaḥ sa muniḥ parayā mudā
iti janma gatiś caiva śukasya bharatarṣabha
     vistareṇa mayākhyātaṃ yan māṃ tvaṃ paripṛcchasi
etad ācasta me rājan devarṣir nāradaḥ purā
     vyāsaś caiva mahāyogī saṃjalpeṣu pade pade
itihāsam imaṃ puṇyaṃ mokṣadharmārthasaṃhitam
     dhārayed yaḥ śama paraḥ sa gacchet paramāṃ gatim
