mahodaramahāpārśvau hatau dṛṣṭvā tu rākṣasau
 tasmiṃś ca nihate vīre virūpākṣe mahābale
āviveśa mahān krodho rāvaṇaṃ tu mahāmṛdhe
 sūtaṃ saṃcodayām āsa vākyaṃ cedam uvāca ha
nihatānām amātyānāṃ ruddhasya nagarasya ca
 duḥkham eṣo 'paneṣyāmi hatvā tau rāmalakṣmaṇau
rāmavṛkṣaṃ raṇe hanmi sītāpuṣpaphalapradam
 praśākhā yasya sugrīvo jāmbavān kumudo nalaḥ
sa diśo daśa ghoṣeṇa rathasyātiratho mahān
 nādayan prayayau tūrṇaṃ rāghavaṃ cābhyavartata
pūritā tena śabdena sanadīgirikānanā
 saṃcacāla mahī sarvā savarāhamṛgadvipā
tāmasaṃ sumahāghoraṃ cakārāstraṃ sudāruṇam
 nirdadāha kapīn sarvāṃs te prapetuḥ samantataḥ
tāny anīkāny anekāni rāvaṇasya śarottamaiḥ
 dṛṣṭvā bhagnāni śataśo rāghavaḥ paryavasthitaḥ
sa dadarśa tato rāmaṃ tiṣṭhantam aparājitam
 lakṣmaṇena saha bhrātrā viṣṇunā vāsavaṃ yathā
ālikhantam ivākāśam avaṣṭabhya mahad dhanuḥ
 padmapatraviśālākṣaṃ dīrghabāhum ariṃdamam
vānarāṃś ca raṇe bhagnān āpatantaṃ ca rāvaṇam
 samīkṣya rāghavo hṛṣṭo madhye jagrāha kārmukam
visphārayitum ārebhe tataḥ sa dhanur uttamam
 mahāvegaṃ mahānādaṃ nirbhindann iva medinīm
tayoḥ śarapathaṃ prāpya rāvaṇo rājaputrayoḥ
 sa babhūva yathā rāhuḥ samīpe śaśisūryayoḥ
rāvaṇasya ca bāṇaughai rāmavispharitena ca
 śabdena rākṣasās tena petuś ca śataśas tadā
tam icchan prathamaṃ yoddhuṃ lakṣmaṇo niśitaiḥ śaraiḥ
 mumoca dhanur āyamya śarān agniśikhopamān
tān muktamātrān ākāśe lakṣmaṇena dhanuṣmatā
 bāṇān bāṇair mahātejā rāvaṇaḥ pratyavārayat
ekam ekena bāṇena tribhis trīn daśabhir daśa
 lakṣmaṇasya praciccheda darśayan pāṇilāghavam
abhyatikramya saumitriṃ rāvaṇaḥ samitiṃjayaḥ
 āsasāda tato rāmaṃ sthitaṃ śailam ivācalam
sa saṃkhye rāmam āsādya krodhasaṃraktalocanaḥ
 vyasṛjac charavarṇāni rāvaṇo rāghavopari
śaradhārās tato rāmo rāvaṇasya dhanuścyutāḥ
 dṛṣṭvaivāpatitāḥ śīghraṃ bhallāñ jagrāha satvaram
tāñ śaraughāṃs tato bhallais tīkṣṇaiś ciccheda rāghavaḥ
 dīpyamānān mahāvegān kruddhān āśīviṣān iva
rāghavo rāvaṇaṃ tūrṇaṃ rāvaṇo rāghavaṃ tathā
 anyonyaṃ vividhais tīkṣṇaiḥ śarair abhivavarṣatuḥ
ceratuś ca ciraṃ citraṃ maṇḍalaṃ savyadakṣiṇam
 bāṇavegān samudīkṣya samareṣv aparājitau
tayor bhūtāni vitreṣur yugapat saṃprayudhyatoḥ
 raudrayoḥ sāyakamucor yamāntakanikāśayoḥ
saṃtataṃ vividhair bāṇair babhūva gaganaṃ tadā
 ghanair ivātapāpāye vidyunmālāsamākulaiḥ
gavākṣitam ivākāśaṃ babhūva śūravṛṣṭibhiḥ
 mahāvegaiḥ sutīkṣṇāgrair gṛdhrapatraiḥ suvājitaiḥ
śarāndhakāraṃ tau bhīmaṃ cakratuḥ paramaṃ tadā
 gate 'staṃ tapane cāpi mahāmeghāv ivotthitau
babhūva tumulaṃ yuddham anyonyavadhakāṅkṣiṇoḥ
 anāsādyam acintyaṃ ca vṛtravāsavayor iva
ubhau hi parameṣvāsāv ubhau śastraviśāradau
 ubhau cāstravidāṃ mukhyāv ubhau yuddhe viceratuḥ
ubhau hi yena vrajatas tena tena śarormayaḥ
 ūrmayo vāyunā viddhā jagmuḥ sāgarayor iva
tataḥ saṃsaktahastas tu rāvaṇo lokarāvaṇaḥ
 nārācamālāṃ rāmasya lalāṭe pratyamuñcata
raudracāpaprayuktāṃ tāṃ nīlotpaladalaprabhām
 śirasā dhārayan rāmo na vyathāṃ pratyapadyata
atha mantrān api japan raudram astram udīrayan
 śarān bhūyaḥ samādāya rāmaḥ krodhasamanvitaḥ
mumoca ca mahātejāś cāpam āyamya vīryavān
 tāñ śarān rākṣasendrāya cikṣepācchinnasāyakaḥ
te mahāmeghasaṃkāśe kavace patitāḥ śarāḥ
 avadhye rākṣasendrasya na vyathāṃ janayaṃs tadā
punar evātha taṃ rāmo rathasthaṃ rākṣasādhipam
 lalāṭe paramāstreṇa sarvāstrakuśalo 'bhinat
te bhittvā bāṇarūpāṇi pañcaśīrṣā ivoragāḥ
 śvasanto viviśur bhūmiṃ rāvaṇapratikūlatāḥ
nihatya rāghavasyāstraṃ rāvaṇaḥ krodhamūrchitaḥ
 āsuraṃ sumahāghoram anyad astraṃ samādade
siṃhavyāghramukhāṃś cānyān kaṅkakāka mukhān api
 gṛdhraśyenamukhāṃś cāpi sṛgālavadanāṃs tathā
īhāmṛgamuhāṃś cānyān vyāditāsyān bhayāvahān
 pañcāsyāṁl lelihānāṃś ca sasarja niśitāñ śarān
śarān kharamukhāṃś cānyān varāhamukhasaṃsthitān
 śvānakukkuṭavaktrāṃś ca makarāśīviṣānanān
etāṃś cānyāṃś ca māyābhiḥ sasarja niśitāñ śarān
 rāmaṃ prati mahātejāḥ kruddhaḥ sarpa iva śvasan
āsureṇa samāviṣṭaḥ so 'streṇa raghunandanaḥ
 sasarjāstraṃ mahotsāhaḥ pāvakaṃ pāvakopamaḥ
agnidīptamukhān bāṇāṃs tathā sūryamukhān api
 candrārdhacandravaktrāṃś ca dhūmaketumukhān api
grahanakṣatravarṇāṃś ca maholkā mukhasaṃsthitān
 vidyujjihvopamāṃś cānyān sasarja niśitāñ śarān
te rāvaṇaśarā ghorā rāghavāstrasamāhatāḥ
 vilayaṃ jagmur ākāśe jagmuś caiva sahasraśaḥ
tad astraṃ nihataṃ dṛṣṭvā rāmeṇākliṣṭakarmaṇā
 hṛṣṭā nedus tataḥ sarve kapayaḥ kāmarūpiṇaḥ
