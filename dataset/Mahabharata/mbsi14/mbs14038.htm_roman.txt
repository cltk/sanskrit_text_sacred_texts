[br]
      ataḥ paraṃ pravakṣyāmi tṛtīyaṃ guṇam uttamam
      sarvabhūtahitaṃ loke satāṃ dharmam aninditam
ānandaḥ prītir udrekaḥ prākāśyaṃ sukham eva ca
      akārpaṇyam asaṃrambhaḥ saṃtoṣaḥ śraddadhānatā
kṣamā dhṛtir ahiṃsā ca samatā satyam ārjavam
      akrodhaś cānasūyā ca śaucaṃ dākṣyaṃ parākramaḥ
mudhā jñānaṃ mudhā vṛttaṃ mudhā sevā mudhā śramaḥ
      evaṃ yo yuktadharmaḥ syāt so 'mutrānantyam aśnute
nirmamo nirahaṃkāro nirāśīḥ sarvataḥ samaḥ
      akāma hata ity eṣa satāṃ dharmaḥ sanātanaḥ
viśrambho hrīs titikṣā ca tyāgaḥ śaucam atandritā
      ānṛśaṃsyam asaṃmoho dayā bhūteṣv apaiśunam
harṣas tuṣṭir vismayaś ca vinayaḥ sādhuvṛttatā
      śānti karma viśuddhiś ca śubhā buddhir vimocanam
upekṣā brahmacaryaṃ ca parityāgaś ca sarvaśaḥ
      nirmamatvam anāśīstvam aparikrīta dharmatā
mudhā dānaṃ mudhā yajño mudhādhītaṃ mudhā vratam
      mudhā pratigrahaś caiva mudhā dharmo mudhā tapaḥ
evaṃvṛttās tu ye ke cil loke 'smin sattvasaṃśrayāḥ
     brāhmaṇā brahmayonisthās te dhīrāḥ sādhu darśinaḥ
hitvā sarvāṇi pāpāni niḥśokā hy ajarāmarāḥ
     divaṃ prāpya tu te dhīrāḥ kurvate vai tatas tataḥ
īśitvaṃ ca vaśitvaṃ ca laghutvaṃ manasaś ca te
     vikurvate mahātmāno devās tridivagā iva
ūrdhvasrotasa ity ete devā vaikārikāḥ smṛtāḥ
     vikurvate prakṛtyā vai divaṃ prāptās tatas tataḥ
     yad yad icchanti tat sarvaṃ bhajante vibhajanti ca
ity etat sāttvikaṃ vṛttaṃ kathitaṃ vo dvijarṣabhāḥ
     etad vijñāya vidhival labhate yad yad icchati
prakīrtitāḥ sattvaguṇā viśeṣato; yathāvad uktaṃ guṇavṛttam eva ca
     naras tu yo veda guṇān imān sadā; guṇān sa bhuṅkte na guṇaiḥ sa bhujyate
