[s]
      tatas tad bāṇavarṣaṃ tu duḥsahaṃ dānavair api
      dadhāra yudhi rājendro yathā varṣaṃ mahādvipaḥ
tataḥ krodhasamāviṣṭo niḥśvasann iva pannagaḥ
      saṃśayaṃ paramaṃ prāptaḥ putras te bharatarṣabha
mumoca niśitāṃs tīkṣṇān nārācān pañcaviṃśatim
      te 'patan sahasā rājaṃs tasmin rākṣasapuṃgave
      āśīviṣā iva kruddhāḥ parvate gandhamādane
sa tair viddhaḥ sravan raktaṃ prabhinna iva kuñjaraḥ
      dadhre matiṃ vināśāya rājñaḥ sa piśitāśanaḥ
      jagrāha ca mahāśaktiṃ girīṇām api dāraṇīm
saṃpradīptāṃ maholkābhām aśanīṃ maghavān iva
      samudyacchan mahābāhur jighāṃsus tanayaṃ tava
tām udyatām abhiprekṣya vaṅgānām adhipas tvaran
      kuñjaraṃ girisaṃkāśaṃ rākṣasaṃ pratyacodayat
sa nāgapravareṇājau balinā śīghragāminā
      yato duryodhana rathas taṃ mārgaṃ pratyapadyata
      rathaṃ ca vārayām āsa kuñjareṇa sutasya te
mārgam āvāritaṃ dṛṣṭvā rājñā vaṅgena dhīmatā
      ghaṭotkaco mahārāja krodhasaṃraktalocanaḥ
      udyatāṃ tāṃ mahāśaktiṃ tasmiṃś cikṣepa vāraṇe
sa tayābhihato rājaṃs tena bāhuvimuktayā
      saṃjātarudhirotpīḍaḥ papāta ca mamāra ca
pataty atha gaje cāpi vaṅgānām īśvaro balī
     javena samabhidrutya jagāma dharaṇītalam
duryodhano 'pi saṃprekṣya pātitaṃ varavāraṇam
     prabhagnaṃ ca balaṃ dṛṣṭvā jagāma paramāṃ vyathām
kṣatradharmaṃ puraskṛtya ātmanaś cābhimānitām
     prāpte 'pakramaṇe rājā tasthau girir ivācalaḥ
saṃdhāya ca śitaṃ bāṇaṃ kālāgnisamatejasam
     mumoca paramakruddhas tasmin ghore niśācare
tam āpatantaṃ saṃprekṣya bāṇam indrāśaniprabham
     lāghavād vañcayām āsa mahākāyo ghaṭotkacaḥ
bhūya eva nanādograḥ krodhasaṃraktalocanaḥ
     trāsayan sarvabhūtāni yugānte jalado yathā
taṃ śrutvā ninadaṃ ghoraṃ tasya bhīṣmasya rakṣasaḥ
     ācāryam upasaṃgamya bhīṣmaḥ śāṃtanavo 'bravīt
yathaiṣa ninado ghoraḥ śrūyate rākṣaseritaḥ
     haiḍimbo yudhyate nūnaṃ rājñā duryodhanena ha
naiṣa śakyo hi saṃgrāme jetuṃ bhūtena kena cit
     tatra gacchata bhadraṃ vo rājānaṃ parirakṣata
abhidrutaṃ mahābhāgaṃ rākṣaṣena durātmanā
     etad dhi paramaṃ kṛtyaṃ sarveṣāṃ naḥ paraṃtapaḥ
pitāmahavacaḥ śrutvā tvaramāṇā mahārathāḥ
     uttamaṃ javam āsthāya prayayur yatra kauravaḥ
droṇaś ca somadattaś ca bāhlikaś ca jayadrathaḥ
     kṛpo bhūrī śravāḥ śalyaś citraseno viviṃśatiḥ
aśvatthāmā vikarṇaś ca āvantyaś ca bṛhadbalaḥ
     rathāś cāneka sāhasrā ye teṣām anuyāyinaḥ
     abhidrutaṃ parīpsantaḥ putraṃ duryodhanaṃ tava
tad anīkam anādhṛṣyaṃ pālitaṃ lokasattamaiḥ
     ātatāyinam āyāntaṃ prekṣya rākṣasasattamaḥ
     nākampata mahābāhur maināka iva parvataḥ
pragṛhya vipulaṃ cāpaṃ jñātibhiḥ parivāritaḥ
     śūlam udgara hastaiś ca nānāpraharaṇair api
tataḥ samabhavad yuddhaṃ tumulaṃ lomaharṣaṇam
     rākṣasānāṃ ca mukhyasya duryodhana balasya ca
dhanuṣāṃ kūjatāṃ śabdaḥ sarvatas tumulo 'bhavat
     aśrūyata mahārāja vaṃśānāṃ dahyatām iva
śastrāṇāṃ pātyamānānāṃ kavaceṣu śarīriṇām
     śabdaḥ samabhavad rājann adrīṇām iva dīryatām
vīrabāhuvisṛṣṭānāṃ tomarāṇāṃ viśāṃ pate
     rūpam āsīd viyat sthānāṃ sarpāṇāṃ sarpatām iva
tataḥ paramasaṃkruddho visphārya sumahad dhanuḥ
     rākṣasendro mahābāhur vinadan bhairavaṃ ravam
ācāryasyārdha candreṇa kruddhaś ciccheda kārmukam
     somadattasya bhallena dhvajam unmathya cānadat
bāhlikaṃ ca tribhir bāṇair abhyavidhyat stanāntare
     kṛpam ekena vivyādha citrasenaṃ tribhiḥ śaraiḥ
pūrṇāyatavisṛṣṭena samyak praṇihitena ca
     jatru deśe samāsādya vikarṇaṃ samatāḍayat
     nyaṣīdat sa rathopasthe śoṇitena pariplutaḥ
tataḥ punar ameyātmā nārācān daśa pañca ca
     bhūriśravasi saṃkruddhaḥ prāhiṇod bharatarṣabha
     te varma bhittvā tasyāśu prāviśan medinī talam
viviṃśateś ca drauṇeś ca yantārau samatāḍayat
     tau petatū rathopasthe raśmīn utsṛjya vājinām
sindhurājño 'rdhacandreṇa vārāhaṃ svarṇabhūṣitam
     unmamātha mahārāja dvitīyenāchinad dhanuḥ
caturbhir atha nārācair āvantyasya mahātmanaḥ
     jaghāna caturo vāhān krodhasaṃraktalocanaḥ
pūrṇāyatavisṛṣṭena pītena niśitena ca
     nirbibheda mahārāja rājaputraṃ bṛhadbalam
     sa gāḍhaviddho vyathito rathopastha upāviśat
bhṛśaṃ krodhena cāviṣṭo rathastho rākṣasādhipaḥ
     cikṣepa niśitāṃs tīkṣṇāñ śarān āśīviṣopamān
     vibhidus te mahārāja śalyaṃ yuddhaviśāradam
