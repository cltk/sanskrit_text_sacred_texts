[s]
      praviṣṭayor mahārāja pārtha vārṣṇeyayos tadā
      duryodhane prayāte ca pṛṣṭhataḥ puruṣarṣabhe
javenābhyadravan droṇaṃ mahatā nisvanena ca
      pāṇḍavāḥ somakaiḥ sārdhaṃ tato yuddham avartata
tad yuddham abhavad ghoraṃ tumulaṃ lomaharṣaṇam
      pāñcālānāṃ kurūṇāṃ ca vyūhasya purato 'dbhutam
rājan kadā cin nāsmābhir dṛṣṭaṃ tādṛṅ na ca śrutam
      yādṛṅ madhyagate sūrye yuddham āsīd viśāṃ pate
dhṛṣṭadyumnamukhāḥ pārthā vyūḍhānīkāḥ prahāriṇaḥ
      droṇasya sainyaṃ te sarve śaravarṣair avākiran
vayaṃ droṇaṃ puraskṛtya sarvaśastrabhṛtāṃ varam
      pārṣata pramukhān pārthān abhyavarṣāma sāyakaiḥ
mahāmeghāv ivodīrṇau miśravātau himātyaye
      senāgre viprakāśete rucire rathabhūṣite
sametya tu mahāsene cakratur vegam uttamam
      jāhnavī yamune nadyau prāvṛṣīvolbaṇodake
nānāśastrapuro vāto dvipāśvarathasaṃvṛtaḥ
      gadā vidyun mahāraudraḥ saṃgrāmajalado mahān
bhāradvājāniloddhūtaḥ śaradhārā sahasravān
     abhyavarṣan mahāraudraḥ pāṇḍusenāgnim uddhatam
samudram iva gharmānte vivān ghoro mahānilaḥ
     vyakṣobhayad anīkāni pāṇḍavānāṃ dvijottamaḥ
te 'pi sarvaprayatnena droṇam eva samādravan
     bibhitsanto mahāsenaṃ vāryaughāḥ prabalā iva
vārayām āsa tān droṇo jalaughān acalo yathā
     pāṇḍavān samare kruddhān pāñcālāṃś ca sa kekayān
athāpare 'pi rājānaḥ parāvṛtya samantataḥ
     mahābālā raṇe śūrāḥ pāñcālān anvavārayan
tato raṇe naravyāghraḥ pārṣataḥ pāṇḍavaiḥ saha
     saṃjaghānāsakṛd droṇaṃ bibhitsur arivāhinīm
yathaiva śaravarṣāṇi droṇo varṣati pārṣate
     tathaiva śaravarṣāṇi dhṛṣṭadyumno 'bhyavarṣata
sanistriṃśapuro vātaḥ śaktiprāsarṣṭi saṃvṛtaḥ
     jyā vidyuc cāpasaṃhrādo dhṛṣṭadyumna balāhakaḥ
śaradhārāśma varṣāṇi vyasṛjat sarvatodiśam
     nighnan rathavarāśvaughāṃś chādayām āsa vāhinīm
yaṃ yam ārchac charair droṇaḥ pāṇḍavānāṃ rathavrajam
     tatas tataḥ śarair droṇam apākarṣata pārṣataḥ
tathā tu yatamānasya droṇasya yudhi bhārata
     dhṛṣṭadyumnaṃ samāsādya tridhā sainyam abhidyata
bhojam eke nyavartanta jalasaṃdham athāpare
     pāṇḍavair hanyamānāś ca droṇam evāpare 'vrajan
sainyāny aghaṭayad yāni droṇas tu rathināṃ varaḥ
     vyadhamac cāpi tāny asya ghṛṣṭadyumno mahārathaḥ
dhārtarāṣṭās tridhā bhūtā vadhyante pāṇḍusṛñjayaiḥ
     agopāḥ paśavo 'raṇye bahubhiḥ śvāpadair iva
kālaḥ saṃgrasate yodhān dhṛṣṭadyumnena mohitān
     saṃgrāme tumule tasminn iti saṃmenire janāḥ
kunṛpasya yathā rāṣṭraṃ durbhikṣavyādhitaskaraiḥ
     drāvyate tadvad āpannā pāṇḍavais tava vāhinī
arkaraśmi prabhinneṣu śastreṣu kavaceṣu ca
     cakṣūṃṣi pratihanyante sainyena rajasā tathā
tridhā bhūteṣu sainyeṣu vadhyamāneṣu pāṇḍavaiḥ
     amarṣitas tato droṇaḥ pāñcālān vyadhamac charaiḥ
mṛdnatas tāny anīkāni nighnataś cāpi sāyakaiḥ
     babhūva rūpaṃ droṇasya kālāgner iva dīpyataḥ
rathaṃ nāgaṃ hayaṃ cāpi pattinaś ca viśāṃ pate
     ekaikeneṣuṇā saṃkhye nirbibheda mahārathaḥ
pāṇḍavānāṃ tu sainyeṣu nāsti kaś cit sa bhārata
     dadhāra yo raṇe bāṇān droṇa cāpacyutāñ śitān
tat pacyamānam arkeṇa droṇa sāyakatāpitam
     babhrāma pārṣataṃ sainyaṃ tatra tatraiva bhārata
tathaiva pārṣatenāpi kālyamānaṃ balaṃ tava
     abhavat sarvato dīptaṃ śuṣkaṃ vanam ivāgninā
vadhyamāneṣu sainyeṣu droṇa pārṣata sāyakaiḥ
     tyaktvā prāṇān paraṃ śaktyā prāyudhyanta sma sainikāḥ
tāvakānāṃ pareṣāṃ ca yudhyatāṃ bharatarṣabha
     nāsīt kaś cin mahārāja yo 'tyākṣīt saṃyugaṃ bhayāt
bhīmasenaṃ tu kaunteyaṃ sodaryāḥ paryavārayan
     viviṃśatiś citraseno vikarṇaś ca mahārathaḥ
vindānuvindāv āvantyau kṣemadhūrtiś ca vīryavān
     trayāṇāṃ tava putrāṇāṃ traya evānuyāyinaḥ
bāhlīka rājas tejasvī kulaputro mahārathaḥ
     saha senaḥ sahāmātyo drāpadeyān avārayat
śabyo govāsano rājā yodhair daśaśatāvaraiḥ
     kāśyasyābhibhuvaḥ putraṃ parākrāntam avārayat
ajātaśatruṃ kaunteyaṃ jvalantam iva pāvakam
     madrāṇameśvaraḥ śalyo rājā rājānam āvṛṇot
duḥśāsanas tv avasthāpya svam anīkam amarṣaṇaḥ
     sātyakiṃ prayayau kruddhaḥ śūro rathavaraṃ yudhi
svakenāham anīkena saṃnaddha kavacāvṛtaḥ
     catuḥśatair maheṣvāsaiś cekitānam avārayam
śakunis tu sahānīko mādrīputram avārayat
     gāndhārakaiḥ saptaśataiś cāpaśaktiśarāsibhiḥ
vindānuvindāv āvantyau virāṭaṃ matsyam ārchatām
     prāṇāṃs tyaktvā maheṣvāsau mitrārthe 'bhyudyatau yudhi
śikhaṇḍinaṃ yājñaseniṃ rundhānam aparājitam
     bāhlikaḥ pratisaṃyattaḥ parākrānam avārayat
dhṛṣṭadyumnaṃ ca pāñcālyaṃ krūraiḥ sārdhaṃ prabhadrakaiḥ
     āvantyaḥ saha sauvīraiḥ kruddha rūpam avārayat
ghaṭotkacaṃ tathā śūraṃ rākṣasaṃ krūra yodhinam
     alāyudho 'dravat tūrṇaṃ kruddham āyāntam āhave
alambusaṃ rākṣasendraṃ kuntibhojo mahārathaḥ
     sainyena mahatā yuktaḥ kruddha rūpam avārayat
saindhavaḥ pṛṣṭhatas tv āsīt sarvasainyasya bhārata
     rakṣitaḥ parameṣvāsaiḥ kṛpaprabhṛtibhī rathaiḥ
tasyāstāṃ cakrarakṣau dvau saindhavasya bṛhattamau
     drauṇir dakṣiṇato rājan sūtaputraś ca vāmataḥ
pṛṣṭhagopās tu tasyāsan saumadatti purogamāḥ
     kṛpaś ca vṛṣasenaś ca śalaḥ śalyaś ca durjayaḥ
nītimanto maheṣvāsāḥ sarve yuddhaviśāradāḥ
     saindhavasya vidhāyaivaṃ rakṣāṃ yuyudhire tadā
