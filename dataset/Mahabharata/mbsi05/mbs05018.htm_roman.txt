[ṣ]
      tataḥ śakraḥ stūyamāno gandharvāpsarasāṃ gaṇaiḥ
      airāvataṃ samāruhya dvipendraṃ lakṣaṇair yutam
pāvakaś ca mahātejā maharṣiś ca bṛhaspatiḥ
      yamaś ca varuṇaś caiva kuberaś ca dhaneśvaraḥ
sarvair devaiḥ parivṛtaḥ śakro vṛtraniṣūdanaḥ
      gandharvair apsarobhiś ca yātas tribhuvanaṃ prabhuḥ
sa sametya mahendrāṇyā devarājaḥ śatakratuḥ
      mudā paramayā yuktaḥ pālayām āsa devarāṭ
tataḥ sa bhagavāṃs tatra aṅgirāḥ samadṛśyata
      atharvaveda mantraiś ca devendraṃ samapūjayat
tatas tu bhagavān indraḥ prahṛṣṭaḥ samapadyata
      varaṃ ca pradadau tasmai atharvāṅgirase tadā
atharvāṅgirasaṃ nāma asmin vede bhaviṣyati
      udāharaṇam etad dhi yajñabhāgaṃ ca lapsyase
evaṃ saṃpūjya bhagavān atharvāṅgirasaṃ tadā
      vyasarjayan mahārāja devarājaḥ śatakratuḥ
saṃpūjya sarvāṃs tridaśān ṛṣīṃś cāpi tapodhanān
      indraḥ pramudito rājan dharmeṇāpālayat prajāḥ
evaṃ duḥkham anuprāptam indreṇa saha bhāryayā
     ajñātavāsaś ca kṛtaḥ śatrūṇāṃ vadhakāṅkṣayā
nātra manyus tvayā kāryo yat kliṣṭo 'si mahāvane
     draupadyā saha rājendra bhrātṛbhiś ca mahātmabhiḥ
evaṃ tvam api rājendra rājyaṃ prāpsyasi bhārata
     vṛtraṃ hatvā yathā prāptaḥ śakraḥ kauravanandana
durācāraś ca nahuṣo brahma dviṭ pāpacetanaḥ
     agastyapāśābhihato vinaṣṭaḥ śāśvatīṃ samāḥ
evaṃ tava durātmānaḥ śatravaḥ śatrusūdana
     kṣipraṃ nāśaṃ gamiṣyanti karṇaduryodhanādayaḥ
ataḥ sāgaraparyantāṃ bhokṣyase medinīm imām
     bhrātṛbhiḥ sahito vīra draupadyā ca sahābhibho
upākhyānam idaṃ śakra vijayaṃ veda saṃmitam
     rājñā vyūḍheṣv anīkeṣu śrotavyaṃ jayam icchatā
tasmāt saṃśrāvayāmi tvāṃ vijayaṃ jayatāṃ vara
     saṃstūyamānā vardhante mahātmāno yudhiṣṭhira
kṣatriyāṇām abhāvo 'yaṃ yudhiṣṭhira mahātmanām
     duryodhanāparādhena bhīmārjunabalena ca
ākhyānam indra vijayaṃ ya idaṃ niyataḥ paṭhet
     dhūtapāpmā jitasvargaḥ sa pretyeha ca modate
na cārijaṃ bhayaṃ tasya na cāputro bhaven naraḥ
     nāpadaṃ prāpnuyāt kāṃ cid dīrgham āyuś ca vindati
     sarvatra jayam āpnoti na kadā cit parājayam
evam āśvāsito rājā śalyena bharatarṣabha
     pūjayām āsa vidhivac chalyaṃ dharmabhṛtāṃ varaḥ
śrutvā śalyasya vacanaṃ kuntīputro yudhiṣṭhiraḥ
     pratyuvāca mahābāhur madrarājam idaṃ vacaḥ
bhavān karṇasya sārathyaṃ kariṣyati na saṃśayaḥ
     tatra tejovadhaḥ kāryaḥ karṇasya mama saṃstavaiḥ
evam etat kariṣyāmi yathā māṃ saṃprabhāṣase
     yac cānyad api śakṣyāmi tat kariṣyāmy ahaṃ tava
tata āmantrya kaunteyāñ śalyo madrādhipas tadā
     jagāma sabalaḥ śrīmān duryodhanam ariṃdamaḥ
