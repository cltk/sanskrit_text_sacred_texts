[dhṛ]
      kathaṃ śikhaṇḍī gāṅgeyam abhyavartata saṃyuge
      pāṇḍavāś ca tathā bhīṣmaṃ tan mamācakṣva saṃjaya
[s]
      tataḥ prabhāte vimale sūryasyodayanaṃ prati
      vādyamānāsu bherīṣu mṛdaṅgeṣv ānakeṣu ca
dhmāyatsu dadhi varṇeṣu jalajeṣu samantataḥ
      śikhaṇḍinaṃ puraskṛtya niryātāḥ pāṇḍavā yudhi
kṛtvā vyūhaṃ mahārāja sarvaśatrunibarhaṇam
      śikhaṇḍī sarvasainyānām agra āsīd viśāṃ pate
cakrarakṣau tatas tasya bhimasena dhanaṃjayau
      pṛṣṭhato draupadeyāś ca saubhadraś caiva vīryavān
sātyakiś cekitānaś ca teṣāṃ goptā mahārathaḥ
      dhṛṣṭadyumnas tataḥ paścāt pāñcālair abhirakṣitaḥ
tato yudhiṣṭhiro rājā yamābhyāṃ sahitaḥ prabhuḥ
      prayayau siṃhanādena nādayan bharatarṣabha
virāṭas tu tataḥ paścāt svena sainyena saṃvṛtaḥ
      drupadaś ca mahārāja tataḥ paścād upādravat
kekayā bhrātaraḥ pañca dhṛṣṭaketuś ca vīryavān
      jaghanaṃ pālayām āsa pāṇḍusainyasya bhārata
evaṃ vyūhya mahat sainyaṃ pāṇḍavās tava vāhinīm
     abhyadravanta saṃgrāme tyaktvā jīvitam ātmanaḥ
tathaiva kuravo rājan bhīṣmaṃ kṛtvā mahābalam
     agrataḥ sarvasainyānāṃ prayayuḥ pāṇḍavān prati
putrais tava durādharṣai rakṣitaḥ sumahābalaiḥ
     tato droṇo maheṣvāsaḥ putraś cāsya mahārathaḥ
bhagadattas tataḥ paścād gajānīkena saṃvṛtaḥ
     kṛpaś ca kṛpa varmā ca bhagadattam anuvratau
kāmbojarājo balavāṃs tataḥ paścāt sudakṣiṇaḥ
     māgadhaś ca jayatsenaḥ saubalaś ca bṛhadbalaḥ
tathetere maheṣvāsāḥ suśarmapramukhā nṛpāḥ
     jaghanaṃ pālayām āsus tava sainyasya bhārata
divase divase prāpte bhīṣmaḥ śāṃtanavo yudhi
     āsurān akarod vyūhān paiśācān atha rākṣasān
tataḥ pravavṛte yuddhaṃ tava teṣāṃ ca bhārata
     anyonyaṃ nighnatāṃ rājanyam arāṣṭra vivardhanam
arjuna pramukhāḥ pārthāḥ puraskṛtya śikhaṇḍinam
     bhīṣmaṃ yuddhe 'bhyavartanta kiranto vividhāñ śarān
tatra bhārata bhīmena pīḍitās tāvakāḥ śaraiḥ
     rudhiraughapariklinnāḥ paralokaṃ yayus tadā
nakulaḥ sahadevaś ca sātyakiś ca mahārathaḥ
     tava sainyaṃ samāsādya pīḍayām āsur ojasā
te vadhyamānāḥ samare tāvakā bharatarṣabha
     nāśaknuvan vārayituṃ pāṇḍavānāṃ mahad balam
tatas tu tāvakaṃ sainyaṃ vadhyamānaṃ samantataḥ
     saṃprādravad diśo rājan kālyamānaṃ mahārathaiḥ
trātāraṃ nādhyagacchanta tāvakā bharatarṣabha
     vadhyamānāḥ śitair āṇaiḥ pāṇḍavaiḥ saha sṛñjayaiḥ
[dhṛ]
     pīḍyamānaṃ balaṃ pārthair dṛṣṭvā bhīṣmaḥ parākramī
     yad akārṣīd raṇe kruddhas tan mamācakṣva saṃjaya
kathaṃ vā pāṇḍavān yuddhe pratyudyātaḥ paraṃtapaḥ
     vinighnan somakān vīrāṃs tan mamācakṣva saṃjaya
[s]
     ācakṣe te mahārāja yad akārṣīt pitāmahaḥ
     pīḍite tava putrasya sainye pāṇḍava sṛñjayaiḥ
prahṛṣṭamanasaḥ śūrāḥ pāṇḍavāḥ pāṇḍupūrvaja
     abhyavartanta nighnantas tava putrasya vāhinīm
taṃ vināśaṃ manuṣyendra naravāraṇavājinām
     nāmṛṣyata tadā bhīṣmaḥ sainyaghātaṃ raṇe paraiḥ
sa pāṇḍavān maheṣvāsaḥ pāñcālāṃś ca sa sṛñjayān
     abhyadravata durdharṣas tyaktvā jīvitam ātmanaḥ
sa pāṇḍavānāṃ pravarān pañca rājan mahārathān
     āttaśastrān raṇe yattān vārayām āsa sāyakaiḥ
     nārācair vatsadantaiś ca śitair añjalikais tathā
nijaghne samare kruddho hastyaśvam amitaṃ bahu
     rathino 'pātayad rājan rathebhyaḥ puruṣarṣabhaḥ
sādinaś cāśvapṛṣṭhebhyaḥ padātīṃś ca samāgatān
     gajārohān gajebhyaś ca pareṣāṃ vidadhad bhayam
tam ekaṃ samare bhīṣmaṃ tvaramāṇaṃ mahāratham
     pāṇḍavāḥ samavartanta vajrapāṇim ivāsurāḥ
śakrāśanisamasparśān vimuñcan niśikāñ śarān
     dikṣv adṛśyata sarvāsu ghoraṃ saṃdharayan vapuḥ
maṇḍalīkṛtam evāsya nityaṃ dhanur adṛśyata
     saṃgrāme yudhyamānasya śakracāpanibhaṃ mahat
tad dṛṣṭvā samare karma tava putrā viśāṃ pate
     vismayaṃ paramaṃ prāptāḥ pitāmaham apūjayan
pārthā vimanaso bhūtvā praikṣanta pitaraṃ tava
     yudhyamānaṃ raṇe śūraṃ vipracītim ivāmarāḥ
     na cainaṃ vārayām āsur vyāttānanam ivāntakam
daśame 'hani saṃprāpte rathānīkaṃ śikhaṇḍinaḥ
     adahan niśitair bāṇaiḥ kṛṣṇa vartmeva kānanam
taṃ śikhaṇḍī tribhir bāṇair abhyavidhyat stanāntare
     āśīviṣam iva kruddhaṃ kālasṛṣṭam ivāntakam
sa tenātibhṛśaṃ viddhaḥ prekṣya bhīṣmaḥ śikhaṇḍinam
     anicchann api saṃkruddhaḥ prahasann idam abravīt
kāmam abhyāsavā mā vā na tvāṃ yotsye kathaṃ cana
     yaiva hi tvaṃ kṛtā dhātrā saiva hi tvaṃ śikhaṇḍinī
tasya tad vacanaṃ śrutvā śikhaṇḍī krodhamūrchitaḥ
     uvāca bhīṣmaṃ samare sṛkkiṇī parilehihan
jānāmi tvāṃ mahābāho kṣatriyāṇāṃ kṣayaṃ karam
     mayā śrutaṃ ca te yuddhaṃ jāmadagnyena vai saha
divyaś ca te prabhāvo 'yaṃ sa mayā bahuśaḥ śrutaḥ
     jānann api prabhāvaṃ te yotsye 'dyāhaṃ tvayā saha
pāṇḍavānāṃ priyaṃ kurvann ātmanaś ca narottama
     adya tvā yodhayiṣyāmi raṇe puruṣasattama
dhruvaṃ ca tvā haniṣyāmi śape satyena te 'grataḥ
     etac chrutvā vaco mahyaṃ yat kṣamaṃ tat samācara
kāmam abhyāsavā mā vā na me jīvan vimokṣyase
     sudṛṣṭaḥ kriyatāṃ bhīṣma loko 'yaṃ samitiṃjaya
evam uktvā tato bhīṣmaṃ pañcabhir nataparvabhiḥ
     avidhyata raṇe rājan praṇunnaṃ vākyasāyakaiḥ
tasya tad vacanaṃ śrutvā savyasācī paraṃtapaḥ
     kālo 'yam iti saṃcintya śikhaṇḍinam acodayat
ahaṃ tvām anuyāsyāmi parān vidrāvayañ śaraiḥ
     abhidrava susaṃrabdho bhīṣmaṃ bhīmaparākramam
na hi te saṃyuge pīḍāṃ śaktaḥ kartuṃ mahābalaḥ
     tasmād adya mahābāho vīra bhīṣmam abhidrava
ahatvā samare bhīṣmaṃ yadi yāsyasi māriṣa
     avahāsyo 'sya lokasya bhaviṣyasi mayā saha
nāvahāsyā yathā vīra bhavema paramāhave
     tathā kuru raṇe yatnaṃ sādhayasva pitāmaham
ahaṃ te rakṣaṇaṃ yuddhe kariṣyāmi paraṃtapa
     vārayan rathinaḥ sarvān sādhayasva pitāmaham
droṇaṃ ca droṇaputraṃ ca kṛpaṃ cātha suyodhanam
     citrasenaṃ vikarṇaṃ ca saindhavaṃ ca jayadratham
vindānuvindāv āvantyau kāmbojaṃ ca sudakṣiṇam
     bhagadattaṃ tathā śūraṃ māgadhaṃ ca mahāratham
saumadattiṃ raṇe śūram ārśyaśṛṅgiṃ ca rākṣasam
     trigartarājaṃ ca raṇe saha sarvair mahārathaiḥ
     aham āvārayiṣyāmi veleva makarākayam
kurūṃś ca sahitān sarvān ye caiṣāṃ sainikāḥ sthitāḥ
     nivārayiṣyāmi raṇe sādhayasva pitāmaham
