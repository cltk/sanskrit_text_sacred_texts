[k]
      śuśrūṣur api durmedhāḥ puruṣo 'niyatendriyaḥ
      nālaṃ vedayituṃ kṛtsnau dharmārthāv iti me matiḥ
tathaiva tāvan medhāvī vinayaṃ yo na śikṣati
      na ca kiṃ cana jānāti so 'pi dharmārthaniścayam
śuśrūṣus tv eva medhāvī puruṣo niyatendriyaḥ
      jānīyād āgamān sarvān grāhyaṃ ca na virodhayet
aneyas tv avamānī yo durātmā pāpapūruṣaḥ
      diṣṭam utsṛjya kalyāṇaṃ karoti bahu pāpakam
nāthavantaṃ tu suhṛdaḥ pratiṣedhanti pātakāt
      nivartate tu lakṣmīvān nālakṣmīvān nivartate
yathā hy uccāvacair vākyaiḥ kṣiptacitto niyamyate
      tathaiva suhṛdā śakyo na śakyas tv avasīdati
tathaiva suhṛdaṃ prājñaṃ kurvāṇaṃ karma pāpakam
      prājñāḥ saṃpratiṣedhante yathāśakti punaḥ punaḥ
sa kalyāṇe matiṃ kṛtvā niyamyātmānam ātmanā
      kuru me vacanaṃ tāta yena paścān na tapyase
na vadhaḥ pūjyate loke suptānām iha dharmataḥ
      tathaiva nyastaśastrāṇāṃ vimuktarathavājinām
ye ca brūyus tavāsmīti ye ca syuḥ śaraṇāgatāḥ
     vimuktamūrdhajā ye ca ye cāpi hatavāhanāḥ
adya svapsyanti pāñcālā vimuktakavacā vibho
     viśvastā rajanīṃ sarve pretā iva vicetasaḥ
yas teṣāṃ tadavasthānāṃ druhyeta puruṣo 'nṛjuḥ
     vyaktaṃ sa narake majjed agādhe vipule 'plave
sarvāstraviduṣāṃ loke śreṣṭhas tvam asi viśrutaḥ
     na ca te jātu loke 'smin susūkṣmam api kilbiṣam
tvaṃ punaḥ sūryasaṃkāśaḥ śvobhūta udite ravau
     prakāśe sarvabhūtānāṃ vijetā yudhi śātravān
asaṃbhāvita rūpaṃ hi tvayi karma vigarhitam
     śukle raktam iva nyastaṃ bhaved iti matir mama
[aṣv]
     evam etad yathāttha tvam anuśāsmīha mātula
     tais tu pūrvamayaṃ setuḥ śatadhā vidalī kṛtaḥ
pratyakṣaṃ bhūmipālānāṃ bhavatāṃ cāpi saṃnidhau
     nyastaśastro mama pitā dhṛṣṭadyumnena pātitaḥ
karṇaś ca patite cakre rathasya rathināṃ varaḥ
     uttame vyasane sanno hato gāṇḍīvadhanvanā
tathā śāṃtanavo bhīṣmo nyastaśastro nirāyudhaḥ
     śikhaṇḍinaṃ puraskṛtya hato gāṇḍīvadhanvanā
bhūriśravā maheṣvāsas tathā prāya gato raṇe
     krośatāṃ bhūmipālānāṃ yuyudhānena pātitaḥ
duryodhanaś ca bhīmena sametya gadayā mṛdhe
     paśyatāṃ bhūmipālānām adharmeṇa nipātitaḥ
ekākī bahubhis tatra parivārya mahārathaiḥ
     adharmeṇa naravyāghro bhīmasenena pātitaḥ
vilāpo bhagnasakthasya yo me rājñaḥ pariśrutaḥ
     vārttikānāṃ kathayatāṃ sa me marmāṇi kṛntati
evam adhārmikāḥ pāpāḥ pāñcālā bhinnasetavaḥ
     tān evaṃ bhinnamaryādān kiṃ bhavān na vigarhati
pitṛhantṝn ahaṃ hatvā pāñcālān niśi sauptike
     kāmaṃ kīṭaḥ pataṃgo vā janma prāpya bhavāmi vai
tvare cāham anenādya yad idaṃ me cikīrṣitam
     tasya me tvaramāṇasya kuto nidrā kutaḥ sukham
na sa jātaḥ pumāṁl loke kaś cin na ca bhaviṣyati
     yo me vyāvartayed etāṃ vadhe teṣāṃ kṛtāṃ matim
[s]
     evam uktvā mahārāja droṇaputraḥ pratāpavān
     ekānte yojayitvāśvān prāyād abhimukhaḥ parān
tam abrūtāṃ mahātmānau bhojaśāradvatāv ubhau
     kim ayaṃ syandano yuktaḥ kiṃ ca kāryaṃ cikīrṣitam
ekasārthaṃ prayātau svas tvayā saha nararṣabha
     samaduḥkhasukhau caiva nāvāṃ śaṅkitum arhasi
aśvatthāmā tu saṃkruddhaḥ pitur vadham anusmaran
     tābhyāṃ tathyaṃ tadācakhyau yad asyātma cikīrṣitam
hatvā śatasahasrāṇi yodhānāṃ niśitaiḥ śaraiḥ
     nyastaśastro mama pitā dhṛṣṭadyumnena pātitaḥ
taṃ tathaiva haniṣyāmi nyastavarmāṇam adya vai
     putraṃ pāñcālarājasya pāpaṃ pāpena karmaṇā
kathaṃ ca nihataḥ pāpaḥ pāñcālaḥ paśuvan mayā
     śastrāhava jitāṃ lokān prāpnuyād iti me matiḥ
kṣipraṃ saṃnaddha kavacau sakhaḍgāv āttakārmukau
     samāsthāya pratīkṣetāṃ rathavaryau paraṃtapau
ity uktvā ratham āsthāya prāyād abhimukhaḥ parān
     tam anvagāt kṛpo rājan kṛtavarmā ca sātvataḥ
te prayātā vyarocanta parān abhimukhās trayaḥ
     hūyamānā yathā yajñe samiddhā havyavāhanāḥ
yayuś ca śibiraṃ teṣāṃ saṃprasupta janaṃ vibho
     dvāradeśaṃ tu saṃprāpya drauṇis tasthau rathottame
