nārāyaṇaṃ namaskṛtya naraṃ caiva narottamam
      devīṃ sarasvatīṃ caiva tato jayam udīrayet
lomaharṣaṇaputra ugraśravāḥ sūtaḥ paurāṇiko naimiṣāraṇye śaunakasya kulapater dvādaśavārṣike satre
samāsīnān abhyagacchad brahmarṣīn saṃśitavratān
      vinayāvanato bhūtvā kadā cit sūtanandanaḥ
tam āśramam anuprāptaṃ naimiṣāraṇyavāsinaḥ
      citrāḥ śrotuṃ kathās tatra parivavrus tapasvinaḥ
abhivādya munīṃs tāṃs tu sarvān eva kṛtāñjaliḥ
      apṛcchat sa tapovṛddhiṃ sadbhiś caivābhinanditaḥ
atha teṣūpaviṣṭeṣu sarveṣv eva tapasviṣu
      nirdiṣṭam āsanaṃ bheje vinayāl lomaharṣaṇiḥ
sukhāsīnaṃ tatas taṃ tu viśrāntam upalakṣya ca
      athāpṛcchad ṛṣis tatra kaś cit prastāvayan kathāḥ
kṛta āgamyate saute kva cāyaṃ vihṛtas tvayā
      kālaḥ kamalapatrākṣa śaṃsaitat pṛcchato mama
[sūta]
      janamejayasya rājarṣeḥ sarpasatre mahātmanaḥ
      samīpe pārthivendrasya samyak pārikṣitasya ca
kṛṣṇadvaipāyana proktāḥ supuṇyā vividhāḥ kathāḥ
      kathitāś cāpi vidhivad yā vaiśampāyanena vai
śrutvāhaṃ tā vicitrārthā mahābhārata saṃśritāḥ
     bahūni saṃparikramya tīrthāny āyatanāni ca
samantapañcakaṃ nāma puṇyaṃ dvijaniṣevitam
     gatavān asmi taṃ deśaṃ yuddhaṃ yatrābhavat purā
     pāṇḍavānāṃ kurūṇāṃ ca sarveṣāṃ ca mahīkṣitām
didṛkṣur āgatas tasmāt samīpaṃ bhavatām iha
     āyuṣmantaḥ sarva eva brahmabhūtā hi me matāḥ
asmin yajñe mahābhāgāḥ sūryapāvaka varcasaḥ
     kṛtābhiṣekāḥ śucayaḥ kṛtajapyā hutāgnayaḥ
     bhavanta āsate svasthā bravīmi kim ahaṃ dvijāḥ
purāṇasaṃśritāḥ puṇyāḥ kathā vā dharmasaṃśritāḥ
     itivṛttaṃ narendrāṇām ṛṣīṇāṃ ca mahātmanām
[rsayah]
     dvaipāyanena yat proktaṃ purāṇaṃ paramarṣiṇā
     surair brahmarṣibhiś caiva śrutvā yad abhipūjitam
tasyākhyāna variṣṭhasya vicitrapadaparvaṇaḥ
     sūkṣmārtha nyāyayuktasya vedārthair bhūṣitasya ca
bhāratasyetihāsasya puṇyāṃ granthārtha saṃyutām
     saṃskāropagatāṃ brāhmīṃ nānāśāstropabṛṃhitām
janamejayasya yāṃ rājño vaiśampāyana uktavān
     yathāvat sa ṛṣis tuṣṭyā satre dvaipāyanājñayā
vedaiś caturbhiḥ samitāṃ vyāsasyādbhuta karmaṇaḥ
     saṃhitāṃ śrotum icchāmo dharmyāṃ pāpabhayāpahām
[sūta]
     ādyaṃ puruṣam īśānaṃ puruhūtaṃ puru ṣṭutam
     ṛtam ekākṣaraṃ brahma vyaktāvyaktaṃ sanātanam
asac ca sac caiva ca yad viśvaṃ sad asataḥ param
     parāvarāṇāṃ sraṣṭāraṃ purāṇaṃ param avyayam
maṅgalyaṃ maṅgalaṃ viṣṇuṃ vareṇyam anaghaṃ śucim
     namaskṛtya hṛṣīkeśaṃ carācaraguruṃ harim
maharṣeḥ pūjitasyeha sarvaloke mahātmanaḥ
     pravakṣyāmi mataṃ kṛtsnaṃ vyāsasyāmita tejasaḥ
ācakhyuḥ kavayaḥ ke cit saṃpratyācakṣate pare
     ākhyāsyanti tathaivānye itihāsam imaṃ bhuvi
idaṃ tu triṣu lokeṣu mahaj jñānaṃ pratiṣṭhitam
     vistaraiś ca samāsaiś ca dhāryate yad dvijātibhiḥ
alaṃkṛtaṃ śubhaiḥ śabdaiḥ samayair divyamānuṣaiḥ
     chando vṛttaiś ca vividhair anvitaṃ viduṣāṃ priyam
niṣprabhe 'smin nirāloke sarvatas tamasāvṛte
     bṛhad aṇḍam abhūd ekaṃ prajānāṃ bījam akṣayam
yugasyādau nimittaṃ tan mahad divyaṃ pracakṣate
     yasmiṃs tac chrūyate satyaṃ jyotir brahma sanātanam
adbhutaṃ cāpy acintyaṃ ca sarvatra samatāṃ gatam
     avyaktaṃ kāraṇaṃ sūkṣmaṃ yat tat sadasad ātmakam
yasmāt pitāmaho jajñe prabhur ekaḥ prajāpatiḥ
     brahmā suraguruḥ sthāṇur manuḥ kaḥ parameṣṭhy atha
prācetasas tathā dakṣo daṣka putrāś ca sapta ye
     tataḥ prajānāṃ patayaḥ prābhavann ekaviṃśatiḥ
puruṣaś cāprameyātmā yaṃ sarvam ṛṣayo viduḥ
     viśve devās tathādityā vasavo 'thāśvināv api
yakṣāḥ sādhyāḥ piśācāś ca guhyakāḥ pitaras tathā
     tataḥ prasūtā vidvāṃsaḥ śiṣṭā brahmarṣayo 'malāḥ
rājarṣayaś ca bahavaḥ sarvaiḥ samuditā guṇaiḥ
     āpo dyauḥ pṛthivī vāyur antarikṣaṃ diśas tathā
saṃvatsarartavo māsāḥ pakṣāho rātrayaḥ kramāt
     yac cānyad api tat sarvaṃ saṃbhūtaṃ lokasākṣikam
yad idaṃ dṛśyate kiṃ cid bhūtaṃ sthāvarajaṅgamam
     punaḥ saṃkṣipyate sarvaṃ jagat prāpte yugakṣaye
yathartāv ṛtuliṅgāni nānārūpāṇi paryaye
     dṛśyante tāni tāny eva tathā bhāvā yugādiṣu
evam etad anādy antaṃ bhūtasaṃhāra kārakam
     anādi nidhanaṃ loke cakraṃ saṃparivartate
trayas triṃśat sahasrāṇi trayas triṃśac chatāni ca
     trayas triṃśac ca devānāṃ sṛṣṭiḥ saṃkṣepa lakṣaṇā
divaḥ putro bṛhad bhānuś cakṣur ātmā vibhāvasuḥ
     savitā ca ṛcīko 'rko bhānur āśā vaho raviḥ
putrā vivasvataḥ sarve mahyas teṣāṃ tathāvaraḥ
     deva bhrāṭ tanayas tasya tasmāt subhrāḍ iti smṛtaḥ
subhrājas tu trayaḥ putrāḥ prajāvanto bahuśrutāḥ
     daśa jyotiḥ śatajyotiḥ sahasrajyotir ātmavān
daśa putrasahasrāṇi daśa jyoter mahātmanaḥ
     tato daśaguṇāś cānye śatajyoter ihātmajāḥ
bhūyas tato daśaguṇāḥ sahasrajyotiṣaḥ sutāḥ
     tebhyo 'yaṃ kuruvaṃśaś ca yadūnāṃ bharatasya ca
yayātīkṣvāku vaṃśaś ca rājarṣīṇāṃ ca sarvaśaḥ
     saṃbhūtā bahavo vaṃśā bhūtasargāḥ savistarāḥ
bhūtasthānāni sarvāṇi rahasyaṃ vividhaṃ ca yat
     veda yogaṃ savijñānaṃ dharmo 'rthaḥ kāma eva ca
dharmakāmārtha śāstrāṇi śāstrāṇi vividhāni ca
     lokayātrā vidhānaṃ ca saṃbhūtaṃ dṛṣṭavān ṛṣiḥ
itihāsāḥ savaiyākhyā vividhāḥ śrutayo 'pi ca
     iha sarvam anukrāntam uktaṃ granthasya lakṣaṇam
vistīryaitan mahaj jñānam ṛṣiḥ saṃkṣepam abravīt
     iṣṭaṃ hi viduṣāṃ loke samāsa vyāsa dhāraṇam
manvādi bhārataṃ ke cid āstīkādi tathāpare
     tathoparicarādy anye viprāḥ samyag adhīyate
vividhaṃ saṃhitā jñānaṃ dīpayanti manīṣiṇaḥ
     vyākhyātuṃ kuśalāḥ ke cid granthaṃ dhārayituṃ pare
tapasā brahmacaryeṇa vyasya vedaṃ sanātanam
     itihāsam imaṃ cakre puṇyaṃ satyavatī sutaḥ
parāśarātmajo vidvān brahmarṣiḥ saṃśitavrataḥ
     mātur niyogād dharmātmā gāṅgeyasya ca dhīmataḥ
kṣetre vicitravīryasya kṛṣṇadvaipāyanaḥ purā
     trīn agnīn iva kauravyāñ janayām āsa vīryavān
utpādya dhṛtarāṣṭraṃ ca pāṇḍuṃ viduram eva ca
     jagāma tapase dhīmān punar evāśramaṃ prati
teṣu jāteṣu vṛddheṣu gateṣu paramāṃ gatim
     abravīd bhārataṃ loke mānuṣe 'smin mahān ṛṣiḥ
janamejayena pṛṣṭaḥ san brāhmaṇaiś ca sahasraśaḥ
     śaśāsa śiṣyam āsīnaṃ vaiśampāyanam antike
sa sadasyaiḥ sahāsīnaḥ śrāvayām āsa bhāratam
     karmāntareṣu yajñasya codyamānaḥ punaḥ punaḥ
vistaraṃ kuruvaṃśasya gāndhāryā dharmaśīlatām
     kṣattuḥ prajñāṃ dhṛtiṃ kuntyāḥ samyag dvaipāyano 'bravīt
vāsudevasya māhātmyaṃ pāṇḍavānāṃ ca satyatām
     durvṛttaṃ dhārtarāṣṭrāṇām uktavān bhagavān ṛṣiḥ
caturviṃśatisāhasrīṃ cakre bhārata saṃhitām
     upākhyānair vinā tāvad bhārataṃ procyate budhaiḥ
tato 'dhyardhaśataṃ bhūyaḥ saṃkṣepaṃ kṛtavān ṛṣiḥ
     anukramaṇim adhyāyaṃ vṛttāntānāṃ saparvaṇām
idaṃ dvaipāyanaḥ pūrvaṃ putram adhyāpayac chukam
     tato 'nyebhyo 'nurūpebhyaḥ śiṣyebhyaḥ pradadau prabhuḥ
nārado 'śrāvayad devān asito devalaḥ pitṝn
     gandharvayakṣarakṣāṃsi śrāvayām āsa vai śukaḥ
duryodhano manyumayo mahādrumaḥ; skandhaḥ karṇaḥ śakunis tasya śākhāḥ
     duḥśāsanaḥ puṣpaphale samṛddhe; mūlaṃ rājā dhṛtarāṣṭro 'manīṣī
yudhiṣṭhiro dharmamayo mahādrumaḥ; skandho 'rjuno bhīmaseno 'sya śākhāḥ
     mādrī sutau puṣpaphale samṛddhe; mūlaṃ kṛṣṇo brahma ca brāhmaṇāś ca
pāṇḍur jitvā bahūn deśān yudhā vikramaṇena ca
     araṇye mṛgayā śīlo nyavasat sajanas tadā
mṛgavyavāya nidhane kṛcchrāṃ prāpa sa āpadam
     janmaprabhṛti pārthānāṃ tatrācāra vidhikramaḥ
mātror abhyupapattiś ca dharmopaniṣadaṃ prati
     dharmasya vāyoḥ śakrasya devayoś ca tathāśvinoḥ
tāpasaiḥ saha saṃvṛddhā mātṛbhyāṃ parirakṣitāḥ
     medhyāraṇyeṣu puṇyeṣu mahatām āśrameṣu ca
ṛṣibhiś ca tadānītā dhārtarāṣṭrān prati svayam
     śiśavaś cābhirūpāś ca jaṭilā brahmacāriṇaḥ
putrāś ca bhrātaraś ceme śiṣyāś ca suhṛdaś ca vaḥ
     pāṇḍavā eta ity uktvā munayo 'ntarhitās tataḥ
tāṃs tair niveditān dṛṣṭvā pāṇḍavān kauravās tadā
     śiṣṭāś ca varṇāḥ paurā ye te harṣāc cukruśur bhṛśam
āhuḥ ke cin na tasyaite tasyaita iti cāpare
     yadā ciramṛtaḥ pāṇḍuḥ kathaṃ tasyeti cāpare
svāgataṃ sarvathā diṣṭyā pāṇḍoḥ paśyāma saṃtatim
     ucyatāṃ svāgatam iti vāco 'śrūyanta sarvaśaḥ
tasminn uparate śabde diśaḥ sarvā vinādayan
     antarhitānāṃ bhūtānāṃ nisvanas tumulo 'bhavat
puṣpavṛṣṭiṃ śubhā gandhāḥ śaṅkhadundubhinisvanāḥ
     āsan praveśe pārthānāṃ tad adbhutam ivābhavat
tat prītyā caiva sarveṣāṃ paurāṇāṃ harṣasaṃbhavaḥ
     śabda āsīn mahāṃs tatra divaspṛk kīrtivardhanaḥ
te 'py adhītyākhilān vedāñ śāstrāṇi vividhāni ca
     nyavasan pāṇḍavās tatra pūjitā akutobhayāḥ
yudhiṣṭhirasya śaucena prītāḥ prakṛtayo 'bhavan
     dhṛtyā ca bhīmasenasya vikrameṇārjunasya ca
guruśuśrūṣayā kuntyā yamayor vinayena ca
     tutoṣa lokaḥ sakalas teṣāṃ śauryaguṇena ca
samavāye tato rājñāṃ kanyāṃ bhartṛsvayaṃvarām
     prāptavān arjunaḥ kṛṣṇāṃ kṛtvā karma suduṣkaram
tataḥ prabhṛti loke 'smin pūjyaḥ sarvadhanuṣmatām
     āditya iva duṣprekṣyaḥ samareṣv api cābhavat
sa sarvān pārthivāñ jitvā sarvāṃś ca mahato gaṇān
     ājahārārjuno rājñe rājasūyaṃ mahākratum
annavān dakṣiṇāvāṃś ca sarvaiḥ samudito guṇaiḥ
     yudhiṣṭhireṇa saṃprāpto rājasūyo mahākratuḥ
sunayād vāsudevasya bhīmārjunabalena ca
     ghātayitvā jarāsaṃdhaṃ caidyaṃ ca balagarvitam
duryodhanam upāgacchann arhaṇāni tatas tataḥ
     maṇikāñcanaratnāni gohastyaśvadhanāni ca
samṛddhāṃ tāṃ tathā dṛṣṭvā pāṇḍavānāṃ tadā śriyam
     īrṣyā samutthaḥ sumahāṃs tasya manyur ajāyata
vimānapratimāṃ cāpi mayena sukṛtāṃ sabhām
     pāṇḍavānām upahṛtāṃ sa dṛṣṭvā paryatapyata
yatrāvahasitaś cāsīt praskandann iva saṃbhramāt
     pratyakṣaṃ vāsudevasya bhīmenānabhijātavat
sa bhogān vividhān bhuñjan ratnāni vividhāni ca
     kathito dhṛtarāṣṭrasya vivarṇo hariṇaḥ kṛśaḥ
anvajānād ato dyūtaṃ dhṛtarāṣṭraḥ sutapriyaḥ
     tac chrutvā vāsudevasya kopaḥ samabhavan mahān
nātiprīti manāś cāsīd vivādāṃś cānvamodata
     dyūtādīn anayān ghorān pravṛddhāṃś cāpy upaikṣata
nirasya viduraṃ droṇaṃ bhīṣmaṃ śāradvataṃ kṛpam
     vigrahe tumule tasminn ahan kṣatraṃ parasparam
jayatsu pāṇḍuputreṣu śrutvā sumahad apriyam
     duryodhana mataṃ jñātvā karṇasya śakunes tathā
     dhṛtarāṣṭraś ciraṃ dhyātvā saṃjayaṃ vākyam abravīt
śṛṇu saṃjaya me sarvaṃ na me 'sūyitum arhasi
     śrutavān asi medhāvī buddhimān prājñasaṃmataḥ
na vigrahe mama matir na ca prīye kuru kṣaye
     na me viśeṣaḥ putreṣu sveṣu pāṇḍusuteṣu ca
vṛddhaṃ mām abhyasūyanti putrā manyuparāyaṇāḥ
     ahaṃ tv acakṣuḥ kārpaṇyāt putra prītyā sahāmi tat
     muhyantaṃ cānumuhyāmi duryodhanam acetanam
rājasūye śriyaṃ dṛṣṭvā pāṇḍavasya mahaujasaḥ
     tac cāvahasanaṃ prāpya sabhārohaṇa darśane
amarṣitaḥ svayaṃ jetum aśaktaḥ pāṇḍavān raṇe
    nirutsāhaś ca saṃprāptuṃ śriyam akṣatriyo yathā
    gāndhārarājasahitaś chadma dyūtam amantrayat
tatra yad yad yathā jñātaṃ mayā saṃjaya tac chṛṇu
    śrutvā hi mama vākyāni buddhyā yuktāni tattvataḥ
    tato jñāsyasi māṃ saute prajñā cakṣuṣam ity uta
yadāśrauṣaṃ dhanur āyamya citraṃ; viddhaṃ lakṣyaṃ pātitaṃ vai pṛthivyām
    kṛṣṇāṃ hṛtāṃ paśyatāṃ sarvarājñāṃ; tadā nāśaṃse vijayāya saṃjaya
yadāśrauṣaṃ dvārakāyāṃ subhadrāṃ; prasahyoḍhāṃ mādhavīm arjunena
    indraprasthaṃ vṛṣṇivīrau ca yātau; tadā nāśaṃse vijayāya saṃjaya
yadāśrauṣaṃ devarājaṃ pravṛṣṭaṃ; śarair divyair vāritaṃ cārjunena
    agniṃ tathā tarpitaṃ khāṇḍave ca; tadā nāśaṃse vijayāya saṃjaya
yadāśrauṣaṃ hṛtarājyaṃ yudhiṣṭhiraṃ; parājitaṃ saubalenākṣavatyām
    anvāgataṃ bhrātṛbhir aprameyais; tadā nāśaṃse vijayāya saṃjaya
yadāśrauṣaṃ draupadīm aśrukaṇṭhīṃ; sabhāṃ nītāṃ duḥkhitām ekavastrām
    rajasvalāṃ nāthavatīm anāthavat; tadā nāśaṃse vijayāya saṃjaya
yadāśrauṣaṃ vividhās tāta ceṣṭā; dharmātmanāṃ prasthitānāṃ vanāya
    jyeṣṭhaprītyā kliśyatāṃ pāṇḍavānāṃ; tadā nāśaṃse vijayāya saṃjaya
yadāśrauṣaṃ snātakānāṃ sahasrair; anvāgataṃ dharmarājaṃ vanastham
    bhikṣābhujāṃ brāhmaṇānāṃ mahātmanāṃ; tadā nāśaṃse vijayāya saṃjaya
yadāśrauṣam arjuno devadevaṃ; kirāta rūpaṃ tryambakaṃ toṣya yuddhe
    avāpa tat pāśupataṃ mahāstraṃ; tadā nāśaṃse vijayāya saṃjaya
yadāśrauṣaṃ tridivasthaṃ dhanaṃjayaṃ; śakrāt sākṣād divyam astraṃ yathāvat
    adhīyānaṃ śaṃsitaṃ satyasaṃdhaṃ; tadā nāśaṃse vijayāya saṃjaya
yadāśrauṣaṃ vaiśravaṇena sārdhaṃ; samāgataṃ bhīmam anyāṃś ca pārthān
    tasmin deśe mānuṣāṇām agamye; tadā nāśaṃse vijayāya saṃjaya
yadāśrauṣaṃ ghoṣayātrā gatānāṃ; bandhaṃ gandharvair mokṣaṇaṃ cārjunena
    sveṣāṃ sutānāṃ karṇa buddhau ratānāṃ; tadā nāśaṃse vijayāya saṃjaya
yadāśrauṣaṃ yakṣarūpeṇa dharmaṃ; samāgataṃ dharmarājena sūta
    praśnān uktān vibruvantaṃ ca samyak; tadā nāśaṃse vijayāya saṃjaya
yadāśrauṣaṃ māmakānāṃ variṣṭhān; dhanaṃjayenaika rathena bhagnān
    virāṭa rāṣṭre vasatā mahātmanā; tadā nāśaṃse vijayāya saṃjaya
yadāśrauṣaṃ satkṛtāṃ matsyarājñā; sutāṃ dattām uttarām arjunāya
    tāṃ cārjunaḥ pratyagṛhṇāt sutārthe; tadā nāśaṃse vijayāya saṃjaya
yadāśrauṣaṃ nirjitasyādhanasya; pravrājitasya svajanāt pracyutasya
    akṣauhiṇīḥ sapta yudhiṣṭhirasya; tadā nāśaṃse vijayāya saṃjaya
yadāśrauṣaṃ naranārāyaṇau tau; kṛṣṇārjunau vadato nāradasya
    ahaṃ draṣṭā brahmaloke sadeti; tadā nāśaṃse vijayāya saṃjaya
yadāśrauṣaṃ mādhavaṃ vāsudevaṃ; sarvātmanā pāṇḍavārthe niviṣṭam
    yasyemāṃ gāṃ vikramam ekam āhus; tadā nāśaṃse vijayāya saṃjaya
yadāśrauṣaṃ karṇaduryodhanābhyāṃ; buddhiṃ kṛtāṃ nigrahe keśavasya
    taṃ cātmānaṃ bahudhā darśayānaṃ; tadā nāśaṃse vijayāya saṃjaya
yadāśrauṣaṃ vāsudeve prayāte; rathasyaikām agratas tiṣṭhamānām
    ārtāṃ pṛthāṃ sāntvitāṃ keśavena; tadā nāśaṃse vijayāya saṃjaya
yadāśrauṣaṃ mantriṇaṃ vāsudevaṃ; tathā bhīṣmaṃ śāṃtanavaṃ ca teṣām
    bhāradvājaṃ cāśiṣo 'nubruvāṇaṃ; tadā nāśaṃse vijayāya saṃjaya
yadāśrauṣaṃ karṇa uvāca bhīṣmaṃ; nāhaṃ yotsye yudhyamāne tvayīti
    hitvā senām apacakrāma caiva; tadā nāśaṃse vijayāya saṃjaya
yadāśrauṣaṃ vāsudevārjunau tau; tathā dhanur gāṇḍivam aprameyam
    trīṇy ugravīryāṇi samāgatāni; tadā nāśaṃse vijayāya saṃjaya
yadāśrauṣaṃ kaśmalenābhipanne; rathopasthe sīdamāne 'rjune vai
    kṛṣṇaṃ lokān darśayānaṃ śarīre; tadā nāśaṃse vijayāya saṃjaya
yadāśrauṣaṃ bhīṣmam amitrakarśanaṃ; nighnantam ājāv ayutaṃ rathānām
    naiṣāṃ kaś cid vadhyate dṛśyarūpas; tadā nāśaṃse vijayāya saṃjaya
yadāśrauṣaṃ bhīṣmam atyantaśūraṃ; hataṃ pārthenāhaveṣv apradhṛṣyam
    śikhaṇḍinaṃ purataḥ sthāpayitvā; tadā nāśaṃse vijayāya saṃjaya
yadāśrauṣaṃ śaratalpe śayānaṃ; vṛddhaṃ vīraṃ sāditaṃ citrapuṅkhaiḥ
    bhīṣmaṃ kṛtvā somakān alpaśeṣāṃs; tadā nāśaṃse vijayāya saṃjaya
yadāśrauṣaṃ śāṃtanave śayāne; pānīyārthe coditenārjunena
    bhūmiṃ bhittvā tarpitaṃ tatra bhīṣmaṃ; tadā nāśaṃse vijayāya saṃjaya
yadāśrauṣaṃ śukrasūryau ca yuktau; kaunteyānām anulomau jayāya
    nityaṃ cāsmāñ śvāpadā vyābhaṣantas; tadā nāśaṃse vijayāya saṃjaya
yadā droṇo vividhān astramārgān; vidarśayan samare citrayodhī
    na pāṇḍavāñ śreṣṭhatamān nihanti; tadā nāśaṃse vijayāya saṃjaya
yadāśrauṣaṃ cāsmadīyān mahārathān; vyavasthitān arjunasyāntakāya
    saṃsaptakān nihatān arjunena; tadā nāśaṃse vijayāya saṃjaya
yadāśrauṣaṃ vyūham abhedyam anyair; bhāradvājenātta śastreṇa guptam
    bhittvā saubhadraṃ vīram ekaṃ praviṣṭaṃ; tadā nāśaṃse vijayāya saṃjaya
yadābhimanyuṃ parivārya bālaṃ; sarve hatvā hṛṣṭarūpā babhūvuḥ
    mahārathāḥ pārtham aśaknuvantas; tadā nāśaṃse vijayāya saṃjaya
yadāśrauṣam abhimanyuṃ nihatya; harṣān mūḍhān krośato dhārtarāṣṭrān
    krodhaṃ muktaṃ saindhave cārjunena; tadā nāśaṃse vijayāya saṃjaya
yadāśrauṣaṃ saindhavārthe pratijñāṃ; pratijñātāṃ tad vadhāyārjunena
    satyāṃ nistīrṇāṃ śatrumadhye ca; tena tadā nāśaṃse vijayāya saṃjaya
yadāśrauṣaṃ śrāntahaye dhanaṃjaye; muktvā hayān pāyayitvopavṛttān
    punar yuktvā vāsudevaṃ prayātaṃ; tadā nāśaṃse vijayāya saṃjaya
yadāśrauṣaṃ vāhaneṣv āśvasatsu; rathopasthe tiṣṭhatā gāṇḍivena
    sarvān yodhān vāritān arjunena; tadā nāśaṃse vijayāya saṃjaya
yadāśrauṣaṃ nāgabalair durutsahaṃ; droṇānīkaṃ yuyudhānaṃ pramathya
    yātaṃ vārṣṇeyaṃ yatra tau kṛṣṇa pārthau; tadā nāśaṃse vijayāya saṃjaya
yadāśrauṣaṃ karṇam āsādya muktaṃ; vadhād bhīmaṃ kutsayitvā vacobhiḥ
    dhanuṣkoṭyā tudya karṇena vīraṃ; tadā nāśaṃse vijayāya saṃjaya
yadā droṇaḥ kṛtavarmā kṛpaś ca; karṇo drauṇir madrarājaś ca śūraḥ
    amarṣayan saindhavaṃ vadhyamānaṃ; tadā nāśaṃse vijayāya saṃjaya
yadāśrauṣaṃ devarājena dattāṃ; divyāṃ śaktiṃ vyaṃsitāṃ mādhavena
    ghaṭotkace rākṣase ghorarūpe; tadā nāśaṃse vijayāya saṃjaya
yadāśrauṣaṃ karṇa ghaṭotkacābhyāṃ; yuddhe muktāṃ sūtaputreṇa śaktim
    yayā vadhyaḥ samare savyasācī; tadā nāśaṃse vijayāya saṃjaya
yadāśrauṣaṃ droṇam ācāryam ekaṃ; dhṛṣṭadyumnenābhyatikramya dharmam
    rathopasthe prāyagataṃ viśastaṃ; tadā nāśaṃse vijayāya saṃjaya
yadāśrauṣaṃ drauṇinā dvairathasthaṃ; mādrīputraṃ nakulaṃ lokamadhye
    samaṃ yuddhe pāṇḍavaṃ yudhyamānaṃ; tadā nāśaṃse vijayāya saṃjaya
yadā droṇe nihate droṇaputro; nārāyaṇaṃ divyam astraṃ vikurvan
    naiṣām antaṃ gatavān pāṇḍavānāṃ; tadā nāśaṃse vijayāya saṃjaya
yadāśrauṣaṃ karṇam atyantaśūraṃ; hataṃ pārthenāhaveṣv apradhṛṣyam
    tasmin bhrātṝṇāṃ vigrahe deva guhye; tadā nāśaṃse vijayāya saṃjaya
yadāśrauṣaṃ droṇaputraṃ kṛpaṃ ca; duḥśāsanaṃ kṛtavarmāṇam ugram
    yudhiṣṭhiraṃ śūnyam adharṣayantaṃ; tadā nāśaṃse vijayāya saṃjaya
yadāśrauṣaṃ nihataṃ madrarājaṃ; raṇe śūraṃ dharmarājena sūta
    sadā saṃgrāme spardhate yaḥ sa kṛṣṇaṃ; tadā nāśaṃse vijayāya saṃjaya
yadāśrauṣaṃ kalahadyūtamūlaṃ; māyābalaṃ saubalaṃ pāṇḍavena
    hataṃ saṃgrāme sahadevena pāpaṃ; tadā nāśaṃse vijayāya saṃjaya
yadāśrauṣaṃ śrāntam ekaṃ śayānaṃ; hradaṃ gatvā stambhayitvā tad ambhaḥ
    duryodhanaṃ virathaṃ bhagnadarpaṃ; tadā nāśaṃse vijayāya saṃjaya
yadāśrauṣaṃ pāṇḍavāṃs tiṣṭhamānān; gaṅgā hrade vāsudevena sārdham
    amarṣaṇaṃ dharṣayataḥ sutaṃ me; tadā nāśaṃse vijayāya saṃjaya
yadāśrauṣaṃ vividhāṃs tāta mārgān; gadāyuddhe maṇḍalaṃ saṃcarantam
    mithyā hataṃ vāsudevasya buddhyā; tadā nāśaṃse vijayāya saṃjaya
yadāśrauṣaṃ droṇaputrādibhis tair; hatān pāñcālān draupadeyāṃś ca suptān
    kṛtaṃ bībhatsamaya śasyaṃ ca karma; tadā nāśaṃse vijayāya saṃjaya
yadāśrauṣaṃ bhīmasenānuyātena; aśvatthāmnā paramāstraṃ prayuktam
    kruddhenaiṣīkam avadhīd yena garbhaṃ; tadā nāśaṃse vijayāya saṃjaya
yadāśrauṣaṃ brahmaśiro 'rjunena muktaṃ; svastīty astram astreṇa śāntam
    aśvatthāmnā maṇiratnaṃ ca dattaṃ; tadā nāśaṃse vijayāya saṃjaya
yadāśrauṣaṃ droṇaputreṇa garbhe; vairāṭyā vai pātyamāne mahāstre
    dvaipāyanaḥ keśavo droṇaputraṃ; paraspareṇābhiśāpaiḥ śaśāpa
śocyā gāndhārī putrapautrair vihīnā; tathā vadhvaḥ pitṛbhir bhrātṛbhiś ca
    kṛtaṃ kāryaṃ duṣkaraṃ pāṇḍaveyaiḥ; prāptaṃ rājyam asapatnaṃ punas taiḥ
kaṣṭaṃ yuddhe daśa śeṣāḥ śrutā me; trayo 'smākaṃ pāṇḍavānāṃ ca sapta
    dvyūnā viṃśatir āhatākṣauhiṇīnāṃ; tasmin saṃgrāme vigrahe kṣatriyāṇām
tamasā tv abhyavastīrṇo moha āviśatīva mām
    saṃjñāṃ nopalabhe sūta mano vihvalatīva me
ity uktvā dhṛtarāṣṭro 'tha vilapya bahuduḥkhitaḥ
    mūrcchitaḥ punar āśvastaḥ saṃjayaṃ vākyam abravīt
saṃjayaivaṃ gate prāṇāṃs tyaktum icchāmi māciram
    stokaṃ hy api na paśyāmi phalaṃ jīvitadhāraṇe
taṃ tathā vādinaṃ dīnaṃ vilapantaṃ mahīpatim
    gāvalgaṇir idaṃ dhīmān mahārthaṃ vākyam abravīt
śrutavān asi vai rājño mahotsāhān mahābalān
    dvaipāyanasya vadato nāradasya ca dhīmataḥ
mahatsu rājavaṃśeṣu guṇaiḥ samuditeṣu ca
    jātān divyāstraviduṣaḥ śakra pratimatejasaḥ
dharmeṇa pṛthivīṃ jitvā yajñair iṣṭvāpta dakṣiṇaiḥ
    asmiṁl loke yaśaḥ prāpya tataḥ kālavaśaṃ gatāḥ
vainyaṃ mahārathaṃ vīraṃ sṛñjayaṃ jayatāṃ varam
    suhotraṃ ranti devaṃ ca kakṣīvantaṃ tathauśijam
bāhlīkaṃ damanaṃ śaibyaṃ śaryātim ajitaṃ jitam
    viśvāmitram amitraghnam ambarīṣaṃ mahābalam
maruttaṃ manum ikṣvākuṃ gayaṃ bharatam eva ca
    rāmaṃ dāśarathiṃ caiva śaśabinduṃ bhagīratham
yayātiṃ śubhakarmāṇaṃ devair yo yājitaḥ svayam
    caityayūpāṅkitā bhūmir yasyeyaṃ savanākarā
iti rājñāṃ caturviṃśan nāradena surarṣiṇā
    putraśokābhitaptāya purā śaibyāya kīrtitāḥ
tebhyaś cānye gatāḥ pūrvaṃ rājāno balavattarāḥ
    mahārathā mahātmānaḥ sarvaiḥ samuditā guṇaiḥ
pūruḥ kurur yaduḥ śūro viṣvag aśvo mahādhṛtiḥ
    anenā yuvanāśvaś ca kakutstho vikramī raghuḥ
vijitī vīti hotraś ca bhavaḥ śveto bṛhad guruḥ
    uśīnaraḥ śatarathaḥ kaṅko duliduho drumaḥ
dambhodbhavaḥ paro venaḥ sagaraḥ saṃkṛtir nimiḥ
    ajeyaḥ paraśuḥ puṇḍraḥ śambhur devāvṛdho 'naghaḥ
devāhvayaḥ supratimaḥ supratīko bṛhadrathaḥ
    mahotsāho vinītātmā sukratur naiṣadho nalaḥ
satyavrataḥ śāntabhayaḥ sumitraḥ subalaḥ prabhuḥ
    jānu jaṅgho 'naraṇyo 'rkaḥ priya bhṛtyaḥ śubhavrataḥ
balabandhur nirāmardaḥ ketuśṛṅgo bṛhadbalaḥ
    dhṛṣṭaketur bṛhat ketur dīptaketur nirāmayaḥ
avikṣit prabalo dhūrtaḥ kṛtabandhur dṛḍheṣudhiḥ
    mahāpurāṇaḥ saṃbhāvyaḥ pratyaṅgaḥ parahā śrutiḥ
ete cānye ca bahavaḥ śataśo 'tha sahasraśaḥ
    śrūyante 'yutaśaś cānye saṃkhyātāś cāpi padmaśaḥ
hitvā suvipulān bhogān buddhimanto mahābalāḥ
    rājāno nidhanaṃ prāptās tava putrair mahattamāḥ
yeṣāṃ divyāni karmāṇi vikramas tyāga eva ca
    māhātmyam api cāstikyaṃ satyatā śaucam ārjavam
vidvadbhiḥ kathyate loke purāṇaiḥ kavi sattamaiḥ
    sarvarddhi guṇasaṃpannās te cāpi nidhanaṃ gatāḥ
tava putrā durātmānaḥ prataptāś caiva manyunā
    lubdhā durvṛtta bhūyiṣṭhā na tāñ śocitum arhasi
śrutavān asi medhāvī buddhimān prājñasaṃmataḥ
    yeṣāṃ śāstrānugā buddhir na te muhyanti bhārata
nigrahānugrahau cāpi viditau te narādhipa
    nātyantam evānuvṛttiḥ śrūyate putra rakṣaṇe
bhavitavyaṃ tathā tac ca nātaḥ śocitum arhasi
    daivaṃ prajñā viśeṣeṇa ko nivartitum arhati
vidhātṛvihitaṃ mārgaṃ na kaś cid ativartate
    kālamūlam idaṃ sarvaṃ bhāvābhāvau sukhāsukhe
kālaḥ pacati bhūtāni kālaḥ saṃharati prajāḥ
    nirdahantaṃ prajāḥ kālaṃ kālaḥ śamayate punaḥ
kālo vikurute bhāvān sarvāṁl loke śubhāśubhān
    kālaḥ saṃkṣipate sarvāḥ prajā visṛjate punaḥ
    kālaḥ sarveṣu bhūteṣu caraty avidhṛtaḥ samaḥ
atītānāgatā bhāvā ye ca vartanti sāṃpratam
    tān kālanirmitān buddhvā na saṃjñāṃ hātum arhasi
[s]
    atropaniṣadaṃ puṇyāṃ kṛṣṇadvaipāyano 'bravīt
    bhāratādhyayanāt puṇyād api pādam adhīyataḥ
    śraddadhānasya pūyante sarvapāpāny aśeṣataḥ
devarṣayo hy atra puṇyā brahma rājarṣayas tathā
    kīrtyante śubhakarmāṇas tathā yakṣamahoragāḥ
bhagavān vāsudevaś ca kīrtyate 'tra sanātanaḥ
    sa hi satyam ṛtaṃ caiva pavitraṃ puṇyam eva ca
śāśvataṃ brahma paramaṃ dhruvaṃ jyotiḥ sanātanam
    yasya divyāni karmāṇi kathayanti manīṣiṇaḥ
asat sat sad asac caiva yasmād devāt pravartate
    saṃtatiś ca pravṛttiś ca janmamṛtyuḥ punarbhavaḥ
adhyātmaṃ śrūyate yac ca pañca bhūtaguṇātmakam
    avyaktādi paraṃ yac ca sa eva parigīyate
yat tad yati varā yuktā dhyānayogabalānvitāḥ
    pratibimbam ivādarśe paśyanty ātmany avasthitam
śraddadhānaḥ sadodyuktaḥ satyadharmaparāyaṇaḥ
    āsevann imam adhyāyaṃ naraḥ pāpāt pramucyate
anukramaṇim adhyāyaṃ bhāratasyemam āditaḥ
    āstikaḥ satataṃ śṛṇvan na kṛcchreṣv avasīdati
ubhe saṃdhye japan kiṃ cit sadyo mucyeta kilbiṣāt
    anukramaṇyā yāvat syād ahnā rātryā ca saṃcitam
bhāratasya vapur hy etat satyaṃ cāmṛtam eva ca
    nava nītaṃ yathā dadhno dvipadāṃ brāhmaṇo yathā
hradānām udadhiḥ śreṣṭho gaur variṣṭhā catuṣpadām
    yathaitāni variṣṭhāni tathā bharatam ucyate
yaś cainaṃ śrāvayec chrāddhe brāhmaṇān pādam antataḥ
    akṣayyam annapānaṃ tat pitṝṃs tasyopatiṣṭhati
itihāsa purāṇābhyāṃ vedaṃ samupabṛṃhayet
    bibhety alpaśrutād vedo mām ayaṃ pratariṣyati
kārṣṇaṃ vedam imaṃ vidvāñ śrāvayitvārtham aśnute
    bhrūṇa hatyā kṛtaṃ cāpi pāpaṃ jahyān na saṃśayaḥ
ya imaṃ śucir adhyāyaṃ paṭhet parvaṇi parvaṇi
    adhītaṃ bhārataṃ tena kṛtsnaṃ syād iti me matiḥ
yaś cemaṃ śṛṇuyān nityam ārṣaṃ śraddhāsamanvitaḥ
    sa dīrgham āyuḥ kīrtiṃ ca svargatiṃ cāpnuyān naraḥ
catvāra ekato vedā bhārataṃ caikam ekataḥ
    samāgataiḥ surarṣibhis tulām āropitaṃ purā
    mahattve ca gurutve ca dhriyamāṇaṃ tato 'dhikam
mahattvād bhāravattvāc ca mahābhāratam ucyate
    niruktam asya yo veda sarvapāpaiḥ pramucyate
tapo na kalko 'dhyayanaṃ na kalkaḥ; svābhāviko veda vidhir na kalkaḥ
    prasahya vittāharaṇaṃ na kalkas; tāny eva bhāvopahatāni kalkaḥ
