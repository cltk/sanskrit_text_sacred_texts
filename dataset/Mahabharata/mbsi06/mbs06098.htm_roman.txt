[dhṛ]
      kathaṃ droṇo maheṣvāsaḥ pāṇḍavaś ca dhanaṃjayaḥ
      samīyatū raṇe śūrau tan mamācakṣva saṃjaya
priyo hi pāṇḍavo nityaṃ bhāradvājasya dhīmataḥ
      ācāryaḥś ca raṇe nityaṃ priyaḥ pārthasya saṃjaya
tāv ubhau rathinau saṃkhye dṛptau siṃhāv ivotkaṭau
      kathaṃ samīyatur yuddhe bhāradvāja dhanaṃjayau
[s]
      na droṇaḥ samare pārthaṃ jānīte priyam ātmanaḥ
      kṣatradharmaṃ puraskṛtya pārtho vā gurum āhave
na kṣatriyā raṇe rājan varjayanti parasparam
      nirmaryādaṃ hi yudhyante pitṛbhir bhrātṛbhiḥ saha
raṇe bhārata pārthena droṇo viddhas tribhiḥ śaraiḥ
      nācintayata tān bāṇān pārtha cāpacyutān yudhi
śaravṛṣṭya punaḥ pārthaś chādayām āsa taṃ raṇe
      prajajvāla ca roṣeṇa gahane 'gnir ivotthitaḥ
tato 'rjunaṃ raṇe droṇaḥ śaraiḥ saṃnataparvabhiḥ
      vārayām āsa rājendra nacirād iva bhārata
tato duryodhano rājā suśarmāṇam acodayat
      droṇasya samare rājan pārṣṇigrahaṇa kāraṇāt
trigartarāḍ api kruddho bhṛśam āyamya kārmukam
     chādayām āsa samare pārthaṃ bāṇair ayomukhaiḥ
tābhyāṃ muktāḥ śarā rājann antarikṣe virejire
     haṃsā iva mahārāja śaratkāle nabhastale
te śarāḥ prāpya kaunteyaṃ samastā viviśuḥ prabho
     phalabhāra nataṃ yadvat svādu vṛkṣaṃ vihaṃgamāḥ
arjunas tu raṇe nādaṃ vinadya rathināṃ varaḥ
     trigartarājaṃ samare saputraṃ vivyadhe śaraiḥ
te vadhyamānāḥ pārthena kāleneva yugakṣaye
     pārtham evābhyavartanta maraṇe kṛtaniścayāḥ
     mumucuḥ śaravṛṣṭiṃ ca pāṇḍavasya rathaṃ prati
śaravṛṣṭiṃ tatas tāṃ tu śaravarṣeṇa pāṇḍavaḥ
     pratijagrāha rājendra toyavṛṣṭim ivācalaḥ
tatrādbhutam apaśyāma bībhatsor hastalāghavam
     vimuktāṃ bahubhiḥ śūraiḥ śastravṛṣṭiṃ durāsadam
yad eko vārayām āsa māruto 'bhragaṇān iva
     karmaṇā tena pārthasya tutuṣur devadānavāḥ
atha kruddho raṇe pārthas trigartān prati bhārata
     mumocāstraṃ mahārāja vāyavyaṃ pṛtanā mukhe
prādurāsīt tato vāyuḥ kṣobhayāṇo nabhastalam
     pātayan vai tarugaṇān vinighnaṃś caiva sainikān
tato droṇo 'bhivīkṣyaiva vāyavyāstraṃ sudāruṇam
     śailam anyan mahārāja ghoram astraṃ mumoca ha
droṇena yudhi nirmukte tasminn astre mahāmṛdhe
     praśaśāma tato vāyuḥ prasannāś cābhavan diśaḥ
tataḥ pāṇḍusuto vīras trigartasya rathavrajān
     nirutsāhān raṇe cakre vimukhān viparākramān
tato duryodhano rājā kṛpaś ca rathināṃ varaḥ
     aśvatthāmā tataḥ śalyaḥ kāmbojaś ca sudakṣiṇaḥ
vindānuvindāv āvantyau bāhlikaś ca sa bāhlikaḥ
     mahatā rathavaṃśena pārthasyāvārayan diśaḥ
tathaiva bhagadattaś ca śrutāyuś ca mahābalaḥ
     gajānīkena bhīmasya tāv avārayatāṃ diśaḥ
bhūriśravāḥ śalaś caiva saubalaś ca viśāṃ pate
     śaraughair vividhais tūrṇaṃ mādrīputrāv avārayan
bhīṣmas tu sahitaḥ sarvair dhārtarāṣṭrasya sainikaiḥ
     yudhiṣṭhiraṃ samāsādya sarvataḥ paryavārayat
āpatantaṃ gajānīkaṃ dṛṣṭvā pārtho vṛkodaraḥ
     lelihan sṛkkiṇī vīro mṛgarāḍ iva kānane
tatas tu rathināṃ śreṣṭho gadāṃ gṛhya mahāhave
     avaplutya rathāt tūrṇaṃ tava sainyam abhīṣayat
tam udīkṣya gadāhastaṃ tatas te gajasādinaḥ
     parivavrū raṇe yattā bhīmasenaṃ samantataḥ
gamamadhyam anuprāptaḥ pāṇḍavaś ca vyarājata
     meghajālasya mahato yathā madhyagato raviḥ
vyadhamat sa gajānīkaṃ gadayā pāṇḍavarṣabhaḥ
     mahābhrajālam atulaṃ mātariśveva saṃtatam
te vadhyamānā balinā bhīmasenena dantinaḥ
     ārtanādaṃ raṇe cakrur garjanto jaladā iva
bahudhā dāritaś caiva viṣāṇais tatra dantibhiḥ
     phullāśoka nibhaḥ pārthaḥ śuśubhe raṇamūrdhani
viṣāṇe dantinaṃ gṛhya nirviṣāṇam athākarot
     viṣāṇena ca tenaiva kumbhe 'bhyāhatya dantinam
     pātayām āsa samare daṇḍahasta ivāntakaḥ
śoṇitāktāṃ gadāṃ bibhran medo majjā kṛtacchaviḥ
     kṛtāṅgadaḥ śoṇitena rudravat pratyadṛśyata
evaṃ te vadhyamānās tu hataśeṣā mahāgajāḥ
     prādravanta diśo rājan vimṛdnantaḥ svakaṃ balam
dravadbhis tair mahānāgaiḥ samantād bharatarṣabha
     duryodhana balaṃ sarvaṃ punar āsīt parān ukham
