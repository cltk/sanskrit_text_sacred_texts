[v]
      saivaṃ vipalya karuṇaṃ sonmādeva tapasvinī
      uttarā nyapatad bhūmau kṛpaṇā putragṛddhinī
tāṃ tu dṛṣṭvā nipatitāṃ hatabandhuparicchadām
      cukrośa kuntī duḥkhārtā sarvāś ca bharata striyaḥ
muhūrtam iva tad rājan pāṇḍavānāṃ niveśanam
      aprekṣaṇīyam abhavad ārtasvaranināditam
sā muhūta ca rājendra putraśokābhipīḍitā
      kaśmalābhihatā vīra vairāṭī tv abhavat tadā
pratilabhya tu sā saṃjñām uttarā bharatarṣabha
      aṅkam āropya taṃ putram idaṃ vacanam abravīt
dharmajñasya sutaḥ saṃs tvam adharmam avabudhyase
      yas tvaṃ vṛṣṇipravīrasya kuruṣe nābhivādanam
putragatvā mama vaco brūyās tvaṃ pitaraṃ tava
      durmaraṃ prāṇināṃ vīra kāle prāpte kathaṃ cana
yāhaṃ tvayā vihīnādya patyā putreṇa caiva ha
      martavye sati jīvāmi hatasvastir akiṃcanā
atha vā dharmarājñāham anujñātā mahābhuja
      bhakṣayiṣye viṣaṃ tīkṣṇaṃ pravekṣye vā hutāśanam
atha vā durmaraṃ tāta yad idaṃ me sahasradhā
     patiputra vihīnāyā hṛdayaṃ na vidīryate
uttiṣṭha putrapaśyemāṃ duḥkhitāṃ prapitāmahīm
     ārtām upaplutāṃ dīnāṃ nimagnāṃ śokasāgare
āryāṃ ca paśya pāñcālīṃ sātvatīṃ ca tapasvinīm
     māṃ ca paśya susuḥkhārtāṃ vyādha viddhāṃ mṛgīm iva
uttiṣṭha paśya vadanaṃ lokanāthasya dhīmataḥ
     puṇḍarīkapalāśākṣaṃ pureva capalekṣaṇam
evaṃ vipralapantīṃ tu dṛṣṭvā nipatitāṃ punaḥ
     uttarāṃ tāḥ striyaḥ sarvāḥ punar utthāpayanty uta
utthāya tu punar dhairyāt tadā matsyapateḥ sutā
     prāñjaliḥ punarīkākṣaṃ bhūmāv evābhyavādayat
śrutvā sa tasyā vipulaṃ vilāpaṃ puruṣarṣabhaḥ
     upaspṛśya tataḥ kṛṣṇo brahmāstraṃ saṃjahāra tat
pratijajñe ca dāśārhas tasya jīvitam acyutaḥ
     abravīc ca viśuddhātmā sarvaṃ viśrāvayañ jagat
na bravīmy uttare mithyā satyam etad bhaviṣyati
     eṣa saṃjīvayāmy enaṃ paśyatāṃ sarvadehinām
noktapūrvaṃ mayā mithyā svaireṣv api kadā cana
     na ca yuddhe parā vṛttas tathā saṃjīvatām ayam
yathā me dayito dharmo brāhmaṇāś ca viśeṣataḥ
     abhimanyoḥ suto jāto mṛto jīvatv ayaṃ tathā
yathāhaṃ nābhijānāmi vijayena kadā cana
     virodhaṃ tena satyena mṛto jīvatv ayaṃ śiśuḥ
yathāsatyaṃ ca dharmaś ca mayi nityaṃ pratiṣṭhitau
     tathā mṛtaḥ śiśur ayaṃ jīvatām abhimanyujaḥ
yathā kaṃśaś ca keśī ca dharmeṇa nihatau mayā
     tena satyena bālo 'yaṃ punar ujjīvatām iha
ity ukto vāsudevena sa bālo bharatarṣabha
     śanaiḥ śanair mahārāja prāspandata sa cetanaḥ
