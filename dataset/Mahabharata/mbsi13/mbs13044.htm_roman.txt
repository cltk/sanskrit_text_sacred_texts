[y]
      yan mūlaṃ sarvadharmāṇāṃ prajanasya gṛhasya ca
      pitṛdevātithīnāṃ ca tan me brūhi pitāmaha
[bh]
      ayaṃ hi sarvadharmāṇāṃ dharmaś cintyatamo mataḥ
      kīdṛśāya pradeyā syāt kanyeti vasudhādhipa
śīlavṛtte samājñāya vidyāṃ yoniṃ ca karma ca
      adbhir eva pradātavyā kanyā guṇavate vare
      brāhmaṇānāṃ satām eṣa dharmo nityaṃ yudhiṣṭhira
āvāhyam āvahed evaṃ yo dadyād anukūlataḥ
      śiṣṭānāṃ kṣatriyāṇāṃ ca dharma eṣa sanātanaḥ
ātmābhipretam utsṛjya kanyābhipreta eva yaḥ
      abhipretā ca yā yasya tasmai deyā yudhiṣṭhira
      gāndharvam iti taṃ dharmaṃ prāhur dharmavido janāḥ
dhanena bahunā krītvā saṃpralobhya ca bāndhavān
      asurāṇāṃ nṛpaitaṃ vai dharmam āhur manīṣiṇaḥ
hatvā chittvā ca śīrṣāṇi rudatāṃ rudatīṃ gṛhāt
      prasahya haraṇaṃ tāta rākṣasaṃ dharmalakṣaṇam
pañcānāṃ tu trayo dharmyā dvāv adharmyau yudhiṣṭhira
      paiśāca āsuraś caiva na kartavyau kathaṃ cana
brāhmaḥ kṣātro 'tha gāndharva ete dharmyā nararṣabha
      pṛthag vā yadi vā miśrāḥ kartavyā nātra saṃśayaḥ
tisro bhāryā brāhmaṇasya dve bhārye kṣatriyasya tu
     vaiśyaḥ svajātiṃ vindeta tāsv apatyaṃ samaṃ bhavet
brāhmaṇī tu bhavej jyeṣṭhā kṣatriyā kṣatriyasya tu
     ratyartham api śūdrā syān nety āhur apare janāḥ
apatyajanma śūdrāyāṃ na praśaṃsanti sādhavaḥ
     śūdrāyāṃ janayan vipraḥ prāyaścittī vidhīyate
triṃśadvarṣo daśavarṣāṃ bhāryāṃ vindeta nagnikām
     ekaviṃśativarṣo vā sapta varṣām avāpnuyāt
yasyās tu na bhaved bhrātā pitā vā bharatarṣabha
     nopayaccheta tāṃ jātu putrikā dharmiṇī hi sā
trīṇi varṣāṇy udīkṣeta kanyā ṛtumatī satī
     caturthe tv atha saṃprāpte svayaṃ bhārtāram arjayet
prajano hīyate tasyā pratiś ca bharatarṣabha
     ato 'nyathā vartamānā bhaved vācyā prajāpateḥ
asapiṇḍā ca yā mātur asagotrā ca yā pituḥ
     ity etām anugaccheta taṃ dharmaṃ manur abravīt
[y]
     śulkam anyena dattaṃ syād dadānīty āha cāparaḥ
     balād anyaḥ prabhāṣeta dhanam anyaḥ pradarśayet
pāṇigrahītā tv anyaḥ syāt kasya kanyāpitāmaha
     tattvaṃ jijñāsamānānāṃ cakṣur bhavatu no bhavān
[bh]
     yat kiṃ cit karma mānuṣyaṃ saṃsthānāya prakṛṣyate
     mantravan mantritaṃ tasya mṛṣāvādas tu pātakaḥ
bhāryā patyṛtvig ācāryāḥ śiṣyopādhyāya eva ca
     mṛṣokte daṇḍam arhanti nety āhur apare janāḥ
na hy akāmena saṃvādaṃ manur evaṃ praśaṃsati
     ayaśasyam adharmyaṃ ca yan mṛṣā dharmakopanam
naikānta doṣa ekasmiṃs tad dānaṃ nopalabhyate
     dharmato yāṃ prayacchanti yāṃ ca krīṇanti bhārata
bandhubhiḥ samanujñāto mantrahomau prayojayet
     tathā sidhyanti te mantrā nādattāyāḥ kathaṃ cana
yas tv atra mantrasamayo bhāryā patyor mithaḥ kṛtaḥ
     tam evāhur garīyāṃsaṃ yaś cāsau jñātibhiḥ kṛtaḥ
devadattāṃ patir bhāryāṃ vetti dharmasya śāsanāt
     sā daivīṃ mānuṣīṃ vācam anṛtāṃ paryudasyati
[y]
     kanyāyāṃ prāptaśulkāyāṃ jyāyāṃś ced āvrajed varaḥ
     dharmakāmārtha saṃpanno vācyam atrānṛtaṃ na vā
tasminn ubhayato doṣe kurvañ śreyaḥ samācaret
     ayaṃ naḥ sarvadharmāṇāṃ dharmaś cintyatamo mataḥ
tattvaṃ jijñāsamānānāṃ cakṣur bhavatu no bhavān
     tad etat sarvam ācakṣva na hi tṛpyāmi kathyatām
[by]
     na vai niṣṭhā karaṃ śulkaṃ jñātvāsīt tena nāhṛtam
     na hi śulka parāḥ santaḥ kanyāṃ dadati karhi cit
anyair guṇair upetaṃ tu śulkaṃ yācanti bāndhavāḥ
     alaṃkṛtvā vahasveti yo dadyād anukūlataḥ
tac ca tāṃ ca dadāty eva na śulkaṃ vikrayo na saḥ
     pratigṛhya bhaved deyam eṣa dharmaḥ sanātanaḥ
dāsyāmi bhavate kanyām iti pūrvaṃ na bhāṣitam
     ye caivāhur ye ca nāhur ye cāvaśyaṃ vadanty uta
tasmād ā grahaṇāt pāṇer yācayanti parasparam
     kanyā varaḥ purā datto marudbhir iti naḥ śrutam
nāniṣṭāya pradātavyā kanyā ity ṛṣicoditam
     tan mūlaṃ kāmamūlasya prajanasyeti me matiḥ
samīkṣya ca bahūn doṣān saṃvāsād vidviṣāṇayoḥ
     yathā niṣṭhā karaṃ śulkaṃ na jātv āsīt tathā śṛṇu
ahaṃ vicitravīryāya dve kanye samudāvaham
     jitvā ca māgadhān sarvān kāśīn atha ca kosalān
     gṛhītapāṇir ekāsīt prāptaśulkāparābhavat
pāṇau gṛhītā tatraiva visṛjyā iti me pitā
     abravīd itarāṃ kanyām āvahat sa tu kauravaḥ
apy anyām anupapraccha śaṅkamānaḥ putur vacaḥ
     atīva hy asya dharmepsā pitur me 'bhyadhikābhavat
tato 'ham abruvaṃ rājann ācārepsur idaṃ vacaḥ
     ācāraṃ tattvato vettum icchāmīti punaḥ punaḥ
tato mayaivam ukte tu vākye dharmabhṛtāṃ varaḥ
     pitā mama mahārāja bāhlīko vākyam abravīt
yadi vaḥ śulkato niṣṭhā na pāṇigrahaṇaṃ tathā
     lājāntaram upāsīta prāptaśulkā patiṃ vṛtam
na hi dharmavidaḥ prāhuḥ pramāṇaṃ vākyataḥ smṛtam
     yeṣāṃ vai śulkato niṣṭhā na pāṇigrahaṇāt tathā
prasiddhaṃ bhāṣitaṃ dāne teṣāṃ pratyasanaṃ punaḥ
     ya manyante krayaṃ śulkaṃ na te dharmavido janāḥ
na caitabhya pradātavyā na voḍhavyā tathāvidhā
     na hy eva bhāryā kretavyā na vikreyā kathaṃ cana
ye ca krīṇanti dāsīvad ye ca vikrīṇate janāḥ
     bhavet teṣāṃ tathā niṣṭhā lubdhānāṃ pāpacetasām
asmin dharme satyavantaṃ paryapṛcchanta vai janāḥ
     kanyāyāḥ prāptaśulkāyāḥ śulkadaḥ praśamaṃ gataḥ
pāṇigrahītā cānyaḥ syād atra no dharmasaṃśayaḥ
     tan naś chindhi mahāprājña tvaṃ hi vai prājñasaṃmataḥ
     tattvaṃ vijñāsamānānāṃ cakṣur bhavatu no bhavān
tān evaṃ bruvataḥ sarvān satyavān vākyam abravīt
     yatreṣṭaṃ tatra deyā syān nātra kāryā vicāraṇā
     kurvate jīvato 'py evaṃ mṛte naivāsti saṃśayaḥ
devaraṃ praviśet kanyā tapyed vāpi mahat tapaḥ
     tam evānuvratā bhūtvā pāṇigrāhasya nāma sā
likhanty eva tu keṣāṃ cid apareṣāṃ śanair api
     iti ye saṃvadanty atra ta etaṃ niścayaṃ viduḥ
tat pāṇigrahaṇāt pūrvam uttaraṃ yatra vartate
     sarvamaṅgala mantraṃ vai mṛṣāvādas tu pātakaḥ
pāṇigrahaṇa mantrāṇāṃ niṣṭhā syāt saptame pade
     pāṇigrāhasya bhāryā syād yasya cādbhiḥ pradīyate
anukūlām anuvaṃśāṃ bhrātrā dattām upāgnikām
     parikramya yathānyāyaṃ bhāryāṃ vinded dvijottamaḥ
