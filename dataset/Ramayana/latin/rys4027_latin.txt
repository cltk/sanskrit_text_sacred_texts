sa tadā vālinaṃ hatvā sugrīvam abhiṣicya ca
 vasan mālyavataḥ pṛṣṭe rāmo lakṣmaṇam abravīt
ayaṃ sa kālaḥ saṃprāptaḥ samayo 'dya jalāgamaḥ
 saṃpaśya tvaṃ nabho meghaiḥ saṃvṛtaṃ girisaṃnibhaiḥ
nava māsa dhṛtaṃ garbhaṃ bhāskārasya gabhastibhiḥ
 pītvā rasaṃ samudrāṇāṃ dyauḥ prasūte rasāyanam
śakyam ambaram āruhya meghasopānapaṅktibhiḥ
 kuṭajārjunamālābhir alaṃkartuṃ divākaram
saṃdhyārāgotthitais tāmrair anteṣv adhikapāṇḍuraiḥ
 snigdhair abhrapaṭacchadair baddhavraṇam ivāmbaram
mandamārutaniḥśvāsaṃ saṃdhyācandanarañjitam
 āpāṇḍujaladaṃ bhāti kāmāturam ivāmbaram
eṣā dharmaparikliṣṭā navavāripariplutā
 sīteva śokasaṃtaptā mahī bāṣpaṃ vimuñcati
meghodaravinirmuktāḥ kahlārasukhaśītalāḥ
 śakyam añjalibhiḥ pātuṃ vātāḥ ketakigandhinaḥ
eṣa phullārjunaḥ śailaḥ ketakair adhivāsitaḥ
 sugrīva iva śāntārir dhārābhir abhiṣicyate
meghakṛṣṇājinadharā dhārāyajñopavītinaḥ
 mārutāpūritaguhāḥ prādhītā iva parvatāḥ
kaśābhir iva haimībhir vidyudbhir iva tāḍitam
 antaḥstanitanirghoṣaṃ savedanam ivāmbaram
nīlameghāśritā vidyut sphurantī pratibhāti me
 sphurantī rāvaṇasyāṅke vaidehīva tapasvinī
imās tā manmathavatāṃ hitāḥ pratihatā diśaḥ
 anuliptā iva ghanair naṣṭagrahaniśākarāḥ
kva cid bāṣpābhisaṃruddhān varṣāgamasamutsukān
 kuṭajān paśya saumitre puṣṭitān girisānuṣu
 mama śokābhibhūtasya kāmasaṃdīpanān sthitān
rajaḥ praśāntaṃ sahimo 'dya vāyur; nidāghadoṣaprasarāḥ praśāntāḥ
 sthitā hi yātrā vasudhādhipānāṃ; pravāsino yānti narāḥ svadeśān
saṃprasthitā mānasavāsalubdhāḥ; priyānvitāḥ saṃprati cakravākaḥ
 abhīkṣṇavarṣodakavikṣateṣu; yānāni mārgeṣu na saṃpatanti
kva cit prakāśaṃ kva cid aprakāśaṃ; nabhaḥ prakīrṇāmbudharaṃ vibhāti
 kva cit kva cit parvatasaṃniruddhaṃ; rūpaṃ yathā śāntamahārṇavasya
vyāmiśritaṃ sarjakadambapuṣpair; navaṃ jalaṃ parvatadhātutāmram
 mayūrakekābhir anuprayātaṃ; śailāpagāḥ śīghrataraṃ vahanti
rasākulaṃ ṣaṭpadasaṃnikāśaṃ; prabhujyate jambuphalaṃ prakāmam
 anekavarṇaṃ pavanāvadhūtaṃ; bhūmau pataty āmraphalaṃ vipakvam
vidyutpatākāḥ sabalāka mālāḥ; śailendrakūṭākṛtisaṃnikāśāḥ
 garjanti meghāḥ samudīrṇanādā; mattagajendrā iva saṃyugasthaḥ
meghābhikāmī parisaṃpatantī; saṃmoditā bhāti balākapaṅktiḥ
 vātāvadhūtā varapauṇḍarīkī; lambeva mālā racitāmbarasya
nidrā śanaiḥ keśavam abhyupaiti; drutaṃ nadī sāgaram abhyupaiti
 hṛṣṭā balākā ghanam abhyupaiti; kāntā sakāmā priyam abhyupaiti
jātā vanāntāḥ śikhisupranṛttā; jātāḥ kadambāḥ sakadambaśākhāḥ
 jātā vṛṣā goṣu samānakāmā; jātā mahī sasyavanābhirāmā
vahanti varṣanti nadanti bhānti; dhyāyanti nṛtyanti samāśvasanti
 nadyo ghanā mattagajā vanāntāḥ; priyāvinīhāḥ śikhinaḥ plavaṃgāḥ
praharṣitāḥ ketakapuṣpagandham; āghrāya hṛṣṭā vananirjhareṣu
 prapāta śabdākulitā gajendrāḥ; sārdhaṃ mayūraiḥ samadā nadanti
dhārānipātair abhihanyamānāḥ; kadambaśākhāsu vilambamānāḥ
 kṣaṇārjitaṃ puṣparasāvagāḍhaṃ; śanair madaṃ ṣaṭcaraṇās tyajanti
aṅgāracūrṇotkarasaṃnikāśaiḥ; phalaiḥ suparyāpta rasaiḥ samṛddhaiḥ
 jambūdrumāṇāṃ pravibhānti śākhā; nilīyamānā iva ṣaṭpadaughaiḥ
taḍitpatākābhir alaṃkṛtānām; udīrṇagambhīramahāravāṇām
 vibhānti rūpāṇi balāhakānāṃ; raṇodyatānām iva vāraṇānām
mārgānugaḥ śailavanānusārī; saṃprasthito megharavaṃ niśamya
 yuddhābhikāmaḥ pratināgaśaṅkī; matto gajendraḥ pratisaṃnivṛttaḥ
muktāsakāśaṃ salilaṃ patad vai; sunirmalaṃ patrapuṭeṣu lagnam
 hṛṣṭā vivarṇacchadanā vihaṃgāḥ; surendradattaṃ tṛṣitāḥ pibanti
nīleṣu nīlā navavāripūrṇā; megheṣu meghāḥ pravibhānti saktāḥ
 davāgnidagdheṣu davāgnidagdhāḥ; śaileṣu śailā iva baddhamūlāḥ
mattā gajendrā muditā gavendrā; vaneṣu viśrāntatarā mṛgendrāḥ
 ramyā nagendrā nibhṛtā nagendrāḥ; prakrīḍito vāridharaiḥ surendraḥ
vṛttā yātrā narendrāṇāṃ senā pratinivartate
 vairāṇi caiva mārgāś ca salilena samīkṛtāḥ
māsi prauṣṭhapade brahma brāhmaṇānāṃ vivakṣatām
 ayam adhyāyasamayaḥ sāmagānām upasthitaḥ
nivṛttakarmāyatano nūnaṃ saṃcitasaṃcayaḥ
 āṣāḍhīm abhyupagato bharataḥ koṣakādhipaḥ
nūnam āpūryamāṇāyāḥ sarayvā vadhate rayaḥ
 māṃ samīkṣya samāyāntam ayodhyāyā iva svanaḥ
imāḥ sphītaguṇā varṣāḥ sugrīvaḥ sukham aśnute
 vijitāriḥ sadāraś ca rājye mahati ca sthitaḥ
ahaṃ tu hṛtadāraś ca rājyāc ca mahataś cyutaḥ
 nadīkūlam iva klinnam avasīdāmi lakṣmaṇa
śokaś ca mama vistīrṇo varṣāś ca bhṛśadurgamāḥ
 rāvaṇaś ca mahāñ śatrur apāraṃ pratibhāti me
ayātrāṃ caiva dṛṣṭvemāṃ mārgāṃś ca bhṛśadurgamān
 praṇate caiva sugrīve na mayā kiṃ cid īritam
api cātiparikliṣṭaṃ cirād dāraiḥ samāgatam
 ātmakāryagarīyastvād vaktuṃ necchāmi vānaram
svayam eva hi viśramya jñātvā kālam upāgatam
 upakāraṃ ca sugrīvo vetsyate nātra saṃśayaḥ
tasmāt kālapratīkṣo 'haṃ sthito 'smi śubhalakṣaṇa
 sugrīvasya nadīnāṃ ca prasādam anupālayan
upakāreṇa vīro hi pratikāreṇa yujyate
 akṛtajño 'pratikṛto hanti sattvavatāṃ manaḥ
athaivam uktaḥ praṇidhāya lakṣmaṇaḥ; kṛtāñjalis tat pratipūjya bhāṣitam
 uvāca rāmaṃ svabhirāma darśanaṃ; pradarśayan darśanam ātmanaḥ śubham
yathoktam etat tava sarvam īpsitaṃ; narendra kartā nacirād dharīśvaraḥ
 śaratpratīkṣaḥ kṣamatām imaṃ bhavāñ; jalaprapātaṃ ripunigrahe dhṛtaḥ
