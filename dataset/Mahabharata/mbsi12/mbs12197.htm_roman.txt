[manu]
      yathā vyaktam idaṃ śete svapne carati cetanam
      jñānam indriyasaṃyuktaṃ tadvat pretya bhavābhavau
yathāmbhasi prasanne tu rūpaṃ paśyati cakṣuṣā
      tadvat prasannendriyavāñ jñeyaṃ jñānena paśyati
sa eva lulite tasmin yathā rūpaṃ na paśyati
      tathendriyākulī bhāve jñeyaṃ jñāne na paśyati
abuddhir ajñānakṛtā abuddhyā duṣyate manaḥ
      duṣṭasya manasaḥ pañca saṃpraduṣyanti mānasāḥ
ajñānatṛpto viṣayeṣv avagādho na dṛśyate
      adṛṣṭvaiva tu pūtātmā viṣayebhyo nivartate
tarṣa chedo na bhavati puruṣasyeha kalmasāt
      nivartate tathā tarṣaḥ pāpam antaṃ gataṃ yathā
viṣayeṣu ca saṃsargāc chāśvatasya nasaṃśrayāt
      manasā cānyad ākāṅkṣan paraṃ na pratipadyate
jñānam utpadyate puṃsāṃ kṣayāt pāpasya karmaṇaḥ
      athādarśa talaprakhye paśyaty ātmānam ātmani
prasṛtair indriyair duḥkhī tair eva niyataiḥ sukhī
      tasmād indriyarūpebhyo yacched ātmānam ātmanā
indriyebhyo manaḥ pūrvaṃ buddhiḥ paratarā tataḥ
     buddheḥ parataraṃ jñānaṃ jñānāt parataraṃ param
avyaktāt prasṛtaṃ jñānaṃ tato buddhis tato manaḥ
     manaḥ śrotrādibhir yuktaṃ śabdādīn sādhu paśyati
yas tāṃs tyajati śabdādīn sarvāś ca vyaktayas tathā
     vimuñcaty ākṛti grāmāṃs tān muktvāmṛtam aśnute
udyan hi savitā yadvaj jṛjate rasmi mandalam
     sa evāstam upāgacchaṃs tad evātmani yacchati
antarātmā tathā deham āviśyendriya raśmibhiḥ
     prāpyendriya guṇān pañca so 'stam āvṛtya gacchati
pranītaṃ karmaṇā mārgaṃ nīyamānaḥ punaḥ punaḥ
     prāpnoty ayaṃ karmaphalaṃ pravṛddhaṃ dharmam ātmavān
viṣayā vinivartante nirāhārasya dehinaḥ
     rasavarjaṃ saro 'py asya paraṃ dṛṣṭvā nivartate
buddhiḥ karma guṇair hīnā yadā manasi vartate
     tadā saṃpadyate brahma tatraiva pralayaṃ gatam
asparśanam aśṛṇvānam anāsvādam adarśanam
     aghrāṇam avitarkaṃ ca sattvaṃ praviśate param
manasy ākṛtayo magnā manas tv atigataṃ matim
     matis tv atigatā jñānaṃ jñānaṃ tv abhigataṃ param
indriyair manasaḥ siddhir na buddhiṃ budhyate manaḥ
     na buddhir budhyate 'vyaktaṃ sūkṣmas tv etāni paśyati
