tataḥ pravṛttaṃ sukrūraṃ rāmarāvaṇayos tadā
 sumahad dvairathaṃ yuddhaṃ sarvalokabhayāvaham
tato rākṣasasainyaṃ ca harīṇāṃ ca mahad balam
 pragṛhītapraharaṇaṃ niśceṣṭaṃ samatiṣṭhata
saṃprayuddhau tato dṛṣṭvā balavan nararākṣasau
 vyākṣiptahṛdayāḥ sarve paraṃ vismayam āgatāḥ
nānāpraharaṇair vyagrair bhujair vismitabuddhayaḥ
 tasthuḥ prekṣya ca saṃgrāmaṃ nābhijaghnuḥ parasparam
rakṣasāṃ rāvaṇaṃ cāpi vānarāṇāṃ ca rāghavam
 paśyatāṃ vismitākṣāṇāṃ sainyaṃ citram ivābabhau
tau tu tatra nimittāni dṛṣṭvā rāghavarāvaṇau
 kṛtabuddhī sthirāmarṣau yuyudhāte abhītavat
jetavyam iti kākutstho martavyam iti rāvaṇaḥ
 dhṛtau svavīryasarvasvaṃ yuddhe 'darśayatāṃ tadā
tataḥ krodhād daśagrīvaḥ śarān saṃdhāya vīryavān
 mumoca dhvajam uddiśya rāghavasya rathe sthitam
te śarās tam anāsādya puraṃdararathadhvajam
 raktaśaktiṃ parāmṛśya nipetur dharaṇītale
tato rāmo 'bhisaṃkruddhaś cāpam āyamya vīryavān
 kṛtapratikṛtaṃ kartuṃ manasā saṃpracakrame
rāvaṇadhvajam uddiśya mumoca niśitaṃ śaram
 mahāsarpam ivāsahyaṃ jvalantaṃ svena tejasā
jagāma sa mahīṃ bhittvā daśagrīvadhvajaṃ śaraḥ
 sa nikṛtto 'patad bhūmau rāvaṇasya rathadhvajaḥ
dhvajasyonmathanaṃ dṛṣṭvā rāvaṇaḥ sumahābalaḥ
 krodhajenāgninā saṃkhye pradīpta iva cābhavat
sa roṣavaśam āpannaḥ śaravarṣaṃ mahad vaman
 rāmasya turagān divyāñ śarair vivyādha rāvaṇaḥ
te viddhā harayas tasya nāskhalan nāpi babhramuḥ
 babhūvuḥ svasthahṛdayāḥ padmanālair ivāhatāḥ
teṣām asaṃbhramaṃ dṛṣṭvā vājināṃ rāvaṇas tadā
 bhūya eva susaṃkruddhaḥ śaravarṣaṃ mumoca ha
gadāś ca parighāṃś caiva cakrāṇi musalāni ca
 giriśṛṅgāṇi vṛkṣāṃś ca tathā śūlaparaśvadhān
māyā vihitam etat tu śastravarṣam apātayat
 sahasraśas tato bāṇān aśrāntahṛdayodyamaḥ
tumulaṃ trāsajananaṃ bhīmaṃ bhīmapratisvanam
 durdharṣam abhavad yuddhe naikaśastramayaṃ mahat
vimucya rāghavarathaṃ samantād vānare bale
 sāyakair antarikṣaṃ ca cakārāśu nirantaram
 mumoca ca daśagrīvo niḥsaṅgenāntarātmanā
vyāyacchamānaṃ taṃ dṛṣṭvā tatparaṃ rāvaṇaṃ raṇe
 prahasann iva kākutsthaḥ saṃdadhe sāyakāñ śitān
sa mumoca tato bāṇān raṇe śatasahasraśaḥ
 tān dṛṣṭvā rāvaṇaś cakre svaśaraiḥ khaṃ nirantaram
tatas tābhyāṃ prayuktena śaravarṣeṇa bhāsvatā
 śarabaddham ivābhāti dvitīyaṃ bhāsvad ambaram
nānimitto 'bhavad bāṇo nātibhettā na niṣphalaḥ
 tathā visṛjator bāṇān rāmarāvaṇayor mṛdhe
prāyudhyetām avicchinnam asyantau savyadakṣiṇam
 cakratus tau śaraughais tu nirucchvāsam ivāmbaram
rāvaṇasya hayān rāmo hayān rāmasya rāvaṇaḥ
 jaghnatus tau tadānyonyaṃ kṛtānukṛtakāriṇau
