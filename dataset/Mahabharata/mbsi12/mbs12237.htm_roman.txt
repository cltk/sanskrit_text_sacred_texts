[ṣukra]
      vartamānas tathaivātra vānaprasthāśrame yathā
      yoktavyo ''tmā yathāśaktyā paraṃ vai kāṅkṣatā padam
[vyāsa]
      prāpya saṃskāram etābhyām āśramābhyāṃ tataḥ param
      yat kāryaṃ paramārthārthaṃ tad ihaikamanāḥ śṛṇu
kasāyaṃ pācayitvā tu śreṇi sthāneṣu ca triṣu
      pravrajec ca paraṃ sthānaṃ parivrajyām anuttamām
tad bhavān evam abhyasya vartatāṃ śrūyatāṃ tathā
      eka eva caren nityaṃ siddhyartham asahāyavān
ekaś carati yaḥ paśyan na jahāti na hīyate
      anagnir aniketaḥ syād grāmam annārtham āśrayet
aśvastana vidhānaḥ syān munir bhāvasamanvitaḥ
      laghvāśī niyatāhāraḥ sakṛd annaniṣevitā
kapālaṃ vṛkṣamūlāni kucelam asahāyatā
      upekṣā sarvabhūtānām etāvad bhikṣa lakṣaṇam
yasmin vācaḥ praviśanti kūpe prāptāḥ śilā iva
      na vaktāraṃ punar yānti sa kaivalyāśrame vaset
naiva paśyen na śṛṇuyād avācyaṃ jātu kasya cit
      brāhmaṇānāṃ viśeṣeṇa naiva brūyāt kathaṃcanan
yad brāhmaṇasya kuśalaṃ tad eva satataṃ vadet
     tūsnīm āsīta nindāyāṃ kurvan bheṣajam ātmanaḥ
yena pūrṇam ivākāśaṃ bhavaty ekena sarvadā
     śūnyaṃ yena janākīrṇaṃ taṃ devā brāhmaṇaṃ viduḥ
yena kena cid āchanno yena kena cid āśitaḥ
     yatrakva cana śāyī ca taṃ devā prābhamaṃ viduḥ
aher iva gaṇād bhītaḥ sauhityān narakād iva
     kunapād iva sa strībhyas taṃ devā brāhmaṇaṃ viduḥ
na krudhyen na prahṛṣyec ca mānito 'mānitaś ca yaḥ
     sarvabhūteṣv abhayadas taṃ devā brāhmaṇaṃ viduḥ
nābhinandeta maraṇaṃ nābhinandeta jīvitam
     kālam eva pratīkṣeta nideśaṃ bhṛtako yathā
anabhyāhata cittaḥ syād anabhyāhata vāk tathā
     nirmuktaḥ sarvapāpebhyo niramitrasya kiṃ bhayam
abhayaṃ sarvabhūtebhyo bhūtānām abhayaṃ yataḥ
     tasya dehād vimuktasya bhayaṃ nāsti kutaścanan
yathā nāgapade 'nyāni padāni padagāminām
     sarvāṇy evāpidhīyante padajātāni kauñcare
evaṃ sarvam ahiṃsāyāṃ dharmārtham apidhīyate
     amṛtaḥ sanityaṃ vasati yo 'hiṃsāṃ pratipadyate
ahiṃsakaḥ samaḥ satyo dhṛtimān niyatendriyaḥ
     śaraṇyaḥ sarvabhūtānāṃ gatim āpnoty anuttamām
evaṃ prajñāna tṛptasya nirbhayasya manīṣiṇaḥ
     na mṛtyur atigo bhāvaḥ sa mṛtyum adhigacchati
vimuktaṃ sarvasaṅgebhyo munim ākāśavat sthitam
     asvam ekacaraṃ śāntaṃ taṃ devā brāhmaṇaṃ viduḥ
jīvitaṃ yasya dharmārthaṃ dharmo 'raty artham eva ca
     ahorātrāś ca puṇyārthaṃ taṃ devā brāhmaṇaṃ viduḥ
nirāśiṣam anārambhaṃ nirnamaskāram astutim
     akṣīṇa kṣīṇakarmāṇaṃ taṃ devā brāhmaṇaṃ viduḥ
sarvāṇi bhūtāni sukhe ramante; sarvāṇi duḥkhasya bhṛśaṃ trasanti
     teṣāṃ bhayotpādana jātakhedaḥ; kuryān na karmāṇi hi śraddadhānaḥ
dānaṃ hi bhūtābhaya dakṣiṇāyāḥ; sarvāṇi dānāny adhitiṣṭhatīha
     tīkṣṇāṃ tanuṃ yaḥ prathamaṃ jahāti; so 'nantam āpnoty abhayaṃ prajābhyaḥ
uttāna āsyena havir juhoti; lokasya nābhir jagataḥ pratiṣṭhā
     tasyāṅgam aṅgāni kṛtākṛtaṃ ca; vaiśvānaraḥ sarvam eva prapede
prādeśa mātre hṛdi niśritaṃ yat; tasmin prānān ātmayājī juhoti
     tasyāgnihotraṃ hutam ātmasaṃsthaṃ; sarveṣu lokeṣu sadaiva teṣu
daivaṃ tridhātuṃ trivṛtaṃ suparṇaṃ; ye vidyur agryaṃ paramārthatāṃ ca
     te sarvalokeṣu mahīyamānā; devāḥ samarthāḥ sukṛtaṃ vrajanti
vedāṃś ca vedyaṃ ca vidhiṃ ca kṛtsnam; atho niruktaṃ paramārthatāṃ ca
     sarvaṃ śarīrātmani yaḥ praveda; tasmai sma devāḥ spṛhayanti nityam
bhūmāv asaktaṃ divi cāprameyaṃ; hiran mayaṃ yo 'ndajam andamadhye
     patatriṇaṃ pakṣiṇam antarikṣe; yo veda bhogyātmani dīptaraśmiḥ
āvartamām ajaraṃ vivartanaṃ; so nemikaṃ dvādaśāraṃ suparva
     yasyedam āsye pariyāti viśvaṃ; tat kālacakraṃ nihitaṃ guhāyām
yaḥ saṃprasādaṃ jagataḥ śarīraṃ; sarvān sa lokān adhigacchatīha
     tasmin hutaṃ tarpayatīha devāṃs; te vai tṛptās tarpayanty āsyam asya
tejomayo nityatanuḥ purāṇo; lokān anantān abhayān upaiti
     bhūtāni yasmān na trasante kadā cit; sa bhūtebhyo na trasate kadā cit
agarhaṇīyo na ca garhate 'nyān; sa vai vipraḥ paramātmānam īkṣet
     vinītamoho vyapanītakalmaṣo; na ceha nāmutra ca ye 'rtham ṛcchati
aroṣa mohaḥ sma loṣṭa kāñcanaḥ; prahīna śoko gatasaṃdhi vigrahaḥ
     apetanindāstutir apriyāpriyaś; carann udāsīnavad eṣa bhikṣukaḥ
