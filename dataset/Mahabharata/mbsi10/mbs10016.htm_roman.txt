[v]
      tad ājñāya hṛṣīkeśo visṛṣṭaṃ pāpakarmaṇā
      hṛṣyamāṇa idaṃ vākyaṃ drauṇiṃ pratyabravīt tadā
virāṭasya sutāṃ pūrvaṃ snuṣāṃ gāṇḍīvadhanvanaḥ
      upaplavya gatāṃ dṛṣṭvā vratavān brāhmaṇo 'bravīt
parikṣīṇeṣu kuruṣu putras tava janiṣyati
      etad asya parikṣit tvaṃ garbhasthasya bhaviṣyati
tasya tad vacanaṃ sādhoḥ satyam eva bhaviṣyati
      parikṣid bhavitā hy eṣāṃ punar vaṃśakaraḥ sutaḥ
evaṃ bruvāṇaṃ govindaṃ sātvata pravaraṃ tadā
      drauṇiḥ paramasaṃrabdhaḥ pratyuvācedam uttaram
naitad evaṃ yathāttha tvaṃ pakṣapātena keśava
      vacanaṃ puṇḍarīkākṣa na ca madvākyam anyathā
patiṣyaty etad astraṃ hi garbhe tasyā mayodyatam
      virāṭa duhituḥ kṛṣṭayāṃ tvaṃ rakṣitum icchasi
[vāsudeva]
      amoghaḥ paramāstrasya pātas tasya bhaviṣyati
      sa tu garbho mṛto jāto dīrgham āyur avāpsyati
tvāṃ tu kāpuruṣaṃ pāpaṃ viduḥ sarve manīṣiṇaḥ
      asakṛt pāpakarmāṇaṃ bāla jīvitaghātakam
tasmāt tvam asya pāpasya karmaṇaḥ phalam āpnuhi
     trīṇi varṣasahasrāṇi cariṣyasi mahīm imām
     aprāpnuvan kva cit kāṃ cit saṃvidaṃ jātu kena cit
nirjanān asahāyas tvaṃ deśān pravicariṣyasi
     bhavitrī nahi te kṣudrajanamadhyeṣu saṃsthitiḥ
pūya śoṇitagandhī ca durga kāntārasaṃśrayaḥ
     vicariṣyasi pāpātman sarvavyādhisamanvitaḥ
vayaḥ prāpya parikṣit tu veda vratam avāpya ca
     kṛpāc chāradvatād vīraḥ sarvāstrāṇy upalapsyate
viditvā paramāstrāṇi kṣatradharmavrate sthitaḥ
     ṣaṣṭiṃ varṣāṇi dharmātmā vasudhāṃ pālayiṣyati
itaś cordhvaṃ mahābāhuḥ kururājo bhaviṣyati
     parikṣin nāma nṛpatir miṣatas te sudurmate
     paśya me tapaso vīryaṃ satyasya ca narādhama
[vyāsa]
     yasmād anādṛtya kṛtaṃ tvayāsmān karma dāruṇam
     brāhmaṇasya sataś caiva yasmāt te vṛttam īdṛśam
tasmād yad devakīputra uktavān uttamaṃ vacaḥ
     asaṃśayaṃ te tadbhāvi kṣudrakarman vrajāśv itaḥ
[aṣvattāman]
     sahaiva bhavatā brahman sthāsyāmi puruṣeṣv aham
     satyavāg astu bhagavān ayaṃ ca puruṣottamaḥ
[v]
     pradāyātha maṇiṃ drauṇiḥ pāṇḍavānāṃ mahātmanām
     jagāma vimanās teṣāṃ sarveṣāṃ paśyatāṃ vanam
pāṇḍavāś cāpi govindaṃ puraskṛtya hatadviṣaḥ
     kṛṣṇadvaipāyanaṃ caiva nāradaṃ ca mahāmunim
droṇaputrasya sahajaṃ maṇim ādāya satvarāḥ
     draupadīm abhyadhāvanta prāyopetāṃ manasvinīm
tatas te puruṣavyāghrāḥ sadaśvair anilopamaiḥ
     abhyayuḥ saha dāśārhāḥ śibiraṃ punar eva ha
avatīrya rathābhyāṃ tu tvaramāṇā mahārathāḥ
     dadṛśur draupadīṃ kṛṣṇām ārtām ārtatarāḥ svayam
tām upetya nir ānandāṃ duḥkhaśokasamanvitām
     parivārya vyatiṣṭhanta pāṇḍavāḥ saha keśavāḥ
tato rājñābhyanujñāto bhīmaseno mahābalaḥ
     pradadau tu maṇiṃ divyaṃ vacanaṃ cedam abravīt
ayaṃ bhadre tava maṇiḥ putra hantā jitaḥ sa te
     uttiṣṭha śokam utsṛjya kṣatradharmam anusmara
prayāṇe vāsudevasya śamārtham asitekṣaṇe
     yāny uktāni tvayā bhīru vākyāni madhu ghātinaḥ
naiva me patayaḥ santi na putrā bhrātaro na ca
     naiva tvam api govinda śamam icchati rājani
uktavaty asi ghorāṇi vākyāni puruṣottamam
     kṣatradharmānurūpāṇi tāni saṃsmartum arhasi
hato duryodhanaḥ pāpo rājyasya paripanthakaḥ
     duḥśāsanasya rudhiraṃ pītaṃ visphurato mayā
vairasya gatam ānṛṇyaṃ na sma vācyā vivakṣatām
     jitvā mukto droṇaputro brāhmaṇyād gauraveṇa ca
yaśo 'sya pātitaṃ devi śarīraṃ tv avaśeṣitam
     viyojitaś ca maṇinā nyāsitaś cāyudhaṃ bhuvi
[draupadī]
     kevalānṛṇyam āptāsmi guruputro gurur mama
     śirasy etaṃ maṇiṃ rājā pratibadhnātu bhārata
[v]
     taṃ gṛhītvā tato rājā śirasy evākarot tadā
     gurur ucchiṣṭam ity eva draupadyā vacanād api
tato divyaṃ maṇivaraṃ śirasā dhārayan prabhuḥ
     śuśubhe sa mahārājaḥ sacandra iva parvataḥ
uttasthau putraśokārtā tataḥ kṛṣṇā manasvinī
     kṛṣṇaṃ cāpi mahābāhuṃ paryapṛcchata dharmarāṭ
