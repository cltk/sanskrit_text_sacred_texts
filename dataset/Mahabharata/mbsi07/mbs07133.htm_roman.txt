[s]
      udīryamāṇaṃ tad dṛṣṭvā pāṇḍavānāṃ mahad balam
      aviṣahyaṃ ca manvānaḥ karṇaṃ duryodhano 'bravīt
ayaṃ sa kālaḥ saṃprāpto mitrāṇāṃ mitravatsala
      trāyasva samare karṇa sarvān yodhān mahābala
pāñcālair matsyakaikeyaiḥ pāṇḍavaiś ca mahārathaiḥ
      vṛtān samantāt saṃkruddhair niḥśvasadbhir ivoragaiḥ
ete nadanti saṃhṛṣṭāḥ pāṇḍavā jitakāśinaḥ
      śakropamāś ca bahavaḥ pāñcālānāṃ rathavrajāḥ
[karṇa]
      paritrātum iha prāpto yadi pārtha puraṃdaraḥ
      tam apy āśu parājitya tato hantāsmi pāṇḍavam
satyaṃ te pratijānāmi samāśvasihi bhārata
      hantāsmi pāṇḍutanayān pāñcālāṃś ca samāgatān
jayaṃ te pratijānāmi vāsavasyeva pāvakiḥ
      priyaṃ tava mayā kāryam iti jīvāmi pārthiva
sarveṣām eva pārthānāṃ phalguno balavattaraḥ
      tasyāmoghāṃ vimokṣyāmi śaktiṃ śakra vinirmitām
tasmin hate maheṣvāse bhrātaras tasya mānada
      tava vaśyā bhaviṣyanti vanaṃ yāsyanti vā punaḥ
mayi jīvati kauravya viṣādaṃ mā kṛthāḥ kva cit
     ahaṃ jeṣyāmi samare sahitān sarvapāṇḍavān
pāñcālān kekayāṃś caiva vṛṣṇīṃś cāpi samāgatān
     bāṇaughaiḥ śakalīkṛtya tava dāsyāmi medinīm
[s]
     evaṃ bruvāṇaṃ karṇaṃ tu kṛpaḥ śāradvato 'bravīt
     smayann iva mahābāhuḥ suta putram idaṃ vacaḥ
śobhanaṃ śobhanaṃ karṇa sa nāthaḥ kurupuṃgavaḥ
     tvayā nāthena rādheya vacasā yadi sidhyati
bahuśaḥ katthase karṇa kauravyasya samīpataḥ
     na tu te vikramaḥ kaś cid dṛśyate balam eva vā
samāgamaḥ pāṇḍusutair dṛṣṭas te bahuśo yudhi
     sarvatra nirjitaś cāsi pāṇḍavaiḥ sūtanandana
hriyamāṇe tadā karṇa gandharvair dhṛtarāṣṭraje
     tadāyudhyanta sainyāni tvam ekas tu palāyathāḥ
virāṭanagare cāpi sametāḥ sarvakauravāḥ
     pārthena nirjitā yuddhe tvaṃ ca karṇa sahānujaḥ
ekasyāpy asamarthas tvaṃ phalgunasya raṇājire
     katham utsahase jetuṃ sukṛṣṇān sarvapāṇḍavān
abruvan karṇa yudhyasva bahu katthasi sūtaja
     anuktvā vikramed yas tu tad vai satpuruṣavratam
garjitvā sūtaputra tvaṃ śāradābhram ivājalam
     niṣphalo dṛśyase karṇa tac ca rājā na budhyate
tāvad garjasi rādheya yāvat pārthaṃ na paśyasi
     purā pārthaṃ hi te dṛṣṭvā durlabhaṃ garjitaṃ bhavet
tvam anāsādya tān bāṇān phalgunasya vigarjasi
     pārtha sāyakaviddhasya durlabhaṃ garjitaṃ bhavet
bāhubhiḥ kṣatriyāḥ śūrā vāgbhiḥ śūrā dvijātayaḥ
     dhanuṣā phalgunaḥ śūraḥ karṇaḥ śūro manorathaiḥ
evaṃ paruṣitas tena tadā śāradvatena saḥ
     karṇaḥ praharatāṃ śreṣṭhaḥ kṛpaṃ vākyam athābravīt
śūrā garjanti satataṃ prāvṛṣīva balāhakāḥ
     phalaṃ cāśu prayacchanti bījam uptam ṛtāv iva
doṣam atra na paśyāmi śūrāṇāṃ raṇamūrdhani
     tat tad vikatthamānānāṃ bhāraṃ codvahatāṃ mṛdhe
yaṃ bhāraṃ puruṣo voḍhuṃ manasā hi vyavasyati
     daivam asya dhruvaṃ tatra sāhāyyāyopapadyate
vyavasāyadvitīyo 'haṃ manasā bhāram udvahan
     garjāmi yady ahaṃ vipra tava kiṃ tatra naśyati
vṛthā śūrā na garjanti sa jalā iva toyadāḥ
     sāmarthyam ātmano jñātvā tato garjanti paṇḍitāḥ
so 'ham adya raṇe yattaḥ sahitau kṛṣṇa pāṇḍavau
     utsahe tarasā jetuṃ tato garjāmi gautama
paśya tvaṃ garjitasyāsya phalaṃ me vipra sānugaḥ
     hatvā pāṇḍusutān ājau saha kṛṣṇān sa sātvatān
     duryodhanāya dāsyāmi pṛthivīṃ hatakaṇṭakām
[kṛpa]
     manorathapralāpo me na grāhyas tava sūtaja
     yadā kṣipasi vai kṛṣṇau dharmarājaṃ ca pāṇḍavam
dhruvas tatra jayaḥ karṇa yatra yuddhaviśāradau
     devagandharvayakṣāṇāṃ manuṣyoragarakṣasām
     daṃśitānām api raṇe ajeyau kṛṣṇa pāṇḍavau
brahmaṇyaḥ satyavāg dānto guru daivatapūjakaḥ
     nityaṃ dharmarataś caiva kṛtāstraś ca viśeṣataḥ
     dhṛtimāṃś ca kṛtajñaś ca dharmaputro yudhiṣṭhiraḥ
bhrātaraś cāsya balinaḥ sarvāstreṣu kṛtaśramāḥ
     guruvṛtti ratāḥ prājñā dharmanityā yaśasvinaḥ
saṃbandhinaś cendra vīryāḥ svanuraktāḥ prahāriṇaḥ
     dhṛṣṭadyumnaḥ śikhaṇḍī ca daurmukhir janamejayaḥ
candra seno bhadra senaḥ kīrtidharmā dhruvo dharaḥ
     vasu candro dāma candraḥ siṃhacandraḥ suvedhanaḥ
drupadasya tathā putrā drupadaś ca mahāstravit
     yeṣām arthāya saṃyatto matsyarājaḥ sahānugaḥ
śatānīkaḥ sudaśanaḥ śrutānīkaḥ śrutadhvajaḥ
     balānīko jayānīko jayāśvo rathavāhanaḥ
candrodayaḥ kāmaratho virāṭa bhrātaraḥ śubhāḥ
     yamau ca draupadeyāś ca rākṣasaś ca ghaṭotkacaḥ
     yeṣām arthāya yudhyante na teṣāṃ vidyate kṣayaḥ
kāmaṃ khalu jagat sarvaṃ sa devāsuramānavam
     sa yakṣarākṣasa gaṇaṃ sa bhūtabhujaga dvipam
     niḥśeṣam astravīryeṇa kuryātāṃ bhīma phalgunau
yudhiṣṭhiraś ca pṛthivīṃ nirdahed ghoracakṣuṣā
     aprameyabalaḥ śaurir yeṣām arthe ca daṃśitaḥ
     kathaṃ tān saṃyuge karṇa jetum utsahase parān
mahān apanayas tv eṣa tava nityaṃ hi sūtaja
     yas tvam utsahase yoddhuṃ samare śauriṇā saha
[s]
     evam uktas tu rādheyaḥ prahasan bharatarṣabha
     abravīc ca tadā karṇo guruṃ śāradvataṃ kṛpam
satyam uktaṃ tvayā brahman pāṇḍavān prati yad vacaḥ
     ete cānye ca bahavo guṇāḥ pāṇḍusuteṣu vai
ajayyāś ca raṇe pārthā devair api sa vāsavaiḥ
     sa daitya yakṣagandharvapiśācoragarākṣasaiḥ
     tathāpi pārthāñ jeṣyāmi śaktyā vāsava dattayā
mamāpy amoghā datteyaṃ śaktiḥ śakreṇa vai dvija
     etayā nihaniṣyāmi savyasācinam āhave
hate tu pāṇḍave kṛṣṇo bhrātaraś cāsya sodarāḥ
     anarjunā na śakṣyanti mahīṃ bhoktuṃ kathaṃ cana
teṣu naṣṭeṣu sarveṣu pṛthivīyaṃ sasāgarā
     ayatnāt kauraveyasya vaśe sthāsyati gautama
sunītair iha sarvārthāḥ sidhyante nātra saṃśayaḥ
     etam artham ahaṃ jñātvā tato garjāmi gautama
tvaṃ tu vṛddhaś ca vipraś ca aśaktaś cāpi saṃyuge
     kṛtasnehaś ca pārtheṣu mohān mām avamanyase
yady evaṃ vakṣyase bhūyo mām apriyam iha dvija
     tatas te khaḍgam udyamya jihvāṃ chetsyāmi durmate
yac cāpi pāṇḍavān vipra stotum icchasi saṃyuge
     bhīṣayan sarvasainyāni kauraveyāṇi durmate
     atrāpi śṛṇu me vākyaṃ yathāvad gadato dvija
duryodhanaś ca droṇaś ca śakunir durmukho jayaḥ
     duḥśāsano vṛṣaseno madrarājas tvam eva ca
     somadattaś ca bhūriś ca tathā drauṇir viviṃśatiḥ
tiṣṭheyur daṃśitā yatra sarve yuddhaviśāradāḥ
     jayed etān raṇe ko nu śakratulyabalo 'py ariḥ
śūrāś ca hi kṛtāstrāś ca balinaḥ svargalipsavaḥ
     dharmajñā yuddhakuśalā hanyur yuddhe surān api
ete sthāsyanti saṃgrāme pāṇḍavānāṃ vadhārthinaḥ
     jayam ākāṅkṣamāṇā hi kauraveyasya daṃśitāḥ
daivāyattam ahaṃ manye jayaṃ subalinām api
     yatra bhīṣmo mahābāhuḥ śete śaraśatācitaḥ
vikarṇaś citrasenaś ca bāhlīko 'tha jayadrathaḥ
     bhūriśravā jayaś caiva jalasaṃdhaḥ sudakṣiṇaḥ
śalaś ca rathināṃ śreṣṭho bhagadattaś ca vīryavān
     ete cānye ca rājāno devair api sudurjayāḥ
nihatāḥ samare śūrāḥ pāṇḍavair balavattarāḥ
     kim anyad daivasaṃyogān manyase puruṣādhama
yāṃś ca tān stauṣi satataṃ duryodhana ripūn dvija
     teṣām api hatāḥ śūrāḥ śataśo 'taḥ sahasraśaḥ
kṣīyante sarvasainyāni kurūṇāṃ pāṇḍavaiḥ saha
     prabhāvaṃ nātra paśyāmi pāṇḍavānāṃ kathaṃ cana
yāṃs tān balavato nityaṃ manyase tvaṃ dvijādhama
     yatiṣye 'haṃ yathāśakti yoddhuṃ taiḥ saha saṃyuge
     duryodhanahitārthāya jayo daive pratiṣṭhitaḥ
