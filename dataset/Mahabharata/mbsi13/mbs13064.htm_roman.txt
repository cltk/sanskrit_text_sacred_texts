[bh]
      sarvān kāmān prayacchanti ye prayacchanti kāñcanam
      ity evaṃ bhagavān atriḥ pitāmahasuto 'bravīt
pavitraṃ śucy athāyuṣyaṃ pitṝṇām akṣayaṃ ca tat
      suvarṇaṃ manujendreṇa hariścandreṇa kīrtitam
pānīya dānaṃ paramaṃ dānānāṃ manur abravīt
      tasmād vāpīś ca kūpāṃś ca taḍāgāni ca khānayet
ardhaṃ pāpasya harati puruṣasyeha karmaṇaḥ
      kūpaḥ pravṛtta pānīyaḥ supravṛttaś ca nityaśaḥ
sarvaṃ tārayate vaṃśaṃ yasya khāte jalāśaye
      gāvaḥ pibanti viprāś ca sādhavaś ca narāḥ sadā
nidāghakāle pānīyaṃ yasya tiṣṭhaty avāritam
      sa durgaṃ viṣamaṃ kṛcchraṃ na kadā cid avāpnute
bṛhaspater bhagavataḥ pūṣṇaś caiva bhagasya ca
      aśvinoś caiva vahneś ca prītir bhavati sarpiṣā
paramaṃ bheṣajaṃ hy etad yajñānām etad uttamam
      rasānām uttamaṃ caitat phalānāṃ caitad uttamam
phalakāmo yaśaḥ kāmaḥ puṣṭi kāmaś ca nityadā
      ghṛtaṃ dadyād dvijātibhyaḥ puruṣaḥ śucir ātmavān
ghṛtaṃ māse āśvayuji viprebhyo yaḥ prayacchati
     tasmai prayacchato rūpaṃ prītau devāv ihāśvinau
pāyasaṃ sarpiṣā miśraṃ dvijebhyo yaḥ prayacchati
     gṛhaṃ tasya na rakṣāṃsi dharṣayanti kadā cana
pipāsayā na mriyate sopacchandaś ca dṛśyate
     na prāpnuyāc ca vyasanaṃ karakān yaḥ prayacchati
prayato brāhmaṇāgrebhyaḥ śraddhayā parayā yutaḥ
     upasparśana ṣaḍbhāgaṃ labhate puruṣaḥ sadā
yaḥ sādhanārthaṃ kāṣṭhāni brāhmaṇebhyaḥ prayacchati
     pratāpārthaṃ ca rājendra vṛttavadbhyaḥ sadā naraḥ
sidhyanty arthāḥ sadā tasya kāryāṇi vividhāni ca
     upary upari śatrūṇāṃ vapuṣā dīpyate ca saḥ
bhagavāṃś cāsya suprīto vahnir bhavati nityaśaḥ
     na taṃ tyajante paśavaḥ saṃgrāme ca jayaty api
putrāñ śriyaṃ ca labhate yaś chatraṃ saṃprayacchati
     cakṣur vyādhiṃ na labhate yajñabhāgam athāśnute
nidāghakāle varṣe vā yaś chatraṃ saṃprayacchati
     nāsya kaś cin mano dāhaḥ kadā cid api jāyate
     kṛcchrāt sa viṣamāc caiva vipra mokṣam avāpnute
pradānaṃ sarvadānānāṃ śakaṭasya viśiṣyate
     evam āha mahābhāgaḥ śāṇḍilyo bhagavān ṛṣiḥ
