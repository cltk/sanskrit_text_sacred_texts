[s]
      sa tudyamānas tu śarair dhanaṃjayaḥ; padā hato nāga iva śvasan balī
      bāṇena bāṇena mahārathānāṃ; ciccheda cāpāni raṇe prasahya
saṃchidya cāpāni ca tāni rājñāṃ; teṣāṃ raṇe vīryavatāṃ kṣaṇena
      vivyādha bāṇair yugapan mahātmā; niḥśeṣatāṃ teṣv atha manyamānaḥ
nipetur ājau rudhirapradigdhās; te tāḍitāḥ śakrasutena rājan
      vibhinnagātrāḥ patitottamāṅgā; gatāsavaś chinnatanutra kāyāḥ
mahīṃ gatāḥ pārtha balābhibhūtā; vicitrarūpā yugapad vineśuḥ
      dṛṣṭvā hatāṃs tān yudhi rājaputrāṃs; trigartarājaḥ prayayau kṣaṇena
teṣāṃ rathānām atha pṛṣṭhagopā; dvātriṃśad anye 'byapatanta pārtham
      tathaiva te saṃparivārya vārthaṃ; vikṛṣya cāpāni mahāravāṇi
      avīvṛṣan bāṇamahaughavṛṣṭyā; yathā giriṃ toyadharā jalaughaiḥ
saṃpīḍya mānas tu śaraughavṛṣṭyā; dhanaṃjayas tān yudhi jātaroṣaḥ
      ṣaṣṭyā śaraiḥ saṃyati tailadhautair; jaghāna tān apy atha pṛṣṭhagopān
ṣaṣṭiṃ rathāṃs tān avajitya saṃkhye; dhanaṃjayaḥ prītamanā yaśasvī
      athātvarad bhīṣma vadhāya jiṣṇur; balāni rājñāṃ samare nihatya
trigartarājo nihatān samīkṣya; mahārathāṃs tān atha bandhuvargān
      raṇe puraskṛtya narādhipāṃs tāñ; jagāma pārthaṃ tvarito vadhāya
abhidrutaṃ cāstrabhṛtāṃ variṣṭhaṃ; dhanaṃjayaṃ vīkṣya śikhaṇḍimukhyāḥ
      abhyudyayus te śitaśastrahastā; rirakṣiṣanto ratham arjunasya
pārtho 'pi tān āpatataḥ samīkṣya; trigartarājñā sahitān nṛvīrān
     vidhvaṃsayitvā samare dhanuṣmān; gāṇḍīvamuktair niśitaiḥ pṛṣatkaiḥ
     bhīṣmaṃ yiyāsur yudhi saṃdadarśa; duryodhanaṃ saindhavādīṃś ca rājñaḥ
āvārayiṣṇūn abhisaṃprayāya; muhūrtam āyodhya balena vīraḥ
     utsṛjya rājānam anantavīryo; jayadrathādīṃś ca nṛpān mahaujāḥ
     yayau tato bhīmabalo manasvī; gāṅgeyam ājau śaracāpa pāṇiḥ
yudhiṣṭhiraś cograbalo mahātmā; samāyayau tvarito jātakopaḥ
     madrādhipaṃ samabhityajya saṃkhye; svabhāgam āptaṃ tam ananta kīrtiḥ
     sārdhaṃ sa mādrī suta bhīmasenair; bhīṣmaṃ yayau śāṃtanavaṃ raṇāya
taiḥ saṃprayuktaḥ sa mahārathāgryair; gaṅgāsutaḥ samare citrayodhī
     na vivyathe śāṃtanavo mahātmā; samāgataiḥ pāṇḍusutaiḥ samastaiḥ
athaitya rājā yudhi satyasaṃdho; jayadratho 'tyugra balo manasvī
     ciccheda cāpāni mahārathānāṃ; prasahya teṣāṃ dhanuṣā vareṇa
yudhiṣṭhiraṃ bhīmasenaṃ yamau ca; pārthaṃ tathā yudhi saṃjātakopaḥ
     duryodhanaḥ krodhaviṣo mahātmā; jaghāna bāṇair anala prakāśaiḥ
kṛpeṇa śalyena śalena caiva; tathā vibho citrasenena cājau
     viddhāḥ śarais te 'tivivṛddhakopair; devā yathā daitya gaṇaiḥ sametaiḥ
chinnāyudhaṃ śāṃtanavena rājā; śikhaṇḍinaṃ prekṣya ca jātakopaḥ
     ajātaśatruḥ samare mahātmā; śikhaṇḍinaṃ kruddha uvāca vākyam
uktvā tathā tvaṃ pitur agrato mām; ahaṃ haniṣyāmi mahāvrataṃ tam
     bhīṣmaṃ śaraughair vimalārka varṇaiḥ; satyaṃ vadāmīti kṛtā pratijñā
tvayā na caināṃ saphalāṃ karoṣi; devavrataṃ yan na nihaṃsi yuddhe
     mithyāpratijño bhava mā nṛvīra; rakṣasva dharmaṃ ca kulaṃ yaśaś ca
prekṣasva bhīṣmaṃ yudhi bhīmavegaṃ; sarvāṃs tapantaṃ mama sainyasaṃghān
     śaraughajālair atitigma tejaiḥ; kālaṃ yathā mṛtyukṛtaṃ kṣaṇena
nikṛttacāpaḥ samarānapekṣaḥ; parājitaḥ śāṃtanavena rājñā
     vihāya bandhūn atha sodarāṃś ca; kva yāsyase nānurūpaṃ tavedam
dṛṣṭvā hi bhīṣmaṃ tam anantavīryaṃ; bhagnaṃ ca sainyaṃ dravamāṇam evam
     bhīto 'si nūnaṃ drupadasya putra; tathā hi te mukhavarṇo 'prahṛṣṭaḥ
ājñāyamāne 'pi dhanaṃjayena; mahāhave saṃprasakte nṛvīra
     kathaṃ hi bhīṣmāt prathitaḥ pṛthivyāṃ; bhayaṃ tvam adya prakaroṣi vīra
sa dharmarājasya vaco niśamya; rūkṣākṣaraṃ vipralāpānubaddham
     pratyādeśaṃ manyamāno mahātmā; pratatvare bhīṣma vadhāya rājan
tam āpatantaṃ mahatā javena; śikhaṇḍinaṃ bhīṣmam abhidravantam
     āvārayām āsa hi śalya enaṃ; śastreṇa ghoreṇa sudurjayena
sa cāpi dṛṣṭvā samudīryamāṇam; astraṃ yugāntāgnisamaprabhāvam
     nāsau vyamuhyad drupadasya putro; rājan mahendrapratimaprabhāvaḥ
tasthau ca tatraiva mahādhanuṣmāñ; śarais tad astraṃ pratibādhamānaḥ
     athādade vāruṇam anyad astraṃ; śikhaṇḍy athograṃ pratighātāya tasya
     tad astram astreṇa vidāryamāṇaṃ; svasthāḥ surā dadṛśuḥ pārthivāś ca
bhīṣmaṃ tu rājan samare mahātmā; dhanuḥ sucitraṃ dhvajam eva cāpi
     chittvānadat pāṇḍusutasya vīro; yudhiṣṭhirasyājamīḍhasya rājñaḥ
tataḥ samutsṛjya dhanuḥ sa bāṇaṃ; yudhiṣṭhiraṃ vīkṣya bhayābhibhūtam
     gadāṃ pragṛhyābhipapāta saṃkhye; jayadrathaṃ bhīmasenaḥ padātiḥ
tam āpatantaṃ mahatā javena; jayadrathaḥ sagadaṃ bhīmasenam
     vivyādha ghorair yamadaṇḍakalpaiḥ; śitaiḥ śaraiḥ pañcaśataiḥ samantāt
acintayitvā sa śarāṃs tarasvī; vṛkodaraḥ krodhaparīta cetāḥ
     jaghāna vāhān samare samastān; āraṭṭajān sindhurājasya saṃkhye
tato 'bhivīkṣyāpratima prabhāvas; tavātmajas tvaramāṇo rathena
     abhyāyayau bhīmasenaṃ nihantuṃ; samudyatāstraḥ surarājakalpaḥ
bhīmo 'py athainaṃ sahasā vinadya; pratyaudyayau gadayā tarjamānaḥ
     samudyatāṃ tāṃ yamadaṇḍakalpāṃ; dṛṣṭvā gadāṃ te kuravaḥ samantāt
vihāya sarve tava putram ugraṃ pātaṃ; gadāyāḥ parihartu kāmāḥ
     apakrāntās tumule saṃvimarde; sudāruṇe bhārata mohanīye
amūḍha cetās tv atha citraseno; mahāgadām āpatantīṃ nirīkṣya
     rathaṃ samutsṛjya padātir ājau; pragṛhya khaḍgaṃ vimalaṃ ca carma
     avaplutaḥ siṃha ivācalāgrāñ; jagāma cānyaṃ bhuvi bhūmideśam
gadāpi sā prāpya rathaṃ sucitraṃ; sāśvaṃ sasūtaṃ vinihatya saṃkhye
     jagāma bhūmiṃ jvalitā maholkā; bhraṣṭāmbarād gām iva saṃpatantī
āścaryabhūtaṃ sumahat tvadīyā; dṛṣṭvaiva tad bhārata saṃprahṛṣṭāḥ
     sarve vineduḥ sahitāḥ samantāt; pupūjire tava putraṃ sa sainyāḥ
