ṛśyamūkāt tu hanumān gatvā taṃ malayaṃ giram
 ācacakṣe tadā vīrau kapirājāya rāghavau
ayaṃ rāmo mahāprājñaḥ saṃprāpto dṛḍhavikramaḥ
 lakṣmaṇena saha bhrātrā rāmo 'yaṃ satyavikramaḥ
ikṣvākūṇāṃ kule jāto rāmo daśarathātmajaḥ
 dharme nigaditaś caiva pitur nirdeśapālakaḥ
tasyāsya vasato 'raṇye niyatasya mahātmanaḥ
 rakṣasāpahṛtā bhāryā sa tvāṃ śaraṇam āgataḥ
rājasūyāśvamedhaiś ca vahnir yenābhitarpitaḥ
 dakṣiṇāś ca tathotsṛṣṭā gāvaḥ śatasahasraśaḥ
tapasā satyavākyena vasudhā yena pālitā
 strīhetos tasya putro 'yaṃ rāmas tvāṃ śaraṇaṃ gataḥ
bhavatā sakhyakāmau tau bhrātarau rāmalakṣmaṇau
 pratigṛhyārcayasvemau pūjanīyatamāv ubhau
śrutvā hanumato vākyaṃ sugrīvo hṛṣṭamānasaḥ
 bhayaṃ sa rāghavād ghoraṃ prajahau vigatajvaraḥ
sa kṛtvā mānuṣaṃ rūpaṃ sugrīvaḥ plavagādhipaḥ
 darśanīyatamo bhūtvā prītyā provāca rāghavam
bhavān dharmavinītaś ca vikrāntaḥ sarvavatsalaḥ
 ākhyātā vāyuputreṇa tattvato me bhavadguṇāḥ
tan mamaivaiṣa satkāro lābhaś caivottamaḥ prabho
 yat tvam icchasi sauhārdaṃ vānareṇa mayā saha
rocate yadi vā sakhyaṃ bāhur eṣa prasāritaḥ
 gṛhyatāṃ pāṇinā pāṇir maryādā vadhyatāṃ dhruvā
etat tu vacanaṃ śrutvā sugrīvasya subhāṣitam
 saṃprahṛṣṭamanā hastaṃ pīḍayām āsa pāṇinā
 hṛdyaṃ sauhṛdam ālambya paryaṣvajata pīḍitam
tato hanūmān saṃtyajya bhikṣurūpam ariṃdamaḥ
 kāṣṭhayoḥ svena rūpeṇa janayām āsa pāvakam
dīpyamānaṃ tato vahniṃ puṣpair abhyarcya satkṛtam
 tayor madhye tu suprīto nidadhe susamāhitaḥ
tato 'gniṃ dīpyamānaṃ tau cakratuś ca pradakṣiṇam
 sugrīvo rāghavaś caiva vayasyatvam upāgatau
tataḥ suprīta manasau tāv ubhau harirāghavau
 anyonyam abhivīkṣantau na tṛptim upajagmatuḥ
tataḥ sarvārthavidvāṃsaṃ rāmaṃ daśarathātmajam
 sugrīvaḥ prāha tejasvī vākyam ekamanās tadā
