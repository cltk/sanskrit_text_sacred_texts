[y]
      brūhi putrān kuruśreṣṭha varṇānāṃ tvaṃ pṛthak pṛthak
      kīdṛśyāṃ kīdṛśaś cāpi putrāḥ kasya ca ke ca te
vipravādāḥ subahuśaḥ śrūyante putra kāritāḥ
      atra no muhyatāṃ rājaṃ saṃśayaṃ chettum arhasi
[bh]
      ātmā putras tu vijñeyas tasyānantarajaś ca yaḥ
      niyuktajaś ca vijñeyaḥ sutaḥ prasṛtajas tathā
patitasya ca bhāryāyāṃ bhartrā susamavetayā
      tathā dattakṛtau putrāv adhyūḍhaś ca tathāparaḥ
ṣaḍ apadhvaṃsajāś cāpi kānīnāpasadās tathā
      ity ete te samākhyātās tān vijānīhi bhārata
[y]
      ṣaḍ apadhvaṃsajāḥ ke syuḥ ke vāpy apasadās tathā
      etat sarvaṃ yathātattvaṃ vyākhyātuṃ me tvam arhasi
[bh]
      triṣu varṇeṣu ye putrā brāhmaṇasya yudhiṣṭhira
      varṇayoś ca dvayoḥ syātāṃ yau rājanyasya bhārata
eko dvivarṇa evātha tathātraivopalakṣitaḥ
      ṣaḍ apadhvaṃsajās te hi tathaivāpasadāñ śṛṇu
caṇḍālo vrātya venau ca brāhmaṇyāṃ kṣatriyāsu ca
      vaiśyāyāṃ caiva śūdrasya lakṣyante 'pasadās trayaḥ
māgadho vāmakaś caiva dvau vaiśyasyopalakṣitau
     brāhmaṇyāṃ kṣatriyāyāṃ ca kṣatriyasyaika eva tu
brāhmaṇyāṃ lakṣyate sūta ity ete 'pasadāḥ smṛtāḥ
     putra reto na śakyaṃ hi mithyā kartuṃ narādhipa
[y]
     kṣetrajaṃ ke cid evāhuḥ sutaṃ ke cit tu śukrajam
     tulyāv etau sutau kasya tan me brūhi pitāmaha
[bh]
     rejato vā bhavet putras tyakto vā kṣetrajo bhavet
     adhyūḍhaḥ samayaṃ bhittvety etad eva nibodha me
[y]
     retojaṃ vidma vai putraṃ kṣetrajasyāgamaḥ katham
     adhyūḍhaṃ vidma vai putraṃ hitvā ca samayaṃ katham
[bh]
     ātmajaṃ putram utpādya yas tyajet kāraṇāntare
     na tatra kāraṇaṃ retaḥ sa kṣetrasvāmino bhavet
putra kāmo hi putrārthe yāṃ vṛṇīte viśāṃ pate
     tatra kṣetraṃ pramāṇaṃ syān na vai tatrātmajaḥ sutaḥ
anyatra kṣetrajaḥ putro lakṣyate bharatarṣabha
     na hy ātmā śakyate hantuṃ dṛṣṭāntopagato hy asau
kaś cic ca kṛtakaḥ putraḥ saṃgrahād eva lakṣyate
     na tatra retaḥ kṣetraṃ vā pramāṇaṃ syād yudhiṣṭhira
[y]
     kīdeśaḥ kṛtakaḥ putraḥ saṃgrahād eva lakṣyate
     śukraṃ kṣetraṃ pramāṇaṃ vā yatra lakṣyeta bhārata
[bh]
     mātā pitṛbhyāṃ saṃtyaktaṃ pathi yaṃ tu pralakṣayet
     na cāsya mātā pitarau jñāyete sa hi kṛtrimaḥ
asvāmikasya svāmitvaṃ yasmin saṃpratilakṣayet
     savarṇas taṃ ca poṣeta savarṇas tasya jāyate
[y]
     katham asya prayoktavyaḥ saṃskāraḥ kasya vā katham
     deyā kanyā kathaṃ ceti tan me brūhi pitāmaha
[bh]
     ātmavat tasya kurvīta saṃskāraṃ svāmivat tathā
tyakto mātā pitṛbhyāṃ yaḥ savarṇaṃ pratipadyate
     tad gotra varṇatas tasya kuryāt saṃskāram acyuta
atha deyā tu kanyā syāt tadvarṇena yudhiṣṭhira
     saṃskartuṃ mātṛgotraṃ ca mātṛvarṇaviniścaye
kānīnādhyūḍhajau cāpi vijñeyau putra kilbiṣau
     tāv api svāv iva sutau saṃskāryāv iti niścayaḥ
kṣetrajo vāpy apasado ye 'dhyūḍhās teṣu cāpy atha
     ātmavad vai prayuñjīran saṃskāraṃ brāhmaṇādayaḥ
dharmaśāstreṣu varṇānāṃ niścayo 'yaṃ pradṛśyate
     etat te sarvam ākhyātaṃ kiṃ bhūyaḥ śrotum icchasi
