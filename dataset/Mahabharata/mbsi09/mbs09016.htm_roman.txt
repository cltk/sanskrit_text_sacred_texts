[s]
      athānyad dhanur ādāya balavad vegavattaram
      yudhiṣṭhiraṃ madrapatir viddhvā siṃha ivānadat
tataḥ sa śaravarṣeṇa parjanya iva vṛṣṭimān
      abhyavarṣad ameyātmā kṣatriyān kṣatriyarṣabhaḥ
sātyakiṃ daśabhir viddhvā bhīmasenaṃ tribhiḥ śaraiḥ
      sahadevaṃ tribhir viddhvā yudhiṣṭhiram apīḍayat
tāṃs tān anyān maheṣvāsān sāśvān saratha kuñjarān
      kuñjarān kuñjarārohān aśvān aśvaprayāyinaḥ
      rathāṃś ca rathibhiḥ sārdhaṃ jaghāna rathināṃ varaḥ
bāhūṃś ciccheda ca tathā sāyudhān ketanāni ca
      cakāra ca mahīṃ yodhais tīrṇāṃ vedīṃ kuśair iva
tathā tam arisainyāni ghnantaṃ mṛtyum ivāntakam
      parivavrur bhṛśaṃ kruddhāḥ pāṇḍupāñcāla somakāḥ
taṃ bhīmasenaś ca śineś ca naptā; mādhryāś ca putrau puruṣapravīrau
      samāgataṃ bhīmabalena rājñā; paryāpur anyonyam athāhvayantaḥ
tatas tu śūrāḥ samare narendraṃ; madreśvaraṃ prāpya yudhāṃ variṣṭham
      āvāryā cainaṃ samare nṛvīrā; jaghnuḥ śaraiḥ patribhir ugravegaiḥ
saṃrakṣito bhīmasenena rājā; mādrī sutābhyām atha mādhavena
      madrādhipaṃ patribhir ugravegaiḥ; stanāntare dhārma suto nijaghne
tato raṇe tāvakanāṃ rathaughāḥ; sāmīkṣya madrādhipatiṃ śarārtam
     paryāvavruḥ pravarāḥ sarvaśaś ca; duryodhanasyānumate samantāt
tato drutaṃ madrajanādhipo raṇe; yudhiṣṭhiraṃ saptabhir abhyavidhyat
     taṃ cāpi pārtho navabhiḥ pṛṣatkair; vivyādha rājaṃs tumule mahātmā
ākarṇapūrṇāyata saṃprayuktaiḥ; śarais tadā saṃyati tailadhautaiḥ
     anyonyam ācchādayatāṃ mahārathau; madrādhipaś cāpi yudhiṣṭhiraś ca
tatas tu tūrṇaṃ samare mahārathau; parasparasyāntaram īkṣamāṇau
     śarair bhṛśaṃ vivyadhatur nṛpottamau; mahābalau śatrubhir apradhṛṣyau
tayor dhanurjyātalanisvano mahān; mahendravajrāśanitulyanisvanaḥ
     parasparaṃ bāṇagaṇair mahātmanoḥ; pravarṣator madrapa pāṇḍuvīrayoḥ
tau ceratur vyāghraśiśu prakāśau; mahāvaneṣv āmiṣa gṛddhināv iva
     viṣāṇinau nāgavarāv ivobhau; tatakṣatuḥ saṃyugajātadarpau
tatas tu madrādhipatir mahātmā; yudhiṣṭhiraṃ bhīmabalaṃ prasahya
     vivyādha vīraṃ hṛdaye 'tivegaṃ; śareṇa sūryāgnisamaprabheṇa
tato 'tividdho 'tha yudhiṣṭhiro 'pi; susaṃprayuktena śareṇa rājan
     jaghāna madrādhipatiṃ mahātmā; mudaṃ ca lebhe ṛṣabhaḥ kurūṇām
tato muhūrtād iva pārthivendro; labdhvā saṃjñāṃ krodhā saṃraktanetraḥ
     śatena pārthaṃ tvarito jaghāna; sahasranetra pratimaprabhāvaḥ
tvaraṃs tato dharmasuto mahātmā; śalyasya kruddho navabhiḥ pṛṣatkaiḥ
     bhittvā hy uras tapanīyaṃ ca varma; jaghāna ṣaḍbhis tv aparaiḥ pṛṣātkaiḥ
tatas tu madrādhipatiḥ prahṛṣṭo; dhanur vikṛṣya vyasṛjat pṛṣatkān
     dvābhyāṃ kṣurābhyāṃ ca tathaiva rājñaś; ciccheda cāpaṃ kurupuṃgavasya
navaṃ tato 'nyat sāmare pragṛhya; rājā dhanur ghorataraṃ mahātmā
     śalyaṃ tu viddhvā niśitaiḥ samantad; yathā mahendro namuciṃ śitāgraiḥ
tatas tu śalyo navabhiḥ pṛṣatkair; bhīmasya rājñaś ca yudhiṣṭhirasya
     nikṛtya raukme paṭu varmaṇī tayor; vidārayām āsa bhujau mahātmā
tato 'pareṇa jvalitārka tejasā; kṣureṇa rājño dhanur unmamātha
     kṛpaś ca tasyaiva jaghāna sūtaṃ; ṣaḍbhiḥ śaraiḥ so 'bhimukhaṃ papāta
madrādhipaś cāpi yudhiṣṭhirasya; śaraiś caturbhir nijaghāna vāhān
     vāhāṃś ca hatvā vyakaron mahātmā; yodhakṣayaṃ dharmasutasya rājñaḥ
tathā kṛte rājani bhīmaseno; madrādhipasyāśu tato mahātmā
     chittvā dhanur vegavatā śareṇa; dvābhyām avidhyat subhṛśaṃ narendram
athāpareṇāsya jahāra yantuḥ; kāyāc chiraḥ saṃnahanīyamadhyāt
     jaghāna cāśvāṃś caturaḥ sa śīghraṃ; tathā bhṛśaṃ kupito bhīmasenaḥ
tam agraṇīḥ sarvadhanurdharāṇām; ekaṃ carantaṃ sāmare 'tivegam
     bhīmaḥ śatena vyakirac charāṇāṃ; mādrīputraḥ sahadevas tathaiva
taiḥ sāyakair mohitaṃ vīkṣya śalyaṃ; bhīmaḥ śarair asya cakarta varma
     sa bhīmasenena nikṛttavarmā; madrādhipaś carma sahasratāram
pragṛhya khaḍgaṃ ca rathān mahātmā; praskandya kuntīsutam abhyadhāvat
     chittva ratheṣāṃ nakulasya so 'tha; yudhiṣṭhiraṃ bhīmabalo 'bbhyadhāvat
taṃ cāpi rājānam athotpatantaṃ; kruddhāṃ yathaivāntakam āpatantam
     dhṛṣṭadyumno draupadeyāḥ śikhaṇḍī; śineś ca naptā sahasā parīyuḥ
athāsya carmāpratimaṃ nyakṛntad; bhīmo mahātmā daśabhiḥ pṛṣatkaḥ
     khaḍgaṃ ca bhallair nicakarta muṣṭau; nadan prahṛṣṭas tava sinyamadhye
tat karma bhīmasya samīkṣya hṛṣṭās; te pāṇḍavānāṃ pravarā rathaughāḥ
     nādaṃ ca cakrur bhṛśam utsmayantaḥ; śaṅkhāṃś ca dadhmuḥ śaśisaṃnikāśān
tenātha śabdena vibhīṣaṇena; tavābhitaptaṃ balam aprahṛṣṭam
     svedābhibhūtaṃ rudhirokṣitāṅgaṃ; visaṃjñakalpaṃ ca tathā viṣāṇṇam
sa madrarājaḥ sahasāvakīrṇo; bhīmāgragaiḥ pāṇḍava yodhamukhyaiḥ
     yudhiṣṭhirasyābhimukhaṃ javena; siṃho yathā mṛgahetoḥ prayātaḥ
sa dharmarājo nihatāśvasūtaṃ; krodhena dīptajvalana prakāśam
     dṛṣṭvā tu madrādhipatiṃ sa tūrṇaṃ; samabhyadhāvat tam ariṃ balena
govinda vākyaṃ tvaritaṃ vicintya; dadhre matiṃ śalya vināśanāya
     sa dharmarājo nihatāśvasūte; rathe tiṣṭhañ śaktim evābhikāṅkṣan
tac cāpi śalyasyā niśamya karma; mahātmano bhagam athāvaśiṣṭam
     smṛtvā mānaḥ śalya vadhe yatātmā; yathoktam indrāvarajasya cakre
sa dharmarājo maṇihemadaṇḍāṃ; jagrāha śaktiṃ kanakaprakāśām
     netre ca dīpte sahasā vivṛtya; madrādhipaṃ kruddhā manā niraikṣat
nirīkṣito vai naradeva rājñā; pūtātmanā nirhṛta kalmaṣeṇa
     abhūn na yad bhasmasān madrarājas; tad adbhutaṃ me pratibhāti rājan
tatas tu śaktiṃ rucirogra daṇḍāṃ; maṇipravalojjvalitāṃ pradīptām
     cikṣepa vegāt subhṛśaṃ mahātmā; madrādhipāya pravaraḥ kurūṇām
dīptām athaināṃ mahatā balena; savisphu liṅgāṃ sahasā patantīm
     praikṣanta sarve kuravaḥ sametā; yathā yugānte mahatīm ivolkām
tāṃ kālarātrīm iva pāśahastāṃ; yamasya dhatrīm iva cograrūpām
     sabrahma daṇḍapratimām amoghāṃ; sasarja yatto yudhi dharmarājaḥ
gandhasrag agryāsana pānabhojanair; abhyarcitāṃ pāṇḍusutaiḥ prayatnāt
     saṃvartakāgnipratimāṃ jvalantīṃ; kṛtyām atharvāṅgirasīm ivogrām
īśāna hetoḥ pratinirmitāṃ tāṃ; tvaṣṭā ripūṇām asudeha bhakṣām
     bhūmyantarikṣādi jalāśayāni; prasahya bhūtāni nihantum īśām
ghaṇṭā patākā maṇivajra bhājaṃ; vaiḍūrya citrāṃ tapanīyadaṇḍām
     tvaṣṭrā prayatnān niyamena kḷptāṃ; brahma dviṣām antakarīm amoghām
balaprayatnād adhirūḍha vegāṃ; mantraiś ca ghorair abhimantrayitvā
     sasarja mārgeṇa ca tāṃ pareṇa; vadhāya madrādhipater tadānīm
hato 'sy asāv ity abhigarjamāno; rudro 'ntakāyānta karaṃ yatheṣum
     prasārya bāhuṃ sudṛḍhaṃ supāṇiṃ; krodhena nṛtyann ivā dhārma rājaḥ
tāṃ sarvaśaktyā prahitāṃ sa śaktiṃ; yudhiṣṭhireṇāprati vārya vīryām
     pratigrahāyābhinanarda śalyaḥ; samyag ghutām agnir ivājya dhārām
sā tasya marmāṇi vidārya śubhram; uro viśālaṃ ca tathaiva varma
     viveśa gāṃ toyam ivāprasaktā; yaśo viśālaṃ nṛpater dahantī
nāsākṣi karṇāsya viniḥsṛtena; prasyandatā ca vraṇasaṃbhavena
     saṃsikta gātro rudhireṇa so 'bhūt; krauñco yathā skanda hato mahādriḥ
prasārya bāhū sa rathād gato gāṃ; saṃchinnavarmā kurunandanena
     mahendra vāhapratimo mahātmā; vajrāhataṃ śṛṅgam ivācalasya
bāhū prasāryābhimukho dharmarājasya madrarāṭ
     tato nipatito bhūmāv indradhvaja ivocchritaḥ
sa tathā bhinnasarvāṅgo rudhireṇa samukṣitaḥ
     pratyudgata iva premṇā bhūmyā sā narapuṃgavaḥ
priyayā kāntayā kāntaḥ patamāna ivorasi
     ciraṃ bhuktvā vasumatīṃ priyāṃ kāntām iva prabhuḥ
     sarvair aṅgaiḥ samāśliṣya prasupta iva so 'bhavat
dharmye dharmātmanā yuddhe nihato dharmasūnunā
     samyag ghuta iva sviṣṭaḥ praśānto 'gnir ivādhvare
śaktyā vibhinnahṛdayaṃ vipra viddhāyudha dhvajam
     saṃśāntam api madreśaṃ lakṣmīr naiva vyamuñcata
tato yudhiṣṭhiraś cāpam ādāyendra dhanuṣprabham
     vyadhamad dviṣataḥ saṃkhye khaga rāḍ iva pannagān
     dehāsūn niśitair bhallai ripūṇāṃ nāśayan kṣaṇāt
tataḥ prārthasya bāṇaughair āvṛtāḥ sainikās tava
     nimīlitākṣāḥ kṣiṇvanto bhṛśam anyonyam arditāḥ
     saṃnyastakavacā dehair vipatrāyudha jīvitāḥ
tataḥ śalye nipatite madrarājānujo yuvā
     bhrātuḥ sarvair guṇais tulyo rathī pāṇḍavam abhyayāt
vivyādha ca naraśreṣṭho nārācair bahubhis tvaran
     hatasyāpacitiṃ bhrātuś cikīrṣur yuddhadurmadaḥ
taṃ vivyādhāśugaiḥ ṣaḍbhir dharmarājas tvarann iva
     kārmukaṃ cāsya ciccheda kṣurābhyāṃ dhvajam eva ca
tato 'sya dīpyamānena sudṛḍhena śitena ca
     pramukhe vartamānasya bhallenāpāharac chiraḥ
sukuṇḍalaṃ tad dadṛśe patamānaṃ śiro rathāt
     puṇyakṣayam iva prāpya patantaṃ svargavāsinam
tasyāpakṛṣṭa śīrṣaṃ tac charīraṃ patitaṃ rathāt
     rudhireṇāvasiktāṅgaṃ dṛṣṭvā sainyam abhajyata
vicitrakavace tasmin hate madranṛpānuje
     hāhākāraṃ vikurvāṇāḥ kuravo vipradudruvuḥ
śalyānujaṃ hataṃ dṛṣṭvā tāvakās tyaktajīvitāḥ
     vitresuḥ pāṇḍava bhayād rajodhvastāss tathā bhṛṣam
tāṃs tathā bhajyatas trastān kauravān bharatarṣabha
     śiner naptā kiran bāṇair abhyavartata sātyakiḥ
tam āyāntaṃ maheṣvāsam aprasahyaṃ durāsadam
     hārdikyas tvarito rājan pratyagṛhṇād abhītavat
tau sametau mahātmānau vārṣṇeyāv aparājitau
     hārdikyaḥ sātyakiś caiva siṃhāv iva madotkaṭau
iṣubhir vimalābhāsaiś chādayantau parasparam
     arcirhir iva sūryasya divākarasamaprabhau
cāpamārgabaloddhūtān mārgaṇān vṛṣṇisiṃhayoḥ
     ākāśe samapaśyāma pataṃgān iva śīghragān
sātyakiṃ daśabhir viddhvā hayāṃś cāsya tribhiḥ śaraiḥ
     cāpam ekena ciccheda hārdikyo nataparvaṇā
tan nikṛttaṃ dhanuḥśreṣṭham apāsya śinipuṃgavaḥ
     anyad ādatta vegena vegavattaram āyudham
tad ādāya dhanuḥśreṣṭhaṃ variṣṭhaḥ sarvadhanvinām
     hārdikyaṃ daśabhir bāṇaiḥ pratyavidhyat stanāntare
tato rathaṃ yugeṣāṃ ca chittvā bhallaiḥ susaṃyataiḥ
     aśvāṃs tasyāvadhīt tūrṇam ubhau ca pārṣṇisārathī
madrarāje hate rājanvirathe kṛtavarmaṇi
     duryodhana balaṃ sarvaṃ punar āsīt parāṅmukham
tatpare nāvabudhyanta sainyena rajasā vṛte
     balaṃ tu hatabhūyiṣṭhaṃ tat tadāsīt parāṅmukham
tato muhūrtāt te 'paśyan rajo bhaumaṃ samutthitam
     vividhaiḥ śoṇitasrāvaiḥ praśāntaṃ puruṣarṣabha
tato duryodhano dṛṣṭvā bhagnaṃ svabalam antikāt
     javenāpatataḥ pārthān ekaḥ sarvān avārayat
pāṇḍavān sarathān dṛṣṭvā dhṛṣṭadyumnaṃ ca pārṣatam
     ānartaṃ ca durādharṣaṃ śitair bāṇair avākirat
taṃ pare nābhyavartanta martyā mṛtyum iv āgatam
     athānyaṃ ratham āsthāya hārdikyo 'pi nyavartata
tato yudhiṣṭhiro rājā tvaramāṇo mahārathaḥ
     caturbhir nijaghānāśvān patribhiḥ kṛtavarmaṇaḥ
     vivyādha gautamaṃ cāpi ṣaḍbhir bhallaiḥ sutejanaiḥ
aśvatthāmā tato rājñā hatāśvaṃ virathī kṛtam
     samapovāha hārdikyaṃ svarathena yudhiṣṭhirāt
tataḥ śāradvato 'ṣṭābhiḥ pratyavidhyad yudhiṣṭhiram
     vivyādha cāśvān niśitais tasyāṣṭābhiḥ śilīmukhaiḥ
evam etan mahārāja yuddhaśeṣam avartata
     tava durmantrite rājan sahaputrasya bhārata
tasmin maheṣvāsa vare viśaste; saṃgrāmamadhye kurupuṃgavena
     parthāḥ sametāḥ paramaprahṛṣṭāḥ; śaṅkhān pradadhmur hatam īkṣya śalyam
yudhiṣṭhiraṃ ca praśaśaṃsur ājau; purā surā vṛtravadhe yathendram
     cakruś ca nānāvidha vādya śabdān; ninādayanto vasudhāṃ samantāt
