[dur]
      vāsudevo mahad bhūtaṃ sarvalokeṣu kathyate
      tasyāgamaṃ pratiṣṭhāṃ ca jñātum icche pitāmaha
[bhs]
      vāsudevo mahad bhūtaṃ saṃbhūtaṃ saha daivataiḥ
      na paraṃ puṇḍarīkākṣād dṛśyate bharatarṣabha
      mārkaṇḍeyaś ca govindaṃ kathayaty adbhutaṃ mahat
sarvabhūtāni bhūtātmā mahātmā puruṣottamaḥ
      āpo vāyuś ca tejaś ca trayam etad akalpayat
sa sṛṣṭvā pṛthivīṃ devaḥ sarvalokeśvaraḥ prabhuḥ
      apsu vai śayanaṃ cakre mahātmā puruṣottamaḥ
      sarvatoyamayo devo yogāt suṣvāpa tatra ha
mukhataḥ so 'gnim asṛjat prāṇād vāyum athāpi ca
      sarasvatīṃ ca vedāṃś ca manasaḥ sasṛje 'cyutaḥ
eṣa lokān sasarjādau devāṃś carṣigaṇaiḥ saha
      nidhanaṃ caiva mṛtyuṃ ca prajānāṃ prabhavo 'vyayaḥ
eṣa dharmaś ca dharmajño varadaḥ sarvakāmadaḥ
      eṣa kartā ca kāryaṃ ca pūrvadevaḥ svayaṃprabhuḥ
bhūtaṃ bhavyaṃ bhaviṣyac ca pūrvam etad akalpayat
      ubhe saṃdhye diśaḥ khaṃ ca niyamaṃ ca janārdanaḥ
ṛṣīṃś caiva hi govindas tapaś caivānu kalpayat
      sraṣṭāraṃ jagataś cāpi mahātmā prabhur avyayaḥ
agrajaṃ sarvabhūtānāṃ saṃkarṣaṇam akalpayat
     śeṣaṃ cākalpayad devam anantam iti yaṃ viduḥ
yo dhārayati bhūtāni dharāṃ cemāṃ sa parvatām
     dhyānayogena viprāś ca taṃ vadanti mahaujasam
karṇa srota udbhavaṃ cāpi madhuṃ nāma mahāsuram
     tam ugram ugrakarmāṇam ugrāṃ buddhiṃ samāsthitam
     brahmaṇo 'pacitiṃ kurvañ jaghāna puruṣottamaḥ
tasya tāta vadhād eva devadānava mānavāḥ
     madhusūdanam ity āhur ṛṣayaś ca janārdanam
     varāhaś caiva siṃhaś ca trivikrama gatiḥ prabhuḥ
eṣa mātā pitā caiva sarveṣāṃ prāṇināṃ hariḥ
     paraṃ hi puṇḍarīkākṣān na bhūtaṃ na bhaviṣyati
mukhato 'sṛjad brāhmaṇān bāhubhyāṃ kṣatriyāṃs tathā
     vaiśyāṃś cāpy uruto rājañ śūdrān padbhyāṃ tathaiva ca
     tapasā niyato devo nidhānaṃ sarvadehinām
brahmabhūtam amāvāsyāṃ paurṇamāsyāṃ tathaiva ca
     yogabhūtaṃ paricaran keśavaṃ mahad āpnuyāt
keśavaḥ paramaṃ tejaḥ sarvalokapitāmahaḥ
     evam āhur hṛṣīkeśaṃ munayo vai narādhipa
evam enaṃ vijānīhi ācāryaṃ pitaraṃ gurum
     kṛṣṇo yasya prasīdeta lokās tenākṣayā jitāḥ
yaś caivainaṃ bhayasthāne keśavaṃ śaraṇaṃ vrajet
     sadā naraḥ paṭhaṃś cedaṃ svastimān sa sukhī bhavet
ye ca kṛṣṇaṃ prapadyante te na muhyanti mānavāḥ
     bhaye mahati ye magnāḥ pāti nityaṃ janārdanaḥ
etad yudhiṣṭhiro jñātvā yāthātathyena bhārata
     sarvātmanā mahātmānaṃ keśavaṃ jagad īśvaram
     prapannaḥ śaraṇaṃ rājan yogānām īśvaraṃ prabhum
