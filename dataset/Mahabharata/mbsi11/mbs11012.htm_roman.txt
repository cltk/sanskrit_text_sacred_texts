[v]
      tata enam upātiṣṭhañ śaucārthaṃ paricārakāḥ
      kṛtaśaucaṃ punaś cainaṃ provāca madhusūdanaḥ
rājann adhītā vedās te śāstrāṇi vividhāni ca
      śrutāni ca purāṇāni rājadharmāś ca kevalāḥ
evaṃ vidvān mahāprājña nākārṣīr vacanaṃ tadā
      pāṇḍavān adhikāñ jānabale śaurye ca kaurava
rājā hi yaḥ sthiraprajñaḥ svayaṃ doṣān avekṣate
      deśakālavibhāgaṃ ca paraṃ śreyaḥ sa vindati
ucyamānaṃ ca yaḥ śreyo gṛhṇīte no hitāhite
      āpadaṃ samanuprāpya sa śocaty anaye sthitaḥ
tato 'nyavṛttam ātmānaṃ samavekṣasva bhārata
      rājaṃs tvaṃ hy avidheyātmā duryodhana vaśe sthitaḥ
ātmāparādhād āyastas tat kiṃ bhīmaṃ jighāṃsasi
      tasmāt saṃyaccha kopaṃ tvaṃ svam anusmṛtya duṣkṛtam
yas tu tāṃ spardhayā kṣudraḥ pāñcālīm ānayat sabhām
      sa hato bhīmasenena vairaṃ praticikīrṣatā
ātmano 'tikramaṃ paśya putrasya ca durātmanaḥ
      yad anāgasi pāṇḍūnāṃ parityāgaḥ paraṃtapa
evam uktaḥ sa kṛṣṇena sarvaṃ satyaṃ janādhipa
     uvāca devakīputraṃ dhṛtarāṣṭro mahīpatiḥ
evam etan mahābāho yathā vadasi mādhava
     putrasnehas tu dharmātman dhairyān māṃ samacālayat
diṣṭyā tu puruṣavyāghro balavān satyavikramaḥ
     tvad gupto nāgamat kṛṣṇa bhīmo bāhvantaraṃ mama
idānīṃ tv aham ekāgro gatamanyur gatajvaraḥ
     madhyamaṃ pāṇḍavaṃ vīraṃ spraṣṭum icchāmi keśava
hateṣu pārthivendreṣu putreṣu nihateṣu ca
     pāṇḍuputreṣu me śarma prītiś cāpy avatiṣṭhate
tataḥ sa bhīmaṃ ca dhanaṃjayaṃ ca; mādryāś ca putrau puruṣapravīrau
     pasparśa gātraiḥ prarudan sugātrān; āśvāsya kalyāṇam uvāca cainān
