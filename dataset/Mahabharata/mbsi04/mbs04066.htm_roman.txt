[virāṭa]
      yady eṣa rājā kauravyaḥ kuntīputro yudhiṣṭhiraḥ
      katamo 'syārjuno bhrātā bhīmaś ca katamo balī
nakulaḥ sahadevo vā draupadī vā yaśasvinī
      yadā dyūte jitāḥ pārthā na prajñāyanta te kva cit
[arj]
      ya eṣa ballavo brūte sūdas tava narādhipa
      eṣa bhīmo mahābāhur bhīmavegaparākramaḥ
eṣa krodhavaśān hatvā parvate gandhamādane
      saugandhikāni divyāni kṛṣṇārthe samupāharat
gaṅgharva eṣa vai hantā kīcakānāṃ durātmanām
      vyāghrān ṛkṣān varāhāṃś ca hatavān strī pure tava
yaś cāsīd aśvabandhas te nakulo 'yaṃ paraṃtapaḥ
      gosaṃkhyaḥ sahadevaś ca mādrīputrau mahārathau
śṛṅgāraveṣābharaṇau rūpavantau yaśasvinau
      nānā rathasahasrāṇāṃ samarthau puruṣarṣabhau
eṣā padmapalāśākṣī sumadhyā cāruhāsinī
      sairandhrī draupadī rājan yatkṛte kīcakā hatāḥ
arjuno 'haṃ mahārāja vyaktaṃ te śrotram āgataḥ
      bhīmād avarajaḥ pārtho yamābhyāṃ cāpi pūrvajaḥ
uṣitāḥ sma mahārāja sukhaṃ tava niveśane
     ajñātavāsam uṣitā garbhavāsa iva prajāḥ
[vai]
     yadārjunena te vīrāḥ kathitāḥ pañca pāṇḍavāḥ
     tadārjunasya vairāṭiḥ kathayām āsa vikramam
ayaṃ sa dviṣatāṃ madhye mṛgāṇām iva kesarī
     acarad rathavṛndeṣu nighnaṃs teṣāṃ varān varān
anena viddho mātaṅgo mahān ekkeṣuṇā hataḥ
     hiraṇyakakṣyaḥ saṃgrāme dantābhyām agaman mahīm
anena vijitā gāvo jitāś ca kuravo yudhi
     asya śaṅkhapraṇādena karṇau me badhirī kṛtau
tasya tad vacanaṃ śrutvā matsyarājaḥ pratāpavān
     uttaraṃ pratyuvācedam abhipanno yudhiṣṭhire
prasādanaṃ pāṇḍavasya prāptakālaṃ hi rocaye
     uttarāṃ ca prayacchāmi pārthāya yadi te matam
[uttara]
     arcyāḥ pūjyāś ca mānyāś ca prāptakālaṃ ca me matam
     pūjyantāṃ pūjanārhāś ca mahābhāgāś ca pāṇḍavāḥ
[virāṭa]
     ahaṃ khalv api saṃgrāme śatrūṇāṃ vaśam āgataḥ
     mokṣito bhīmasenena gāvaś ca vijitās tathā
eteṣāṃ bāhuvīryeṇa yad asmākaṃ jayo mṛdhe
     vayaṃ sarve sahāmātyāḥ kuntīputraṃ yudhiṣṭhiram
     prasādayāmo bhadraṃ te sānujaṃ pāṇḍavarṣabham
yad asmābhir ajānad bhiḥ kiṃ cid ukto narādhipaḥ
     kṣantum arhati tat sarvaṃ dharmātmā hy eṣa pāṇḍavaḥ
[vai]
     tato virāṭaḥ paramābhituṣṭaḥ; sametya rājñā samayaṃ cakāra
     rājyaṃ ca sarvaṃ visasarja tasmai;  sa daṇḍakośaṃ sa puraṃ mahātmā
pāṇḍavāṃś ca tataḥ sarvān matsyarājaḥ pratāpavān
     dhanaṃjayaṃ puraskṛtya diṣṭyā diṣṭyeti cābracīt
samupāghrāya mūrdhānaṃ saṃśliṣya ca punaḥ punaḥ
     yudhiṣṭhiraṃ ca bhīmaṃ ca mādrīputrau ca pāṇḍavau
nātṛpyad darśane teṣāṃ virāṭo vāhinīpatiḥ
     saṃprīyamāṇo rājānaṃ yudhiṣṭhiram athābravīt
diṣṭyā bhavantaḥ saṃprāptāḥ sarve kuśalino vanāt
     diṣṭyā ca pāritaṃ kṛcchram ajñātaṃ vai durātmabhiḥ
idaṃ ca rājyaṃ naḥ pārthā yac cānyad vasu kiṃ cana
     pratigṛhṇantu sat sarvaṃ kaunteyā aviśaṅkayā
uttarāṃ pratigṛhṇātu savyasācī dhanaṃjayaḥ
     ayaṃ hy aupayiko bhartā tasyāḥ puruṣasattamaḥ
evam ukto dharmarājaḥ pārtham aikṣad dhanaṃjayam
     īkṣitaś cārjuno bhrātrā matsyaṃ vacanam abravīt
pratigṛhṇāmy ahaṃ rājan snuṣāṃ duhitaraṃ tava
     yuktaś cāvāṃ hi saṃbandho matsyabhāratasattamau
