[s]
      tataḥ sa sātyakir dhīmān mahātmā vṛṣṇipuṃgavaḥ
      sudarśanaṃ nihatyājau yantāram idam abravīt
rathāśvanāgakalilaṃ śaraśaktyūrmimālinam
      khaḍgamatsyaṃ gadā grāhaṃ śūrāyudha mahāsvanam
prāṇāpahāriṇaṃ raudraṃ vāditrotkruṣṭa nāditam
      yodhānām asukhasparśaṃ durdharṣam ajayaiṣiṇām
tīrṇāḥ sma dustaraṃ tāta droṇānīka mahārṇavam
      jalasaṃdha balenājau puruṣādair ivāvṛtam
ato 'nyaṃ pṛtanā śeṣaṃ manye kunadikām iva
      tartavyām alpasalilāṃ cedayāśvān asaṃbhramam
hastaprāptam ahaṃ manye sāṃprataṃ savyasācinam
      nirjitya durdharaṃ droṇaṃ sapadānugam āhave
hārdikyaṃ yodhavaryaṃ ca prāptaṃ manye dhanaṃjayam
      na hi me jāyate trāso dṛṣṭvā sainyāny anekaśaḥ
      vahner iva pradīptasya grīṣme śuṣkaṃ tṛṇolapam
paśya pāṇḍavamukhyena yātāṃ bhūmiṃ kirīṭinā
      pattyaśvarathanāgaughaiḥ patitair viṣamīkṛtām
abhyāśastham ahaṃ manye śvetāśvaṃ kṛṣṇasārathim
      sa eṣa śrūyate śabdo gāṇḍīvasyāmitaujasaḥ
yādṛśāni nimittāni mama prādurbhavanti vai
     anastaṃ gata āditye hantā saindhavam arjunaḥ
śanair viśrambhayann aśvān yāhi yatto 'rivāhinīm
     yatraite satanutrāṇāḥ suyodhanapurogamāḥ
daṃśitāḥ krūrakarmāṇaḥ kāmbojā yuddhadurmadāḥ
     śarabāṇāsana dharā yavanāś ca prahāriṇaḥ
śakāḥ kirātā daradā barbarās tāmraliptakāḥ
     anye ca bahavo mlecchā vividhāyudhapāṇayaḥ
     mām evābhimukhāḥ sarve tiṣṭhanti samarārthinaḥ
etān sarathanāgāśvān nihatyājau sa pattinaḥ
     idaṃ durgaṃ mahāghoraṃ tīrṇam evopadhāraya
[s]
     na saṃbhramo me vārṣṇeya vidyate satyavikrama
     yady api syāt susaṃkruddho jāmadagnyo 'grataḥ sthitaḥ
droṇo vā rathināṃ śreṣṭhaḥ kṛpo madreśvaro 'pi vā
     tathāpi saṃbhramo na syāt tvām āśritya mahābhuja
tvayā suhavavo yuddhe nirjitāḥ śatrusūdana
     na ca me saṃbhramaḥ kaś cid bhūtapūrvaḥ kadā cana
     kim u caitat samāsādya vīra saṃyugagoṣpadam
āyusman katareṇa tvā prāpayāmi dhanaṃjayam
     keṣāṃ kruddho 'si vārṣṇeya keṣāṃ mṛtyur upasthitaḥ
     keṣaṃ saṃyamanīm adya gantum utsahate manaḥ
ke tvāṃ yudhi parākrāntaṃ kālāntakayamopamam
     dṛṣṭvā vikramasaṃpannaṃ vidraviṣyanti saṃyuge
     keṣāṃ vaivasvato rājā smarate 'dya mahābhuja
[s]
     muṇḍān etān haniṣyāmi dānavān iva vāsavaḥ
     pratijñāṃ pārayiṣyāmi kāmbojān eva mā vaha
     adyaiṣāṃ kadanaṃ kṛtvā kṣipraṃ yāsyāmi pāṇḍavam
adya drakṣyanti me vīryaṃ kauravāḥ sa suyodhanāḥ
     muṇḍānīke hate sūta sarvasainyeṣu cāsakṛt
adya kaurava sainyasya dīryamāṇasya saṃyuge
     śrutvā virāvaṃ bahudhā saṃtapsyati suyodhanaḥ
adya pāṇḍavamukhyasya śvetāśvasya mahātmanaḥ
     ācāryaka kṛtaṃ mārgaṃ darśayiṣyāmi saṃyuge
adya madbāṇanihatān yodhamukhyān sahasraśaḥ
     dṛṣṭvā duryodhano rājā paścāt tāpaṃ gamiṣyati
adya me kṣiprahastasya kṣipataḥ sāyakottamān
     alātacakrapratimaṃ dhanur drakṣyanti kauravāḥ
matsāyakacitāṅgānāṃ rudhiraṃ sravatāṃ bahu
     sainikānāṃ vadhaṃ dṛṣṭvā saṃtapsyati suyodhanaḥ
adya me kruddha rūpasya nighnataś ca varān varān
     dvir arjunam imaṃ lokaṃ maṃsyate sa suyodhanaḥ
adya rājasahasrāṇi nihatāni mayā raṇe
     dṛṣṭvā duryodhano rājā saṃtapsyati mahāmṛdhe
adya snehaṃ ca bhaktiṃ ca pāṇḍaveṣu mahātmasu
     hatvā rājasahasrāṇi darśayiṣyāmi rājasu
[s]
     evam uktas tadā sūtaḥ śikṣitān sādhu vāhinaḥ
     śaśāṅkasaṃnikāśān vai vājino 'cūcudad bhṛśam
te pibanta ivākāśaṃ yuyudhānaṃ hayottamāḥ
     prāpayan yavanāñ śīghraṃ manaḥ pavanaraṃhasaḥ
sātyakiṃ te samāsādya pṛtanāsv anivartinam
     bahavo laghuhastāś ca śaravarṣair avākiran
teṣām iṣūn athāstrāṇi vegavan nataparvabhiḥ
     acchinat sātyakī rājan nainaṃ te prāpnuvañ śarāḥ
rukmapuṅkhaiḥ suniśitair gārdhrapatrair ajihmagaiḥ
     uccakarta śirāṃsy ugro yavanānāṃ bhujān api
śaikyāyasāni varmāṇi kāṃsyāni ca samantataḥ
     bhittvā dehāṃs tathā teṣāṃ śarā jagmur mahītalam
te hanyamānā vīreṇa mlecchāḥ sātyakinā raṇe
     śataśo nyapataṃs tatra vyasavo vasudhātale
supūrṇāyata muktais tān avyavacchinna piṇḍitaiḥ
     pañcaṣaṭ sapta cāṣṭau ca bibheda yavanāñ śaraiḥ
kāmbojānāṃ sahasrais tu śakānāṃ ca viśāṃ pate
     śabarāṇāṃ kirātānāṃ barbarāṇāṃ tathaiva ca
agamyarūpāṃ pṛthivīṃ māṃsaśoṇitakardamām
     kṛtavāṃs tatra śaineyaḥ kṣapayaṃs tāvakaṃ balam
dasyūnāṃ sa śiras trāṇaiḥ śirobhir lūnamūrdhajaiḥ
     tatra tatra mahī kīrṇā vibarhair aṇḍajair iva
rudhirokṣitasarvāṅgais tais tad āyodhanaṃ babhau
     kabanhaiḥ saṃvṛtaṃ sarvaṃ tāmrābhraiḥ kham ivāvṛtam
vajrāśanisamasparśaiḥ suparvabhir ajihmagaiḥ
     te sāśvayānā nihatāḥ samāvavrur vasuṃdharām
alpāvaśiṣṭāḥ saṃbhagnāḥ kṛcchraprāṇā vicetasaḥ
     jitāḥ saṃkhye mahārāja yuyudhānena daṃśitāḥ
pārṣṇibhiś ca kaśābhiś ca tāḍayantas turaṃgamān
     javam uttamam āsthāya sarvataḥ prādravan bhayāt
kāmbojasainyaṃ vidrāvya durjayaṃ yudhi bhārata
     yavanānāṃ ca tat sainyaṃ śakānāṃ ca mahad balam
sa tataḥ puruṣavyāghraḥ sātyakiḥ satyavikramaḥ
     prahṛṣṭas tāvakāñ jitvā sūtaṃ yāhīty acodayat
taṃ yāntaṃ pṛṣṭhagoptāram arjunasya viśāṃ pate
     cāraṇāḥ prekṣya saṃhṛṣṭās tvadīyāś cāpy apūjayan
