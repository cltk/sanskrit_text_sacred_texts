[u]
      bhagavan sarvabhūteśa surāsuranasaṃ kṛta
      dharmādharme nṛṇāṃ deva brūhi me saṃśayaṃ vibho
karmaṇā manasā vācā trividhaṃ hi naraḥ sadā
      badhyate bandhanaiḥ pāśair mucyate 'py atha vā punaḥ
kena śīlena vā devakarmaṇā kīdṛśena vā
      samācārair guṇair vākyaiḥ svargaṃ yāntīha mānavāḥ
[m]
      devi dharmārthatattvajñe satyanitye dame rate
      sarvaprāṇi hitaḥ śraśnaḥ śrūyatāṃ buddhivardhanaḥ
satyadharmaratāḥ santaḥ sarvalipsā vivarjitāḥ
      nādharmeṇa na dharmeṇa badhyante chinnasaṃśayāḥ
pralayotpattitattvajñāḥ sarvajñāḥ samadarśinaḥ
      vītarāgā vimucyante puruṣāḥ sarvabandhanaiḥ
karmaṇā manasā vācā ye na hiṃsanti kiṃ cana
      ye na sajjanti kasmiṃś cid badhyante te na karmabhiḥ
prāṇātipātād viratāḥ śīlavanto dayānvitāḥ
      tulyadveṣyapriyā dāntā mucyante karmabandhanaiḥ
sarvabhūtadayāvanto viśvāsyāḥ sarvajantuṣu
      tyaktahiṃsā samācārās te narāḥ svargagāminaḥ
parasve nirmamā nityaṃ paradāravivarjakāḥ
     dharmalabdhārtha bhoktāras te narāḥ svargagāminaḥ
mātṛvat svasṛvac caiva nityaṃ duhitṛvac ca ye
     paradāreṣu vartante te narāḥ svargagāminaḥ
stainyān nivṛttāḥ satataṃ saṃtuṣṭāḥ svadhanena ca
     svabhāgyāny upajīvanti te narāḥ svargagāminaḥ
svadāraniratā ye ca ṛtukālābhigāminaḥ
     agrāmyasukhabhogāś ca te narāḥ svargagāminaḥ
paradāreṣu ye nityaṃ cāritrāvṛta locanāḥ
     yatendriyāḥ śīlaparās te narāḥ svargagāminaḥ
eṣa devakṛto mārgaḥ sevitavyaḥ sadā naraiḥ
     akaṣāya kṛtaś caiva mārgaḥ sevyaḥ sadā budhaiḥ
dānadharmatapo yuktaḥ śīlaśaucadayātmakaḥ
     vṛttyarthaṃ dharmahetor vā sevitavyaḥ sadā naraiḥ
     svargavāsam abhīpsadbhir na sevyas tv ata uttaraḥ
[u]
     vācātha badhyate yena mucyate 'py atha vā punaḥ
     tāni karmāṇi me deva vada bhūtapate 'nagha
[m]
     ātmahetoḥ parārthe vā narma hāsyāśrayāt tathā
     ye mṛṣā na vadantīha te narāḥ svargagāminaḥ
vṛttyarthaṃ dharmahetor vā kāmakārāt tathaiva ca
     anṛtaṃ ye na bhāṣante te narāḥ svargagāminaḥ
ślakṣṇāṃ vāṇīṃ nirābādhāṃ madhurāṃ pāpavarjitām
     svāgatenābhibhāṣante te narāḥ svargagāminaḥ
kaṭukāṃ ye na bhāṣante paruṣāṃ niṣṭhurāṃ giram
     apaiśunya ratāḥ santas te narāḥ svargagāminaḥ
piśunāṃ ye na bhāṣante mitra bhedakarīṃ giram
     ṛtāṃ maitrīṃ prabhāṣante te narāḥ svargagāminaḥ
varjayanti sadā sūcyaḥ paradrohaṃ ca mānavāḥ
     sarvabhūtasamā dāntās te narāḥ svargagāminaḥ
śaṭhapralāpād viratā viruddha parivarjakāḥ
     saumya pralāpino nityaṃ te narāḥ svargagāminaḥ
na kopād vyāharante ye vācaṃ hṛdayadāraṇīm
     sāntvaṃ vadanti kruddhāpi te narāḥ svargagāminaḥ
eṣa vāṇī kṛto devi dharmaḥ sevyaḥ sadā naraiḥ
     śubhaḥ satyaguṇo nityaṃ varjanīyā mṛṣā budhaiḥ
[u]
     manasā badhyate yena karmaṇā puruṣaḥ sadā
     tan me brūhi mahābhāga devadeva pināka dhṛk
[m]
     mānaseneha dharmeṇa saṃyuktāḥ puruṣāḥ sadā
     svargaṃ gacchanti kalyāṇi tan me kīrtayataḥ śṛṇu
duṣpraṇītena manasā duṣpraṇītatarākṛtiḥ
     badhyate mānavo yena śṛṇu cānyac chubhānane
araṇye vijane nyastaṃ parasvaṃ vīkṣya ye narāḥ
     manasāpi na hiṃsanti te narāḥ svargagāminaḥ
grāme gṛhe vā yad dravyaṃ pārakyaṃ vijane sthitam
     nābhinandanti vai nityaṃ te narāḥ svargagāminaḥ
tathaiva paradārān ye kāmavṛttān rahogatān
     manasāpi na hiṃsanti te narāḥ svargagāminaḥ
śatruṃ mitraṃ ca ye nityaṃ tulyena manasā narāḥ
     bhajanti maitrāḥ saṃgamya te narāḥ svargagāminaḥ
śrutavanto dayāvantaḥ śucayaḥ satyasaṃgarāḥ
     svair arthaiḥ parisaṃtuṣṭās te narāḥ svargagāminaḥ
avairā ye tv anāyāsā maitra cittaparāḥ sadā
     sarvabhūtadayāvantas te narāḥ svargagāminaḥ
śraddhāvanto dayāvantaś cokṣāś cokṣa janapriyāḥ
     dharmādharmavido nityaṃ te narāḥ svargagāminaḥ
śubhānām aśubhānāṃ ca karmaṇāṃ phalasaṃcaye
     vipākajñāś ca ye devi te narāḥ svargagāminaḥ
nyāyopetā guṇopetā devadvija parāḥ sadā
     samatāṃ samanuprāptās te narāḥ svargagāminaḥ
śubhaiḥ karmaphalair devi mayaite parikīrtitāḥ
     svargamārgopagā bhūyaḥ kim anyac chrotum icchasi
[u]
     mahān me saṃśayaḥ kaś cin martyān prati maheśvara
     tasmāt taṃ naipuṇenādya mamākhyātuṃ tvam arhasi
kenāyur labhate dīrghaṃ karmaṇā puruṣaḥ prabho
     tapasā vāpi deveśa kenāyur labhate mahat
kṣīṇāyuḥ kena bhavati karmaṇā bhuvi mānavaḥ
     vipākaṃ karmaṇāṃ deva vaktum arhasy anindita
apare ca mahābhogā mana bhogās tathāpare
     akulīnās tathā cānye kulīnāś ca tathāpare
durdarśāḥ ke cid ābhānti narāḥ kāṣṭhamayā iva
     priya darśās tathā cānye darśanād eva mānavāḥ
duṣprajñāḥ ke cid ābhānti ke cid ābhānti paṇḍitāḥ
     mahāprajñās tathaivānye jñānavijñānadarśinaḥ
alpābādhās tathā ke cin mahābādhās tathāpare
     dṛśyante puruṣā deva tan me śaṃsitum arhasi
[m]
     hanta te 'haṃ pravakṣyāmi devi karmaphalodayam
     martyaloke narāḥ sarve yena svaṃ bhuñjate phalam
prāṇātipātī yo raudro daṇḍahastodyatas tathā
     nityam udyatadaṇḍaś ca hanti bhūtagaṇān naraḥ
nirdayaḥ sarvabhūtānāṃ nityam udvega kārakaḥ
     api kīṭa pipīlānām aśaraṇyaḥ sunirghṛṇaḥ
evaṃ bhūto naro devi nirayaṃ pratipadyate
     viparītas tu dharmātmā rūpavān abhijāyate
nirayaṃ yāti hiṃsātmā yāti svargam ahiṃsakaḥ
     yātanāṃ niraye raudrāṃ sa kṛcchrāṃ labhate naraḥ
atha cen nirayāt tasmāt samuttarati karhi cit
     mānuṣyaṃ labhate cāpi hīnāyus tatra jāyate
pāpena karmaṇā devi baddhohiṃsā ratir naraḥ
     apriyaḥ sarvabhūtānāṃ hīnāyur upajāyate
yas tu śuklābhijātīyaḥ prāṇighāta vivarjakaḥ
     nikṣiptadaṇḍo nirdaṇḍo na hinasti kadā cana
na ghātayati no hanti ghnantaṃ naivānumodate
     sarvabhūteṣu sa sneho yathātmani tathāpare
īdṛśaḥ puruṣotkarṣo devi devatam aśnute
     upapannān sukhān bhogān upāśnāti mudā yutaḥ
atha cen mānuṣe loke kadā cid upapadyate
     tatra dīrghāyur utpannaḥ sa naraḥ sukham edhate
evaṃ dīrghāyuṣāṃ mārgaḥ suvṛttānāṃ sukarmaṇām
     prāṇihiṃsā vimokṣeṇa brahmaṇā samudīritaḥ
