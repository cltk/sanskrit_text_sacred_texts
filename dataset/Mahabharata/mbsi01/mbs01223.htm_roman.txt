[jaritāri]
      purataḥ kṛcchrakālasya dhīmāñ jāgarti pūruṣaḥ
      sa kṛcchrakālaṃ saṃprāpya vyathāṃ naivaiti karhi cit
yas tu kṛcchram asaṃprāptaṃ vicetā nāvabudhyate
      sa kṛcchrakāle vyathito na prajānāti kiṃ cana
[sārisṛkva]
      dhīras tvam asi medhāvī prāṇakṛcchram idaṃ ca naḥ
      śūraḥ prājño bahūnāṃ hi bhavaty eko na saṃśayaḥ
[stambamitra]
      jyeṣṭhas trātā bhavati vai jyeṣṭho muñcati kṛcchrataḥ
      jyeṣṭhaś cen na prajānāti kanīyān kiṃ kariṣyati
[droṇa]
      hiraṇyaretās tvarito jvalann āyāti naḥ kṣayam
      sapta jihvo 'nalaḥ kṣāmo lelihānopasarpati
[vai]
      evam ukto bhrātṛbhis tu jaritārir bibhāvasum
      tuṣṭāva prāñjalir bhūtvā yathā tac chṛṇu pārthiva
[jaritāri]
      ātmāsi vāyoḥ pavanaḥ śarīram uta vīrudhām
      yonir āpaś ca te śukrayonis tvam asi cāmbhasaḥ
ūrdhvaṃ cādhaś ca gacchanti visarpanti ca pārśvataḥ
      arciṣas te mahāvīryaraśmayaḥ savitur yathā
[sārisṛkva]
      mātā prapannā pitaraṃ na vidmaḥ; pakṣāś ca no na prajātābja keto
      na nas trātā vidyate 'gne tvadanyas; tasmād dhi naḥ parirakṣaika vīra
yad agne te śivaṃ rūpaṃ ye ca te sapta hetavaḥ
     tena naḥ parirakṣādya īḍitaḥ śaraṇaiṣiṇaḥ
tvam evaikas tapase jātavedo; nānyas taptā vidyate goṣu deva
     ṛṣīn asmān bālakān pālayasva; pareṇāsmān praihi vai havyavāha
[stambamitra]
     sarvam agne tvam evaikas tvayi sarvam idaṃ jagat
     tvaṃ dhārayasi bhūtāni bhuvanaṃ tvaṃ bibharṣi ca
tvam agnir havyavāhas tvaṃ tvam eva paramaṃ haviḥ
     manīṣiṇas tvāṃ yajante bahudhā caikadhaiva ca
sṛṣṭvā lokāṃs trīn imān havyavāha; prāpte kāle pacasi punaḥ samiddhaḥ
     sarvasyāsya bhuvanasya prasūtis; tvam evāgne bhavasi punaḥ pratiṣṭhā
tvam annaṃ prāṇināṃ bhuktam antar bhūto jagatpate
     nityaṃ pravṛddhaḥ pacasi tvayi sarvaṃ pratiṣṭhitam
[droṇa]
     sūryo bhūtvā raśmibhir jātavedo; bhūmer ambho bhūmijātān rasāṃś ca
     viśvān ādāya punar utsarga kāle; sṛṣṭvā vṛṣṭyā bhāvayasīha śukra
tvatta etāḥ punaḥ śukravīrudho haritac chadāḥ
     jāyante puṣkariṇyaś ca samudraś ca mahodadhiḥ
idaṃ vai sadma tigmāṃśo varuṇasya parāyaṇam
     śivas trātā bhavāsmākaṃ māsmān adya vināśaya
piṅgākṣalohitagrīva kṛṣṇavartman hutāśana
     pareṇa praihi muñcāsmān sāgarasya gṛhān iva
[vai]
     evam ukto jātavedā droṇenākliṣṭa karmaṇā
     droṇam āha pratītātmā mandapāla pratijñayā
ṛṣir droṇas tvam asi vai brahmaitad vyāhṛtaṃ tvayā
     īpsitaṃ te kariṣyāmi na ca te vidyate bhayam
mandapālena yūyaṃ hi mama pūrvaṃ niveditāḥ
     varjayeḥ putrakān mahyaṃ dahan dāvam iti sma ha
ya ca tad vacanaṃ tasya tvayā yac ceha bhāṣitam
     ubhayaṃ me garīyas tad brūhi kiṃ karavāṇi te
     bhṛśaṃ prīto 'smi bhadraṃ te brahman stotreṇa te vibho
[droṇa]
     ime mārjārakāḥ śukranityam udvejayanti naḥ
     etān kuruṣva daṃṣṭrāsu havyavāhasabāndhavān
[vai]
     tathā tat kṛtavān vahnir abhyanujñāya śārṅgakān
     dadāha khāṇḍavaṃ caiva samiddho janamejaya
