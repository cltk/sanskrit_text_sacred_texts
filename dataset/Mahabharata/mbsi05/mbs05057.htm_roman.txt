[dhṛ]
      kṣatratejā brahma cārī kaumārād api pāṇḍavaḥ
      tena saṃyugam eṣyanti mandā vilapato mama
duryodhana nivartasva yuddhād bharatasattama
      na hi yuddhaṃ praśaṃsanti sarvāvastham ariṃdama
alam ardhaṃ pṛthivyās te sahāmātyasya jīvitum
      prayaccha pāṇḍuputrāṇāṃ yathocitam ariṃdama
etad dhi kuravaḥ sarve manyante dharmasaṃhitam
      yat tvaṃ praśāntim icchethāḥ pāṇḍuputrair mahātmabhiḥ
aṅgemāṃ samavekṣasva putra svām eva vāhinīm
      jāta eva tava srāvas tvaṃ tu mohān na budhyase
na hy ahaṃ yuddham icchāmi naitad icchati bāhlikaḥ
      na ca bhīṣmo na ca droṇo nāśvatthāmā na saṃjayaḥ
na somadatto na śalyo na kṛpo yuddham icchati
      satyavrataḥ purumitro jayo bhūriśravās tathā
yeṣu saṃpratitiṣṭheyuḥ kuravaḥ pīḍitāḥ paraiḥ
      te yuddhaṃ nābhinandanti ta tubhyaṃ tāta rocatām
na tvaṃ karoṣi kāmena karṇaḥ kārayitā tava
      duḥśāsanaś ca pāpātmā śakuniś cāpi saubalaḥ
nāhaṃ bhavati na droṇe nāśvatthāmni na saṃjaye
     na vikarṇe na kāmboje na kṛpe na ca bāhlike
satyavrate purumitre bhūriśravasi vā punaḥ
     anyeṣu vā tāvakeṣu bhāraṃ kṛtvā samāhvaye
ahaṃ ca tāta karṇaś ca raṇayajñaṃ vitatya vai
     yudhiṣṭhiraṃ paśuṃ kṛtvā dīkṣitau bharatarṣabha
ratho vedī sruvaḥ khaḍgo gadā sruk kavacaṃ sadaḥ
     cāturhotraṃ ca dhuryo me śarā darbhā havir yaśaḥ
ātmayajñena nṛpate iṣṭvā vaivasvataṃ raṇe
     vijitya svayam eṣyāvo hatāmitrau śriyā vṛtau
ahaṃ ca tāta karṇaś ca bhrātā duḥśāsanaś ca me
     ete vayaṃ haniṣyāmaḥ pāṇḍavān samare trayaḥ
ahaṃ hi pāṇḍavān hatvā praśāstā pṛthivīm imām
     māṃ vā hatvā pāṇḍuputrā bhoktāraḥ pṛthivīm imām
tyaktaṃ me jīvitaṃ rājan dhanaṃ rājyaṃ ca pārthiva
     na jātu pāṇḍavaiḥ sārdhaṃ vaseyam aham acyuta
yāvad dhi sūcyās tīkṣṇāyā vidhyed agreṇa māriṣa
     tāvad apy aparityājyaṃ bhūmer naḥ pāṇḍavān prati
sarvān vas tāta śocāmi tyakto duryodhano mayā
     ye mandam anuyāsyadhvaṃ yāntaṃ vaivasvatakṣayam
rurūṇām iva yūtheṣu vyāghrāḥ praharatāṃ varāḥ
     varān varān haniṣyanti sametā yudhi pāṇḍavāḥ
pratīpam iva me bhāti yuyudhānena bhāratī
     vyatā sīmantinī trastā pramṛṣṭā dīrghavāhunā
saṃpūrṇaṃ pūrayan bhūyo balaṃ pārthasya mādhavaḥ
     śaineyaḥ samare sthātā bījavat pravapañ śarān
senāmukhe prayuddhānāṃ bhīmaseno bhaviṣyati
     taṃ sarve saṃśrayiṣyanti prākāram akutobhayam
yadā draṣkyasi bhīmena kuñjarān vinipātitān
     viśīrṇadantān giryābhān bhinnakumbhān sa śoṇitān
tān abhiprekṣya saṃgrāme viśīrṇān iva parvatān
     bhīto bhīmasya saṃsparśāt smartāsi vacanasya me
nirdagdhaṃ bhīmasenena sainyaṃ hatarathadvipam
     gatim agner iva prekṣya smartāsi vacanasya me
mahad vo bhayam āgāmi na cec chāmyatha pāṇḍavaiḥ
     gadayā bhīmasenena hatāḥ śamam upaiṣyatha
mahāvanam iva chinnaṃ yadā drakṣyasi pātitam
     balaṃ kurūṇāṃ saṃgrāme tadā smartāsi me vacaḥ
etāvad uktvā rājā tu sa sarvān pṛthivīpatīn
     anubhāṣya mahārāja punaḥ papraccha saṃjayam
