aphalas tu tataḥ śakro devān agnipurogamān
 abravīt trastavadanaḥ sarṣisaṃghān sacāraṇān
kurvatā tapaso vighnaṃ gautamasya mahātmanaḥ
 krodham utpādya hi mayā surakāryam idaṃ kṛtam
aphalo 'smi kṛtas tena krodhāt sā ca nirākṛtā
 śāpamokṣeṇa mahatā tapo 'syāpahṛtaṃ mayā
tan māṃ suravarāḥ sarve sarṣisaṃghāḥ sacāraṇāḥ
 surasāhyakaraṃ sarve saphalaṃ kartum arhatha
śatakrator vacaḥ śrutvā devāḥ sāgnipurogamāḥ
 pitṛdevān upetyāhuḥ saha sarvair marudgaṇaiḥ
ayaṃ meṣaḥ savṛṣaṇaḥ śakro hy avṛṣaṇaḥ kṛtaḥ
 meṣasya vṛṣaṇau gṛhya śakrāyāśu prayacchata
aphalas tu kṛto meṣaḥ parāṃ tuṣṭiṃ pradāsyati
 bhavatāṃ harṣaṇārthāya ye ca dāsyanti mānavāḥ
agnes tu vacanaṃ śrutvā pitṛdevāḥ samāgatāḥ
 utpāṭya meṣavṛṣaṇau sahasrākṣe nyavedayan
tadā prabhṛti kākutstha pitṛdevāḥ samāgatāḥ
 aphalān bhuñjate meṣān phalais teṣām ayojayan
indras tu meṣavṛṣaṇas tadā prabhṛti rāghava
 gautamasya prabhāvena tapasaś ca mahātmanaḥ
tadāgaccha mahāteja āśramaṃ puṇyakarmaṇaḥ
 tārayaināṃ mahābhāgām ahalyāṃ devarūpiṇīm
viśvāmitravacaḥ śrutvā rāghavaḥ sahalakṣmaṇaḥ
 viśvāmitraṃ puraskṛtya āśramaṃ praviveśa ha
dadarśa ca mahābhāgāṃ tapasā dyotitaprabhām
 lokair api samāgamya durnirīkṣyāṃ surāsuraiḥ
prayatnān nirmitāṃ dhātrā divyāṃ māyāmayīm iva
 dhūmenābhiparītāṅgīṃ pūrṇacandraprabhām iva
satuṣārāvṛtāṃ sābhrāṃ pūrṇacandraprabhām iva
 madhye 'mbhaso durādharṣāṃ dīptāṃ sūryaprabhām iva
sa hi gautamavākyena durnirīkṣyā babhūva ha
 trayāṇām api lokānāṃ yāvad rāmasya darśanam
rāghavau tu tatas tasyāḥ pādau jagṛhatus tadā
 smarantī gautamavacaḥ pratijagrāha sā ca tau
pādyam arghyaṃ tathātithyaṃ cakāra susamāhitā
 pratijagrāha kākutstho vidhidṛṣṭena karmaṇā
puṣpavṛṣṭir mahaty āsīd devadundubhinisvanaiḥ
 gandharvāpsarasāṃ cāpi mahān āsīt samāgamaḥ
sādhu sādhv iti devās tām ahalyāṃ samapūjayan
 tapobalaviśuddhāṅgīṃ gautamasya vaśānugām
gautamo 'pi mahātejā ahalyāsahitaḥ sukhī
 rāmaṃ saṃpūjya vidhivat tapas tepe mahātapāḥ
rāmo 'pi paramāṃ pūjāṃ gautamasya mahāmuneḥ
 sakāśād vidhivat prāpya jagāma mithilāṃ tataḥ
