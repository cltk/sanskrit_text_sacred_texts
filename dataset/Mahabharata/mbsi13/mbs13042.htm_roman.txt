[bh]
      vipulas tv akarot tīvraṃ tapaḥ kṛtvā guror vacaḥ
      tapo yuktam athātmānam amanyata ca vīryavān
sa tena karmaṇā spardhan pṛthivīṃ pṛthivīpate
      cacāra gatabhīḥ prīto labdhakīrtir varo nṛṣu
ubhau lokau jitau cāpi tathaivāmanyata prabhuḥ
      karmaṇā tena kauravya tapasā vipulena ca
atha kāle vyatikrānte kasmiṃś cit kurunandana
      rucyā bhaginyā dānaṃ vai babhūva dhanadhānyavat
etasmin eva kāle tu divyā kā cid varāṅganā
      bibhratī paramaṃ rūpaṃ jagāmātha vihāyasā
tasyāḥ śarīrāt puṣpāṇi patitāni mahītale
      tasyāśramasyāvidūre divyagandhāni bhārata
tāny agṛhṇāt tato rājan rucir nalinalocanā
      tadā nimantrakas tasyā aṅgebhyaḥ kṣipram āgamat
tasyā hi bhaginī tāta jyeṣṭhā nāmnā prabhāvatī
      bhāryā citrarathasyātha babhūvāṅgeśvarasya vai
pinahya tāni puṣpāṇi keśeṣu varavarṇinī
      āmantritā tato 'gacchad rucir aṅgapater gṛhān
puṣpāṇi tāni dṛṣṭvātha tadāṅgendra varāṅganā
     bhaginīṃ codayām āsa puṣpārthe cārulocanā
sā bhartre sarvam ācaṣṭa ruciḥ surucirānanā
     bhaginyā bhāṣitaṃ sarvam ṛśis tac cābhyanandata
tato vipulam ānāyya deva śarmā mahātapāḥ
     puṣpārthe codayām āsa gaccha gaccheti bhārata
vipulas tu guror vākyam avicārya mahātapāḥ
     sa tathety abravīd rājaṃs taṃ ca deśaṃ jagāma ha
yasmin deśe tu tāny āsan patitāni nabhastalāt
     amlānāny api tatrāsan kusumāny aparāṇy api
tataḥ sa tāni jagrāha divyāni rucirāṇica
     prāptāni svena tapasā divyagandhāni bhārata
saṃprāpya tāni prītātmā guror vacanakārakaḥ
     tato jagāma tūrṇaṃ ca campāṃ campakamālinīm
sa vane vijane tāta dadarśa mithunaṃ nṛṇām
     cakravat parivartantaṃ gṛhītvā pāṇinā karam
tatraikas tūrṇam agamat tat pade parivartayan
     ekas tu na tathā rājaṃś cakratuḥ kalahaṃ tataḥ
tvaṃ śīghraṃ gacchasīty eko 'bravīn neti tathāparaḥ
     neti neti ca tau tāta parasparam athocatuḥ
tayor vispardhator evaṃ śapatho 'yam abhūt tadā
     manasoddiśya vipulaṃ tato vākyam athocatuḥ
āvayor anṛtaṃ prāha yas tasyātha dvijasya vai
     vipulasya pare loke yā gatiḥ sā bhaved iti
etac chrutvā tu vipulo viṣaṇṇavadano 'bhavat
     evaṃ tīvratapāś cāhaṃ kaṣṭaś cāyaṃ parigrahaḥ
mithunasyāsya kiṃ me syāt kṛtaṃ pāpaṃ yato gatiḥ
     aniṣṭā sarvabhūtānāṃ kīrtitānena me 'dya vai
evaṃ saṃcintayann eva vipulo rājasattama
     avāṅmukho nyastaśirā dadhyau duṣkṛtam ātmanaḥ
tataḥ ṣaḍ anyān puruṣān akṣaiḥ kāñcanarājataiḥ
     apaśyad dīvyamānān vai lobhaharṣānvitāṃs tathā
kurvataḥ śapathaṃ taṃ vai yaḥ kṛto mithunena vai
     vipulaṃ vai samuddhiśya te 'pi vākyam athābruvan
yo lobham āsthāyāsmākaṃ viṣamaṃ kartum utsahet
     vipulasya pare loke yā gatis tām avāpnuyāt
etac chrutvā tu vipulo nāpaśyad dharmasaṃkaram
     janmaprabhṛti kauravya kṛtapūrvam athātmanaḥ
sa pradadhyau tadā rājann agnāv agnir ivāhitaḥ
     dahyamānena manasā śāpaṃ śrutvā tathāvidham
tasya cintayatas tāta bahvyo dinaniśā yayuḥ
     idam āsīn manasi ca rucyā rakṣaṇakāritam
lakṣaṇaṃ lakṣaṇenaiva vadanaṃ vadanena ca
     vidhāya na mayā coktaṃ satyam etad guros tadā
etad ātmani kauravya duṣkṛtaṃ vipulas tadā
     amanyata mahābhāga tathā tac ca na saṃśayaḥ
sa campāṃ nagarīm etya puṣpāṇi gurave dadau
     pūjayām āsa ca guruṃ vidhivat sa gurupriyaḥ
