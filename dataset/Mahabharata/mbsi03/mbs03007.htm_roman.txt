[v]
      gate tu vidure rājann āśramaṃ pāṇḍavān prati
      dhṛtarāṣṭro mahāprājñaḥ paryatapyata bhārata
sa sabhā dvāram āgamya vidura smara mohitaḥ
      samakṣaṃ pārthivendrāṇāṃ papātāviṣṭa cetanaḥ
sa tu labdhvā punaḥ saṃjñāṃ samutthāya mahītalāt
      samīpopasthitaṃ rājā saṃjayaṃ vākyam abravīt
bhrātā mama suhṛc caiva sākṣād dharma ivāparaḥ
      tasya smṛtvādya subhṛśaṃ hṛdayaṃ dīryatīva me
tam ānayasva dharmajñaṃ mama bhrātaram āśu vai
      iti bruvan sa nṛpatiḥ karuṇaṃ paryadevayat
paścāt tāpābhisaṃtapto vidura smāra karśitaḥ
      bhrātṛsnehād idaṃ rājan saṃjayaṃ vākyam abravīt
gaccha saṃjaya jānīhi bhrātaraṃ viduraṃ mama
      yadi jīvati roṣeṇa mayā pāpena nirdhutaḥ
na hi tena mama bhrātrā susūkṣmam api kiṃ cana
      vyalīkaṃ kṛtapūrvaṃ me prājñenāmita buddhinā
sa vyalīkaṃ kathaṃ prāpto mattaḥ paramabuddhimān
      na janyāj jīvitaṃ prājñas taṃ gacchānaya saṃjaya
tasya tad vacanaṃ śrutvā rājñas tam anumānya ca
     saṃjayo bāḍham ity uktvā prādravat kāmyakaṃ vanam
so 'cireṇa samāsādya tad vanaṃ yatra pāṇḍavāḥ
     rauravājinasaṃvītaṃ dadarśātha yudhiṣṭhiram
vidureṇa sahāsīnaṃ brāhmaṇaiś ca sahasraśaḥ
     bhrātṛbhiś cābhisaṃguptaṃ devair iva śatakratum
yudhiṣṭhiram athābhyetya pūjayām āsa saṃjayaḥ
     bhīmārjunayamāṃś cāpi tad arhaṃ pratyapadyata
rājñā pṛṣṭaḥ sa kuśalaṃ sukhāsīnaś ca saṃjayaḥ
     śaśaṃsāgamane hetum idaṃ caivābravīd vacaḥ
rājā smarati te kṣattar dhṛtarāṣṭro 'mbikā sutaḥ
     taṃ paśya gatvā tvaṃ kṣipraṃ saṃjīvaya ca pārthivam
so 'numānya naraśreṣṭhān pāṇḍavān kurunandanān
     niyogād rājasiṃhasya gantum arhasi mānada
evam uktas tu viduro dhīmān svajanavatsalaḥ
     yudhiṣṭhirasyānumate punar āyād gajāhvayam
tam abravīn mahāprājñaṃ dhṛtarāṣṭraḥ pratāpavān
     diṣṭyā prāpto 'si dharmajña diṣṭyā smarasi me 'nagha
adya rātrau divā cāhaṃ tvatkṛte bharatarṣabha
     prajāgare papaśyāmi vicitraṃ deham ātmanaḥ
so 'ṅkam ādāya viduraṃ mūrdhny upāghrāya caiva ha
     kṣamyatām iti covāca yad ukto 'si mayā ruṣā
[vi]
     kṣāntam eva mayā rājan gurur naḥ paramo bhavān
     tathā hy asmy āgataḥ kṣipraṃ tvaddarśanaparāyaṇaḥ
bhavanti hi naravyāghra puruṣā dharmacetasaḥ
     dīnābhipātino rājan nātra kāryā vicāraṇā
pāṇḍoḥ sutā yādṛśā me tādṛśā me sutās tava
     dīnā iti hi me buddhir abhipannādya tān rpati
[v]
     anyonyam anunīyaivaṃ bhrātarau tau mahādyutī
     viduro dhṛtarāṣṭraś ca lebhāte paramāṃ mudam
