prabhātāyāṃ tu śarvaryāṃ viśvāmitro mahāmuniḥ
 abhyabhāṣata kākutsthaṃ śayānaṃ parṇasaṃstare
kausalyā suprajā rāma pūrvā saṃdhyā pravartate
 uttiṣṭha naraśārdūla kartavyaṃ daivam āhnikam
tasyarṣeḥ paramodāraṃ vacaḥ śrutvā nṛpātmajau
 snātvā kṛtodakau vīrau jepatuḥ paramaṃ japam
kṛtāhnikau mahāvīryau viśvāmitraṃ tapodhanam
 abhivādyābhisaṃhṛṣṭau gamanāyopatasthatuḥ
tau prayāte mahāvīryau divyaṃ tripathagāṃ nadīm
 dadṛśāte tatas tatra sarayvāḥ saṃgame śubhe
tatrāśramapadaṃ puṇyam ṛṣīṇām ugratejasām
 bahuvarṣasahasrāṇi tapyatāṃ paramaṃ tapaḥ
taṃ dṛṣṭvā paramaprītau rāghavau puṇyam āśramam
 ūcatus taṃ mahātmānaṃ viśvāmitram idaṃ vacaḥ
kasyāyam āśramaḥ puṇyaḥ ko nv asmin vasate pumān
 bhagavañ śrotum icchāvaḥ paraṃ kautūhalaṃ hi nau
tayos tad vacanaṃ śrutvā prahasya munipuṃgavaḥ
 abravīc chrūyatāṃ rāma yasyāyaṃ pūrva āśramaḥ
kandarpo mūrtimān āsīt kāma ity ucyate budhaiḥ
tapasyantam iha sthāṇuṃ niyamena samāhitam
 kṛtodvāhaṃ tu deveśaṃ gacchantaṃ samarudgaṇam
 dharṣayām āsa durmedhā huṃkṛtaś ca mahātmanā
dagdhasya tasya raudreṇa cakṣuṣā raghunandana
 vyaśīryanta śarīrāt svāt sarvagātrāṇi durmateḥ
tasya gātraṃ hataṃ tatra nirdagdhasya mahātmanā
 aśarīraḥ kṛtaḥ kāmaḥ krodhād deveśvareṇa ha
anaṅga iti vikhyātas tadā prabhṛti rāghava
 sa cāṅgaviṣayaḥ śrīmān yatrāṅgaṃ sa mumoca ha
tasyāyam āśramaḥ puṇyas tasyeme munayaḥ purā
 śiṣyā dharmaparā vīra teṣāṃ pāpaṃ na vidyate
ihādya rajanīṃ rāma vasema śubhadarśana
 puṇyayoḥ saritor madhye śvas tariṣyāmahe vayam
teṣāṃ saṃvadatāṃ tatra tapo dīrgheṇa cakṣuṣā
 vijñāya paramaprītā munayo harṣam āgaman
arghyaṃ pādyaṃ tathātithyaṃ nivedyakuśikātmaje
 rāmalakṣmaṇayoḥ paścād akurvann atithikriyām
satkāraṃ samanuprāpya kathābhir abhirañjayan
 nyavasan susukhaṃ tatra kāmāśramapade tadā
