[j]
      yajñe saktā nṛpatayas tapaḥ saktā maharṣayaḥ
      śānti vyavasitā viprāḥ śamo dama iti prabho
tasmād yajñaphalais tulyaṃ na kiṃ cid iha vidyate
      iti me vartate buddhis tathā caitad asaṃśayam
yajñair iṣṭvā hi bahavo rājāno dvijasattama
      iha kīrtiṃ parāṃ prāpya pretya svargam ito gatāḥ
devarājaḥ sahasrākṣaḥ kratubhir bhūridakṣiṇaiḥ
      devarājyaṃ mahātejāḥ prāptavān akhilaṃ vibhuḥ
yathā yudhiṣṭhiro rājā bhīmārjunapuraḥ saraḥ
      sadṛśo devarājena samṛddhyā vikrameṇa ca
atha kasmāt sa nakulo garhayām āsa taṃ kratum
      aśvamedhaṃ mahāyajñaṃ rājñas tasya mahātmanaḥ
[v]
      yajñasya vidhim agryaṃ vai phalaṃ caiva nararṣabha
      gadataḥ śṛṇu me rājan yathāvad iha bhārata
purā śakrasya yajataḥ sarva ūcur maharṣayaḥ
      ṛtvikṣu karma vyagreṣu vitato yajñakarmaṇi
hūyamāne tathā vahnau hotre bahuguṇānvite
      deveṣv āhūyamāneṣu sthiteṣu paramarṣiṣu
supratītais tadā vipraiḥ svāgamaiḥ susvanair nṛpa
     aśrāntaiś cāpi laghubhir adhvaryu vṛṣabhais tathā
ālambha samaye tasmin gṛhīteṣu paśuṣv atha
     maharṣayo mahārāja saṃbabhūvuḥ kṛpānvitāḥ
tato dīnān paśūn dṛṣṭvā ṛṣayas te tapodhanāḥ
     ūcuḥ śakraṃ samāgamya nāyaṃ yajñavidhiḥ śubhaḥ
apavijñānam etat te mahāntaṃ dharmam icchataḥ
     na hi yajñe paśugaṇā vidhidṛṣṭāḥ puraṃdara
dharmopaghātakas tv eṣa samārambhas tava prabho
     nāyaṃ dharmakṛto dharmo na hiṃsā dharma ucyate
āgamenaiva te yajñaṃ kurvantu yadi hecchasi
     vidhidṛṣṭena yajñena dharmas te sumahān bhavet
yaja bījaiḥ sahasrākṣa trivarṣa paramoṣitaiḥ
     eṣa dharmo mahāñ śakra cintyamāno 'dhigamyate
śatakratus tu tad vākyam ṛṣibhis tattvadarśibhiḥ
     uktaṃ na pratijagrāha mānamohavaśānugaḥ
teṣāṃ vivādaḥ sumahāñ jajñe śakra maharṣiṇām
     jaṅgamaiḥ sthāvarair vāpi yaṣṭavyam iti bhārata
te tu khinnā vivādena ṛṣayas tattvadarśinaḥ
     tataḥ saṃdhāya śakreṇa papracchur nṛpatiṃ vasum
mahābhāga kathaṃ yajñeṣv āgamo nṛpate smṛtaḥ
     yaṣṭavyaṃ paśubhir medhyair atho bījair ajair api
tac chrutvā tu vacas teṣām avicārya balābalam
     yathopanītair yaṣṭavyam iti provāca pārthivaḥ
evam uktvā sa nṛpatiḥ praviveśa rasātalam
     uktveha vitathaṃ rājaṃś cedīnām īśvaraḥ prabhuḥ
anyāyopagataṃ dravyam atītaṃ yo hy apaṇḍitaḥ
     dharmābhikāṅkṣī yajate na dharmaphalam aśnute
dharmavaitaṃsiko yas tu pāpātmā puruṣas tathā
     dadāti dānaṃ viprebhyo lokaviśvāsa kārakam
pāpena karmaṇā vipro dhanaṃ labdhvā niraṅkuśaḥ
     rāgamohānvitaḥ so 'nte kaluṣāṃ gatim āpnute
tena dattāni dānāni pāpena hatabuddhinā
     tāni sattvam anāsādya naśyanti vipulāny api
tasyādharmapravṛttasya hiṃsakasya durātmanaḥ
     dāne na kīrtir bhavati pretya ceha ca durmateḥ
api saṃcayabuddhir hi lobhamohavaśaṃ gataḥ
     udvejayati bhūtāni hiṃsayā pāpacetanaḥ
evaṃ labdhvā dhanaṃ lobhād yajate yo dadāti ca
     sa kṛtvā karmaṇā tena na sidhyati durāgamāt
uñchaṃ mūlaṃ phalaṃ śākam udapātraṃ tapodhanāḥ
     dānaṃ vibhavato dattvā narāḥ svar yānti dharmiṇaḥ
eṣa dharmo mahāṃs tyāgo dānaṃ bhūtadayā tathā
     brahmacaryaṃ tathā satyam anukrośo dhṛtiḥ kṣamā
     sanātanasya dharmasya mūlam etat sanātanam
śrūyante hi purā viprā viśvāmitrādayo nṛpāḥ
     viśvāmitro 'sitaś caiva janakaś ca mahīpatiḥ
     kakṣasenārṣṭiṣeṇo ca sindhudvīpaś ca pārthivaḥ
ete cānye ca bahavaḥ siddhiṃ paramikāṃ gatāḥ
     nṛpāḥ satyaś ca dānaś ca nyāyalabdhais tapodhanāḥ
brāhmaṇāḥ kṣatriyā vaiśyāḥ śūdrā ye cāśritās tapaḥ
     dānadharmāgninā śuddhās te svargaṃ yānti bhārata
