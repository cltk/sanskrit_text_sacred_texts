[dhṛ]
      tasmin praviṣṭe durdharṣe sṛñjayān amitaujasi
      amṛṣyamāṇe saṃrabdhe kā vo 'bhūd vai matis tadā
duryodhanaṃ tathā putram uktvā śāstrātigaṃ mama
      yat prāviśad ameyātmā kiṃ pārthaḥ pratyapadyata
nihate saindhave vīre bhūriśravasi caiva hi
      yad abhyagān mahātejāḥ pāñcālān aparājitha
kim amanyata durdharṣaḥ praviṣṭe śatrutāpane
      duryodhanaś ca kiṃ kṛtyaṃ prāptakālam amanyata
ke ca taṃ varadaṃ vīram anvayur dvijasattamam
      ke cāsya pṛṣṭhato 'gacchan vīrāḥ śūrasya yudhyataḥ
      ke purastād ayudhyanta nighnataḥ śātravān raṇe
manye 'haṃ pāḍavān sarvān bhāradvāja śarārditān
      śiśire kampamānā vai kṛśā gāva ivābhibho
praviśya sa maheṣvāsaḥ pāñcālān arimardanaḥ
      kathaṃ nu puruṣavyāghraḥ pañcatvam upajagmivān
sarveṣu sainyeṣu ca saṃgateṣu; rātrau sameteṣu mahāratheṣu
      saṃloḍyamāneṣu pṛthagvidheṣu; ke vas tadānīṃ matimanta āsan
hatāṃś caiva viṣaktāṃś ca parābhūtāṃś ca śaṃsati
      rathino virathāṃś caiva kṛtān yuddheṣu māmakān
katham eṣāṃ tadā tatra pārthānām apalāyinām
     prakāśam abhavad rātrau kathaṃ kuruṣu saṃjaya
[s]
     rātriyuddhe tadā rājan vartamāne sudāruṇe
     droṇam abhyadravan rātrau pāṇḍavāḥ saha sainikāḥ
tato droṇaḥ kekayāṃś ca dhṛṣṭadyumnasya cātmajān
     preṣayan mṛtyulokāya sarvān iṣubhir āśugaiḥ
tasya pramukhato rājan ye 'vartanta mahārathāḥ
     tān sarvān preṣayām āsa paralokāya bhārata
pramathnantaṃ tadā vīraṃ bhāradvājaṃ mahāratham
     abhyavartata saṃkruddhaḥ śibī rājan pratāpavān
tam āpatantaṃ saṃprekṣya pāṇḍavānāṃ mahāratham
     vivyādha daśabhir droṇaḥ sarvapāraśavaiḥ śaraiḥ
taṃ śibiḥ prativivyādha triṃśatā niśitaiḥ śaraiḥ
     sārathiṃ cāsya bhallena smayamāno nyapātayat
tasya droṇo hayān hatvā sārathiṃ ca mahātmanaḥ
     athāsya sa śiras trāṇaṃ śiraḥ kāyād apāharat
kaliṅgānāṃ ca sainyena kaliṅgasya suto raṇe
     pūrvaṃ pitṛvadhāt kruddho bhīmasenam upādravat
sa bhīmaṃ pañcabhir viddhvā punar vivyādha saptabhiḥ
     viśokaṃ tribhir ājaghne dhvajam ekena patriṇā
kaliṅgānāṃ tu taṃ śūraṃ kruddhaṃ kruddho vṛkodaraḥ
     rathād ratham abhidrutya muṣṭinābhijaghāna ha
tasya muṣṭihatasyājau pāṇḍavena balīyasā
     sarvāṇy asthīni sahasā prāpatan vai pṛthak pṛthak
taṃ karṇo bhrātaraś cāsya nāmṛṣyanta mahārathāḥ
     te bhīmasenaṃ nārācair jaghnur āśīviṣopamaiḥ
tatra śatrurathaṃ tyaktvā bhīmo dhruvarathaṃ gataḥ
     dhruvaṃ cāsyantam aniśaṃ muṣṭinā samapothayat
     sa tathā pāṇḍuputreṇa balinā nihato 'patat
taṃ nihatya mahārāja bhīmaseno mahābalaḥ
     jaya rāta rathaṃ prāpya muhuḥ siṃha ivānadat
jaya rātam athākṣipya nadan savyena pāṇinā
     talena nāśayām āsa karṇasyaivāgrataḥ sthitam
karṇas tu pāṇḍave śaktiṃ kāñcanīṃ samavāsṛjat
     tatas tām eva jaghrāha prahasan pāṇḍunandanaḥ
karṇāyaiva ca durdharṣaś cikṣepājau vṛkodaraḥ
     tām antarikṣe ciccheda śakunis tailapāyinā
tatas tava sutā rājan bhīmasya ratham āvrajan
     mahatā śaravarṣeṇa chādayanto vṛkodaram
durmadasya tato bhīmaḥ prahasann iva saṃyuge
     sārathiṃ ca hayāṃś caiva śarair ninye yamakṣayam
     durmadas tu tato yānaṃ duṣkarṇasyāvapupluve
tāv ekaratham ārūḍhau bhrātarau paratāpanau
     saṃgrāmaśiraso madhye bhīmaṃ dvāv abhyadhāvatām
     yathāmbupatimitrau hi tārakaṃ daitya sattamam
tatas tu durmadaś caiva duṣkarṇaś ca tavātmajau
     ratham ekaṃ samāruhya bhīmaṃ bāṇair avidhyatām
tataḥ karṇasya miṣato drauṇer duryodhanasya ca
     kṛpasya somadattasya bāhlīkasya ca pāṇḍavaḥ
durmadasya ca vīrasya duṣkarṇasya ca taṃ ratham
     pādaprahāreṇa dharāṃ prāveśayad ariṃdamaḥ
tataḥ sutau te balinau śūrau duṣkarṇa durmadau
     muṣṭināhatya saṃkruddho mamarda caraṇena ca
tato hāhākṛte sainye dṛṣṭvā bhīmaṃ nṛpābruvan
     rudro 'yaṃ bhīmarūpeṇa dhārtarāṣṭreṣu gṛdhyati
evam uktvāpalāyanta sarve bhārata pārthivāḥ
     visaṃjñāv āhayān vāhān na ca dvau saha dhāvataḥ
tato bale bhṛśalulite niśāmukhe; supūjito nṛpa vṛṣabhair vṛkodaraḥ
     mahābalaḥ kamalavibuddhalocano; yudhiṣṭhiraṃ nṛpatim apūjayad balī
tato yamau drupada virāṭa kekayā; yudhiṣṭhiraś cāpi parāṃ mudaṃ yayuḥ
     vṛkodaraṃ bhṛśam abhipūjayaṃś ca te; yathāndhake pratinihate haraṃ surāḥ
tataḥ sutās tava varuṇātmajopamā; ruṣānvitāḥ saha guruṇā mahatmanā
     vṛkodaraṃ sa rathapadātikuñjarā; yuyutsavo bhṛśam abhiparyavārayan
tato 'bhavat timiraghanair ivāvṛtaṃ; mahābhaye bhayadam atīva dāruṇam
     niśāmukhe baḍa vṛkagṛdhramodanaṃ; mahātmanāṃ nṛpa varayuddham adbhutam
