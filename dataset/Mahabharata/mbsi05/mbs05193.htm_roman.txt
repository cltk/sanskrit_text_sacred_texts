bhīṣma uvāca
      śikhaṇḍivākyaṃ śrutvātha sa yakṣo bharatarṣabha
      provāca manasā cintya daivenopanipīḍitaḥ
      bhavitavyaṃ tathā tad dhi mama duḥkhāya kaurava
bhadre kāmaṃ kariṣyāmi samayaṃ tu nibodha me
      kiṃ cit kālāntaraṃ dāsye puṃliṅgaṃ svam idaṃ tava
      āgantavyaṃ tvayā kāle satyam etad bravīmi te
prabhuḥ saṃkalpasiddho 'smi kāmarūpī vihaṃgamaḥ
      matprasādāt puraṃ caiva trāhi bandhūṃś ca kevalān
strīliṅgaṃ dhārayiṣyāmi tvadīyaṃ pārthivātmaje
      satyaṃ me pratijānīhi kariṣyāmi priyaṃ tava
śikhaṇḍy uvāca
      pratidāsyāmi bhagavaṁl liṅgaṃ punar idaṃ tava
      kiṃ cit kālāntaraṃ strītvaṃ dhārayasva niśācara
pratiprayāte dāśārṇe pārthive hemavarmaṇi
      kanyaivāhaṃ bhaviṣyāmi puruṣas tvaṃ bhaviṣyasi
bhīṣma uvāca
      ity uktvā samayaṃ tatra cakrāte tāv ubhau nṛpa
      anyonyasyānabhidrohe tau saṃkrāmayatāṃ tataḥ
strīliṅgaṃ dhārayām āsa sthūṇo yakṣo narādhipa
      yakṣarūpaṃ ca tad dīptaṃ śikhaṇḍī pratyapadyata
tataḥ śikhaṇḍī pāñcālyaḥ puṃstvam āsādya pārthiva
      viveśa nagaraṃ hṛṣṭaḥ pitaraṃ ca samāsadat
      yathāvṛttaṃ tu tat sarvam ācakhyau drupadasya ca
drupadas tasya tac chrutvā harṣam āhārayat param
     sabhāryas tac ca sasmāra maheśvaravacas tadā
tataḥ saṃpreṣayām āsa daśārṇādhipater nṛpa
     puruṣo 'yaṃ mama sutaḥ śraddhattāṃ me bhavān iti
atha dāśārṇako rājā sahasābhyāgamat tadā
     pāñcālarājaṃ drupadaṃ duḥkhāmarṣasamanvitaḥ
tataḥ kāmpilyam āsādya daśārṇādhipatir tadā
     preṣayām āsa satkṛtya dūtaṃ brahmavidāṃ varam
brūhi madvacanād dūta pāñcālyaṃ taṃ nṛpādhamam
     yad vai kanyāṃ svakanyārthe vṛtavān asi durmate
     phalaṃ tasyāvalepasya drakṣyasy adya na saṃśayaḥ
evam uktas tu tenāsau brāhmaṇo rājasattama
     dūtaḥ prayāto nagaraṃ dāśārṇanṛpacoditaḥ
tata āsādayām āsa purodhā drupadaṃ pure
     tasmai pāñcālako rājā gām arghyaṃ ca susatkṛtam
     prāpayām āsa rājendra saha tena śikhaṇḍinā
tāṃ pūjāṃ nābhyanandat sa vākyaṃ cedam uvāca ha
     yad uktaṃ tena vīreṇa rājñā kāñcanavarmaṇā
yat te 'ham adhamācāra duhitrarthe 'smi vañcitaḥ
     tasya pāpasya karaṇāt phalaṃ prāpnuhi durmate
dehi yuddhaṃ narapate mamādya raṇamūrdhani
     uddhariṣyāmi te sadyaḥ sāmātyasutabāndhavam
tad upālambhasaṃyuktaṃ śrāvitaḥ kila pārthivaḥ
     daśārṇapatidūtena mantrimadhye purodhasā
abravīd bharataśreṣṭha drupadaḥ praṇayānataḥ
     yad āha māṃ bhavān brahman saṃbandhivacanād vacaḥ
     tasyottaraṃ prativaco dūta eva vadiṣyati
tataḥ saṃpreṣayām āsa drupado 'pi mahātmane
     hiraṇyavarmaṇe dūtaṃ brāhmaṇaṃ vedapāragam
samāgamya tu rājñā sa daśārṇapatinā tadā
     tad vākyam ādade rājan yad uktaṃ drupadena ha
āgamaḥ kriyatāṃ vyaktaṃ kumāro vai suto mama
     mithyaitad uktaṃ kenāpi tan na śraddheyam ity uta
tataḥ sa rājā drupadasya śrutvā; vimarśayukto yuvatīr variṣṭhāḥ
     saṃpreṣayām āsa sucārurūpāḥ; śikhaṇḍinaṃ strī pumān veti vettum
tāḥ preṣitās tattvabhāvaṃ viditvā; prītyā rājñe tac chaśaṃsur hi sarvam
     śikhaṇḍinaṃ puruṣaṃ kauravendra; daśārṇarājāya mahānubhāvam
tataḥ kṛtvā tu rājā sa āgamaṃ prītimān atha
     saṃbandhinā samāgamya hṛṣṭo vāsam uvāsa ha
śikhaṇḍine ca muditaḥ prādād vittaṃ janeśvaraḥ
     hastino 'śvāṃś ca gāś caiva dāsyo bahuśatās tathā
     pūjitaś ca pratiyayau nivartya tanayāṃ kila
vinītakilbiṣe prīte hemavarmaṇi pārthive
     pratiyāte tu dāśārṇe hṛṣṭarūpā śikhaṇḍinī
kasya cit tv atha kālasya kubero naravāhanaḥ
     lokānuyātrāṃ kurvāṇaḥ sthūṇasyāgān niveśanam
sa tadgṛhasyopari vartamāna; ālokayām āsa dhanādhigoptā
     sthūṇasya yakṣasya niśāmya veśma; svalaṃkṛtaṃ mālyaguṇair vicitram
lājaiś ca gandhaiś ca tathā vitānair; abhyarcitaṃ dhūpanadhūpitaṃ ca
     dhvajaiḥ patākābhir alaṃkṛtaṃ ca; bhakṣyānnapeyāmiṣadattahomam
tat sthānaṃ tasya dṛṣṭvā tu sarvataḥ samalaṃkṛtam
     athābravīd yakṣapatis tān yakṣān anugāṃs tadā
svalaṃkṛtam idaṃ veśma sthūṇasyāmitavikramāḥ
     nopasarpati māṃ cāpi kasmād adya sumandadhīḥ
yasmāj jānan sumandātmā mām asau nopasarpati
     tasmāt tasmai mahādaṇḍo dhāryaḥ syād iti me matiḥ
yakṣā ūcuḥ
     drupadasya sutā rājan rājño jātā śikhaṇḍinī
     tasmai nimitte kasmiṃś cit prādāt puruṣalakṣaṇam
agrahīl lakṣaṇaṃ strīṇāṃ strībhūtas tiṣṭhate gṛhe
     nopasarpati tenāsau savrīḍaḥ strīsvarūpavān
etasmāt kāraṇād rājan sthūṇo na tvādya paśyati
     śrutvā kuru yathānyāyaṃ vimānam iha tiṣṭhatām
bhīṣma uvāsa
     ānīyatāṃ sthūṇa iti tato yakṣādhipo 'bravīt
     kartāsmi nigrahaṃ tasyety uvāca sa punaḥ punaḥ
so 'bhyagacchata yakṣendram āhūtaḥ pṛthivīpate
     strīsvarūpo mahārāja tasthau vrīḍāsamanvitaḥ
taṃ śaśāpa susaṃkruddho dhanadaḥ kurunandana
     evam eva bhavatv asya strītvaṃ pāpasya guhyakāḥ
tato 'bravīd yakṣapatir mahātmā; yasmād adās tv avamanyeha yakṣān
     śikhaṇḍine lakṣaṇaṃ pāpabuddhe; strīlakṣaṇaṃ cāgrahīḥ pāpakarman
apravṛttaṃ sudurbuddhe yasmād etat kṛtaṃ tvayā
     tasmād adya prabhṛty eva tvaṃ strī sa puruṣas tathā
tataḥ prasādayām āsur yakṣā vaiśravaṇaṃ kila
     sthūṇasyārthe kuruṣvāntaṃ śāpasyeti punaḥ punaḥ
tato mahātmā yakṣendraḥ pratyuvācānugāminaḥ
     sarvān yakṣagaṇāṃs tāta śāpasyāntacikīrṣayā
hate śikhaṇḍini raṇe svarūpaṃ pratipatsyate
     sthūṇo yakṣo nirudvego bhavatv iti mahāmanāḥ
ity uktvā bhagavān devo yakṣarākṣasapūjitaḥ
     prayayau saha taiḥ sarvair nimeṣāntaracāribhiḥ
sthūṇas tu śāpaṃ saṃprāpya tatraiva nyavasat tadā
     samaye cāgamat taṃ vai śikhaṇḍī sa kṣapācaram
so 'bhigamyābravīd vākyaṃ prāpto 'smi bhagavann iti
     tam abravīt tataḥ sthūṇaḥ prīto 'smīti punaḥ punaḥ
ārjavenāgataṃ dṛṣṭvā rājaputraṃ śikhaṇḍinam
     sarvam eva yathāvṛttam ācacakṣe śikhaṇḍine
yakṣa uvāca
     śapto vaiśravaṇenāsmi tvatkṛte pārthivātmaja
     gacchedānīṃ yathākāmaṃ cara lokān yathāsukham
diṣṭam etat purā manye na śakyam ativartitum
     gamanaṃ tava ceto hi paulastyasya ca darśanam
bhīṣma uvāca
     evam uktaḥ śikhaṇḍī tu sthūṇayakṣeṇa bhārata
     pratyājagāma nagaraṃ harṣeṇa mahatānvitaḥ
pūjayām āsa vividhair gandhamālyair mahādhanaiḥ
     dvijātīn devatāś cāpi caityān atha catuṣpathān
drupadaḥ saha putreṇa siddhārthena śikhaṇḍinā
     mudaṃ ca paramāṃ lebhe pāñcālyaḥ saha bāndhavaiḥ
śiṣyārthaṃ pradadau cāpi droṇāya kurupuṃgava
     śikhaṇḍinaṃ mahārāja putraṃ strīpūrviṇaṃ tathā
pratipede catuṣpādaṃ dhanurvedaṃ nṛpātmajaḥ
     śikhaṇḍī saha yuṣmābhir dhṛṣṭadyumnaś ca pārṣataḥ
mama tv etac carās tāta yathāvat pratyavedayan
     jaḍāndhabadhirākārā ye yuktā drupade mayā
evam eṣa mahārāja strīpumān drupadātmajaḥ
     saṃbhūtaḥ kauravaśreṣṭha śikhaṇḍī rathasattamaḥ
jyeṣṭhā kāśipateḥ kanyā ambā nāmeti viśrutā
     drupadasya kule jātā śikhaṇḍī bharatarṣabha
nāham enaṃ dhanuṣpāṇiṃ yuyutsuṃ samupasthitam
     muhūrtam api paśyeyaṃ prahareyaṃ na cāpy uta
vratam etan mama sadā pṛthivyām api viśrutam
     striyāṃ strīpūrvake cāpi strīnāmni strīsvarūpiṇi
na muñceyam ahaṃ bāṇān iti kauravanandana
     na hanyām aham etena kāraṇena śikhaṇḍinam
etat tattvam ahaṃ veda janma tāta śikhaṇḍinaḥ
     tato nainaṃ haniṣyāmi samareṣv ātatāyinam
yadi bhīṣmaḥ striyaṃ hanyād dhanyād ātmānam apy uta
     nainaṃ tasmād dhaniṣyāmi dṛṣṭvāpi samare sthitam
saṃjaya uvāca
     etac chrutvā tu kauravyo rājā duryodhanas tadā
     muhūrtam iva sa dhyātvā bhīṣme yuktam amanyata
