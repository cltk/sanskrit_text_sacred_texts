tayos tadā sāditayo raṇāgre; mumoha sainyaṃ hariyūthapānām
 sugrīvanīlāṅgadajāmbavanto; na cāpi kiṃ cit pratipedire te
tato viṣaṇṇaṃ samavekṣya sainyaṃ; vibhīṣaṇo buddhimatāṃ variṣṭhaḥ
 uvāca śākhāmṛgarājavīrān; āśvāsayann apratimair vacobhiḥ
mā bhaiṣṭa nāsty atra viṣādakālo; yad āryaputrāv avaśau viṣaṇṇau
 svayambhuvo vākyam athodvahantau; yat sāditāv indrajidastrajālaiḥ
tasmai tu dattaṃ paramāstram etat; svayambhuvā brāhmam amoghavegam
 tan mānayantau yadi rājaputrau; nipātitau ko 'tra viṣādakālaḥ
brāhmam astraṃ tadā dhīmān mānayitvā tu mārutiḥ
 vibhīṣaṇavacaḥ śrutvā hanūmāṃs tam athābravīt
etasmin nihate sainye vānarāṇāṃ tarasvinām
 yo yo dhārayate prāṇāṃs taṃ tam āśvāsayāvahe
tāv ubhau yugapad vīrau hanūmad rākṣasottamau
 ulkāhastau tadā rātrau raṇaśīrṣe viceratuḥ
chinnalāṅgūlahastorupādāṅguli śiro dharaiḥ
 sravadbhiḥ kṣatajaṃ gātraiḥ prasravadbhiḥ samantataḥ
patitaiḥ parvatākārair vānarair abhisaṃkulām
 śastraiś ca patitair dīptair dadṛśāte vasuṃdharām
sugrīvam aṅgadaṃ nīlaṃ śarabhaṃ gandhamādanam
 jāmbavantaṃ suṣeṇaṃ ca vegadarśanam āhukam
maindaṃ nalaṃ jyotimukhaṃ dvividaṃ panasaṃ tathā
 vibhīṣaṇo hanūmāṃś ca dadṛśāte hatān raṇe
saptaṣaṣṭir hatāḥ koṭyo vānarāṇāṃ tarasvinām
 ahnaḥ pañcamaśeṣeṇa vallabhena svayambhuvaḥ
sāgaraughanibhaṃ bhīmaṃ dṛṣṭvā bāṇārditaṃ balam
 mārgate jāmbavantaṃ sma hanūmān savibhīṣaṇaḥ
svabhāvajarayā yuktaṃ vṛddhaṃ śaraśataiś citam
 prajāpatisutaṃ vīraṃ śāmyantam iva pāvakam
dṛṣṭvā tam upasaṃgamya paulastyo vākyam abravīt
 kac cid āryaśarais tīrṣṇair na prāṇā dhvaṃsitās tava
vibhīṣaṇavacaḥ śrutvā jāmbavān ṛkṣapuṃgavaḥ
 kṛcchrād abhyudgiran vākyam idaṃ vacanam abravīt
nairṛtendramahāvīryasvareṇa tvābhilakṣaye
 pīḍyamānaḥ śitair bāṇair na tvāṃ paśyāmi cakṣuṣā
añjanā suprajā yena mātariśvā ca nairṛta
 hanūmān vānaraśreṣṭhaḥ prāṇān dhārayate kva cit
śrutvā jāmbavato vākyam uvācedaṃ vibhīṣaṇaḥ
 āryaputrāv atikramya kasmāt pṛcchasi mārutim
naiva rājani sugrīve nāṅgade nāpi rāghave
 ārya saṃdarśitaḥ sneho yathā vāyusute paraḥ
vibhīṣaṇavacaḥ śrutvā jāmbavān vākyam abravīt
 śṛṇu nairṛtaśārdūla yasmāt pṛcchāmi mārutim
tasmiñ jīvati vīre tu hatam apy ahataṃ balam
 hanūmaty ujjhitaprāṇe jīvanto 'pi vayaṃ hatāḥ
dhriyate mārutis tāta mārutapratimo yadi
 vaiśvānarasamo vīrye jīvitāśā tato bhavet
tato vṛddham upāgamya niyamenābhyavādayat
 gṛhya jāmbavataḥ pādau hanūmān mārutātmajaḥ
śrutvā hanumato vākyaṃ tathāpi vyathitendriyaḥ
 punarjātam ivātmānaṃ sa mene ṛkṣapuṃgavaḥ
tato 'bravīn mahātejā hanūmantaṃ sa jāmbavān
 āgaccha hariśārdūlavānarāṃs trātum arhasi
nānyo vikramaparyāptas tvam eṣāṃ paramaḥ sakhā
 tvatparākramakālo 'yaṃ nānyaṃ paśyāmi kañ cana
ṛkṣavānaravīrāṇām anīkāni praharṣaya
 viśalyau kuru cāpy etau sāditau rāmalakṣmaṇau
gatvā paramam adhvānam upary upari sāgaram
 himavantaṃ nagaśreṣṭhaṃ hanūman gantum arhasi
tataḥ kāñcanam atyugram ṛṣabhaṃ parvatottamam
 kailāsaśikharaṃ cāpi drakṣyasy ariniṣūdana
tayoḥ śikharayor madhye pradīptam atulaprabham
 sarvauṣadhiyutaṃ vīra drakṣyasy auṣadhiparvatam
tasya vānaraśārdūlacatasro mūrdhni saṃbhavāḥ
 drakṣyasy oṣadhayo dīptā dīpayantyo diśo daśa
mṛtasaṃjīvanīṃ caiva viśalyakaraṇīm api
 sauvarṇakaraṇīṃ caiva saṃdhānīṃ ca mahauṣadhīm
tāḥ sarvā hanuman gṛhya kṣipram āgantum arhasi
 āśvāsaya harīn prāṇair yojya gandhavahātmajaḥ
śrutvā jāmbavato vākyaṃ hanūmān haripuṃgavaḥ
 āpūryata baloddharṣais toyavegair ivārṇavaḥ
sa parvatataṭāgrasthaḥ pīḍayan parvatottaram
 hanūmān dṛśyate vīro dvitīya iva parvataḥ
haripādavinirbhinno niṣasāda sa parvataḥ
 na śaśāka tadātmānaṃ soḍhuṃ bhṛśanipīḍitaḥ
tasya petur nagā bhūmau harivegāc ca jajvaluḥ
 śṛṅgāṇi ca vyakīryanta pīḍitasya hanūmatā
tasmin saṃpīḍyamāne tu bhagnadrumaśilātale
 na śekur vānarāḥ sthātuṃ ghūrṇamāne nagottame
sa ghūrṇitamahādvārā prabhagnagṛhagopurā
 laṅkā trāsākulā rātrau pranṛttevābhavat tadā
pṛthivīdharasaṃkāśo nipīḍya dharaṇīdharam
 pṛthivīṃ kṣobhayām āsa sārṇavāṃ mārutātmajaḥ
padbhyāṃ tu śailam āpīḍya vaḍavāmukhavan mukham
 vivṛtyograṃ nanādoccais trāsayann iva rākṣasān
tasya nānadyamānasya śrutvā ninadam adbhutam
 laṅkāsthā rākṣasāḥ sarve na śekuḥ spandituṃ bhayāt
namaskṛtvātha rāmāya mārutir bhīmavikramaḥ
 rāghavārthe paraṃ karma samaihata paraṃtapaḥ
sa puccham udyamya bhujaṃgakalpaṃ; vinamya pṛṣṭhaṃ śravaṇe nikuñcya
 vivṛtya vaktraṃ vaḍavāmukhābham; āpupluve vyomni sa caṇḍavegaḥ
sa vṛkṣaṣaṇḍāṃs tarasā jahāra; śailāñ śilāḥ prākṛtavānarāṃś ca
 bāhūruvegoddhatasaṃpraṇunnās; te kṣīṇavegāḥ salile nipetuḥ
sa tau prasāryoragabhogakalpau; bhujau bhujaṃgārinikāśavīryaḥ
 jagāma meruṃ nagarājam agryaṃ; diśaḥ prakarṣann iva vāyusūnuḥ
sa sāgaraṃ ghūrṇitavīcimālaṃ; tadā bhṛśaṃ bhrāmitasarvasattvam
 samīkṣamāṇaḥ sahasā jagāma; cakraṃ yathā viṣṇukarāgramuktam
sa parvatān vṛkṣagaṇān sarāṃsi; nadīs taṭākāni purottamāni
 sphītāñjanāṃs tān api saṃprapaśyañ; jagāma vegāt pitṛtulyavegaḥ
ādityapatham āśritya jagāma sa gataśramaḥ
 sa dadarśa hariśreṣṭho himavantaṃ nagottamam
nānāprasravaṇopetaṃ bahukaṃdaranirjharam
 śvetābhracayasaṃkāśaiḥ śikharaiś cārudarśanaiḥ
sa taṃ samāsādya mahānagendram; atipravṛddhottamaghoraśṛṅgam
 dadarśa puṇyāni mahāśramāṇi; surarṣisaṃghottamasevitāni
sa brahmakośaṃ rajatālayaṃ ca; śakrālayaṃ rudraśarapramokṣam
 hayānanaṃ brahmaśiraś ca dīptaṃ; dadarśa vaivasvata kiṃkarāṃś ca
vajrālayaṃ vaiśvaraṇālayaṃ ca; sūryaprabhaṃ sūryanibandhanaṃ ca
 brahmāsanaṃ śaṃkarakārmukaṃ ca; dadarśa nābhiṃ ca vasuṃdharāyāḥ
kailāsam agryaṃ himavacchilāṃ ca; tatharṣabhaṃ kāñcanaśailam agryam
 sa dīptasarvauṣadhisaṃpradīptaṃ; dadarśa sarvauṣadhiparvatendram
sa taṃ samīkṣyānalaraśmidīptaṃ; visiṣmiye vāsavadūtasūnuḥ
 āplutya taṃ cauṣadhiparvatendraṃ; tatrauṣadhīnāṃ vicayaṃ cakāra
sa yojanasahasrāṇi samatītya mahākapiḥ
 divyauṣadhidharaṃ śailaṃ vyacaran mārutātmajaḥ
mahauṣadhyas tu tāḥ sarvās tasmin parvatasattame
 vijñāyārthinam āyāntaṃ tato jagmur adarśanam
sa tā mahātmā hanumān apaśyaṃś; cukopa kopāc ca bhṛśaṃ nanāda
 amṛṣyamāṇo 'gninikāśacakṣur; mahīdharendraṃ tam uvāca vākyam
kim etad evaṃ suviniścitaṃ te; yad rāghave nāsi kṛtānukampaḥ
 paśyādya madbāhubalābhibhūto; vikīrṇam ātmānam atho nagendra
sa tasya śṛṅgaṃ sanagaṃ sanāgaṃ; sakāñcanaṃ dhātusahasrajuṣṭam
 vikīrṇakūṭaṃ calitāgrasānuṃ; pragṛhya vegāt sahasonmamātha
sa taṃ samutpāṭya kham utpapāta; vitrāsya lokān sasurān surendrān
 saṃstūyamānaḥ khacarair anekair; jagāma vegād garuḍogravīryaḥ
sa bhāskarādhvānam anuprapannas; tad bhāskarābhaṃ śikharaṃ pragṛhya
 babhau tadā bhāskarasaṃnikāśo; raveḥ samīpe pratibhāskarābhaḥ
sa tena śailena bhṛśaṃ rarāja; śailopamo gandhavahātmajas tu
 sahasradhāreṇa sapāvakena; cakreṇa khe viṣṇur ivoddhṛtena
taṃ vānarāḥ prekṣya tadā vineduḥ; sa tān api prekṣya mudā nanāda
 teṣāṃ samudghuṣṭaravaṃ niśamya; laṅkālayā bhīmataraṃ vineduḥ
tato mahātmā nipapāta tasmiñ; śailottame vānarasainyamadhye
 haryuttamebhyaḥ śirasābhivādya; vibhīṣaṇaṃ tatra ca sasvaje saḥ
tāv apy ubhau mānuṣarājaputrau; taṃ gandham āghrāya mahauṣadhīnām
 babhūvatus tatra tadā viśalyāv; uttasthur anye ca haripravīrāḥ
tato harir gandhavahātmajas tu; tam oṣadhīśailam udagravīryaḥ
 nināya vegād dhimavantam eva; punaś ca rāmeṇa samājagāma
