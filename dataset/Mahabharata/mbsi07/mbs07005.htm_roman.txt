[s]
      rathasthaṃ puruṣavyāghraṃ dṛṣṭvā karṇam avasthitam
      hṛṣṭo duryodhano rājann idaṃ vacanam abravīt
sa nātham idam atyarthaṃ bhavatā pālitaṃ balam
      manye kiṃ tu samarthaṃ yad dhitaṃ tat saṃpradhāryatām
[k]
      brūhi tat puruṣavyāghra tvaṃ hi prājñatamo nṛpa
      yathā cārthapatiḥ kṛtyaṃ paśyate na tathetaraḥ
te sma sarve tava vacaḥ śrotukāmā nareśvara
      nānyāyyaṃ hi bhavān vākyaṃ brūyād iti matir mama
[dur]
      bhīṣmaḥ senā praṇetāsīd vayasā vikrameṇa ca
      śrutena ca susaṃpannaḥ sarvair yodhaguṇais tathā
tenātiyaśasā karṇa ghnatā śatrugaṇān mama
      suyuddhena daśāhāni pālitāḥ smo mahātmanā
tasminn asukaraṃ karmakṛtavaty āsthite divam
      kaṃ nu senā praṇetāraṃ manyase tadanantaram
na ṛte nāyakaṃ senā muhūrtam api tiṣṭhati
      āhaveṣv āhavaśreṣṭha netṛhīneva naur jale
yathā hy akarṇadhārā nau rathaś cāsārathir yathā
      draved yatheṣṭaṃ tadvat syād ṛte senāpatiṃ balam
sa bhavān vīkṣya sarveṣu māmakeṣu mahātmasu
     paśya senāpatiṃ yuktam anu śāṃtanavād iha
yaṃ hi senā praṇetāraṃ bhavān vakṣyati saṃyuge
     taṃ vayaṃ sahitāḥ sarve prakariṣyāma māriṣa
[k]
     sarva eva mahātmāna ime puruṣasattamāḥ
     senāpatitvam arhanti nātra kāryā vicāraṇā
kulasaṃhanana jñānair balavikrama buddhibhiḥ
     yuktāḥ kṛtajñā hrīmanta āhaveṣv anivartinaḥ
yugapan na tu te śakyāḥ kartuṃ sarve puraḥsarāḥ
     eka evātra kartavyaṃ yasmin vaiśekikā guṇāḥ
anyonyasparthināṃ teṣāṃ yady ekaṃ sat kariṣyasi
     śeṣā vimanaso vyaktaṃ na yotsyante hi bhārata
ayaṃ tu sarvayodhānām ācāryaḥ sthaviro guruḥ
     yuktaḥ senāpatiḥ kartuṃ droṇaḥ śastrabhṛtāṃ varaḥ
ko hi tiṣṭhati durdharṣe droṇe brahmavid uttame
     senāpatiḥ syād anyo 'smāc chukrāṅgirasa darśanāt
na ca sa hy asti te yodhaḥ sarvarājasu bhārata
     yo droṇaṃ samare yāntaṃ nānuyāsyati saṃyuge
eṣa senā praṇetṝṇām eṣa śastrabhṛtām api
     eṣa buddhimatāṃ caiva śreṣṭho rājan guruś ca te
evaṃ duryodhanācāryam āśu senāpatiṃ kuru
     jigīṣanto 'surān saṃkhye kārttikeyam ivāmarāḥ
[s]
     karṇasya vacanaṃ śrutvā rājā duryodhanas tadā
     senā madhyagataṃ droṇam idaṃ vacanam abravīt
varṇaśraiṣṭhyāt kulotpattyā śrutena vayasā dhiyā
     vīryād dākṣyād adhṛṣyatvād arthajñānān nayāj jayāt
tapasā ca kṛtajñatvād vṛddhaḥ sarvaguṇair api
     yukto bhavat samo goptā rājñām anyo na vidyate
sa bhavān pātu naḥ sarvān vibudhān iva vāsavaḥ
     bhavan netrāḥ parāñ jetum icchāmo dvijasattama
rudrāṇām iva kāpālī vasūnām iva pāvakaḥ
     kubera iva yakṣāṇāṃ marutām iva vāsavaḥ
vaṣiṣṭha iva viprāṇāṃ tejasām iva bhāskaraḥ
     pitṝṇām iva dharmo 'tha ādityānām ivāmburāṭ
nakṣatrāṇām iva śaśī dijitānām ivośanaḥ
     śreṣṭhaḥ senā praṇetṝṇāṃ sa naḥ senāpatir bhava
akṣauhiṇyo daśaikā ca vaśagāḥ santu te 'nagha
     tābhiḥ śatrūn prativyūhya jahīndro dānavān iva
prayātu no bhavān agre devānām iva pāvakiḥ
     anuyāsyāmahe tv ājau saurabheyā ivarṣabham
ugradhanvā maheṣvāso divyaṃ visphārayan dhanuḥ
     agre bhavantaṃ dṛṣṭvā no nārjuhaḥ prasahiṣyate
dhruvaṃ yudhiṣṭhiraṃ saṃkhye sānubandhaṃ sa bāndhavam
     jeṣyāmi puruṣavyāghra bhavān senāpatir yadi
evam ukte tato droṇe jayety ūcur narādhipāḥ
     siṃhanādena mahatā harṣayantas tavātmajam
sainikāś ca mudā yuktā vardhayanti dvijottamam
     duryodhanaṃ puraskṛtya prārthayanto mahad yaśaḥ
[drn]
     vedaṃ ṣaḍaṅgaṃ vedāham arthavidyāṃ ca mānavīm
     traiyy ambakam atheṣv astram astrāṇi vividhāni ca
ye cāpy uktā mayi guṇā bhavadbhir jayakāṅkṣibhiḥ
     cikīrṣur tān ahaṃ satyān yodhayiṣyāmi pāṇḍavān
[s]
     sa evam abhyanujñātaś cakre senāpatiṃ tataḥ
     droṇaṃ tava suto rājan vidhidṛṣṭtena karmaṇā
athābhiṣiṣicur droṇaṃ duryodhanamukhā nṛpāḥ
     senāpatye yathā skandaṃ purā śakra mukhāḥ surāḥ
tato vāditraghoṣeṇa saha puṃsāṃ mahāsvanaiḥ
     prādurāsīt kṛte droṇe harṣaḥ senāpatau tadā
tataḥ puṇyāhaghoṣeṇa svasti vādasvanena ca
     saṃstavair gītaśabdaiś ca sūtamāgadhabandinām
jayaśabdair dvijāgryāṇāṃ subhagānartitair tathā
     satkṛtya vidhivad droṇaṃ jitān manyanta pāṇḍavān
