[bhagavān]
      evam etan mahābāho yathā vadasi pāṇḍava
      sarvaṃ tv idaṃ samāyattaṃ bībhatso karmaṇor dvayoḥ
kṣetraṃ hi rasavac chuddhaṃ karṣakeṇopapāditam
      ṛte varṣaṃ na kaunteya jātu nirvartayet phalam
tatra vai pauruṣaṃ brūyur āsekaṃ yatnakāritam
      tatra cāpi dhruvaṃ paśyec choṣaṇaṃ daivakāritam
tad idaṃ niścitaṃ buddhyā pūrvair api mahātmabhiḥ
      daive ca mānuṣe caiva saṃyuktaṃ lokakāraṇam
ahaṃ hi tat kariṣyāmi paraṃ puruṣakārataḥ
      daivaṃ tu na mayā śakyaṃ karma kartuṃ kathaṃ cana
sa hi dharmaṃ ca satyaṃ ca tyaktvā carati durmatiḥ
      na hi saṃtapyate tena tathārūpeṇa karmaṇā
tāṃ cāpi buddhiṃ pāpiṣṭhāṃ vardhayanty asya mantriṇaḥ
      śakuniḥ sūtaputraś ca bhrātā duḥśāsanas tathā
sa hi tyāgena rājyasya na śamaṃ samupeṣyati
      antareṇa vadhāt pārtha sānubandhaḥ suyodhanaḥ
na cāpi praṇipātena tyaktum icchati dharmarāṭ
      yācyamānas tu rājyaṃ sa na pradāsyati durmatiḥ
na tu manye sa tad vācyo yad yudhiṣṭhira śāsanam
     uktaṃ prayojanaṃ tatra dharmarājena bhārata
tathā pāpas tu tat sarvaṃ na kariṣyati kauravaḥ
     tasmiṃś cākriyamāṇe 'sau lokavadhyo bhaviṣyati
mama cāpi sa vadhyo vai jagataś cāpi bhārata
     yena kaumārake yūyaṃ sarve viprakṛtās tathā
vipraluptaṃ ca vo rājyaṃ nṛśaṃsena durātmanā
     na copaśāmyate pāpaḥ śriyaṃ dṛṣṭvā yudhiṣṭhire
asakṛc cāpy ahaṃ tena tvatkṛte pārtha bheditaḥ
     na mayā tadgṛhītaṃ ca pāpaṃ tasya cikīrṣitam
jānāsi hi mahābāho tvam apy asya paraṃ matam
     priyaṃ cikīrṣamāṇaṃ ca dharmarājasya mām api
sa jānaṃs tasya cātmānaṃ mama caiva paraṃ matam
     ajānann iva cākasmād arjunādyābhiśaṅkase
yac cāpi paramaṃ divyaṃ tac cāpy avagataṃ tvayā
     vidhānavihitaṃ pārtha kathaṃ śarma bhavet paraiḥ
yat tu vācā mayā śakyaṃ karmaṇā cāpi pāṇḍava
     kariṣye tad ahaṃ pārtha na tv āśaṃse śamaṃ paraiḥ
kathaṃ goharaṇe brūyād icchañ śarma tathāvidham
     yācyamāno 'pi bhīṣmeṇa saṃvatsaragate 'dhvani
tadaiva te parābhūtā yadā saṃkalpitās tvayā
     lavaśaḥ kṣaṇaśaś cāpi na ca tuṣṭaḥ suyodhanaḥ
sarvathā tu mayā kāryaṃ dharmarājasya śāsanam
     vibhāvyaṃ tasya bhūyaś ca karma pāpaṃ durātmanaḥ
