[yudhisṭhira]
      śrotum icchāmi bhagavan vistareṇa mahāmune
      rājadharmān dvijaśreṣṭha cāturvarṇyasya cākhilān
āpatsu ca yathā nītir vidhātavyā mahīkṣitā
      dharmyam ālambya panthānaṃ vijayeyaṃ kathaṃ mahīm
prāyaścitta kathā hy eṣā bhakṣyābhakṣya vivardhitā
      kautūhalānupravaṇā harṣaṃ janayatīva me
dharmacaryā ca rājyaṃ ca nityam eva virudhyate
      yena muhyati me cetaś cintayānasya nityaśaḥ
[vaiṣampāyana]
      tam uvāca mahātejā vyāso veda vidāṃ varaḥ
      nāradaṃ samabhiprekṣya sarvaṃ jānan purātanam
śrotum icchasi ced dharmān akhilena yudhiṣṭhira
      praihi bhīṣmaṃ mahābāho vṛddhaṃ kurupitāmaham
sa te sarvarahasyeṣu saṃśayān manasi sthitān
      chettrā bhāgīrathī putraḥ sarvajñaḥ sarvadharmavit
janayām āsa yaṃ devī divyā tripatha gā nadī
      sākṣād dadarśa yo devān sarvāñ śakrapurogamān
bṛhaspatipuro gāṃś ca devarṣīn asakṛt prabhuḥ
      toṣayitvopacāreṇa rājanītim adhītavān
uśanā veda yac chāstraṃ devāsuragurur dvijaḥ
     tac ca sarvaṃ sa vaiyākhyaṃ prāptavān kurusattamaḥ
bhārgavāc cyavanāc cāpi vedān aṅgopabṛṃhitān
     pratipede mahābuddhir vasiṣṭhāc ca yatavratāt
pitāmahasutaṃ jyeṣṭhaṃ kumāraṃ dīptatejasam
     adhyātmagatitattvajñam upāśikṣata yaḥ purā
mārkaṇḍeya mukhāt kṛtsnaṃ yati dharmam avāptavān
     rāmād astrāṇi śakrāc ca prāptavān bharatarṣabha
mṛtyur ātmecchayā yasya jātasya manujeṣv api
     tathānapatyasya sataḥ puṇyalokā divi śrutāḥ
yasya brahmarṣayaḥ puṇyā nityam āsan sabhā sadaḥ
     yasya nāviditaṃ kiṃ cij jñānajñeyeṣu vidyate
sa te vakṣyati dharmajñaḥ sūkṣmadharmārthatattvavit
     tam abhyehi purā prāṇān sa vimuñcati dharmavit
evam uktas tu kaunteyo dīrghaprajño mahādyutiḥ
     uvāca vadatāṃ śreṣṭhaṃ vyāsaṃ satyavatī sutam
vaiśasaṃ sumahat kṛtvā jñātīnāṃ lomaharṣaṇam
     āgaḥ kṛt sarvalokasya pṛthivī nāśa kārakaḥ
ghātayitvā tam evājau chalenājihma yodhinam
     upasaṃpraṣṭum arhāmi tam ahaṃ kena hetunā
tatas taṃ nṛpatiśreṣṭhaṃ cāturvarṇyahitepsayā
     punar āha mahābāhur yaduśreṣṭho mahādyutiḥ
nedānīm atinirbandhaṃ śoke kartum ihārhasi
     yad āha bhagavān vyāsas tat kuruṣva nṛpottama
brāhmaṇās tvāṃ mahābāho bhrātaraś ca mahaujasaḥ
     parjanyam iva gharmārtā āśaṃsānā upāsate
hataśiṣṭāś ca rājānaḥ kṛtsnaṃ caiva samāgatam
     cāturvarṇyaṃ mahārāja rāṣṭraṃ te kurujāṅgalam
priyārtham api caiteṣāṃ brāhmaṇānāṃ mahātmanām
     niyogād asya ca guror vyāsasyāmita tejasaḥ
suhṛdāṃ cāsmad ādīnāṃ draupadyāś ca paraṃtapa
     kuru priyam amitraghna lokasya ca hitaṃ kuru
evam uktas tu kṛṣṇena rājā rājīvalocanaḥ
     hitārthaṃ sarvalokasya samuttasthau mahātapāḥ
so 'nunīto naravyāghro viṣṭara śravasā svayam
     dvaipāyanena ca tathā devasthānena jiṣṇunā
etaiś cānyaiś ca bahubhir anunīto yudhiṣṭhiraḥ
     vyajahān mānasaṃ duḥkhaṃ saṃtāpaṃ ca mahāmanāḥ
śrutavākyaḥ śrutanidhiḥ śrutaśravya viśāradaḥ
     vyavasya manasaḥ śāntim agacchat pāṇḍunandanaḥ
sa taiḥ parivṛto rājā nakṣatrair iva candramāḥ
     dhṛtarāṣṭraṃ puraskṛtya svapuraṃ praviveśa ha
pravivikṣuḥ sa dharmajñaḥ kuntīputro yudhiṣṭhiraḥ
     arcayām āsa devāṃś ca brāhmaṇāṃś ca sahasraśaḥ
tato rathaṃ navaṃ śubhraṃ kambalājina saṃvṛtam
     yuktaṃ ṣoḍaśabhir gobhiḥ pāṇḍuraiḥ śubhalakṣaṇaiḥ
mantrair abhyarcitaḥ puṇyaiḥ stūyamāno maharṣibhiḥ
     āruroha yathā devaḥ somo 'mṛtamayaṃ ratham
jagrāha raśmīn kaunteyo bhīmo bhīmaparākramaḥ
     arjunaḥ pāṇḍuraṃ chatraṃ dhārayām āsa bhānumat
dhriyamāṇaṃ tu tac chatraṃ pāṇḍuraṃ tasya mūrdhani
     śuśubhe tārakā rājasitam abhram ivāmbare
cāmaravyajane cāsya vīrau jagṛhatus tadā
     candraraśmiprabhe śubhre mādrīputrāv alaṃ kṛte
te pañca ratham āsthāya bhrātaraḥ samalaṃ kṛtāḥ
     bhūtānīva samastāni rājan dadṛśire tadā
āsthāya tu rathaṃ śubhraṃ yuktam aśvair mahājavaiḥ
     anvayāt pṛṣṭhato rājan yuyutsuḥ pāṇḍavāgra jam
rathaṃ hemamayaṃ śubhraṃ sainyasugrīva yojitam
     saha sātyakinā kṛṣṇaḥ samāsthāyānvayāt kurūn
narayānena tu jyeṣṭhaḥ pitrā pārthasya bhārata
     agrato dharmarājasya gāndhārī sahito yayau
kuru striyaś ca tāḥ sarvāḥ kuntī kṛṣṇā ca draupadī
     yānair uccāvacair jagmur vidureṇa puraskṛtāḥ
tato rathāś ca bahulā nāgāś ca samalaṃ kṛtāḥ
     pādātāś ca hayāś caiva pṛṣṭhataḥ samanuvrajan
tato vaitālikaiḥ sūtair māgadhaiś ca subhāṣitaiḥ
     stūyamāno yayau rājā nagaraṃ nāgasāhvayam
tat prayāṇaṃ mahābāhor babhūvāpratimaṃ bhuvi
     ākulākulam utsṛṣṭaṃ hṛṣṭapuṣṭa janānvitam
abhiyāne tu pārthasya narair nagaravāsibhiḥ
     nagaraṃ rājamārgaś ca yathāvat samalaṃ kṛtam
pāṇḍureṇa ca mālyena patākābhiś ca vedibhiḥ
     saṃvṛto rājamārgaś ca dhūpanaiś ca sudhūpitaḥ
atha cūrṇaiś ca gandhānāṃ nānāpuṣpaiḥ priyaṅgubhiḥ
     mālyadāmabhir āsaktai rājaveśmābhisaṃvṛtam
kumbhāś ca nagaradvāri vāripūrṇā dṛḍhā navāḥ
     kanyāḥ sumanasaś chāgāḥ sthāpitās tatra tatra ha
tathā svalaṃ kṛtadvāraṃ nagaraṃ pāṇḍunandanaḥ
     stūyamānaḥ śubhair vākyaiḥ praviveśa suhṛdvṛtaḥ
