[vai]
      tayor duḥkhitayor vākyam atimātraṃ niśamya tat
      bhṛśaṃ duḥkhaparītāṅgī kanyā tāv abhyabhāṣata
kim idaṃ bhṛśaduḥkhārtau roravītho anāthavat
      mamāpi śrūyatāṃ kiṃ cic chrutvā ca kriyatāṃ kṣamam
dharmato 'haṃ parityājyā yuvayor nātra saṃśayaḥ
      tyaktavyāṃ māṃ parityajya trātaṃ sarvaṃ mayaikayā
ity artham iṣyate 'patyaṃ tārayiṣyati mām iti
      tasminn upasthite kāle tarataṃ plavavan mayā
iha vā tārayed durgād uta vā pretya tārayet
      sarvathā tārayet putraḥ putra ity ucyate budhaiḥ
ākāṅkṣante ca dauhitrān api nityaṃ pitāmahāḥ
      tān svayaṃ vai paritrāsye rakṣantī jīvitaṃ pituḥ
bhrātā ca mama bālo 'yaṃ gate lokam amuṃ tvayi
      acireṇaiva kālena vinaśyeta na saṃśayaḥ
tāte 'pi hi gate svarge vinaṣṭe ca mamānuje
      piṇḍaḥ pitṝṇāṃ vyucchidyet tat teṣām apriyaṃ bhavet
pitrā tyaktā tathā mātrā bhrātrā cāham asaṃśayam
      duḥkhād duḥkhataraṃ prāpya mriyeyam atathocitā
tvayi tv aroge nirmukte mātā bhrātā ca me śiśuḥ
     saṃtānaś caiva piṇḍaś ca pratiṣṭhāsyaty asaṃśayam
ātmā putraḥ sakhā bhāryā kṛcchraṃ tu duhitā kila
     sa kṛcchrān mocayātmānaṃ māṃ ca dharmeṇa yojaya
anāthā kṛpaṇā bālā yatra kva cana gāminī
     bhaviṣyāmi tvayā tāta vihīnā kṛpaṇā bata
atha vāhaṃ kariṣyāmi kulasyāsya vimokṣaṇam
     phalasaṃsthā bhaviṣyāmi kṛtvā karma suduṣkaram
atha vā yāsyase tatra tyaktvā māṃ dvijasattama
     pīḍitāhaṃ bhaviṣyāmi tad avekṣasva mām api
tad asmadarthaṃ dharmārthaṃ prasavārthaṃ ca sattama
     ātmānaṃ parirakṣasva tyaktavyāṃ māṃ ca saṃtyaja
avaśya karaṇīye 'rthe māṃ tvāṃ kālo 'tyagād ayam
     tvayā dattena toyena bhaviṣyanti hitaṃ ca me
kiṃ nv ataḥ paramaṃ duḥkhaṃ yad vayaṃ svargate tvayi
     yācamānāḥ parād annaṃ paridhāvemahi śvavat
tvayi tv aroge nirmukte kleśād asmāt sabāndhave
     amṛte vasatī loke bhaviṣyāmi sukhānvitā
evaṃ bahuvidhaṃ tasyā niśamya paridevitam
     pitā mātā ca sā caiva kanyā prarurudus trayaḥ
tataḥ praruditān sarvān niśamyātha sutas tayoḥ
     utphullanayano bālaḥ kalam avyaktam abravīt
mā rodīs tāta mā mātar mā svasas tvam iti bruvan
     prahasann iva sarvāṃs tān ekaikaṃ so 'pasarpati
tataḥ sa tṛṇam ādāya prahṛṣṭaḥ punar abravīt
     anena taṃ haniṣyāmi rākṣasaṃ puruṣādakam
tathāpi teṣāṃ duḥkhena parītānāṃ niśamya tat
     bālasya vākyam avyaktaṃ harṣaḥ samabhavan mahān
ayaṃ kāla iti jñātvā kuntī samupasṛtya tān
     gatāsūn amṛteneva jīvayantīdam abravīt
