tasya tad vacanaṃ śrutvā kuśanābhasya dhīmataḥ
 śirobhiś caraṇau spṛṣṭvā kanyāśatam abhāṣata
vāyuḥ sarvātmako rājan pradharṣayitum icchati
 aśubhaṃ mārgam āsthāya na dharmaṃ pratyavekṣate
pitṛmatyaḥ sma bhadraṃ te svacchande na vayaṃ sthitāḥ
 pitaraṃ no vṛṇīṣva tvaṃ yadi no dāsyate tava
tena pāpānubandhena vacanaṃ na pratīcchatā
 evaṃ bruvantyaḥ sarvāḥ sma vāyunā nihatā bhṛṣam
tāsāṃ tadvacanaṃ śrutvā rājā paramadhārmikaḥ
 pratyuvāca mahātejāḥ kanyāśatam anuttamam
kṣāntaṃ kṣamāvatāṃ putryaḥ kartavyaṃ sumahat kṛtam
 aikamatyam upāgamya kulaṃ cāvekṣitaṃ mama
alaṃkāro hi nārīṇāṃ kṣamā tu puruṣasya vā
 duṣkaraṃ tac ca vaḥ kṣāntaṃ tridaśeṣu viśeṣataḥ
yādṛśīr vaḥ kṣamā putryaḥ sarvāsām aviśeṣataḥ
 kṣamā dānaṃ kṣamā yajñaḥ kṣamā satyaṃ ca putrikāḥ
kṣamā yaśaḥ kṣamā dharmaḥ kṣamāyāṃ viṣṭhitaṃ jagat
 visṛjya kanyāḥ kākutstha rājā tridaśavikramaḥ
mantrajño mantrayām āsa pradānaṃ saha mantribhiḥ
 deśe kāle pradānasya sadṛśe pratipādanam
etasminn eva kāle tu cūlī nāma mahāmuniḥ
 ūrdhvaretāḥ śubhācāro brāhmaṃ tapa upāgamat
tapyantaṃ tam ṛṣiṃ tatra gandharvī paryupāsate
 somadā nāma bhadraṃ te ūrmilā tanayā tadā
sā ca taṃ praṇatā bhūtvā śuśrūṣaṇaparāyaṇā
 uvāsa kāle dharmiṣṭhā tasyās tuṣṭo 'bhavad guruḥ
sa ca tāṃ kālayogena provāca raghunandana
 parituṣṭo 'smi bhadraṃ te kiṃ karomi tava priyam
parituṣṭaṃ muniṃ jñātvā gandharvī madhurasvaram
 uvāca paramaprītā vākyajñā vākyakovidam
lakṣmyā samudito brāhmyā brahmabhūto mahātapāḥ
 brāhmeṇa tapasā yuktaṃ putram icchāmi dhārmikam
apatiś cāsmi bhadraṃ te bhāryā cāsmi na kasya cit
 brāhmeṇopagatāyāś ca dātum arhasi me sutam
tasyāḥ prasanno brahmarṣir dadau putram anuttamam
 brahmadatta iti khyātaṃ mānasaṃ cūlinaḥ sutam
sa rājā brahmadattas tu purīm adhyavasat tadā
 kāmpilyāṃ parayā lakṣmyā devarājo yathā divam
sa buddhiṃ kṛtavān rājā kuśanābhaḥ sudhārmikaḥ
 brahmadattāya kākutstha dātuṃ kanyāśataṃ tadā
tam āhūya mahātejā brahmadattaṃ mahīpatiḥ
 dadau kanyāśataṃ rājā suprītenāntarātmanā
yathākramaṃ tataḥ pāṇiṃ jagrāha raghunandana
 brahmadatto mahī pālas tāsāṃ devapatir yathā
spṛṣṭamātre tataḥ pāṇau vikubjā vigatajvarāḥ
 yuktāḥ paramayā lakṣmyā babhuḥ kanyāśataṃ tadā
sa dṛṣṭvā vāyunā muktāḥ kuśanābho mahīpatiḥ
 babhūva paramaprīto harṣaṃ lebhe punaḥ punaḥ
kṛtodvāhaṃ tu rājānaṃ brahmadattaṃ mahīpatiḥ
 sadāraṃ preṣayām āsa sopādhyāya gaṇaṃ tadā
somadāpi susaṃhṛṣṭā putrasya sadṛśīṃ kriyām
 yathānyāyaṃ ca gandharvī snuṣās tāḥ pratyanandata
