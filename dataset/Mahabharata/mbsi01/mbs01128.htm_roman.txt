[vai]
      tataḥ śiṣyān samānīya ācāryārtham acodayat
      droṇaḥ sarvān aśeṣeṇa dakṣiṇārthaṃ mahīpate
pāñcālarājaṃ drupadaṃ gṛhītvā raṇamūrdhani
      paryānayata bhadraṃ vaḥ sā syāt paramadakṣiṇā
tathety uktvā tu te sarve rathais tūrṇaṃ prahāriṇaḥ
      ācārya dhanadānārthaṃ droṇena sahitā yayuḥ
tato 'bhijagmuḥ pāñcālān nighnantas te nararṣabhāḥ
      mamṛdus tasya nagaraṃ drupadasya mahaujasaḥ
te yajñasenaṃ drupadaṃ gṛhītvā raṇamūrdhani
      upājahruḥ sahāmātyaṃ droṇāya bharatarṣabhāḥ
bhagnadarpaṃ hṛtadhanaṃ tathā ca vaśam āgatam
      sa vairaṃ manasā dhyātvā droṇo drupadam abravīt
pramṛdya tarasā rāṣṭraṃ puraṃ te mṛditaṃ mayā
      prāpya jīvan ripuvaśaṃ sakhipūrvaṃ kim iṣyate
evam uktvā prahasyainaṃ niścitya punar abravīt
      mā bhaiḥ prāṇabhayād rājan kṣamiṇo brāhmaṇā vayam
āśrame krīḍitaṃ yat tu tvayā bālye mayā saha
      tena saṃvardhitaḥ snehas tvayā me kṣatriyarṣabha
prārthayeyaṃ tvayā sakhyaṃ punar eva nararṣabha
     varaṃ dadāmi te rājan rājyasyārdham avāpnuhi
arājā kila no rājñāṃ sakhā bhavitum arhati
     ataḥ prayatitaṃ rājye yajñasena mayā tava
rājāsi dakṣiṇe kūle bhāgīrathyāham uttare
     sakhāyaṃ māṃ vijānīhi pāñcāla yadi manyase
[drupada]
     anāścaryam idaṃ brahman vikrānteṣu mahātmasu
     prīye tvayāhaṃ tvattaś ca prītim icchāmi śāśvatīm
[vai]
     evam uktas tu taṃ droṇo mokṣayām āsa bhārata
     satkṛtya cainaṃ prītātmā rājyārdhaṃ pratyapādayat
mākandīm atha gaṅgāyās tīre janapadāyutām
     so 'dhyāvasad dīnamanāḥ kāmpilyaṃ ca purottamam
     dakṣiṇāṃś caiva pāñcālān yāvac carmaṇvatī nadī
droṇena vairaṃ drupadaḥ saṃsmaran na śaśāma ha
     kṣātreṇa ca balenāsya nāpaśyat sa parājayam
hīnaṃ viditvā cātmānaṃ brāhmaṇena balena ca
     putra janma parīpsan vai sa rājā tad adhārayat
     ahic chatraṃ ca viṣayaṃ droṇaḥ samabhipadyata
evaṃ rājann ahic chatrā purī janapadāyutā
     yudhi nirjitya pārthena droṇāya pratipāditā
