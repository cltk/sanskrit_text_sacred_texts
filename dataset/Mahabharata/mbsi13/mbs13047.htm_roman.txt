[y]
      sarvaśāstravidhānajña rājadharmārthavittama
      atīva saṃśayac chettā bhavān vai prathitaḥ kṣitau
kaś cit tu saṃśayo me 'sti tan me brūhi pitāmaha
      asyām āpadi kaṣṭāyām anyaṃ pṛcchāma kaṃ vayam
yathā nareṇa kartavyaṃ yaś ca dharmaḥ sanātanaḥ
      etat sarvaṃ mahābāho bhavān vyākhyātum arhati
catasro vihitā bhāryā brāhmaṇasya pitāmaha
      brāhmaṇī kṣatriyā vaiśyā śūdrā ca ratim icchataḥ
tatra jāteṣu putreṣu sarvāsāṃ kurusattama
      ānupūrvyeṇa kas teṣāṃ pitryaṃ dāyādam arhati
kena vā kiṃ tato hāryaṃ pitṛvittāt pitāmaha
      etad icchāmi kathitaṃ vibhāgas teṣu yaḥ smṛtaḥ
[bh]
      brāhmaṇaḥ kṣatriyo vaiśyas trayo varṇā dvijātayaḥ
      eteṣu vihito dharmo brāhmaṇasya yudhiṣṭhira
vaiṣamyād atha vā lobhāt kāmād vāpi paraṃtapa
      brāhmaṇasya bhavec chūdrā na tu dṛṣṭāntataḥ smṛtā
śudrāṃ śayanam āropya brāhmaṇaḥ pīḍito bhavet
      prāyaścittīyate cāpi vidhidṛṣṭena hetunā
tatra jāteṣv apatyeṣu dviguṇaṃ syād yudhiṣṭhira
     atas te niyamaṃ vitte saṃpravakṣyāmi bhārata
lakṣaṇyo govṛṣo yānaṃ yat pradhānatamaṃ bhavet
     brāhmaṇyās tad dharet putra ekāṃśaṃ vai pitur dhanāt
śeṣaṃ tu daśadhā kāryaṃ brāhmaṇa svaṃ yudhiṣṭhira
     tatra tenaiva hartavyāś catvāro 'ṃśāḥ pitur dhanāt
kṣatriyāyās tu yaḥ putro brāhmaṇaḥ so 'py asaṃśayaḥ
     sa tu mātṛviśeṣeṇa trīn aṃśān hartum arhati
varṇe tṛtīye jātas tu vaiśyāyāṃ brāhmaṇād api
     dvir aṃśas tena hartavyo brāhmaṇa svād yudhiṣṭhira
śūdrāyāṃ brāhmaṇāj jāto nityādeya dhanaḥ smṛtaḥ
     alpaṃ vāpi pradātavyaṃ śūdra putrāya bhārata
daśadhā pravibhaktasya dhanasyaiṣa bhavet kramaḥ
     savarṇāsu tu jātānāṃ samān bhāgān prakalpayet
abrāhmaṇaṃ tu manyante śūdrā putram anaipuṇāt
     triṣu varṣeṣu jāto hi brāhmaṇād brāhmaṇo bhavet
smṛtā varṇāś ca catvāraḥ pañcamo nādhigamyate
     haret tu daśamaṃ bhāgaṃ śūdrā putraḥ pitur dhanāt
tat tu dattaṃ haret pitrā nādattaṃ hartum arhati
     avaśyaṃ hi dhanaṃ deyaṃ śūdrā putrāya bhārata
ānṛśaṃsyaṃ paro dharma iti tasmai pradīyate
     yatra tatra samutpanno guṇāyaivopalakpate
yadi vāpy ekaputraḥ syād aputro yadi vā bhavet
     nādhikaṃ daśam ādadyāc chūdrā putrāya bhārata
traivārṣikād yadā bhaktād adhikaṃ syād dvijasya tu
     yajeta tena dravyeṇa na vṛthā sādhayed dhanam
trisāhasra paro dāyaḥ striyo deyo dhanasya vai
     tac ca bhartrā dhanaṃ dattaṃ nādattaṃ bhoktum arhati
strīṇāṃ tu patidāyādyam upabhoga phalaṃ smṛtam
     nāpahāraṃ striyaḥ kuryuḥ pativittāt kathaṃ cana
striyās tu yad bhaved vittaṃ pitrā dattaṃ yudhiṣṭhira
     brāhmaṇyās tad dharet kanyā yathā putras tathā hi sā
     sā hi putrasamā rājan vihitā kurunandana
evam eta samuddiṣṭaṃ dharmeṣu bharatarṣabha
     etad dharmam anusmṛtya na vṛthā sādhayed dhanam
[y]
     śūdrāyāṃ brāhmaṇāj jāto yady adeya dhanaḥ smṛtaḥ
     kena prativiśeṣeṇa daśamo 'py asya dīyateṇ
brāhmaṇyāṃ brāhmaṇāj jāto brāhmaṇaḥ syān na saṃśayaḥ
     kṣatriyāyāṃ tathaiva syād vaiśyāyām api caiva hi
kasmāt te viṣamaṃ bhāgaṃ bhajeran nṛpasattama
     yadā sarve trayo varṇās tvayoktā brāhmaṇā iti
[bh]
     dārā ity ucyate loke nāmnaikena paraṃtapa
     proktena caikanāmnāyaṃ viśeṣaḥ sumahān bhavet
tisraḥ kṛtvā puro bhāryāḥ paścād vindeta brāhmaṇīm
     sā jyeṣṭhā sā ca pūjyā syāt sā ca tābhyo garīyasī
snānaṃ prasādhanaṃ bhartur dantadhāvanam añjanam
     havyaṃ kavyaṃ ca yac cānyad dharmayuktaṃ bhaved gṛhe
na tasyāṃ jātu tiṣṭhantyām anyā tat kartum arhati
     brāhmaṇī tv eva tat kuryād brāhmaṇasya yudhiṣṭhira
annaṃ pānaṃ ca mālyaṃ ca vāsāṃsy ābharaṇāni ca
     brāhmaṇyai tāni deyāni bhartuḥ sā hi garīyasī
manunābhihitaṃ śāstraṃ yac cāpi kurunandana
     tatrāpy eṣa mahārāja dṛṣṭo dharmaḥ sanātanaḥ
atha ced anyathā kuryād yadi kāmād yudhiṣṭhira
     yathā brāhmaṇa caṇḍālaḥ pūrvadṛṣṭas tathaiva saḥ
brāhmaṇyāḥ sadṛśaḥ putraḥ kṣatriyāyāś ca yo bhavet
     rājan viśeṣo nāsty atra varṇayor ubhayor api
na tu jātyā samā loke brāhmaṇyāḥ kṣatriyā bhavet
     brāhmaṇyāḥ prathamaḥ putro bhūyān syād rājasattama
     bhūyo 'pi bhūyasā hāryaṃ pitṛvittād yudhiṣṭhira
yathā na sadṛśī jātu brāhmaṇyāḥ kṣatriyā bhavet
     kṣatriyāyās tathā vaiśyā na jātu sadṛśī bhavet
śrīś ca rājyaṃ ca kośaś ca kṣatriyāṇāṃ yudhiṣṭhira
     vihitaṃ dṛśyate rājan sāgarāntā ca medinī
kṣatriyo hi svadharmeṇa śriyaṃ prāpnoti bhūyasīm
     rājā daṇḍadharo rājan rakṣā nānyatra kṣatriyāt
brāhmaṇā hi mahābhāgā devānām api devatāḥ
     teṣu rājā pravarteta pūjayā vidhipūrvakam
praṇītam ṛṣibhir jñātvā dharmaṃ śāśvatam avyayam
     lupyamānāḥ svadharmeṇa kṣatriyo rakṣati prajāḥ
dasyubhir hriyamāṇaṃ ca dhanaṃ dārāś ca sarvaśaḥ
     sarveṣām eva varṇānāṃ trātā bhavati pārthivaḥ
bhūyān syāt kṣatriyā putro vaiśyāputrān na saṃśayaḥ
     bhūyas tenāpi hartavyaṃ pitṛvittād yudhiṣṭhira
[y]
     uktaṃ te vidhivad rājan brāhmaṇa sve pitāmaha
     itareṣāṃ tu varṇānāṃ kathaṃ viniyamo bhavet
[bh]
     kṣatriyasyāpi bhārye dve vihite kurunandana
     tṛtīyā ca bhavec chūdrā na tu dṛṣṭāntataḥ smṛtā
eṣa eva kramo hi syāt kṣatriyāṇāṃ yudhiṣṭhira
     aṣṭadhā tu bhavet kāryaṃ kṣatriya svaṃ yudhiṣṭhira
kṣatriyāyā haret putraś caturo 'ṃśān pitur dhanāt
     yuddhāvahārikaṃ yac ca pituḥ syāt sa harec ca tat
vaiśyāputras tu bhāgāṃ strīñ śūdrā putro 'thāṣṭamam
     so 'pi dattaṃ haret pitrā nādattaṃ hartum arhati
ekaiva hi bhaved bhāryā vaiśyasya kurunandana
     dvitīyā vā bhavec chūdrā na tu dṛṣṭāntataḥ smṛtā
vaiśyasya vartamānasya vaiśyāyāṃ bharatarṣabha
     śūdrāyāṃ caiva kaunteya tayor viniyamaḥ smṛtaḥ
pañcadhā tu bhavet kāryaṃ vaiśya svaṃ bharatarṣabha
     tayor apatye vakṣyāmi vibhāgaṃ ca janādhipa
vaiśyāputreṇa hartavyāś catvāro 'ṃśaḥ pitur dhanāt
     pañcamas tu bhaved bhāgaḥ śūdrā putrāya bhārata
so 'pi dattaṃ haret pitrā nādattaṃ hartum arhati
     tribhir varṇais tathā jātaḥ śūdro deya dhano bhavet
śūdrasya syāt savarṇaiva bhāryā nānyā kathaṃ cana
     śūdrasya samabhāgaḥ syād yadi putraśataṃ bhavet
jātānāṃ samavarṇāsu putrāṇām aviśeṣataḥ
     sarveṣām eva varṇānāṃ samabhāgo dhane smṛtaḥ
jyeṣṭhasya bhāgo jyeṣṭhaḥ syād ekāṃśo yaḥ pradhānataḥ
     eṣa dāya vidhiḥ pārtha pūrvam uktaḥ svayambhuvā
samavarṇāsu jātānāṃ viśeṣo 'sty aparo nṛpa
     vivāha vaiśeṣya kṛtaḥ pūrvaḥ pūrvo viśiṣyate
harej jyeṣṭhaḥ pradhānāṃśam ekaṃ tulyā suteṣv api
     madhyamo madhyamaṃ caiva kanīyāṃs tu kanīyasam
evaṃ jātiṣu sarvāsu savarṇāḥ śreṣṭhatāṃ gatāḥ
     maharṣir api caitad vai mārīcaḥ kāśyapo 'bravīt
