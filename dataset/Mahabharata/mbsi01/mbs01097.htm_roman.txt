[v]
      tataḥ satyavatī dīnā kṛpaṇā putragṛddhinī
      putrasya kṛtvā kāryāṇi snuṣābhyāṃ saha bhārata
dharmaṃ ca pitṛvaṃśaṃ ca mātṛvaṃśaṃ ca māninī
      prasamīkṣya mahābhāgā gāṅgeyaṃ vākyam abravīt
śaṃtanor dharmanityasya kauravyasya yaśasvinaḥ
      tvayi piṇḍaś ca kīrtiś ca saṃtānaṃ ca pratiṣṭhitam
yathā karma śubhaṃ kṛtvā svargopagamanaṃ dhruvam
      yathā cāyur dhruvaṃ satye tvayi dharmas tathā dhruvaḥ
vettha dharmāṃś ca dharmajña samāsenetareṇa ca
      vividhās tvaṃ śrutīr vettha vettha vedāṃś ca sarvaśaḥ
vyavasthānaṃ ca te dharme kulācāraṃ ca lakṣaye
      pratipattiṃ ca kṛcchreṣu śukrāṅgirasayor iva
tasmāt subhṛśam āśvasya tvayi dharmabhṛtāṃ vara
      kārye tvāṃ viniyokṣyāmi tac chrutvā kartum arhasi
mama putras tava bhrātā vīryavān supriyaś ca te
      bāla eva gataḥ svargam aputraḥ puruṣarṣabha
ime mahiṣyau bhrātus te kāśirājasute śubhe
      rūpayauvana saṃpanne putra kāme ca bhārata
tayor utpādayāpatyaṃ saṃtānāya kulasya naḥ
     manniyogān mahābhāga dharmaṃ kartum ihārhasi
rājye caivābhiṣicyasva bhāratān anuśādhi ca
     dārāṃś ca kuru dharmeṇa mā nimajjīḥ pitāmahān
tathocyamāno mātrā ca suhṛdbhiś ca paraṃtapaḥ
     pratyuvāca sa dharmātmā dharmyam evottaraṃ vacaḥ
asaṃśayaṃ paro dharmas tvayā mātar udāhṛtaḥ
     tvam apatyaṃ prati ca me pratijñāṃ vettha vai parām
jānāsi ca yathāvṛtthaṃ śulka hetos tvad antare
     sa satyavati satyaṃ te pratijānāmy ahaṃ punaḥ
parityajeyaṃ trailokyaṃ rājyaṃ deveṣu vā punaḥ
     yad vāpy adhikam etābhyāṃ na tu satyaṃ kathaṃ cana
tyajec ca pṛthivī gandham āpaś ca rasam ātmanaḥ
     jyotis tathā tyajed rūpaṃ vāyuḥ sparśaguṇaṃ tyajet
prabhāṃ samutsṛjed arko dhūmaketus tathoṣṇatām
     tyajec chabdam athākāśaḥ somaḥ śītāṃśutāṃ tyajet
vikramaṃ vṛtrahā jahyād dharmaṃ jahyāc ca dharmarāṭ
     na tv ahaṃ satyam utsraṣṭuṃ vyavaseyaṃ kathaṃ cana
evam uktā tu putreṇa bhūri draviṇa tejasā
     mātā satyavatī bhīṣmam uvāca tadanantaram
jānāmi te sthitiṃ satye parāṃ satyaparākrama
     icchan sṛjethās trīṁl lokān anyāṃs tvaṃ svena tejasā
jānāmi caiva satyaṃ tan madarthaṃ yad abhāṣathāḥ
     āpad dharmam avekṣasva vaha paitāmahīṃ dhuram
yathā te kulatantuś ca dharmaś ca na parābhavet
     suhṛdaś ca prahṛṣyeraṃs tathā kuru paraṃtapa
lālapyamānāṃ tām evaṃ kṛpaṇāṃ putragṛddhinīm
     dharmād apetaṃ bruvatīṃ bhīṣmo bhūyo 'bravīd idam
rājñi dharmān avekṣasva mā naḥ sarvān vyanīnaśaḥ
     satyāc cyutiḥ kṣatriyasya na dharmeṣu praśasyate
śaṃtanor api saṃtānaṃ yathā syād akṣayaṃ bhuvi
     tat te dharmaṃ pravakṣyāmi kṣātraṃ rājñi sanātanam
śrutvā taṃ pratipadyethāḥ prājñaiḥ saha purohitaiḥ
     āpad dharmārthakuśalair lokatantram avekṣya ca
