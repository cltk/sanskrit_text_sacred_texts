[k]
      atrāpy udāharantīmam itihāsaṃ purātanam
      vidurāyāś ca saṃvādaṃ putrasya ca paraṃtapa
atra śreyaś ca bhūyaś ca yathā sā vaktum arhati
      yaśasvinī manumatī kule jātā vibhāvarī
kṣatradharmaratā dhanyā vidurā dīrghadarśinī
      viśrutā rājasaṃsatsu śrutavākyā bahuśrutā
vidurā nāma vai satyā jagarhe putram aurasam
      nirjitaṃ sindhurājena śayānaṃ dīnacetasam
      anandanam adharmajñaṃ dviṣatāṃ harṣavardhanam
na mayā tvaṃ na pitrāsi jātaḥ kvābhyāgato hy asi
      nirmanyur upaśākhīyaḥ puruṣaḥ klība sādhanaḥ
yāvaj jīvaṃ nirāśo 'si kalyāṇāya dhuraṃ vaha
      mātmānam avamanyasva mainam alpena bībharaḥ
      manaḥ kṛtvā sukalyāṇaṃ mā bhais tvaṃ pratisaṃstabha
uttiṣṭha he kāpuruṣa mā śeṣvaivaṃ parājitaḥ
      amitrān nandayan sarvān nirmāno bandhuśokadaḥ
supūrā vai kunadikā supūro mūṣikāñjaliḥ
      susaṃtoṣaḥ kāpuruṣaḥ svalpakenāpi tuṣyati
apy arer ārujan daṃṣṭrām āśvā iva nidhanaṃ vraja
      api vā saṃśayaṃ prāpya jīvite 'pi parākrama
apy areḥ śyenavac chidraṃ paśyes tvaṃ viparikraman
     vinadan vātha vā tūṣṇīṃ vyomni vāpariśaṅkitaḥ
tvam evaṃ pretavac cheṣe kasmād vajrahato yathā
     uttiṣṭha he kāpuruṣa mā śeṣvaivaṃ parājitaḥ
māstaṃ gamas tvaṃ kṛpaṇo viśrūyasva svakarmaṇā
     mā madhye mā jaghanye tvaṃ mādho bhūs tiṣṭha corjitaḥ
alātaṃ tindukasyeva muhūrtam api vijvala
     mā tuṣāgnir ivānarciḥ kākaraṅkhā jijīviṣuḥ
     muhūrtaṃ jvalitaṃ śreyo na tu dhūmāyitaṃ ciram
mā ha sma kasya cid gehe janī rājñaḥ kharī mṛduḥ
     kṛtvā mānuṣyakaṃ karma sṛtvājiṃ yāvad uttamam
     dharmasyānṛṇyam āpnoti na cātmānaṃ vigarhate
alabdhvā yadi vā labdhvā nānuśocanti paṇḍitāḥ
     ānantaryaṃ cārabhate na prāṇānāṃ dhanāyate
udbhāvayasva vīryaṃ vā tāṃ vā gaccha dhruvāṃ gatim
     dharmaṃ putrāgrataḥ kṛtvā kiṃnimittaṃ hi jīvasi
iṣṭāpūrtaṃ hi te klība kīrtiś ca sakalā hatā
     vicchinnaṃ bhogamūlaṃ te kiṃnimittaṃ hi jīvasi
śatrur nimajjatā grāhyo jaṅghāyāṃ prapatiṣyatā
     viparicchinna mūlo 'pi na viṣīdet kathaṃ cana
     udyamya duram utkarṣed ājāneya kṛtaṃ smaran
kuru sattvaṃ ca mānaṃ ca viddhi pauruṣam ātmanaḥ
     udbhāvaya kulaṃ magnaṃ tvatkṛte svayam eva hi
yasya vṛttaṃ na jalpanti mānavā mahad adbhutam
     rāśivardhana mātraṃ sa naiva strī na punaḥ pumān
dāne tapasi śaurye ca yasya na prathitaṃ yaśaḥ
     vidyāyām arthalābhe vā mātur uccāra eva saḥ
śrutena tapasā vāpi śriyā vā vikrameṇa vā
     janān yo 'bhibhavaty anyān karṇamā hi sa vai pumān
na tv eva jālmīṃ kāpālīṃ vṛttim eṣitum arhasi
     nṛśaṃsyām ayaśasyāṃ ca duḥkhāṃ kāpuruṣocitām
yam enam abhinandeyur amitrāḥ puruṣaṃ kṛśam
     lokasya samavajñātaṃ nihītāśana vāsasam
aho lābhakaraṃ dīnam alpajīvanam alpakam
     nedṛśaṃ bandhum āsādya bāndhavaḥ sukham edhate
avṛttyaiva vipatsyāmo vayaṃ rāṣṭrāt pravāsitāḥ
     sarvakāmarasair hīnāḥ sthānabhraṣṭā akiṃcanāḥ
avarṇa kāriṇaṃ satsu kulavaṃśasya nāśanam
     kaliṃ putra pravādena saṃjaya tvām ajījanam
niramarṣaṃ nirutsāhaṃ nirvīryam arinandanam
     mā sma sīmantinī kā cij janayet putram īdṛśam
mā dhūmāya jvalātyantam ākramya jahi śātravān
     jvala mūrdhany amitrāṇāṃ muhūrtam api vā kṣaṇam
etāvān eva puruṣo yad amarṣī yad akṣamī
     kṣamāvān niramarśaś ca naiva strī na punaḥ pumān
saṃtoṣo vai śriyaṃ hanti tathānukrośa eva ca
     anutthāna bhaye cobhe nirīho nāśnute mahat
ebhyo nikṛtipāpebhyaḥ pramuñcātmānam ātmanā
     āyasaṃ hṛdayaṃ kṛtvā mṛgayasva punaḥ svakam
puraṃ viṣahate yasmāt tasmāt puruṣa ucyate
     tam āhur vyarthanāmānaṃ strīvad ya iha jīvati
śūrasyorjita sattvasya siṃhavikrānta gāminaḥ
     diṣṭa bhāvaṃ gatasyāpi vighase modate prajā
ya ātmanaḥ priya sukhe hitvā mṛgayate śriyam
     amātyānām atho harṣam ādadhāty acireṇa saḥ
kiṃ nu te mām apaśyantyāḥ pṛthivyā api sarvayā
     kim ābharaṇakṛtyaṃ te kiṃ bhogair jīvitena vā
kim adyakānāṃ ye lokā dviṣantas tān avāpnuyuḥ
     ye tv ādṛtātmanāṃ lokāḥ suhṛdas tān vrajantu naḥ
bhṛtyair vihīyamānānāṃ parapiṇḍopajīvinām
     kṛpaṇānām asattvānāṃ mā vṛttim anuvartithāḥ
anu tvāṃ tāta jīvantu brāhmaṇāḥ suhṛdas tathā
     parjanyam iva bhūtāni devā iva śatakratum
yam ājīvanti puruṣaṃ sarvabhūtāni saṃjaya
     pakvaṃ drumam ivāsādya tasya jīvitam arthavat
yasya śūrasya vikrāntair edhante bāndhavāḥ sukham
     tridaśā iva śakrasya sādhu tasyeha jīvitam
svabāhubalam āśritya yo 'bhyujjīvati mānavaḥ
     sa loke labhate kīrtiṃ paratra ca śubhāṃ gatim
