[y]
      mokṣaḥ pitāmahenokta upāyān nānupāyataḥ
      tam upāyaṃ yathānyāyaṃ śrotum icchāmi bhārata
[bhī]
      tvayy evaitan mahāprājña yuktaṃ nipuna darśanam
      yad upāyena sarvārthān nityaṃ mṛgayase 'nagha
karaṇe ghatasya yā buddhir ghatotpattau na sānagha
      evaṃ dharmābhyupāyeṣu nānyad dharmeṣu kāraṇam
pūrve samudre yaḥ panthā na sa gacchati paścimam
      ekaḥ panthā hi mokṣasya tan me vistarataḥ śṛṇu
kṣamayā krodham ucchindyāt kāmaṃ saṃkalpavarjanāt
      sattvasaṃsevanād dhīro nidrām ucchetum arhati
apramādād bhayaṃ rakṣec chvāsaṃ kṣetrajñaśīlanāt
      icchāṃ dveṣaṃ ca kāmaṃ ca dhairyeṇa vinivartayet
bhramaṃ pramoham āvartam abhyāsād vinivartayet
      nidrāṃ ca pratibhāṃ caiva jñānābhyāsa na tattvavit
upadravāṃs tathā rogān hitajīrṇa mitāśanāt
      lobhaṃ mohaṃ ca saṃtoṣād viṣayāṃs tattvadarśanāt
anukroṣād adharmaṃ ca jayed dharmam upekṣayā
      āyatyā ca jayed āśām arthaṃ saṅgavivarjanāt
anityatvena ca snehaṃ kṣudhaṃ yogena paṇḍitaḥ
     kāruṇyenātmano mānaṃ tṛṣṇāṃ ca paritoṣataḥ
utthānena jayet tandrīṃ vitarkaṃ niścayāj jayet
     maunena bahu bhāsyaṃ ca śauryeṇa ca bhayaṃ jayet
yacched vāṅmanasī buddhyā tāṃ yacchej jñānacakṣuṣā
     jñānam ātmā mahān yacchet taṃ yacchec chāntir ātmanaḥ
tad etad upaśāntena boddhavyaṃ śuci karmaṇā
     yogadoṣān samucchidya pañca yān kavayo viduḥ
kāmaṃ krodhaṃ ca lobhaṃ ca bhayaṃ svapnaṃ ca pañcamam
     parityajya niṣeveta tathemān yogasādhanān
dhyānam adhyayanaṃ dānaṃ satyaṃ hrīr ārjavaṃ kṣamā
     śaucam āhārataḥ śuddhir indriyāṇāṃ ca saṃyamaḥ
etair vivardhate tejaḥ pāpmānam apahanti ca
     sidhyanti cāsya saṃkalpā vijñānaṃ ca pravartate
dhūtapāpaḥ sa tejasvī laghv āhāro jitendriyaḥ
     kāmakrodhau vaśe kṛtvā ninīsed brahmaṇaḥ padam
amūḍhatvam asaṅgitvaṃ kāmakrodhavivarjanam
     adainyam anudīrṇatvam anudvego vyavasthitiḥ
eṣa mārgo hi mokṣasya prasanno vimalaḥ śuciḥ
     tathā vākkāyamanasāṃ niyamaḥ kāmato 'nyathā
