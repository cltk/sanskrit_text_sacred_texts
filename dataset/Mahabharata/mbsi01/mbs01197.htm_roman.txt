[vidura]
      rājan niḥsaṃśayaṃ śreyo vācyas tvam asi bāndhavaiḥ
      na tv aśuśrūṣamāṇeṣu vākyaṃ saṃpratitiṣṭhati
hitaṃ hi tava tad vākyam uktavān kurusattamaḥ
      bhīṣmaḥ śāṃtanavo rājan pratigṛhṇāsi tan na ca
tathā droṇena bahudhā bhāṣitaṃ hitam uttamam
      tac ca rādhā sutaḥ karṇo manyate na hitaṃ tava
cintayaṃś ca na paśyāmi rājaṃs tava suhṛttamam
      ābhyāṃ puruṣasiṃhābhyāṃ yo vā syāt prajñayādhikaḥ
imau hi vṛddhau vayasā prajñayā ca śrutena ca
      samau ca tvayi rājendra teṣu pāṇḍusuteṣu ca
dharme cānavamau rājan satyatāyāṃ ca bhārata
      rāmād dāśaratheś caiva gayāc caiva na saṃśayaḥ
na coktavantāv aśreyaḥ purastād api kiṃ cana
      na cāpy apakṛtaṃ kiṃ cid anayor lakṣyate tvayi
tāv imau puruṣavyāghrāv anāgasi nṛpa tvayi
      na mantrayetāṃ tvac chreyaḥ kathaṃ satyaparākramau
prajñāvantau naraśreṣṭhāv asmiṁl loke narādhipa
      tvannimittam ato nemau kiṃ cij jihmaṃ vadiṣyataḥ
      iti me naiṣṭhikī buddhir vartate kurunandana
na cārthahetor dharmajñau vakṣyataḥ pakṣasaṃśritam
     etad dhi paramaṃ śreyo menāte tava bhārata
duryodhanaprabhṛtayaḥ putrā rājan yathā tava
     tathaiva pāṇḍaveyās te putrā rājan na saṃśayaḥ
teṣu ced ahitaṃ kiṃ cin mantrayeyur abuddhitaḥ
     mantriṇas te na te śreyaḥ prapaśyanti viśeṣataḥ
atha te hṛdayaṃ rājan viśeṣas teṣu vartate
     antarasthaṃ vivṛṇvānāḥ śreyaḥ kuryur na te dhruvam
etadartham imau rājan mahātmānau mahādyutī
     nocatur vivṛtaṃ kiṃ cin na hy eṣa tava niścayaḥ
yac cāpy aśakyatāṃ teṣām āhatuḥ puruṣarṣabhau
     tat tathā puruṣavyāghra tava tad bhadram astu te
kathaṃ hi pāṇḍavaḥ śrīmān savyasācī paraṃtapaḥ
     śakyo vijetuṃ saṃgrāme rājan maghavatā api
bhīmaseno mahābāhur nāgāyuta balo mahān
     kathaṃ hi yudhi śakyeta vijetum amarair api
tathaiva kṛtinau yuddhe yamau yama sutāv iva
     kathaṃ viṣahituṃ śakyau raṇe jīvitum icchatā
yasmin dhṛtir anukrośaḥ kṣamā satyaṃ parākramaḥ
     nityāni pāṇḍavaśreṣṭhe sa jīyeta kathaṃ raṇe
yeṣāṃ pakṣadharo rāmo yeṣāṃ mantrī janārdanaḥ
     kiṃ nu tair ajitaṃ saṃkhye yeṣāṃ pakṣe ca sātyakiḥ
drupadaḥ śvaśuro yeṣāṃ yeṣāṃ śyālāś ca pārṣatāḥ
     dhṛṣṭadyumnamukhā vīrā bhrātaro drupadātmajāḥ
so 'śakyatāṃ ca vijñāya teṣām agreṇa bhārata
     dāyādyatāṃ ca dharmeṇa samyak teṣu samācara
idaṃ nirdagdham ayaśaḥ purocana kṛtaṃ mahat
     teṣām anugraheṇādya rājan prakṣālayātmanaḥ
drupado 'pi mahān rājā kṛtavairaś ca naḥ purā
     tasya saṃgrahaṇaṃ rājan svapakṣasya vivardhanam
balavantaś ca dāśārhā bahavaś ca viśāṃ pate
     yataḥ kṛṣṇas tatas te syur yataḥ kṛṣṇas tato jayaḥ
yac ca sāmnaiva śakyeta kāryaṃ sādhayituṃ nṛpa
     ko daivaśaptas tat kārtuṃ vigraheṇa samācaret
śrutvā ca jīvataḥ pārthān paurajānapado janaḥ
     balavad darśane gṛdhnus teṣāṃ rājan kuru priyam
duryodhanaś ca karṇaś ca śakuniś cāpi saubalaḥ
     adharmayuktā duṣprajñā bālā maiṣāṃ vacaḥ kṛthāḥ
uktam etan mayā rājan purā guṇavatas tava
     duryodhanāparādhena prajeyaṃ vinaśiṣyati
