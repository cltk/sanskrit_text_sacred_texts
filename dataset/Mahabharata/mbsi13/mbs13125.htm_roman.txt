[y]
      sāmnā vāpi pradāne vā jyāyaḥ kiṃ bhavato matam
      prabrūhi bharataśreṣṭha yad atra vyatiricyate
[bh]
      sāmnā prasādyate kaś cid dānena ca tathāparaḥ
      puruṣaḥ prakṛtiṃ jñātvā tayor ekataraṃ bhajet
guṇāṃs tu śṛṇu me rājan sāntvasya bharatarṣabha
      dāruṇāny api bhūtāni sāntvenārādhayed yathā
atrāpy udāharantīmam itihāsaṃ purātanam
      gṛhītvā rakṣasā mukto dvijātiḥ kānane yathā
kaś cit tu buddhisaṃpanno brāhmaṇo vijane vane
      gṛhītaḥ kṛcchram āpanno rakṣasā bhakṣayiṣyatā
sa buddhiśruta saṃpannas taṃ dṛṣṭvātīva bhīṣaṇam
      sāmaivāsmin prayuyuje na mumoha na vivyathe
rakṣas tu vācā saṃpūjya praśnaṃ papraccha taṃ dvijam
      mokṣyase brūhi me praśnaṃ kenāsmi hariṇaḥ kṛśaḥ
muhūrtam atha saṃcintya brāhmaṇas tasya rakṣasaḥ
      ābhir gāthābhir avyagraḥ praśnaṃ pratijagāda ha
videśastho vilokastho vinā nūnaṃ suhṛjjanaiḥ
      viṣayān atulān bhuṅkṣe tenāsi hariṇaḥ kṛśaḥ
nūnaṃ mitrāṇi te rakṣaḥ sādhūpacaritāny api
     svadoṣād aparajyante tenāsi hariṇaḥ kṛśaḥ
dhanaiśvaryādhikāḥ stabdhās tvad guṇaiḥ paramāvarāḥ
     avajānanti nūnaṃ tvāṃ tenāsi hariṇaḥ kṛśaḥ
guṇavān viguṇān anyān nūnaṃ paśyasi satkṛtān
     prājño 'prājñān vinītātmā tenāsi hariṇaḥ kṛśaḥ
avṛttyā kliśyamāno 'pi vṛttyupāyān viharhayan
     māhātmyād vyathase nūnaṃ tenāsi hariṇaḥ kṛśaḥ
saṃpīḍyātmānam āryatvāt tvayā kaś cid upaskṛtaḥ
     jitaṃ tvāṃ manyate sādho tenāsi hariṇaḥ kṛśaḥ
kliśyamānān vimārgeṣu kāmakrodhāvṛtātmanaḥ
     manye nu dhyāyasi janāṃs tenāsi hariṇaḥ kṛśaḥ
prājñaiḥ saṃbhāvito nūnaṃ na prājñair upasaṃhitaḥ
     hrīmān amarṣī durvṛttais tenāsi hariṇaḥ kṛśaḥ
nūnaṃ mitra mukhaḥ śatruḥ kaś cid āryavad ācaran
     vañcayitvā gatas tvāṃ vai tenāsi hariṇaḥ kṛśaḥ
prakāśārtha gatir nūnaṃ rahasyakuśalaḥ kṛtī
     tajjñair na pūjyase nūnaṃ tenāsi hariṇaḥ kṛśaḥ
asatsv abhiniviṣṭeṣu bruvato muktasaṃśayam
     guṇās te na virājante tenāsi hariṇaḥ kṛśaḥ
dhanabuddhiśrutair hīnaḥ kevalaṃ tenasānvitaḥ
     mahat prārthayase nūnaṃ tenāsi hariṇaḥ kṛśaḥ
tapaḥ praṇihitātmānaṃ manye tvāraṇya kāṅkṣiṇam
     bandhuvargo na gṛhṇāti tenāsi hariṇaḥ kṛśaḥ
nūnam arthavatāṃ madhye tava vākyam anuttamam
     na bhāti kāle 'bhihitaṃ tenāsi hariṇaḥ kṛśaḥ
dṛḍhapūrvaśrutaṃ mūrkhaṃ kupitaṃ hṛdayapriyam
     anunetuṃ na śaknoṣi tenāsi hariṇaḥ kṛśaḥ
nūnam āsaṃjayitvā te kṛtye kasmiṃś cid īpsite
     kaś cid arthayate 'tyarthaṃ tenāsi hariṇaḥ kṛśaḥ
nūnaṃ tvā svaguṇāpekṣaṃ pūjayānaṃ suhṛd dhruvam
     mayārtha iti jānāti tenāsi hariṇaḥ kṛśaḥ
antargatam abhiprāyaṃ na nūnaṃ lajjayecchasi
     vivaktuṃ prāpti śaithilyāt tenāsi hariṇaḥ kṛśaḥ
nānā buddhirucīṁl loke manuṣyān nūnam icchasi
     grahītuṃ svaguṇaiḥ sarvāṃs tenāsi hariṇaḥ kṛśaḥ
avidvān bhīrur alpārtho vidyā vikramadānajam
     yaśaḥ prārthayase nūnaṃ tenāsi hariṇaḥ kṛśaḥ
cirābhilaṣitaṃ kiṃ cit phalam aprāptam eva te
     kṛtam anyair apahṛtaṃ tenāsi hariṇaḥ kṛśaḥ
nūnam ātmakṛtaṃ doṣam apaśyan kiṃ cid ātmani
     akāraṇe 'bhiśasto 'si tenāsi hariṇaḥ kṛśaḥ
suhṛdām apramattānām apramokṣyārtha hānijam
     duḥkham arthaguṇair hīnaṃ tenāsi hariṇaḥ kṛśaḥ
sādhūn gṛhasthān dṛṣṭvā ca tathāsādhūn vanecarān
     muktāṃś cāvasathe saktāṃs tenāsi hariṇaḥ kṛśaḥ
dharmyam arthaṃ ca kāle ca deśe cābhihitaṃ vacaḥ
     na pratiṣṭhati te nūnaṃ tenāsi hariṇaḥ kṛśaḥ
dattān akuśalair arthān manīṣī saṃjijīviṣuḥ
     prāpya vartayase nūnaṃ tenāsi hariṇaḥ kṛśaḥ
pāpān vivardhato deṣṭvā kalyāṇāṃś cāvasīdataḥ
     dhruvaṃ mṛgayase yogyaṃ tenāsi hariṇaḥ kṛśaḥ
parasparaviruddhānāṃ priyaṃ nūnaṃ cikīrṣasi
     suhṛdām avirodhena tenāsi hariṇaḥ kṛśaḥ
śrotriyāṃś ca vikarmasthān prājñāṃś cāpy ajitendriyān
     manye 'nudhyāyasi janāṃs tenāsi hariṇaḥ kṛśaḥ
evaṃ saṃpūjitaṃ rakṣovipraṃ taṃ pratyapūjayat
     sakhāyam akaroc cainaṃ saṃyojyārthair mumoca ha
