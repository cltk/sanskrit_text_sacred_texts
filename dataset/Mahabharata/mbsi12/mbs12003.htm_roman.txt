[nārada]
      karṇasya bāhuvīryeṇa praśrayeṇa damena ca
      tutoṣa bhṛguśārdūlo guruśuśrūṣayā tathā
tasmai sa vidhivat kṛtsnaṃ brahmāstraṃ sa nivartanam
      provācākhilam avyagraṃ tapasvī sutapasvine
viditāstras tataḥ karṇo ramamāṇo ''śrame bhṛgoḥ
      cakāra vai dhanurvede yatnam adbhutavikramaḥ
tataḥ kadā cid rāmas tu carann āśramam antikāt
      karṇena sahito dhīmān upavāsena karśitaḥ
suṣvāpa jāmadagnyo vai visrambhotpanna sauhṛdaḥ
      karṇasyotsaṅga ādhāya śiro klāntamanā guruḥ
atha kṛmiḥ śleṣma mayo māṃsaśoṇitabhojanaḥ
      dāruṇo dāruṇasparśaḥ karṇasyābhyāśam āgamat
sa tasyorum athāsādya bibheda rudhirāśanaḥ
      na cainam aśakat kṣeptuṃ hantuṃ vāpi guror bhayāt
saṃdaśyamāno 'pi tathā kṛmiṇā tena bhārata
      guru prabodha śaṅkī ca tam upaikṣata sūta jaḥ
karṇas tu vedanāṃ dhairyād asahyāṃ vinigṛhya tām
      akampann avyathaṃś caiva dhārayām āsa bhārgavam
yadā tu ridhireṇāṅge parispṛṣṭo bhṛgūdvahaḥ
     tadābudhyata tejasvī saṃtaptaś cedam abravīt
aho 'smy aśucitāṃ prāptaḥ kim idaṃ kriyate tvayā
     kathayasva bhayaṃ tyaktvā yāthātathyam idaṃ mama
tasya karṇas tadācaṣṭa kṛmiṇā paribhakṣaṇam
     dadarśa rāmas taṃ cāpi kṛmiṃ sūkara saṃnibham
aṣṭa pādaṃ tīkṣṇadaṃṣṭraṃ sūcībhir iva saṃvṛtam
     romabhiḥ saṃniruddhāṅgam alarkaṃ nāma nāmataḥ
sa dṛṣṭamātro rāmeṇa kṛmiḥ prāṇān avāsṛjat
     tasminn evāsṛk saṃklinne tad adbhutam ivābhavat
tato 'ntarikṣe dadṛśe viśvarūpaḥ karālavān
     rākṣaso lohitagrīvaḥ kṛṣṇāṅgo meghavāhanaḥ
sa rāma prāñjalir bhūtvā babhāṣe pūrṇamānasaḥ
     svasti te bhṛguśārdūla gamiṣyāmi yathāgatam
mokṣito narakād asmi bhavatā munisattama
     bhadraṃ ca te 'su nandiś ca priyaṃ me bhavatā kṛtam
tam uvācaṃ mahābāhur jāmadagnyaḥ pratāpavān
     kas tvaṃ kasmāc ca narakaṃ pratipanno bravīhi tat
so 'bravīd aham āsaṃ prāg gṛtso nāma mahāsuraḥ
     purā devayuge tāta bhṛgos tulyavayā iva
so 'haṃ bhṛgor sudayitāṃ bhāryām apaharaṃ balāt
     maharṣer abhiśāpena kṛmibhūto 'pataṃ bhuvi
abravīt tu sa māṃ krodhāt tava pūrvapitāmahaḥ
     mūtra śleṣmāśanaḥ pāpanirayaṃ pratipatsyase
śāpasyānto bhaved brahmann ity evaṃ tam athābruvam
     bhavitā bhārgave rāma iti mām abravīd bhṛguḥ
so 'ham etāṃ gatiṃ prāpto yathā na kuśalaṃ tathā
     tvayā sādho samāgamya vimuktaḥ pāpayonitaḥ
evam uktvā namaskṛtya yayau rāmaṃ mahāsuraḥ
     rāmaḥ karṇaṃ tu sa krodam idaṃ vacanam abravīt
ati duḥkham idaṃ mūḍha na jātu brāhmaṇaḥ sahet
     kṣatriyasyaiva te dhairyaṃ kāmayā satyam ucyatām
tam uvāca tataḥ karṇaḥ śāpabhītaḥ prasādayan
     brahmakṣatrāntare sūtaṃ jātaṃ māṃ viddhi bhārgava
rādheyaḥ karṇa iti māṃ pravadanti janā bhuvi
     prasādaṃ kuru me brahmann astralubdhasya bhārgava
pitā gurur na saṃdeho veda vidyā pradaḥ prabhuḥ
     ato bhārgava ity uktaṃ mayā gotraṃ tavāntike
tam uvāca bhṛguśreṣṭhaḥ saroṣaḥ prahasann iva
     bhūmau nipatitaṃ dīnaṃ vepamāna kṛtāñjalim
yasmān mithyopacarito astralobhād iha tvayā
     tasmād etad dhi te mūḍha brahmāstraṃ pratibhāsyati
anyatra vadhakālāt te sadṛśena sameyuṣaḥ
     abrāhmaṇe na hi brahma dhruvaṃ tiṣṭhet kadā cana
gacchedānīṃ na te sthānam anṛtasyeha vidyate
     na tvayā sadṛśo yuddhe bhavitā kśatriyo bhuvi
evam uktas tu rāmeṇa nyāyenopajagāma saḥ
     duryodhanam upāgamya kṛtāstro 'smīti cābravīt
