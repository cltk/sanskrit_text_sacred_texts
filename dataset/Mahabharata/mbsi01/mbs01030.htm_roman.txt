[g]
      sakhyaṃ me 'stu tvayā deva yathecchasi puraṃdara
      balaṃ tu mama jānīhi mahac cāsahyam eva ca
kāmaṃ naitat praśaṃsanti santaḥ svabalasaṃstavam
      guṇasaṃkīrtanaṃ cāpi svayam eva śatakrato
sakheti kṛtvā tu sakhe pṛṣṭo vakṣyāmy ahaṃ tvayā
      na hy ātmastava saṃyuktaṃ vaktavyam animittataḥ
saparvatavanām urvīṃ sasāgaravanām imām
      pakṣanāḍyaikayā śakra tvāṃ caivātrāvalambinam
sarvān saṃpiṇḍitān vāpi lokān sasthāṇu jaṅgamān
      vaheyam apariśrānto viddhīdaṃ me mahad balam
[sūta]
      ity uktavacanaṃ vīraṃ kirīṭī śrīmatāṃ varaḥ
      āha śaunaka devendraḥ sarvabhūtahitaḥ prabhuḥ
pratigṛhyatām idānīṃ me sakhyam ānantyam uttamam
      na kāryaṃ tava somena mama somaḥ pradīyatām
      asmāṃs te hi prabādheyur yebhyo dadyād bhavān imam
[g]
      kiṃ cit kāraṇam uddiśya somo 'yaṃ nīyate mayā
      na dāsyāmi samādātuṃ somaṃ kasmai cid apy aham
yatremaṃ tu sahasrākṣa nikṣipeyam ahaṃ svayam
      tvam ādāya tatas tūrṇaṃ harethās tridaśeśvara
[ṣ]
     vākyenānena tuṣṭo 'haṃ yat tvayoktam ihāṇḍaja
     yad icchasi varaṃ mattas tadgṛhāṇa khagottama
[s]
     ity uktaḥ pratyuvācedaṃ kadrū putrān anusmaran
     smṛtvā caivopadhi kṛtaṃ mātur dāsya nimittataḥ
īśo 'ham api sarvasya kariṣyāmi tu te 'rthitām
     bhaveyur bhujagāḥ śakra mama bhakṣyā mahābalāḥ
tathety uktvānvagacchat taṃ tato dānava sūdanaḥ
     hariṣyāmi vinikṣiptaṃ somam ity anubhāṣya tam
ājagāma tatas tūrṇaṃ suparṇo mātur antikam
     atha sarpān uvācedaṃ sarvān paramahṛṣṭavat
idam ānītam amṛtaṃ nikṣepsyāmi kuśeṣu vaḥ
     snātā maṅgalasaṃyuktās tataḥ prāśnīta pannagāḥ
adāsī caiva māteyam adya prabhṛti cāstu me
     yathoktaṃ bhavatām etad vaco me pratipāditam
tataḥ snātuṃ gatāḥ sarpāḥ pratyuktvā taṃ tathety uta
     śakro 'py amṛtam ākṣipya jagāma tridivaṃ punaḥ
athāgatās tam uddeśaṃ sarpāḥ somārthinas tadā
     snātāś ca kṛtajapyāś ca prahṛṣṭāḥ kṛtamaṅgalāḥ
tad vijñāya hṛtaṃ sarpāḥ pratimāyā kṛtaṃ ca tat
     somasthānam idaṃ ceti darbhāṃs te lilihus tadā
tato dvaidhī kṛtā jihvā sarpāṇāṃ tena karmaṇā
     abhavaṃś cāmṛtasparśād dharbhās te 'tha pavitriṇaḥ
tataḥ suparṇaḥ paramaprahṛṣṭavān; vihṛtya mātrā saha tatra kānane
     bhujaṃgabhakṣaḥ paramārcitaḥ khagair; ahīna kīrtir vinatām anandayat
imāṃ kathāṃ yaḥ śṛṇuyān naraḥ sadā; paṭheta vā dvija janamukhyasaṃsadi
     asaṃśayaṃ tridivam iyāt sa puṇyabhān; mahātmanaḥ patagapateḥ prakīrtanāt
