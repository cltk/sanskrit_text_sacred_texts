[vai]
      tataḥ saṃnādayañ śakro divaṃ bhūmiṃ ca sarvaśaḥ
      rathenopayayau pārtham ārohety abravīc ca tam
sa bhrātṝn patitān dṛṣṭvā dharmarājo yudhiṣṭhiraḥ
      abravīc chokasaṃtaptaḥ sahasrākṣam idaṃ vacaḥ
bhrātaraḥ patitā me 'tra āgaccheyur mayā saha
      na vinā bhrātṛbhiḥ svargam icche gantuṃ sureśvara
sukumārī sukhārhā ca rājaputrī puraṃdara
      sāsmābhiḥ saha gaccheta tad bhavān anumanyatām
[indra]
      bhrātṝn drakṣyasi putrāṃs tvam agratas tridivaṃ gatān
      kṛṣṇayā sahitān sarvān mā śuco bharatarṣabha
nikṣipya mānuṣaṃ dehaṃ gatās te bharatarṣabha
      anena tvaṃ śarīreṇa svargaṃ gantā na saṃśayaḥ
[y]
      atha śvā bhūtabhāvyeśa bhakto māṃ nityam eva ha
      sa gaccheta mayā sārdham ānṛśaṃsyā hi me matiḥ
[indra]
      amartyatvaṃ mat sāmatvaṃ ca rājañ; śriyaṃ kṛtsnāṃ mahatīṃ caiva kīrtim
      saṃprāpto 'dya svargasukhāni ca tvaṃ; tyaja śvānaṃ nātra nṛśaṃsam asti
[y]
      anāryam āryeṇa sahasranetra; śakyaṃ kartuṃ duṣkaram etad ārya
      mā me śriyā saṃgamanaṃ tayāstu; yasyāḥ kṛte bhakta janaṃ tyajeyam
[indra]
     svarge loke śvavatāṃ nāsti dhiṣṇyam; iṣṭāpūrtaṃ krodhavaśā haranti
     tato vicārya kriyatāṃ dharmarāja; tyaja śvānaṃ nātra nṛśaṃsam asti
[y]
     bhakta tyāgaṃ prāhur atyantapāpaṃ; tulyaṃ loke brahma vadhyā kṛtena
     tasmān nāhaṃ jātu kathaṃ canādya; tyakṣyāmy enaṃ svasukhārthī mahendra
[indra]
     śunā dṛṣṭaṃ krodhavaśā haranti; yad dattam iṣṭaṃ vivṛtam atho hutaṃ ca
     tasmāc chunas tyāgam imaṃ kuruṣva; śunas tyāgāt prāpyase devalokam
tyaktvā bhrātṝn dayitāṃ cāpi kṛṣṇāṃ; prāpto lokaḥ karmaṇā svena vīra
     śvānaṃ cainaṃ na tyajase kathaṃ nu; tyāgaṃ kṛtsnaṃ cāsthito muhyase 'dya
[y]
     na vidyate saṃdhir athāpi vigraho; mṛtair martyair iti lokeṣu niṣṭhā
     na te mayā jīvayituṃ hi śakyā; tasmāt tyāgas teṣu kṛto na jīvatām
pratipradānaṃ śaraṇāgatasya; striyā vadho brāhmaṇasv āpahāraḥ
     mitradrohas tāni catvāri śakra; bhakta tyāgaś caiva samo mato me
[vai]
     tad dharmarājasya vaco niśamya; dharmasvarūpī bhagavān uvāca
     yudhiṣṭhiraṃ prati yukto narendraṃ; ślakṣṇair vākyaiḥ saṃstava saṃprayuktaiḥ
abhijāto 'si rājendra pitur vṛttena medhayā
     anukrośena cānena sarvabhūteṣu bhārata
purā dvaitavane cāsi mayā putra parīkṣitaḥ
     pānīyārthe parākrāntā yatra te bhrātaro hatāḥ
bhīmārjunau parityajya yatra tvaṃ bhrātarāv ubhau
     mātroḥ sāmyam abhīpsan vai nakulaṃ jīvam icchasi
ayaṃ śvā bhakta ity eva tyakto deva rathas tvayā
     tasmāt svarge na te tulyaḥ kaś cid asti narādhipa
atas tavākṣayā lokāḥ svaśarīreṇa bhārata
     prāpto 'si bharataśreṣṭha divyāṃ gatim anuttamām
tato dharmaś ca śakraś ca marutaś cāśvināv api
     devā devarṣayaś caiva ratham āropya pāṇḍavam
prayayuḥ svair vimānais te siddhāḥ kāmavihāriṇaḥ
     sarve virajasaḥ puṇyāḥ puṇyavāg buddhikarmiṇaḥ
sa taṃ rathaṃ samāsthāya rājā kurukulodvahaḥ
     ūrdhvam ācakrame śīghraṃ tejasāvṛtya rodasī
tato deva nikāyastho nāradaḥ sarvalokavit
     uvācoccais tadā vākyaṃ bṛhad vādī bṛhat tapāḥ
ye 'pi rājarṣayaḥ sarve te cāpi samupasthitāḥ
     kīrtiṃ pracchādya teṣāṃ vai kururājo 'dhitiṣṭhati
lokān āvṛtya yaśasā tejasā vṛttasaṃpadā
     svaśarīreṇa saṃprāptaṃ nānyaṃ śuśruma pāṇḍavāt
nāradasya vacaḥ śrutvā rājā vacanam abravīt
     devān āmantrya dharmātmā svapakṣāṃś caiva pārthivān
śubhaṃ vā yadi vā pāpaṃ bhrātṝṇāṃ sthānam adya me
     tad eva prāptum icchāmi lokān anyān na kāmaye
rājñas tu vacanaṃ śrutvā devarājaḥ puraṃdaraḥ
     ānṛśaṃsya samāyuktaṃ pratyuvāca yudhiṣṭhiram
sthāne 'smin vasa rājendra karmabhir nirjite śubhaiḥ
     kiṃ tvaṃ mānuṣyakaṃ sneham adyāpi parikarṣasi
siddhiṃ prāpto 'si paramāṃ yathā nānyaḥ pumān kva cit
     naiva te bhrātaraḥ sthānaṃ saṃprāptāḥ kurunandana
adyāpi mānuṣo bhāvaḥ spṛśate tvāṃ narādhipa
     svargo 'yaṃ paśya devarṣīn siddhāṃś ca tridivālayān
yudhiṣṭhiras tu devendram evaṃ vādinam īśvaram
     punar evābravīd dhīmān idaṃ vacanam arthavat
tair vinā notsahe vastum iha daitya nibarhaṇa
     gantum icchāmi tatrāhaṃ yatra me bhrātaro gatāḥ
yatra sā bṛhatī śyāmā buddhisattvaguṇānvitā
     draupadī yoṣitāṃ śreṣṭhā yatra caiva priyā mama
