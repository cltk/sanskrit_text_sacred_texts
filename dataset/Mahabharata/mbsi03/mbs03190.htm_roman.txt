[vai]
      bhūya eva brāhmaṇamahābhāgyaṃ vaktum arhasīty abravīt pāṇḍaveyo mārkaṇḍeyam
athācaṣṭa mārkaṇḍeyaḥ
ayodhyāyām ikṣuvāku kulotpannaḥ pārthivaḥ parikṣin nāma mṛgayām agamat
tam ekāśvena mṛgam anusarantaṃ mṛgo dūram apāharat
athādhvani jātaśramaḥ kṣuttṛṣṇābhibhūtaś ca kasmiṃś cid uddeśe nīlaṃ vanaṣaṇḍam apaśyat
      tac ca viveśa
tatas tasya vanaṣaṇḍasya madhye 'tīva ramaṇīyaṃ saro dṛṣṭvā sāśvaiva vyagāhata
athāśvastaḥ sa bisa mṛṇālam aśvasyāgre nikṣipya puṣkariṇī tīre samāviśat
tataḥ śayāno madhuraṃ gītaśabdam aśṛṇot
sa śrutvā acintayat
      neha manuṣyagatiṃ paśyāmi
      kasya khalv ayaṃ gītaśabdeti
athāpaśyat kanyāṃ paramarūpadarśanīyāṃ puṣpāṇy avacinvatīṃ gāyantīṃ ca
atha sā rājñaḥ samīpe paryakrāmat
tām abravīd rājā
     kasyāsi subhage tvam iti
sā pratyuvāca
tāṃ rājovāca
     arthī tvayāham iti
athovāca kanyā samayenāhaṃ śakyā tvayā labdhum
     nānyatheti
tāṃ rājā samayam apṛcchat
tataḥ kanyedam uvāca
     udakaṃ me na darśayitavyam iti
sa rājā bāḍham ity uktvā tāṃ samāgamya tayā sahāste
tatraivāsīne rājani senānvagacchat
     padenānupadaṃ dṛṣṭvā rājānaṃ parivāryātiṣṭhat
paryāśvastaś ca rājā tayaiva saha śibikayā prāyād avighāṭitayā
     svanagaram anuprāpya rahasi tayā saha ramann āste
     nānyat kiṃ canāpaśyat
atha pradhānāmātyas tasyābhyāśa carāḥ striyo 'pṛcchat
     kim atra prayojanaṃ vartateti
athābruvaṃs tāḥ striyaḥ
     apūrvam iva paśyāmodakaṃ nātra nīyateti
athāmātyo 'nudakaṃ vanaṃ kārayitvodāra vṛkṣaṃ bahumūlapuṣpaphalaṃ rahasy upagamya rājānam abravīt
     vanam idam udāram anudakam
     sādhv atra ramyatām iti
sa tasya vacanāt tayaiva sahadevyā tad vanaṃ prāviśat
     sa kadā cit tasmin vane ramye tayaiva saha vyavaharat
     atha kṣut tṛṣṇārditaḥ śrānto 'timātram atimuktāgāram apaśyat
tata praviśya rājā saha priyayā sudhā talasukṛtāṃ vimalasalilapūrṇāṃ vāpīm apaśyat
dṛṣṭvaiva ca tāṃ tasyaiva tīre sahaiva tayā devyā vyatiṣṭhat
atha tāṃ devīṃ sa rājābravīt
     sādhuv avatara vāpī salilam iti
sā tad vaco śrutvāvatīrya vāpīṃ nyamajjat
     na punar udamajjat
tāṃ mṛgayamāṇo rājā nāpaśyat
vāpīm api niḥsrāvya maṇḍūkaṃ śvabhramukhe dṛṣṭvā kruddhājñāpayām āsa
     sarvamaṇḍūka vadhaḥ kriyatām iti
     yo mayārthī sa mṛtakari maṇḍūkair upāyanair mām upatiṣṭhed iti
atha maṇḍūkavadhe ghore kriyamāṇe dikṣu sarvāsu maṇḍūkān bhayam āviśat
     te bhītā maṇḍūkarājñe yathāvṛttaṃ nyavedayan
tato maṇḍūkarāṭ tāpasa veṣadhārī rājānam abhyagacchat
upetya cainam uvāca
     mā rājan krodhavaśaṃ gamaḥ
     prasādaṃ kuru
     nārhasi maṇḍūkānām anaparādhināṃ vadhaṃ kartum iti
ślokau cātra bhavataḥ
     mā maṇḍūkāñ jighāṃsa tvaṃ kopaṃ saṃdhāryayācyuta
     prakṣīyate dhanodreko janānām avijānatām
pratijānīhi naitāṃs tvaṃ prāpya krodhaṃ vimokṣyase
     alaṃ kṛtvā tavādharmaṃ maṇḍūkaiḥ kiṃ hatair hi te
tam evaṃ vādinam iṣṭajanaśokaparītātmā rājā provāca
     na hi kṣamyate tan mayā
     haniṣyāmy etān
     etair durātmabhiḥ priyā me bhakṣitā
     sarvathaiva me vadhyā maṇḍūkāḥ
     nārhasi vidvan mām uparoddhum iti
sa tad vākyam upalabhya vyathitendriya manaḥ provāca
     prasīda rājan
     aham āyur nāma maṇḍūkarājaḥ
     mama sā duhitā suśobhanā nāma
     tasyā dauḥśīlyam etat
     bahavo hi rājānas tayā vipralabdha pūrveti
tam abravīd rājā
     tayāsmy arthī
     sa me dīyatām iti
athaināṃ rājñe pitādāt
     abravīc cainām
     enaṃ rājānaṃ śuśrūṣasveti
sovāca duhitaram
     yasmāt tvayā rājāno vipralabdhās tasmād abrahmaṇyāni tavāpatyāni bhaviṣyanty anṛtakatvāt taveti
sa ca rājā tām upalabhya tasyāṃ surata guṇanibaddhahṛdayo lokatrayaiśvaryam ivopalabhya harṣabāṣpakalayā vāca praṇipatyābhipūjya maṇḍūkarājānam abravīt
     anugṛhīto 'smīti
sa ca maṇḍūkarājo jāmātaram anujñāpya yathāgatam agacchat
atha kasya cit kālasya tasyāṃ kumārās trayas tasya rājñaḥ saṃbabhūvuḥ śalo dalo balaś ceti
     tatas teṣāṃ jyeṣṭhaṃ śalaṃ samaye pitā rājye 'bhiṣicya tapasi dhṛtātmā vanaṃ jagāma
atha kadā cic chilo mṛgayām acarat
     mṛgaṃ cāsādya rathenānvadhāvat
sūtaṃ covāca
     śīghraṃ māṃ vahasveti
sa tathoktaḥ sūto rājānam abravīt
     mā kriyatām anubandhaḥ
     naiṣa śakyas tvayā mṛgo grahītuṃ yady api te rathe yuktau vāmya syātām iti
tato 'bravīd rājā sūtam
     ācakṣva me vāmya
     hanmi vā tvām iti
saivam ukto rājabhayabhīto vāmadeva śāpabhītaś ca sann ācakhyau rājñe
     vāmadevasyāśvau vāmya manojavāv iti
athainam evaṃ bruvāṇam abravīd rājā
     vāmadevāśramaṃ yāhīti
sa gatvā vāmadevāśramaṃ tam ṛṣim abravīt
     bhagavan mṛgo mayā viddhaḥ pālayate
     taṃ saṃbhāvayeyam
     arhasi me vāmya dātum iti
tam abravīd ṛṣiḥ
     dadāni te vāmya
     kṛtakāryeṇa bhavatā mamaiva niryātyau kṣipram iti
sa ca tāv aśvau pratigṛhyānujñāpya carṣiṃ prāyād vāmya saṃyuktena rathena mṛgaṃ prati
     gacchaṃś cābravīt sūtam
     aśvaratnāv imāv ayogyau brāhmaṇānām
     naitau pratideyau vāmadevāyeti
evam uktvā mṛgam avāpya svanagaram etyāśvāvantaḥpure 'sthāpayat
atharṣiś cintayām āsa
     taruṇo rājaputraḥ kalyāṇaṃ patram āsādya ramate
     na me pratiniryātayati
     aho kaṣṭam iti
manasā niścitya māsi pūrṇe śiṣyam abravīt
     gacchātreya
     rājānaṃ brūhi
     yadi paryāptaṃ niryātayopādhyāya vāmyeti
sa gatvaivaṃ taṃ rājānam abravīt
taṃ rājā pratyuvāca
     rājñām etad vāhanam
     anarhā brāhmaṇā ratnānām evaṃvidhānām
     kiṃ ca brāhmaṇānām aśvaiḥ kāryam
     sādhu pratigamyatām iti
sa gatvaivam upādhyāyāyācaṣṭa
tac chrutvā vacanam apriyaṃ vāmadevaḥ krodhaparītātmā svayam eva rājānam abhigamyāśvārtham abhyacodayat
     na cādād rājā
[vāma]
     prayaccha vāmyau mama pārthiva tvaṃ; kṛtaṃ hi te kāryam anyair aśakyam
     mā tvā vadhīd varuṇo ghorapāśair; brahmakṣatrasyāntare vartamānaḥ
[rājā]
     anaḍvāhau suvratau sādhu dāntāv; etad viprāṇāṃ vāhanaṃ vāmadeva
     tābhyāṃ yāhi tvaṃ yatra kāmo maharṣe; chandāṃsi vai tvādṛśaṃ saṃvahanti
[vāma]
     chandāṃsi vai mādṛśaṃ saṃvahanti; loke 'muṣmin pārthiva yāni santi
     asmiṃs tu loke mama yānam etad; asmadvidhānām apareṣāṃ ca rājan
[rājā]
     catvāro vā gardabhās tvāṃ vahantu; śreṣṭhāśvataryo harayo vā turaṃgāḥ
     tais tvaṃ yāhi kṣatriyasyaiṣa vāho; mama vāmyau na tavaitau hi viddhi
[vāma]
     ghoraṃ vrataṃ brāhmaṇasyaitad āhur; etad rājan yad ihājīvamānaḥ
     ayasmayā ghorarūpā mahānto; vahantu tvāṃ śitaśūlāś caturdhā
[rājā]
     ye tvā vidur brāhmaṇaṃ vāmadeva; vācā hantuṃ manasā karmaṇā vā
     te tvāṃ saśiṣyam iha pātayantu; madvākyanunnāḥ śitaśūlāsi hastāḥ
[vāma]
     nānuyogā brāhmaṇānāṃ bhavanti; vācā rājan manasā karmaṇā vā
     yas tv evaṃ brahma tapasānveti; vidvāṃs tena śreṣṭho bhavati hi jīvamānaḥ
[mārk]
     evam ukte vāmadevena rājan; samuttasthū rākṣasā ghorarūpāḥ
     taiḥ śūlahastair vadhyamānaḥ sa rājā; provācedaṃ vākyam uccais tadānīm
ikṣvākavo yadi brahman dalo vā; vidheyā me yadi vānye viśo 'pi
     notsrakṣye 'haṃ vāmadevasya vāmyau; naivaṃvidhā dharmaśīlā bhavanti
evaṃ bruvann eva sa yātudhānair; hato jagāmāśu mahīṃ kṣitīśaḥ
     tato viditvā nṛpatiṃ nipātitam; ikṣvākavo vai dalam abhyaṣiñcan
rājye tadā tatra gatvā sa vipraḥ; provācedaṃ vacanaṃ vāmadevaḥ
     dalaṃ rājānaṃ brāhmaṇānāṃ hi deyam; evaṃ rājan sarvadharmeṣu dṛṣṭam
bibheṣi cet tvam adharmān narendra; prayaccha me śīghram evādya vāmyau
     etac chrutvā vāmadevasya vākyaṃ; sa pārthivaḥ sūtam uvāca roṣāt
ekaṃ hi me sāyakaṃ citrarūpaṃ; digdhaṃ viṣeṇāhara saṃgṛhītam
     yena viddho vāmadevaḥ śayīta; saṃdaśyamānaḥ śvabhir ārtarūpaḥ
[vāma]
     jānāmi putraṃ daśavarṣaṃ tavāhaṃ; jātaṃ mahiṣyāṃ śyenajitaṃ narendra
     taṃ jahi tvaṃ madvacanāt praṇunnas; tūrṇaṃ priyaṃ sāyakair ghorarūpaiḥ
[mārk]
     evam ukto vāmadevena rājann; antaḥpure rājaputraṃ jaghāna
     sa sāyakas tigmatejā visṛṣṭaḥ; śrutvā dalas tac ca vākyaṃ babhāṣe
ikṣvākavo hanta carāmi vaḥ priyaṃ; nihanmīmaṃ vipram adya pramathya
     ānīyatām aparas tigmatejāḥ; paśyadhvaṃ me vīryam adya kṣitīśāḥ
[vāma]
     yaṃ tvam enaṃ sāyakaṃ ghorarūpaṃ; viṣeṇa digdhaṃ mama saṃdadhāsi
     na tvam enaṃ śaravaryaṃ vimoktuṃ; saṃdhātuṃ vā śakṣyasi mānavendra
[rājā]
     ikṣvākavaḥ paśyata māṃ gṛhītaṃ; na vai śaknomy eṣa śaraṃ vimoktum
     na cāsya kartuṃ nāśam abhyutsahāmi; āyuṣmān vai jīvatu vāmadevaḥ
[vāma]
     saṃspṛśaināṃ mahiṣīṃ sāyakena; tatas tasmād enaso mokṣyase tvam
[mārk]
     tatas tathā kṛtavān pārthivas tu; tato muniṃ rājaputrī babhāṣe
     yathā yuktaṃ vāmadevāham enaṃ; dine dine saṃviśantī vyaśaṃsam
     brāhmaṇebhyo mṛgayantī sūnṛtāni; tathā brahman puṇyalokaṃ labheyam
[vāma]
     tvayā trātaṃ rājakulaṃ śubhekṣaṇe; varaṃ vṛṇīṣvāpratimaṃ dadāni te
     praśādhīmaṃ svajanaṃ rājaputri; ikṣvākurājyaṃ sumahac cāpy anindye
[rājaputrī]
     varaṃ vṛṇe bhagavann ekam eva; vimucyatāṃ kilbiṣād adya bhartā
     śivena cādhyāhi saputrabāndhavaṃ; varo vṛto hy eṣa mayā dvijāgrya
[mārk]
     śrutvā vaco sa munī rājaputryās; tathāstv iti prāha kurupravīra
     tataḥ sa rājā mudito babhūva; vāmyau cāsmai saṃpradadau praṇamya
