[kuntī]
      evam etan mahābāho yathā vadasi pāṇḍava
      kṛtam uddharṣaṇaṃ pūrvaṃ mayā vaḥ sīdatāṃ nṛpa
dyūtāpahṛta rājyānāṃ patitānāṃ sukhād api
      jñātibhiḥ paribhūtānāṃ kṛtam uddharṣaṇaṃ mayā
kathaṃ pāṇḍor na naśyeta saṃtatiḥ puruṣarṣabhāḥ
      yaśaś ca vo na naśyeta iti coddharṣaṇaṃ kṛtam
yūyam indrasamāḥ sarve devatulyaparākramāḥ
      mā pareṣāṃ mukhaprekṣāḥ sthety evaṃ tat kṛtaṃ mayā
kathaṃ dharmabhṛtāṃ śreṣṭho rājā tvaṃ vāsavopamaḥ
      punar vane na duḥkhī syā iti coddharṣaṇaṃ kṛtam
nāgāyuta samaprāṇaḥ khyātivikramapauruṣaḥ
      nāyaṃ bhīmo 'tyayaṃ gacched iti coddharṣaṇaṃ kṛtam
bhīmasenād avarajas tathāyaṃ vāsavopamaḥ
      vijayo nāvasīdeta iti coddharṣaṇaṃ kṛtam
nakulaḥ sahadevaś ca tathemau guruvartinau
      kṣudhā kathaṃ na sīdetām iti coddharṣaṇaṃ kṛtam
iyaṃ ca bṛhatī śyāmā śrīmaty āyatalocanā
      vṛthā sabhā tale kliṣṭā mā bhūd iti ca tat kṛtam
prekṣantyā me tadā hīmāṃ vepantiṃ kadalīm iva
     strī dharmiṇīm anindyāṅgīṃ tathā dyūtaparājitām
duḥśāsano yadā mauḍhyād dāsīvat paryakarṣata
     tadaiva viditaṃ mahyaṃ parābhūtam idaṃ kulam
viṣaṇṇāḥ kuravaś caiva tadā me śvaśurādayaḥ
     yathaiṣā nātham icchantī vyalapat kurarī yathā
keśapakṣe parāmṛṣṭā pāpena hatabuddhinā
     yadā duḥśāsaneneṣā tadā muhyāmy ahaṃ nṛpa
yuṣmattejo vivṛddhy arthaṃ mayā hy uddharṣaṇaṃ kṛtam
     tadānīṃ vidurā vākyair iti tad vittaputrakāḥ
kathaṃ na rājavaṃśo 'yaṃ naśyet prāpya sutān mama
     pāṇḍor iti mayā putra tasmād uddharṣaṇaṃ kṛtam
na tasya putraḥ pautrau vā kṛta eva sa pārthiva
     labhate sukṛtāṁl lokān yasmād vaṃśaḥ praṇaśyati
bhuktaṃ rājyaphalaṃ putrā bhartur me vipulaṃ purā
     mahādānāni dattāni pītaḥ somo yathāvidhi
sāhaṃ nātma phalārthaṃ vai vāsudevam acūcudam
     vidurāyāḥ pralāpais taiḥ plāvanārtha tu tat kṛtam
nāhaṃ rājyaphalaṃ putra kāmaye putra nirjitam
     patilokān ahaṃ puṇyān kāmaye tapasā vibho
śvaśrū śvaśurayoḥ kṛtvā śuśrūṣāṃ vanavāsinoḥ
     tapasā śoṣayiṣyāmi yudhiṣṭhira kalevaram
nivartasva kuruśreṣṭha bhīmasenādibhiḥ saha
     dharme te dhīyatāṃ buddhir manas te mahad astu ca
