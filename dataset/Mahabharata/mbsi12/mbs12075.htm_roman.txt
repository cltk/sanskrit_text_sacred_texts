yogakṣemo hi rāṣṭrasya rājanyāyatta ucyate
      yogakṣemaś ca rājño 'pi samāyatta purohite
yatādṛṣṭaṃ bhayaṃ brahma prajānāṃ śamayaty uta
      dṛṣṭaṃ ca rājā bāhubhyāṃ tad rāṣṭraṃ sukham edhate
atrāpy udāharantīmam itihāsaṃ purātanam
      mucukundasya saṃvādaṃ rājño vaiśravaṇasya ca
mucukundo vijityemāṃ pṛthivīṃ pṛthivīpatiḥ
      jijñāsamānaḥ svabalam abhyayād alakādhipam
tato vaiśravaṇo rājā rakṣāṃsi samavāsṛjat
      te balāny avamṛdnantaḥ prācaraṃs tasya nairṛtāḥ
sa hanyamāne saintye sve mucukundo narādhipaḥ
      garhayām āsa vidvāṃsaṃ purohitam ariṃdamaḥ
tata ugraṃ tapas taptvā vasiṣṭho brahma vit tamaḥ
      rakṣāṃsy apāvadhīt tatra panthānaṃ cāpy avindata
tato vaiśravaṇo rājā mucukundam adarśayat
      vadhyamāneṣu sainyeṣu vacanaṃ cedam abravīt
tvatto hi balinaḥ pūrve rājānaḥ sa purohitāḥ
      na caivaṃ samavartaṃs te yathā tvam iha vartase
te khalv api kṛtāstrāś ca balavantaś ca bhūmipāḥ
     āgamya paryupāsante mām īśaṃ sukhaduḥkhayoḥ
yady asti bāhuvīryaṃ te tad darśayitum arhasi
     kiṃ brāhmaṇa balena tvam ati mātraṃ pravartase
mucukundas tataḥ kruddhaḥ pratyuvāca dhaneśvaram
     nyāyapūrvam asaṃrabdham asaṃbhrāntam idaṃ vacaḥ
brahmakṣatram idaṃ sṛṣṭam ekayonisvayaṃ bhuvā
     pṛthag balavidhānaṃ ca tal lokaṃ parirakṣati
tapo mantrabalaṃ nityaṃ brāhmaṇeṣu pratiṣṭhitam
     astrabāhubalaṃ nityaṃ kṣatriyeṣu pratiṣṭhitam
tābhyāṃ saṃbhūya kartavyaṃ prajānāṃ paripālanam
     tathā ca māṃ pravartantaṃ garhayasy alakādhipa
tato 'bravīd vaiśravaṇo rājānaṃ sa purohitam
     nāhaṃ rājyam anirdiṣṭaṃ kasmai cid vidadhāmy uta
nāchinde cāpi nirdiṣṭam iti jānīhi pārthiva
     praśādhi pṛthivīṃ vīra maddattām akhilām imām
nāhaṃ rājyaṃ bhavad dattaṃ bhoktum icchāmi pārthiva
     bāhuvīryārjitaṃ rājyam aśnīyām iti kāmaye
tato vaiśravaṇo rājā vismayaṃ paramaṃ yayau
     kṣatradharme sthitaṃ dṛṣṭvā mucukundam asaṃbhramam
tato rājā mucukundaḥ so 'nvaśāsad vasuṃdharām
     bāhuvīryārjitāṃ samyak kṣatradharmam anuvrataḥ
evaṃ yo brahma vid rājā brahmapūrvaṃ pravartate
     jayaty avijitām urvīṃ yaśaś ca mahad aśnute
nityodako brāhmaṇaḥ syān nityaśastraś ca kṣatriyaḥ
     tayor hi sarvam āyattaṃ yat kiṃ cij jagatī gatam
