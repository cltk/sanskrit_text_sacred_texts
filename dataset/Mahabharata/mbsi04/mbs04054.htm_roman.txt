[vai]
      taṃ pārthaḥ pratijagrāha vāyuvegam ivoddhatam
      śarajālena mahatā varṣamāṇam ivāmbudam
tayor devāsurasamaḥ saṃnipāto mahān abhūt
      kiratoḥ śarajālāni vṛtravāsavayor iva
na sma sūryas tadā bhāti na ca vāti samīraṇaḥ
      śaragāḍhe kṛte vyomni chāyā bhūte samantataḥ
mahāṃś caṭa caṭā śabdo yodhayor hanyamānayoḥ
      dahyatām iva veṇūnām āsīt parapuraṃjaya
hayān asyārjunaḥ sarvān kṛtavān alpajīvitān
      sa rājan an prajānāti diśaṃ kāṃ cana mohitaḥ
tato drauṇir mahāvīryaḥ pārthasya vicariṣyataḥ
      vivaraṃ sūkṣmam ālokya jyāṃ ciccheda kṣureṇa ha
      tad asyāpūjayan devāḥ karma dṛṣṭvāti mānuṣam
tato drauṇir dhanūṃṣy aṣṭau vyapakramya nararṣabham
      punar abhyāhanat pārthaṃ hṛdaye kaṅkapatribhiḥ
tataḥ pārtho mahābāhuḥ prahasya svanavat tadā
      yojayām āsa navayā maurvyā gāṇḍīvam ojasā
tato 'rdhacandram āvṛtya tena pārthaḥ samāgamat
      vāraṇeneva mattena matto vāraṇayūthapaḥ
tataḥ pravavṛte yuddhaṃ pṛthivyām ekavīrayoḥ
     raṇamadhye dvayor eva sumahal lomaharṣaṇam
tau vīrau kuravaḥ sarve dadṛśur vismayānvitāḥ
     yudhyamānau mahātmānau yūthapāv iva saṃgatau
tau samājaghnatur vīrāv anyonyaṃ puruṣarṣabhau
     śarair āśīviśākārair jvalad bhir iva pannagaiḥ
akṣayyāv iṣudhī divyau pāṇḍavasya mahātmanaḥ
     tena pārtho raṇe śūras tasthau girir ivācalaḥ
aśvatthāmnaḥ punar bāṇāḥ kṣipram abhyasyato raṇe
     jagmuḥ parikṣayaṃ śīghram abhūt tenādhiko 'rjunaḥ
tataḥ karṇo mahac cāpaṃ vikṛṣyābhyadhikaṃ ruṣā
     avākṣipat tataḥ śabdo hāhākāro mahān abhūt
tatra cakṣur dadhe pārtho yatra vispāryate dhanuḥ
     dadarśa tatra rādheyaṃ tasya kopo 'tyavīvṛdhat
saroṣavaśam āpannaḥ karṇam eva jighāṃsayā
     avaikṣata vivṛttābhyāṃ netrābhyāṃ kurupuṃgavaḥ
tathā tu vimukhe pārthe droṇaputrasya sāyakān
     tvaritāḥ puruṣā rājann upājahruḥ sahasraśaḥ
utsṛjya ca mahābāhur droṇaputraṃ dhanaṃjayaḥ
     abhidudrāva sahasā karṇam eva sapatnajit
tam abhidrutya kaunteyaḥ krodhasaṃraktalocanaḥ
     kāmayan dvairathe yuddham idaṃ vacanam abravīt
