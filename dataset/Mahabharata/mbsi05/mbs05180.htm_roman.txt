bhīṣma uvāca
      tam ahaṃ smayann iva raṇe pratyabhāṣaṃ vyavasthitam
      bhūmiṣṭhaṃ notsahe yoddhuṃ bhavantaṃ ratham āsthitaḥ
āroha syandanaṃ vīra kavacaṃ ca mahābhuja
      badhāna samare rāma yadi yoddhuṃ mayecchasi
tato mām abravīd rāmaḥ smayamāno raṇājire
      ratho me medinī bhīṣma vāhā vedāḥ sadaśvavat
sūto me mātariśvā vai kavacaṃ vedamātaraḥ
      susaṃvīto raṇe tābhir yotsye 'haṃ kurunandana
evaṃ bruvāṇo gāndhāre rāmo māṃ satyavikramaḥ
      śaravrātena mahatā sarvataḥ paryavārayat
tato 'paśyaṃ jāmadagnyaṃ rathe divye vyavasthitam
      sarvāyudhadhare śrīmaty adbhutopamadarśane
manasā vihite puṇye vistīrṇe nagaropame
      divyāśvayuji saṃnaddhe kāñcanena vibhūṣite
dhvajena ca mahābāho somālaṃkṛtalakṣmaṇā
      dhanurdharo baddhatūṇo baddhagodhāṅgulitravān
sārathyaṃ kṛtavāṃs tatra yuyutsor akṛtavraṇaḥ
      sakhā vedavid atyantaṃ dayito bhārgavasya ha
āhvayānaḥ sa māṃ yuddhe mano harṣayatīva me
     punaḥ punar abhikrośann abhiyāhīti bhārgavaḥ
tam ādityam ivodyantam anādhṛṣyaṃ mahābalam
     kṣatriyāntakaraṃ rāmam ekam ekaḥ samāsadam
tato 'haṃ bāṇapāteṣu triṣu vāhān nigṛhya vai
     avatīrya dhanur nyasya padātir ṛṣisattamam
abhyagacchaṃ tadā rāmam arciṣyan dvijasattamam
     abhivādya cainaṃ vidhivad abruvaṃ vākyam uttamam
yotsye tvayā raṇe rāma viśiṣṭenādhikena ca
     guruṇā dharmaśīlena jayam āśāssva me vibho
rāma uvāca
     evam etat kuruśreṣṭha kartavyaṃ bhūtim icchatā
     dharmo hy eṣa mahābāho viśiṣṭaiḥ saha yudhyatām
śapeyaṃ tvāṃ na ced evam āgacchethā viśāṃ pate
     yudhyasva tvaṃ raṇe yatto dhairyam ālambya kaurava
na tu te jayam āśāse tvāṃ hi jetum ahaṃ sthitaḥ
     gaccha yudhyasva dharmeṇa prīto 'smi caritena te
bhīṣma uvāca
     tato 'haṃ taṃ namaskṛtya ratham āruhya satvaraḥ
     prādhmāpayaṃ raṇe śaṅkhaṃ punar hemavibhūṣitam
tato yuddhaṃ samabhavan mama tasya ca bhārata
     divasān subahūn rājan parasparajigīṣayā
sa me tasmin raṇe pūrvaṃ prāharat kaṅkapatribhiḥ
     ṣaṣṭyā śataiś ca navabhiḥ śarāṇām agnivarcasām
catvāras tena me vāhāḥ sūtaś caiva viśāṃ pate
     pratiruddhās tathaivāhaṃ samare daṃśitaḥ sthitaḥ
namaskṛtya ca devebhyo brāhmaṇebhyaś ca bhārata
     tam ahaṃ smayann iva raṇe pratyabhāṣaṃ vyavasthitam
ācāryatā mānitā me nirmaryāde hy api tvayi
     bhūyas tu śṛṇu me brahman saṃpadaṃ dharmasaṃgrahe
ye te vedāḥ śarīrasthā brāhmaṇyaṃ yac ca te mahat
     tapaś ca sumahat taptaṃ na tebhyaḥ praharāmy aham
prahare kṣatradharmasya yaṃ tvaṃ rāma samāsthitaḥ
     brāhmaṇaḥ kṣatriyatvaṃ hi yāti śastrasamudyamāt
paśya me dhanuṣo vīryaṃ paśya bāhvor balaṃ ca me
     eṣa te kārmukaṃ vīra dvidhā kurmi sasāyakam
tasyāhaṃ niśitaṃ bhallaṃ prāhiṇvaṃ bharatarṣabha
     tenāsya dhanuṣaḥ koṭiś chinnā bhūmim athāgamat
nava cāpi pṛṣatkānāṃ śatāni nataparvaṇām
     prāhiṇvaṃ kaṅkapatrāṇāṃ jāmadagnyarathaṃ prati
kāye viṣaktās tu tadā vāyunābhisamīritāḥ
     celuḥ kṣaranto rudhiraṃ nāgā iva ca te śarāḥ
kṣatajokṣitasarvāṅgaḥ kṣaran sa rudhiraṃ vraṇaiḥ
     babhau rāmas tadā rājan merur dhātūn ivotsṛjan
hemantānte 'śoka iva raktastabakamaṇḍitaḥ
     babhau rāmas tadā rājan kva cit kiṃśukasaṃnibhaḥ
tato 'nyad dhanur ādāya rāmaḥ krodhasamanvitaḥ
     hemapuṅkhān suniśitāñ śarāṃs tān hi vavarṣa saḥ
te samāsādya māṃ raudrā bahudhā marmabhedinaḥ
     akampayan mahāvegāḥ sarpānalaviṣopamāḥ
tato 'haṃ samavaṣṭabhya punar ātmānam āhave
     śatasaṃkhyaiḥ śaraiḥ kruddhas tadā rāmam avākiram
sa tair agnyarkasaṃkāśaiḥ śarair āśīviṣopamaiḥ
     śitair abhyardito rāmo mandacetā ivābhavat
tato 'haṃ kṛpayāviṣṭo vinindyātmānam ātmanā
     dhig dhig ity abruvaṃ yuddhaṃ kṣatraṃ ca bharatarṣabha
asakṛc cābruvaṃ rājañ śokavegapariplutaḥ
     aho bata kṛtaṃ pāpaṃ mayedaṃ kṣatrakarmaṇā
gurur dvijātir dharmātmā yad evaṃ pīḍitaḥ śaraiḥ
     tato na prāharaṃ bhūyo jāmadagnyāya bhārata
athāvatāpya pṛthivīṃ pūṣā divasasaṃkṣaye
     jagāmāstaṃ sahasrāṃśus tato yuddham upāramat
