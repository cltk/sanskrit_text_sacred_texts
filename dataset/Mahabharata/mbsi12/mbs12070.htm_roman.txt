daṇḍanītiś ca rājā ca samastau tāv ubhāv api
      tasya kiṃ kurvataḥ siddhyai tan me brūhi pitā maha
mahābhāgyaṃ daṇḍanītyāḥ siddhaiḥ śabdaiḥ sa hetukaiḥ
      śṛṇu me śaṃsato rājan yathā vad iha bhārata
daṇḍanītiḥ svadharmebhyaś cāturvarṇyaṃ niyacchati
      prayuktā svāminā samyag adharmebhyaś ca yacchati
cāturvarṇye svadharmasthe maryādānām asaṃkare
      daṇḍanīti kṛte kṣeme prajānām akutobhaye
some prayatnaṃ kurvanti trayo varṇā yathāvidhi
      tasmād devamanuṣyāṇāṃ sukhaṃ viddhi samāhitam
kālo vā kāraṇaṃ rājño rājā vā kālakāraṇam
      iti te saṃśayo mā bhūd rājā kālasya kāraṇam
daṇḍanītyā yadā rājā samyak kārtsnyena vartate
      tadā kṛtayugaṃ nāma kālaḥ śreṣṭhaḥ pravartate
bhavet kṛtayuge dharmo nādharmo vidyate kva cit
      sarveṣām eva varṇānāṃ nādharme ramate manaḥ
yogakṣemāḥ pravartante prajānāṃ nātra saṃśayaḥ
      vaidikāni ca karmāṇi bhavanty aviguṇāny uta
ṛtavaś ca sukhāḥ sarve bhavanty uta nirāmayāḥ
     prasīdanti narāṇāṃ ca svaravarṇamanāṃsi ca
vyādhayo na bhavanty atra nālpāyur dṛśyate naraḥ
     vidhavā na bhavanty atra nṛśaṃso nābhijāyate
akṛṣṭapacyo pṛthivī bhavanty oṣadhayas tathā
     tvak patraphalamūlāni vīryavanti bhavanti ca
nādharmo vidyate tatra dharma eva tu kevalaḥ
     iti kārtayugān etān guṇān viddhi yudhiṣṭhira
daṇḍanītyā yadā rājā trīn aṃśān anuvartate
     caturtham aṃśam utsṛjya tadā tretā pravartate
aśubhasya caturthāṃ śastrīn aṃśān anuvartate
     kṛṣṭapacyaiva pṛthivī bhavanty oṣadhayas tathā
ardhaṃ tyaktvā yadā rājā nītyardham anuvartate
     tatas tu dvāparaṃ nāma sa kālaḥ saṃpravartate
aśubhasya tadā ardhaṃ dvāv aṃśāv anuvartate
     kṛṣṭapacyaiva pṛthivī bhavaty alpaphalā tathā
daṇḍanītiṃ parityajya yadā kārtsnyena bhūmipaḥ
     prajāḥ kliśnāty ayogena praviśyati tadā kaliḥ
kalāv adharmo bhūyiṣṭhaṃ dharmo bhavati tu kva cit
     sarveṣām eva varṇānāṃ svadharmāc cyavate manaḥ
śūdrā bhaikṣeṇa jīvanti brāhmaṇāḥ paricaryayā
     yogakṣemasya nāśaś ca vartate varṇasaṃkaraḥ
vaidikāni ca karmāṇi bhavanti vi guṇāny uta
     ṛtavo na sukhāḥ sarve bhavanty āmayinas tathā
hrasanti ca manuṣyāṇāṃ svaravarṇamanāṃsy uta
     vyādhayaś ca bhavanty atra mriyante cāgatāyuṣaḥ
vidhavāś ca bhavanty atra nṛśaṃsā jāyate prajā
     kva cid varṣati parjanyaḥ kva cit sasyaṃ prarohati
rasāḥ sarve kṣayaṃ yānti yadā necchati bhūmipaḥ
     prajāḥ saṃrakṣituṃ samyag daṇḍanīti samāhitaḥ
rājā kṛtayugasraṣṭā tretāyā dvāparasya ca
     yugasya ca caturthasya rājā bhavati kāraṇam
kṛtasya karaṇād rājā svargam atyantam aśnute
     tretāyāḥ karaṇād rājā svargaṃ nātyantam aśnute
pravartanād dvāparasya yathābhāgam upāśnute
     kaleḥ pravartanād rājā pāpam atyantam aśnute
tato vasati duṣkarmā narake śāśvatīḥ samāḥ
     prajānāṃ kalmaṣe magno 'kīrthiṃ pāpaṃ ca vindati
daṇḍanītiṃ puraskṛtya vijāna kṣatriyaḥ sadā
     anavāptaṃ ca lipseta labdhaṃ ca paripālayet
lokasya sīmanta karī maryādā lokabhāvanī
     samyaṅ nītā daṇḍanītir yathā mātā yathā pitā
yasyāṃ bhavanti bhūtāni tad viddhi bharatarṣabha
     eṣa eva paro dharmo yad rājā daṇḍanīti mān
tasmāt kauravya dharmeṇa prajāḥ pālaya nītimān
     evaṃvṛttaḥ prajā rakṣan svargaṃ jetāsi dur jayam
