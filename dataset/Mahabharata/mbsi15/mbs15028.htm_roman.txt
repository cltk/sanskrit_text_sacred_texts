[vai]
      vanaṃ gate kauravendre duḥkhaśokasamāhatāḥ
      babhūvuḥ pāṇḍavā rājan mātṛśokena cārditāḥ
tathā paurajanaḥ sarvaḥ śocann āste janādhipam
      kurvāṇāś ca kathās tatra brāhmaṇā nṛpatiṃ prati
kathaṃ nu rājā vṛddhaḥ sa vane vasati nirjane
      gāndhārī ca mahābhāgā sā ca kuntī pṛthā katham
sukhārhaḥ sa hi rājarṣir na sukhaṃ tan mahāvanam
      kim avasthaḥ samāsādya prajñā cakṣur hatātmajaḥ
suduṣkaraṃ kṛtavatī kuntīputrān apaśyatī
      rājyaśriyaṃ parityajya vanavāsam arocayat
viduraḥ kim avasthaś ca bhrātuḥ śuśrūṣur ātmavān
      sa ca gāvalgaṇir dhīmān bhartṛpiṇḍānupālakaḥ
ākumāraṃ ca paurās te cintāśokasamāhatāḥ
      tatra tatra kathāś cakruḥ samāsādya parasparam
pāṇḍavāś caiva te sarve bhṛśaṃ śokaparāyaṇāḥ
      śocanto mātaraṃ vṛddhām ūṣur nāticiraṃ pure
tathaiva pitaraṃ vṛddhaṃ hataputraṃ janeśvaram
      gāndhārīṃ ca mahābhāgāṃ viduraṃ ca mahāmatim
naiṣāṃ babhūva saṃprītis tān vicintayatāṃ tadā
     na rājye na ca nārīṣu na vedādhyayane tathā
paraṃ nirvedam agamaṃś cintayanto narādhipam
     tac ca jñātivadhaṃ ghoraṃ saṃsmarantaḥ punaḥ punaḥ
abhimanyoś ca bālasya vināśaṃ raṇamūrdhani
     karṇasya ca mahābāhoḥ saṃgrāmeṣv apalāyinaḥ
tathaiva draupadeyānām anyeṣāṃ suhṛdām api
     vadhaṃ saṃsmṛtya te vīrā nātipramanaso 'bhavan
hatapravīrāṃ pṛthivīṃ hataratnāṃ ca bhārata
     sadaiva cintayantas te na nidrām upalebhire
draupadī hataputrā ca subhadrā caiva bhāminī
     nātiprīti yute devyau tadāstām aprahṛṣṭavat
vairāṭyās tu sutaṃ dṛṣṭvā pitaraṃ te parikṣitam
     dhārayanti sma te prāṇāṃs tava pūrvapitāmahā
