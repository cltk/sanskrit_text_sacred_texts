[v]
      saṃjaye pratiyāte tu dharmarājo yudhiṣṭhiraḥ
      abhyabhāṣata dāśārham ṛṣabhaṃ sarvasātvatām
ayaṃ sa kālaḥ saṃprāpto mitrāṇāṃ me janārdana
      na ca tvadanyaṃ paśyāmi yo na āpatsu tārayet
tvāṃ hi mādhava saṃśritya nirbhayā mohadarpitam
      dhārtarāṣṭraṃ sahāmātyaṃ svam aṃśam anuyuñjmahe
yathā hi sarvāsv āpatsu pāsi vṛṣṇīn ariṃdama
      tathā te pāṇḍavā rakṣyāḥ pāhy asmān mahato bhayāt
[bhagavān]
      ayam asmi mahābāho brūhi yat te vivakṣitam
      kariṣyāmi hi tat sarvaṃ yat tvaṃ vakṣyasi bhārata
śrutaṃ te dhṛtarāṣṭrasya saputrasya cikīrṣitam
      etad dhi sakalaṃ kṛṣṇa saṃjayo māṃ yad abravīt
tan mataṃ dhṛtarāṣṭrasya so 'syātmā vivṛtāntaraḥ
      yathoktaṃ dūta ācaṣṭe vadhyaḥ syād anyathā bruvan
apradānena rājyasya śāntim asmāsu mārgati
      lubdhaḥ pāpena manasā carann asamam ātmanaḥ
yat tad dvādaśa varṣāṇi vane nirvyuṣitā vayam
      chadmanā śaradaṃ caikāṃ dhṛtarāṣṭrasya śāsanāt
sthātā naḥ samaye tasmin dhṛtarāṣṭra iti prabho
     nāhāsma samayaṃ kṛṣṇa tad dhi no brāhmaṇā viduḥ
vṛddho rājā dhṛtarāṣṭraḥ svadharmaṃ nānupaśyati
     paśyan vā putragṛddhitvān mandasyānveti śāsanam
suyodhana mate tiṣṭhan rājāsmāsu janārdana
     mithyā carati lubdhaḥ saṃś caran priyam ivātmanaḥ
ito duḥkhataraṃ kiṃ nu yatrāhaṃ mātaraṃ tataḥ
     saṃvidhātuṃ na śaknomi mitrāṇāṃ vā janārdana
kāśibhiś cedipāñcālair matsyaiś ca madhusūdana
     bhavatā caiva nāthena pañca grāmā vṛtā mayā
kuśa sthalaṃ vṛkasthalam āsandī vāraṇāvatam
     avasānaṃ ca govinda kiṃ cid evātra pañcamam
pañca nas tāta dīyantāṃ grāmā vā nagarāṇi vā
     vasema sahitā yeṣu mā ca no bharatā naśan
na ca tān api duṣṭātmā dhārtarāṣṭro 'numanyate
     svāmyam ātmani matvāsāv ato duḥkhataraṃ nu kim
kule jātasya vṛddhasya paravitteṣu gṛdhyataḥ
     lobhaḥ prajñānam āhanti prajñā hanti hatā hriyam
hrīr hatā bādhate dharmaṃ dharmo hanti hataḥ śriyam
     śrīr hatā puruṣaṃ hanti puruṣasyāsvatā vadhaḥ
asvato hi nivartante jñātayaḥ suhṛdartvijaḥ
     apuṣpād aphalād vṛkṣād yathā tāta patatriṇaḥ
etac ca maraṇaṃ tāta yad asmāt patitād iva
     jñātayo vinivartante pretasattvād ivāsavaḥ
nātaḥ pāpīyasīṃ kāṃ cid avasthāṃ śambaro 'bravīt
     yatra naivādya na prātar bhojanaṃ patidṛśyate
dhanam āhuḥ paraṃ dharmaṃ dhane sarvaṃ pratiṣṭhitam
     jīvanti dhanino loke mṛtā ye tv adhanā narāḥ
ye dhanād apakarṣanti naraṃ svabalam āśritāḥ
     te dharmam arthaṃ kāmaṃ ca pramathnanti naraṃ ca tam
etām avasthāṃ prāpyaike maraṇaṃ vavrire janāḥ
     grāmāyaike vanāyaike nāśāyaike pavavrajuḥ
unmādam eke puṣyanti yānty anye dviṣatāṃ vaśam
     dāsyam eke nigacchanti pareṣām arthahetunā
āpad evāsya maraṇāt puruṣasya garīyasī
     śriyo vināśas tad dhyasya nimittaṃ dharmakāmayoḥ
yad asya dharmyaṃ maraṇaṃ śāśvataṃ lokavartma tat
     samantāt sarvabhūtānāṃ na tad atyeti kaś cana
na tathā bādhyate kṛṣṇa prakṛtyā nirdhano janaḥ
     yathā bhadrāṃ śriyaṃ prāpya tayā hīnaḥ sukhaidhitaḥ
sa tadātmāparādhena saṃprāpto vyasanaṃ mahat
     sendrān garhayate devān nātmānaṃ ca kathaṃ cana
na cāsmin sarvaśāstrāṇi prataranti nigarhaṇām
     so 'bhikrudhyati bhṛtyānāṃ suhṛdaś cābhyasūyati
taṃ tadā manyur evaiti sa bhūyaḥ saṃpramuhyati
     sa mohavaśam āpannaḥ krūraṃ karma niṣevate
pāpakarmātyayāyaiva saṃkaraṃ tena puṣyati
     saṃkaro narakāyaiva sā kāṣṭhā pāpakarmaṇām
na cet prabudhyate kṛṣṇa narakāyaiva gacchati
     tasya prabodhaḥ prajñaiva prajñā cakṣur na riṣyati
prajñā lābhe hi puruṣaḥ śāstrāṇy evānvavekṣate
     śāstranityaḥ punar dharmaṃ tasya hrīr aṅgam uttamam
hrīmān hi pāpaṃ pradveṣṭi tasya śrīr abhivardhate
     śrīmān sa yāvad bhavati tāvad bhavati pūruṣaḥ
dharmanityaḥ praśāntātmā kāryayogavahaḥ sadā
     nādharme kurute buddhiṃ na ca pāpeṣu vartate
ahrīko vā vimūḍho vā naiva strī na punaḥ pumān
     nāsyādhikāro dharme 'sti yathā śūdras tathaiva saḥ
hrīmān avati devāṃś ca pitṝn ātmānam eva ca
     tenāmṛtatvaṃ vrajati sā kāṣṭhā puṇyakarmaṇām
tad idaṃ mayi te dṛṣṭaṃ pratyakṣaṃ madhusūdana
     yathā rājyāt paribhraṣṭo vasāmi vasatīr imāḥ
te vayaṃ na śriyaṃ hātum alaṃ nyāyena kena cit
     atra no yatamānānāṃ vadhaś ced api sādhu tat
tatra naḥ prathamaḥ kalpo yad vayaṃ te ca mādhava
     praśāntāḥ samabhūtāś ca śriyaṃ tān aśnuvīmahi
tatraiṣā paramā kāṣṭhā raudrakarma kṣayodayā
     yad vayaṃ hauravān hatvā tāni rāṣṭrāṇy aśīmahi
ye punaḥ syur asaṃbaddhā anāryāḥ kṛṣṇa śatravaḥ
     teṣām apy avadhaḥ kāryaḥ kiṃ punar ye syur īdṛśāḥ
jñātayaś ca hi bhūyiṣṭhāḥ sahāyā guravaś ca naḥ
     teṣāṃ vadho 'tipāpīyān kiṃ nu yuddhe 'sti śobhanam
pāpaḥ kṣatriya dharmo 'yaṃ vayaṃ ca kṣatrabāndhavāḥ
     sa naḥ svadharmo 'dharmo vā vṛttir anyā vigarhitā
śūdraḥ karoti śuśrūṣāṃ vaiśyā vipaṇi jīvinaḥ
     vayaṃ vadhena jīvāmaḥ kapālaṃ brāhmaṇair vṛtam
kṣatriyaḥ kṣatriyaṃ hanti matsyo matsyena jīvati
     śvā śvānaṃ hanti dāśārha paśya dharmo yathāgataḥ
yuddhe kṛṣṇa kalir nityaṃ prāṇāḥ sīdanti saṃyuge
     balaṃ tu nītimātrāya haṭhe jayaparājayau
nātmac chandena bhūtānāṃ jīvitaṃ maraṇaṃ tathā
     nāpy akāle sukhaṃ prāpyaṃ duḥkhaṃ vāpi yadūttama
eko hy api bahūn hanti ghnanty ekaṃ bahavo 'py uta
     śūraṃ kāpuruṣo hanti ayaśasvī yaśasvinam
jayaś caivobhayor dṛṣṭa ubhayoś ca parājayaḥ
     tathaivāpacayo dṛṣṭo vyapayāne kṣayavyayau
sarvathā vṛjinaṃ yuddhaṃ ko ghnan na pratihanyate
     hatasya ca hṛṣīkeśa samau jayaparājayau
parājayaś ca maraṇān manye naiva viśiṣyate
     yasya syād vijayaḥ kṛṣṇa tasyāpy apacayo dhruvam
antato dayitaṃ ghnanti ke cid apy apare janāḥ
     tasyāṅgabalahīnasya putrān bhrātṝn apaśyataḥ
     nirvedo jīvite kṛṣṇa sarvataś copajāyate
ye hy eva vīrā hrīmanta āryāḥ karuṇavedinaḥ
     ta eva yuddhe hanyante yavīyān mucyate janaḥ
hatvāpy anuśayo nityaṃ parān api janārdana
     anubandhaś ca pāpo 'tra śeṣaś cāpy avaśiṣyate
śeṣe hi balam āsādya na śeṣam avaṣeṣayet
     sarvocchede ca yatate vairasyānta vidhitsayā
jayo vairaṃ prasṛjati duḥkham āste parājitaḥ
     sukhaṃ praśāntaḥ svapiti hitvā jayaparājayau
jātavairaś ca puruṣo duḥkhaṃ svapiti nityadā
     anirvṛtena manasā sa sarpa iva veśmani
utsādayati yaḥ sarvaṃ yaśasā sa viyujyate
     akīrtiṃ sarvabhūteṣu śāśvatīṃ sa niyacchati
na hi vairāṇi śāmyanti dīrghakālakṛtāny api
     ākhyātāraś ca vidyante pumāṃś cotpadyate kule
na cāpi vairaṃ vaireṇa keśava vyupaśāmyati
     haviṣāgnir yathā kṛṣṇa bhūya evābhivardhate
ato 'nyathā nāsti śāntir nityam antaram antataḥ
     antaraṃ lipsamānānām ayaṃ doṣo nirantaraḥ
pauruṣeyo hi balavān ādhir hṛdayabādhanaḥ
     tasya tyāgena vā śāntir nivṛttyā manaso 'pi vā
atha vā mūlaghātena dviṣatāṃ madhusūdana
     phalanirvṛttir iddhā syāt tan nṛśaṃsataraṃ bhavet
yā tu tyāgena śāntiḥ syāt tad ṛte vadha eva saḥ
     saṃśayāc ca samucchedād dviṣatām ātmanas tathā
na ca tyaktuṃ tad icchāmo na cecchāmaḥ kulakṣayam
     atra yā praṇipātena śāntiḥ saiva garīyasī
sarvathā yatamānānām ayuddham abhikāṅkṣatām
     sāntve pratihate yuddhaṃ prasiddham aparākramam
pratighātena sāntvasya dāruṇaṃ saṃpravartate
     tac chunām iva gopāde paṇḍitair upalakṣitam
lāṅgūlacālanaṃ kṣveḍaḥ pratirāvo vivartanam
     dantadarśanam ārāvas tato yuddhaṃ pravartate
tatra yo balavān kṛṣṇa jitvā so 'tti tad āmiṣam
     evam eva manuṣyeṣu viśeṣo nāsti kaś cana
sarvathā tv etad ucitaṃ durbaleṣu balīyasām
     anādaro virodhaś ca praṇipātī hi durbalaḥ
pitā rājā ca vṛddhaś ca sarvathā mānam arhati
     tasmān mānyaś ca pūjyaś ca dhṛtarāṣṭro janārdana
putrasnehas tu balavān dhṛtarāṣṭrasya mādhava
     saputravaśam āpannaḥ praṇipātaṃ prahāsyati
tatra kiṃ manyase kṛṣṇa prāptakālam anantaram
     katham arthāc ca dharmāc ca na hīyemahi mādhava
īdṛśe hy arthakṛcchre 'smin kam anyaṃ madhusūdana
     upasaṃpraṣṭum arhāmi tvām ṛte puruṣottama
priyaś ca priyakāmaś ca gatijñaḥ sarvakarmaṇām
     ko hi kṛṣṇāsti nas tvādṛk sarvaniścayavit suhṛt
evam uktaḥ pratyuvāca dharmarājaṃ janārdanaḥ
     ubhayor eva vām arthe yāsyāmi kurusaṃsadam
śamaṃ tatra labheyaṃ ced yuṣmadartham ahāpayan
     puṇyaṃ me sumahad rājaṃś caritaṃ syān mahāphalam
mocayeyaṃ mṛtyupāśāt saṃrabdhān kurusṛñjayān
     pāṇḍavān dhārtarāṣṭrāṃś ca sarvāṃ ca pṛthivīm imām
na mamaitan mataṃ kṛṣṇa yat tvaṃ yāyāḥ kurūn prati
     suyodhanaḥ sūktam api na kariṣyati te vacaḥ
sametaṃ pārthivaṃ kṣatraṃ suyodhana vaśānugam
     teṣāṃ madhyāvataraṇaṃ tava kṛṣṇa na rocaye
na hi naḥ prīṇayed dravyaṃ na devatvaṃ kutaḥ sukham
     na ca sarvāmaraiśvaryaṃ tava rodhena mādhava
[bhagavān]
     jānāmy etāṃ mahārāja dhārtarāṣṭrasya pāpatām
     avācyās tu bhaviṣyāmaḥ sarvaloke mahīkṣitām
na cāpi mama paryāptāḥ sahitāḥ sarvapārthivāḥ
     kruddhasya pramukhe sthātuṃ siṃhasyevetare mṛgāḥ
atha cet te pravarteran mayi kiṃ cid asāṃpratam
     nirdaheyaṃ kurūn sarvān iti me dhīyate matiḥ
na jātu gamanaṃ tatra bhavet pārtha nirarthakam
     arthaprāptiḥ kadā cit syād antato vāpy avācyatā
yat tubhyaṃ rocate kṛṣṇa svasti prāpnuhi kauravān
     kṛtārthaṃ svastimantaṃ tvāṃ drakṣyāmi punarāgatam
viṣvaksena kurūn gatvā bhāratāñ śamayeḥ prabho
     yathā sarve sumanasaḥ saha syāmaḥ sucetasaḥ
bhrātā cāsi sakhā cāsi bībhatsor mama ca priyaḥ
     sauhṛdenāviśaṅkyo 'si svasti prāpnuhi bhūtaye
asmān vettha parān vettha vetthārthaṃ vettha bhāṣitam
     yad yad asmaddhitaṃ kṛṣṇa tat tad vācyaḥ suyodhanaḥ
yad yad dharmeṇa saṃyuktam upapadyed dhitaṃ vacaḥ
     tat tat keśava bhāṣethāḥ sāntvaṃ vā yadi vetarat
