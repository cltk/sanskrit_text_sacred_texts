[vai]
      sā hatā sūtaputreṇa rājaputrī samajvalat
      vadhaṃ kṛṣṇā parīpsantī senā vāhasya bhāminī
      jagāmāvāsam evātha tadā sā drupadātma jā
kṛtvā śaucaṃ yathānyāyaṃ kṛṣṇā vai tanumadhyamā
      gatrāṇi vāsasī caiva prakṣālya salilena sā
cintayām āsa rudatī tasya duḥkhasya nirṇayam
      kiṃ karomi kva gacchāmi kathaṃ kāryaṃ bhaven mama
ity evaṃ cintayitvā sā bhīmaṃ vai manasāgamat
      nānyaḥ kartā ṛte bhīmān mamādya manasaḥ priyam
tata utthāya rātrau sā vihāya śayanaṃ svakam
      prādravan nātham icchantī kṛṣṇā nāthavatī satī
      duḥkhena mahatā yuktā mānasena manasvinī
sā vai mahānase prāpya bhīmasenaṃ śucismitā
      sarvaśveteva māheyī vane jātā trihāyanī
      upātiṣṭhata pāñcālī vāśiteva mahāgajam
sā lateva mahāśālaṃ phullaṃ gomati tīrajam
      bāhubhyāṃ parirabhyainaṃ prābodhayad aninditā
      siṃhaṃ suptaṃ vane durge mṛgarājavadhūr iva
vīṇeva madhurābhāṣā gāndhāraṃ sādhu mūrcchitā
      abhyabhāṣata pāñcālī bhīmasenam aninditā
uttiṣṭhottiṣṭha kiṃ śeṣe bhīmasena yathā mṛtaḥ
      nāmṛtasya hi pāpīyān bhāryām ālabhya jīvati
tasmiñ jīvati pāpiṣṭhe senā vāhe mama dviṣi
     tat karmakṛtavaty adya kathaṃ nidrāṃ niṣevase
sa saṃprahāya śayanaṃ rājaputryā prabodhitaḥ
     upātiṣṭhata meghābhaḥ paryaṅke sopasaṃgrahe
athābravīd rājaputrīṃ kauravyo mahiṣīṃ priyām
     kenāsy arthena saṃprāptā tvariteva mamāntikam
na te prakṛtimān varṇaḥ kṛśā pāṇḍuś ca lakṣyase
     ācakṣva pariśeṣeṇa sarvaṃ vidyām ahaṃ yathā
sukhaṃ vā yadi vā duḥkhaṃ dveṣyaṃ vā yadi vā priyam
     yathāvat sarvam ācakṣva śrutvā jñāsyāmi yat param
aham eva hi te kṛṣṇe viśvāsyaḥ sarvakarmasu
     aham āpatsu cāpi tvāṃ mokṣayāmi punaḥ punaḥ
śīghram uktvā yathākāmaṃ yat te kāryaṃ vivakṣitam
     gaccha vai śayanāyaiva purā nānyo 'vabudhyate
