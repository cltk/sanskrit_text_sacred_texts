[mārk]
      yadā skandena mātṝṇām evam etat priyaṃ kṛtam
      athainam abravīt svāhā mama putras tvam aurasaḥ
icchāmy ahaṃ tvayā dattāṃ prītiṃ paramadurlabhām
      tām abravīt tataḥ skandaḥ prītim icchasi kīdṛśīm
[svāhā]
      dakṣasyāhaṃ priyā kanyā svāhā nāma mahābhuja
      bālyāt prabhṛti nityaṃ ca jātakāmā hutāśane
na ca māṃ kāminīṃ putrasamyag jānāti pāvakaḥ
      icchāmi śāśvataṃ vāsaṃ vastuṃ putra sahāgninā
[skanda]
      havyaṃ kavyaṃ ca yat kiṃ cid dvijā mantrapuraskṛtam
      hoṣyanty agnau sadā devi svāhety uktvā samudyatam
adya prabhṛti dāsyanti suvṛttāḥ satpathe sthitāḥ
      evam agnis tvayā sārdhaṃ sadā vatsyati śobhane
[mārk]
      evam uktā tataḥ svāhā tuṣṭā skandena pūjitā
      pāvakena samāyuktā bhartrā skandam apūjayat
tato brahmā mahāsenaṃ prajāpatir athābravīt
      abhigaccha mahādevaṃ pitaraṃ tripurārdanam
rudreṇāgniṃ samāviśya svāhām āviśya comayā
      hitārthaṃ sarvalokānāṃ jātas tvam aparājitaḥ
umā yonyāṃ ca rudreṇa śukraṃ siktaṃ mahātmanā
     āste girau nipatitaṃ miñjikā miñjikaṃ yataḥ
saṃbhūtaṃ lohitode tu śokra śeṣam avāpatat
     sūryaraśmiṣu cāpy anyad anyac caivāpatad bhuvi
     āsaktam anyad vṛkṣeṣu tad evaṃ pañcadhāpatat
ta ete vividhākārā gaṇā jñeyā manīṣibhiḥ
     tava pāriṣadā ghorā ya ete piśitāśanāḥ
evam astv iti cāpy uktvā mahāseno maheśvaram
     apūjayad ameyātmā pitaraṃ pitṛvatsalaḥ
arkapuṣpais tu te pañca gaṇāḥ pūjyā dhanārthibhi
     vyādhipraśamanārthaṃ ca teṣāṃ pūjāṃ samācaret
miñjikā miñjikaṃ caiva mithunaṃ rudra saṃbhavam
     namaḥ kāryaṃ sadaiveha bālānāṃ hitam icchatā
striyo mānuṣamāṃsādā vṛddhikā nāma nāmataḥ
     vṛkṣeṣu jātās tā devyo namaḥ kāryāḥ prajārthibhiḥ
evam ete piśācānām asaṃkhyeyā gaṇāḥ smṛtāḥ
     ghaṇṭāyāḥ sapatākāyāḥ śṛṇu me saṃbhavaṃ nṛpa
airāvatasya ghaṇṭe dve vaijayantyāv iti śrute
     guhasya te svayaṃ datte śakreṇānāyya dhīmatā
ekā tatra viśākhasya ghaṇṭā skandasya cāparā
     patākā kārttikeyasya viśākhasya ca lohitā
yāni krīḍanakāny asya devair dattāni vai tadā
     tair eva ramate devo mahāseno mahābalaḥ
sa saṃvṛtaḥ piśācānāṃ gaṇair devagaṇais tathā
     śuśubhe kāñcane śaile dīpyamānaḥ śriyā vṛtaḥ
tena vīreṇa śuśubhe sa śailaḥ śubhakānanaḥ
     ādityeṇevāṃśumatā mandaraś cārukandaraḥ
saṃtānakavanaiḥ phullaiḥ karavīra vanair api
     pārijāta vanaiś caiva japā śokavanais tathā
kadambataruṣaṇḍaiś ca divyair mṛgagaṇair api
     divyaiḥ pakṣigaṇaiś caiva śuśubhe śvetaparvataḥ
tatra devagaṇāḥ sarve sarve caiva maharṣayaḥ
     meghatūrya ravāś caiva kṣubdhodadhi samasvanāḥ
tatra divyāś ca gandharvā nṛtyanty apsarasas tathā
     hṛṣṭānāṃ tatra bhūtānāṃ śrūyate ninado mahān
evaṃ sendraṃ jagat sarvaṃ śvetaparvatasaṃsthitam
     prahṛṣṭaṃ prekṣate skandaṃ na ca glāyati darśanāt
