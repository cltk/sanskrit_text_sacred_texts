[l]
      uśīrabījaṃ mainākaṃ giriṃ śvetaṃ ca bhārata
      samatīto 'si kaunteya kālaśailaṃ ca pārthiva
eṣā gaṅgā sapta vidhā rājate bharatarṣabha
      sthānaṃ virajasaṃ ramyaṃ yatrāgnir nityam idhyate
etad vai mānuṣeṇādya na śakyaṃ draṣṭum apy uta
      samādhiṃ kurutāvyagrās tīrthāny etāni drakṣyatha
śvetaṃ giriṃ pravekṣyāmo mandaraṃ caiva parvatam
      yatra māni caro yakṣaḥ kuveraś cāpi yakṣarāṭ
aṣṭāśīti sahasrāṇi gandharvāḥ śīghracāriṇaḥ
      tathā kiṃpuruṣā rājan yakṣāś caiva caturguṇāḥ
anekarūpasaṃsthānā nānāpraharaṇāś ca te
      yakṣendraṃ manujaśreṣṭha māṇibhadram upāsate
teṣām ṛddhir atīvāgryāgatau vāyusamāś ca te
      sthānāt pracyāvayeyur ye devarājam api dhruvam
tais tāta balibhir guptā yātudhānaiś ca rakṣitāḥ
      dur gamāḥ parvatāḥ pārtha samādhiṃ paramaṃ kuru
kubera sacivāś cānye raudrā maitrāś ca rākṣasāḥ
      taiḥ sameṣyāma kaunteya yatto vikramaṇe bhava
kailāsaḥ parvato rājan so yojanaśatāny uta
     yatra devāḥ samāyānti viśālā yatra bhārata
asaṃkhyeyās tu kaunteya yakṣarākṣasa kiṃnarāḥ
     nāgāḥ suparṇā gandharvāḥ kubera sadanaṃ prati
tān vigāhasva pārthādya tapasā ca damena ca
     rakṣyamāṇo mayā rājan bhīmasenabalena ca
svasti te varuṇo rājā yamaś ca samitiṃjayaḥ
     gaṅgā ca yamunā caiva parvataś ca dadhātu te
indrasya jāmbūnadaparvatāgre; śṛṇomi ghoṣaṃ tava devi gaṅge
     gopāyayemaṃ subhage giribhyaḥ; sarvājamīdhāpacitaṃ narendram
     bhavasva śarma pravivikṣato 'sya; śailān imāñ śailasute nṛpasya
[y]
     apūrvo 'yaṃ saṃbhramo lomaśasya; kṛṣṇāṃ sarve rakṣata māṃ prasādam
     deśo hy ayaṃ durga tamo mato 'sya; tasmāt paraṃ śaucam ihācaradhvam
tato 'bravīd bhīmam udāravīryaṃ; kṛṣṇāṃ yattaḥ pālaya bhīmasena
     śūnye 'rjune 'saṃnihite ca tāta; tvam eva kṛṣṇāṃ bhajase 'sukheṣu
tato mahātmā yamajau sametya; mūrdhany upāghrāya vimṛjya gātre
     uvāca tau bhāṣpa kalaṃ sa rājā; mā bhaiṣṭam āgacchatam apramattau
