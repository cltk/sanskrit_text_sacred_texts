rāvaṇagrahaṇaṃ tat tu vāyugrahaṇasaṃnibham
 ṛṣiḥ pulastyaḥ śuśrāva kathitaṃ divi daivataiḥ
tataḥ putrasutasnehāt kampyamāno mahādhṛtiḥ
 māhiṣmatīpatiṃ draṣṭum ājagāma mahān ṛṣiḥ
sa vāyumārgam āsthāya vāyutulyagatir dvijaḥ
 purīṃ māhiṣmatīṃ prāpto manaḥsaṃtāpavikramaḥ
so 'marāvatisaṃkāśāṃ hṛṣṭapuṣṭajanāvṛtām
 praviveśa purīṃ brahmā indrasyevāmarāvatīm
pādacāram ivādityaṃ niṣpatantaṃ sudurdṛśam
 tatas te pratyabhijñāya arjunāya nyavedayan
pulastya iti taṃ śrutvā vacanaṃ haihayādhipaḥ
 śirasy añjalim uddhṛtya pratyudgacchad dvijottamam
purohito 'syā gṛhyārghyaṃ madhuparkaṃ tathāiva ca
 purastāt prayayau rājña indrasyeva bṛhaspatiḥ
tatas tam ṛṣim āyāntam udyantam iva bhāskaram
 arjuno dṛśya saṃprāptaṃ vavandendra iveśvaram
sa tasya madhuparkaṃ ca pādyam arghyaṃ ca dāpayan
 pulastyam āha rājendro harṣagadgadayā girā
adyeyam amarāvatyā tulyā māhiṣmatī kṛtā
 adyāhaṃ tu dvijendrendra yasmāt paśyāmi durdṛśam
adya me kuśalaṃ deva adya me kulam uddhṛtam
 yat te devagaṇair vandyau vande 'haṃ caraṇāv imau
idaṃ rājyam ime putrā ime dārā ime vayam
 brahman kiṃ kurma kiṃ kāryam ājñāpayatu no bhavān
taṃ dharme 'gniṣu bhṛtyeṣu śivaṃ pṛṣṭvātha pārthivam
 pulastyovāca rājānaṃ haihayānāṃ tadārjunam
rājendrāmalapadmākṣapūrṇacandranibhānana
 atulaṃ te balaṃ yena daśagrīvas tvayā jitaḥ
bhayād yasyāvatiṣṭhetāṃ niṣpandau sāgarānilau
 so 'yam adya tvayā baddhaḥ pautro me 'tīvadurjayaḥ
tat putraka yaśaḥ sphītaṃ nāma viśrāvitaṃ tvayā
 madvākyād yācyamāno 'dya muñca vatsa daśānanam
pulastyājñāṃ sa gṛhyātha akiṃcanavaco 'rjunaḥ
 mumoca pārthivendrendro rākṣasendraṃ prahṛṣṭavat
sa taṃ pramuktvā tridaśārim arjunaḥ; prapūjya divyābharaṇasragambaraiḥ
 ahiṃsākaṃ sakhyam upetya sāgnikaṃ; praṇamya sa brahmasutaṃ gṛhaṃ yayau
pulastyenāpi saṃgamya rākṣasendraḥ pratāpavān
 pariṣvaṅgakṛtātithyo lajjamāno visarjitaḥ
pitāmahasutaś cāpi pulastyo munisattamaḥ
 mocayitvā daśagrīvaṃ brahmalokaṃ jagāma saḥ
evaṃ sa rāvaṇaḥ prāptaḥ kārtavīryāt tu dharṣaṇāt
 pulastyavacanāc cāpi punar mokṣam avāptavān
evaṃ balibhyo balinaḥ santi rāghavanandana
 nāvajñā parataḥ kāryā ya icchec chreya ātmanaḥ
tataḥ sa rājā piśitāśanānāṃ; sahasrabāhor upalabhya maitrīm
 punar narāṇāṃ kadanaṃ cakāra; cacāra sarvāṃ pṛthivīṃ ca darpāt
