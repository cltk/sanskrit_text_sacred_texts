duryodhana uvāca
      kathaṃ śikhaṇḍī gāṅgeya kanyā bhūtvā satī tadā
      puruṣo 'bhavad yudhi śreṣṭha tan me brūhi pitāmaha
bhīṣma uvāca
      bhāryā tu tasya rājendra drupadasya mahīpateḥ
      mahiṣī dayitā hy āsīd aputrā ca viśāṃ pate
etasminn eva kāle tu drupado vai mahīpatiḥ
      apatyārthaṃ mahārāja toṣayām āsa śaṃkaram
asmadvadhārthaṃ niścitya tapo ghoraṃ samāsthitaḥ
      lebhe kanyāṃ mahādevāt putro me syād iti bruvan
bhagavan putram icchāmi bhīṣmaṃ praticikīrṣayā
      ity ukto devadevena strīpumāṃs te bhaviṣyati
nivartasva mahīpāla naitaj jātv anyathā bhavet
      sa tu gatvā ca nagaraṃ bhāryām idam uvāca ha
kṛto yatno mayā devi putrārthe tapasā mahān
      kanyā bhūtvā pumān bhāvī iti cokto 'smi śambhunā
punaḥ punar yācyamāno diṣṭam ity abravīc chivaḥ
      na tad anyad dhi bhavitā bhavitavyaṃ hi tat tathā
tataḥ sā niyatā bhūtvā ṛtukāle manasvinī
      patnī drupadarājasya drupadaṃ saṃviveśa ha
lebhe garbhaṃ yathākālaṃ vidhidṛṣṭena hetunā
     pārṣatāt sā mahīpāla yathā māṃ nārado 'bravīt
tato dadhāra taṃ garbhaṃ devī rājīvalocanā
     tāṃ sa rājā priyāṃ bhāryāṃ drupadaḥ kurunandana
     putrasnehān mahābāhuḥ sukhaṃ paryacarat tadā
aputrasya tato rājño drupadasya mahīpateḥ
     kanyāṃ pravararūpāṃ tāṃ prājāyata narādhipa
aputrasya tu rājñaḥ sā drupadasya yaśasvinī
     khyāpayām āsa rājendra putro jāto mameti vai
tataḥ sa rājā drupadaḥ pracchannāyā narādhipa
     putravat putrakāryāṇi sarvāṇi samakārayat
rakṣaṇaṃ caiva mantrasya mahiṣī drupadasya sā
     cakāra sarvayatnena bruvāṇā putra ity uta
     na hi tāṃ veda nagare kaś cid anyatra pārṣatāt
śraddadhāno hi tad vākyaṃ devasyādbhutatejasaḥ
     chādayām āsa tāṃ kanyāṃ pumān iti ca so 'bravīt
jātakarmāṇi sarvāṇi kārayām āsa pārthivaḥ
     puṃvad vidhānayuktāni śikhaṇḍīti ca tāṃ viduḥ
aham ekas tu cāreṇa vacanān nāradasya ca
     jñātavān devavākyena ambāyās tapasā tathā
