[s]
      duryodhanasya tad vākyaṃ niśamya bharatarṣabhaḥ
      netrābhyām atitāmrābhyāṃ kaitavyaṃ samudaikṣata
sa keśavam abhiprekṣya guḍākeśo mahāyaśāḥ
      abhyabhāṣata kaitavyaṃ pragṛhya vipulaṃ bhujam
svavīryaṃ yaḥ samāśritya samāhvayati vai parān
      abhītaḥ pūrayañ śaktiṃ sa vai puruṣa ucyate
paravīryaṃ samāśritya yaḥ samāhvayate parān
      kṣatrabandhur aśaktatvāl loke sa puruṣādhamaḥ
sa tvaṃ pareṣāṃ vīryeṇa manyase vīryam ātmanaḥ
      svayaṃ kāpuruṣo mūḍhaḥ parāṃś cakṣeptum icchasi
yas tvaṃ vṛddhaṃ sarvarājñāṃ hitabuddhiṃ jitendriyam
      maraṇāya mahābuddhiṃ dīkṣayitvā vikatthase
bhāvas te vidito 'smābhir durbuddhe kulapāṃsana
      na haniṣyanti gaṅgeyaṃ pāṇḍavāghṛṇayeti ca
yasya vīryaṃ samāśritya dhārtarāṣṭra vikatthase
      hantāsmi prathamaṃ bhīṣmaṃ miṣatāṃ sarvadhanvinām
kaitavya gatvā bharatān sametya; suyodhanaṃ dhārtarāṣṭraṃ bravīhi
      tathety āha arjunaḥ savyasācī; niśā vyapāye bhavitā vimardaḥ
yad vo 'bravīd vākyam adīnasattvo; madhye kurūṇāṃ harṣayan satyasaṃdhaḥ
     ahaṃ hantā pāṇḍavānām anīkaṃ; śālveyakāṃś ceti mamaiṣa bhāraḥ
hanyām ahaṃ droṇam ṛte hi lokaṃ; na te bhayaṃ vidyate pāṇḍavebhyaḥ
     tato hi te labdhatamaṃ ca rājyaṃ; kṣayaṃ gatāḥ pāṇḍavāś ceti bhāvaḥ
sa darpapūrṇo na samīkṣase tvam; anartham ātmany api vartamānam
     tasmād ahaṃ te prathamaṃ samūhe; hantā samakṣaṃ kuruvṛddham eva
sūryodaye yuktasenaḥ patīkṣya; dhvajī rathī rakṣa ca satyasaṃdham
     ahaṃ hi vaḥ paśyatāṃ dvīpam enaṃ; rathād bhīṣmaṃ pātayitāsmi bāṇaiḥ
śvobhūte katthanā vākyaṃ vijñāsyati suyodhanaḥ
     arditaṃ śarajālena mayā dṛṣṭvā pitāmaham
yad uktaś ca sabhāmadhye puruṣo hrasvadarśanaḥ
     kruddhena bhīmasenena bhrātā duḥśāsanas tava
adharmajño nityavairī pāpabuddhir nṛśaṃsakṛt
     satyāṃ pratijñāṃ nacirād rakṣyase tāṃ suyodhana
abhimānasya darpasya krodhapāruṣyayos tathā
     naiṣṭhuryasyāvalepasya ātmasaṃbhāvanasya ca
nṛśaṃsatāyās taikṣṇyasya dharmavidveṣaṇasya ca
     adharmasyātivādasya vṛddhātikramaṇasya ca
darśanasya ca vakrasya kṛtsnasyāpanayasya ca
     drakṣyasi tvaṃ phalaṃ tīvram acireṇa suyodhana
vāsudeva dvitīye hi mayi kruddhe narādhipa
     āśā te jīvite mūḍha rājye vā kena hetunā
śānte bhīṣme tathā droṇe sūtaputre ca pātite
     nirāśo jīvite rājye putreṣu ca bhaviṣyasi
bhrātṝṇāṃ nidhanaṃ dṛṣṭvā putrāṇāṃ ca suyodhana
     bhīmasenena nihato duṣkṛtāni smariṣyasi
na dvitīyāṃ pratijñāṃ hi pratijñāsyati keśavaḥ
     satyaṃ bravīmy ahaṃ hy etat sarvaṃ satyaṃ bhaviṣyati
ity uktaḥ kaitavo rājaṃs tad vākyam upadhārya ca
     anujñāto nivavṛte punar eva yathāgatam
upāvṛtya tu pāṇḍubhyaḥ kaitavyo dhṛtarāṣṭrajam
     gatvā yathoktaṃ tat sarvam uvāca kurusaṃsadi
keśavārjunayor vākyaṃ niśamya bharatarṣabhaḥ
     duḥśāsanaṃ ca karṇaṃ ca śakuniṃ cābhyabhāṣata
ājñāpayata rājñaś ca balaṃ mitrabalaṃ tathā
     yathā prāgu dayāt sarvā yuktā tiṣṭhaty anīkinī
tataḥ karṇa samādiṣṭā dūtāḥ pratvaritā rathaiḥ
     uṣṭravāmībhir apy anye sadaśvairś ca mahājavaiḥ
tūrṇaṃ pariyayuḥ senāṃ kṛtsnāṃ karṇasya śāsanāt
     ājñāpayanto rājñas tān yogaḥ prāg udayād iti
