[pulastya]
      atha saṃdhyāṃ samāsādya saṃvedyaṃ tīrtham uttamam
      upaspṛśya naro vidvān bhaven nāsty atra saṃśayaḥ
rāmasya ca prasādena tīrthaṃ rājan kṛtaṃ purā
      tal lohityaṃ samāsādya vindyād bahusuvarṇakam
karatoyāṃ samāsādya trirātropoṣito naraḥ
      aśvamedham avāpnoti kṛte paitāmahe vidhau
gaṅgāyās tv atha rājendra sāgarasya ca saṃgame
      aśvamedhaṃ daśaguṇaṃ pravadanti manīṣiṇaḥ
gaṅgāyās tv aparaṃ dvīpaṃ prāpya yaḥ snāti bhārata
      trirātropoṣito rājan sarvakāmān avāpnuyāt
tato vaitaraṇīṃ gatvā nadīṃ pāpapramocanīm
      virajaṃ tīrtham āsādya virājati yathā śaśī
prabhavec ca kule puṇye sarvapāpaṃ vyapohati
      gosahasraphalaṃ labdhvā punāti ca kulaṃ naraḥ
śoṇasya jyotirathyāś ca saṃgame nivasañ śuciḥ
      tarpayitvā pitṝn devān agniṣṭoma phalaṃ labhet
śoṇasya narmadāyāś ca prabhave kurunandana
      vaṃśagulma upaspṛśya vājimedhaphalaṃ labhet
ṛṣabhaṃ tīrtham āsādya kośalāyāṃ narādhipa
     vājapeyam avāpnoti trirātropoṣito naraḥ
kośalāyāṃ samāsādya kālatīrtha upaspṛśet
     vṛśabhaikādaśa phalaṃ labhate nātra saṃśayaḥ
puṣpavatyām upaspṛśya trirātropoṣito naraḥ
     gosahasraphalaṃ vindyāt kulaṃ caiva samuddharet
tato badarikā tīrthe snātvā prayata mānasaḥ
     dīrgham āyur avāpnoti svargalokaṃ ca gacchati
tato mahendram āsādya jāmadagnya niṣevitam
     rāma tīrthe naraḥ snātvā vājimedhaphalaṃ labhet
mataṅgasya tu kedāras tatraiva kurunandana
     tatra snātvā naro rājan gosahasraphalaṃ labhet
śrīparvataṃ samāsādya nadītīra upaspṛśet
     aśvamedham avāpnoti svargalokaṃ ca gacchati
śrīparvate mahādevo devyā saha mahādyutiḥ
     nyavasat paramaprīto brahmā ca tridaśair vṛtaḥ
tatra deva hrade snātvā śuciḥ prayata mānasaḥ
     aśvamedham avāpnoti parāṃ siddhiṃ ca gacchati
ṛṣabhaṃ parvataṃ gatvā pāṇḍyeṣu surapūjitam
     vājapeyam avāpnoti nākapṛṣṭhe ca modate
tato gaccheta kāverīṃ vṛtām apsarasāṃ gaṇaiḥ
     tatra snātvā naro rājan gosahasraphalaṃ labhet
tatas tīre samudrasya kanyā tīrtha upaspṛśet
     tatropaspṛśya rājendra sarvapāpaiḥ pramucyate
atha gokarṇam āsādya triṣu lokeṣu viśrutam
     samudramadhye rājendra sarvalokanamaskṛtam
yatra brahmādayo devā ṛṣayaś ca tapodhanāḥ
     bhūtayakṣapiśācāś ca kiṃnarāḥ sa mahoragāḥ
siddhacāraṇagandharvā mānuṣāḥ pannagās tathā
     saritaḥ sāgarāḥ śailā upāsanta umā patim
tatreśānaṃ samabhyarcya trirātropoṣito naraḥ
     daśāśvamedham āpnoti gāṇapatyaṃ ca vindati
     uṣya dvādaśa rātraṃ tu kṛtātmā bhavate naraḥ
tata eva tu gāyatryāḥ sthānaṃ trailokyaviśrutam
     trirātram uṣitas tatra gosahasraphalaṃ labhet
nidarśanaṃ ca pratyakṣaṃ brāhmaṇānāṃ narādhipa
     gāyatrīṃ paṭhate yas tu yonisaṃkarajas tathā
     gāthā vā gītikā vāpi tasya saṃpadyate nṛpa
saṃvartasya tu viprarṣer vāpīm āsādya durlabhām
     rūpasya bhāgī bhavati subhagaś caiva jāyate
tato veṇṇāṃ samāsādya tarpayet pitṛdevatāḥ
     mayūrahaṃsasaṃyuktaṃ vimānaṃ labhate naraḥ
tato godāvarīṃ prāpya nityaṃ siddhaniṣevitām
     gavām ayam avāpnoti vāsuker lokam āpnuyāt
veṇṇāyāḥ saṃgame snātvā vājapeyaphalaṃ labhet
     varadā saṃgame snātvā gosahasraphalaṃ labhet
brahma sthānaṃ samāsādya trirātram uṣito naraḥ
     gosahasraphalaṃ vindet svargalokaṃ ca gacchati
kuśaplavanam āsādya brahma cārī samāhitaḥ
     trirātram uṣitaḥ snātvā aśvamedha phalaṃ labhet
tato deva hrade ramye kṛṣṇa veṇṇā jalodbhave
     jātimātrahrade caiva tathā kanyāśrame nṛpa
yatra kratuśatair iṣṭvā devarājo divaṃ gataḥ
     agniṣṭoma śataṃ vinded gamanād eva bhārata
sarvadeva hrade snātvā gosahasraphalaṃ labhet
     jātimātrahrade snātvā bhavej jātismaro naraḥ
tato 'vāpya mahāpuṇyāṃ payoṣṇīṃ saritāṃ varām
     pitṛdevārcana rato gosahasraphalaṃ labhet
daṇḍakāraṇyam āsādya mahārāja upaspṛśet
     gosahasraphalaṃ tatra snātamātrasya bhārata
śarabhaṅgāśramaṃ gatvā śukasya ca mahātmanāḥ
     na durgatim avāpnoti punāti ca kulaṃ naraḥ
tataḥ śūrpārakaṃ gacchej jāmadagnya niṣevitam
     rāma tīrthe naraḥ snātvā vindyād bahusuvarṇakam
sapta godāvare snātvā niyato niyatāśanaḥ
     mahat puṇyam avāpnoti devalokaṃ ca gacchati
tato devapathaṃ gacchen niyato niyatāśanaḥ
     deva satrasya yat puṇyaṃ tad avāpnoti mānavaḥ
tuṅgakāraṇyam āsādya brahma cārī jitendriyaḥ
     vedān adhyāpayat tatra ṛṣiḥ sārasvataḥ purā
tatra vedān pranaṣṭāṃs tu muner aṅgirasaḥ sutaḥ
     upaviṣṭo maharṣīṇām uttarīyeṣu bhārata
oṃkāreṇa yathānyāyaṃ samyag uccāritena ca
     yena yat pūrvam abhyastaṃ tat tasya samupasthitam
ṛṣayas tatra devāś ca varuṇo 'gniḥ prajāpatiḥ
     harir nārāyaṇo devo mahādevas tathaiva ca
pitā mahaś ca bhagavān devaiḥ saha mahādyutiḥ
     bhṛguṃ niyojayām āsa yājanārthe mahādyutim
tataḥ sacakre bhagavān ṛṣīṇāṃ vidhivat tadā
     sarveṣāṃ punar ādhānaṃ vidhidṛṣṭena karmaṇā
ājyabhāgena vai tatra tarpitās tu yathāvidhi
     devās tribhuvaṇaṃ yātā ṛṣayaś ca yathāsukham
tad araṇyaṃ praviṣṭasya tuṅgakaṃ rājasattama
     pāpaṃ praṇaśyate sarvaṃ striyo vā puruṣasya vā
tatra māsaṃ vased dhīro niyato niyatāśanaḥ
     brahmalokaṃ vrajed rājan punīte ca kulaṃ naraḥ
medhāvikaṃ samāsādya pitṝn devāṃś ca tarpayet
     agniṣṭomam avāpnoti smṛtiṃ medhāṃ ca vindati
tataḥ kālaṃjaraṃ gatvā parvataṃ lokaviśrutam
     tatra deva hrade snātvā gosahasraphalaṃ labhet
ātmānaṃ sādhayet tatra girau kālaṃjare nṛpa
     svargaloke mahīyeta naro nāsty atra saṃśayaḥ
tato girivaraśreṣṭhe citrakūṭe viśāṃ pate
     mandākinīṃ samāsādya nadīṃ pāpapramocinīm
tatrābhiṣekaṃ kurvāṇaḥ pitṛdevārcane rataḥ
     aśvamedham avāpnoti gatiṃ ca paramāṃ vrajet
tato gaccheta rājendra bhartṛsthānam anuttamam
     yatra devo mahāseno nityaṃ saṃnihito nṛpaḥ
pumāṃs tatra naraśreṣṭha gamanād eva sidhyati
     koṭitīrthe naraḥ snātvā gosahasraphalaṃ labhet
pradakṣiṇam upāvṛtya jyeṣṭhasthānaṃ vrajen naraḥ
     abhigamya mahādevaṃ virājati yathā śaśī
tatra kūpo mahārāja viśruto bharatarṣabha
     samudrās tatra catvāro nivasanti yudhiṣṭhira
tatropaspṛśya rājendra kṛtvā cāpi pradakṣiṇam
     niyatātmā naraḥ pūto gaccheta paramāṃ gatim
tato gacchet kuruśreṣṭha śṛṅgavera puraṃ mahat
     yatra tīrṇo mahārāja rāmo dāśarathiḥ purā
gaṅgāyāṃ tu naraḥ snātvā brahma cārī samāhitaḥ
     vidhūtapāpmā bhavati vājapeyaṃ ca vindati
abhigamya mahādevam abhyarcya ca narādhipa
     pradakṣiṇam upāvṛtya gāṇapatyam avāpnuyāt
tato gaccheta rājendra prayāgam ṛṣisaṃstutam
     yatra brahmādayo devā diśaś ca sa dig īśvarāḥ
lokapālāś ca sādhyāś ca nairṛtāḥ pitaras tathā
     sanat kumāra pramukhās tathaiva paramarṣayaḥ
aṅgiraḥ pramukhāś caiva tathā brahmarṣayo 'pare
     tathā nāgāḥ suparṇāś ca siddhāś cakracarās tathā
saritaḥ sāgarāś caiva gandharvāpsarasas tathā
     hariś ca bhagavān āste prajāpatipuraskṛtaḥ
tatra trīṇy agnikuṇḍāni yeṣāṃ madhye ca jāhnavī
     prayāgād abhiniṣkrāntā sarvatīrthapuraskṛtā
tapanasya sutā tatra triṣu lokeṣu viśrutā
     yamunā gaṅgayā sārdhaṃ saṃgatā lokapāvanī
gaṅgāyamunayor madyaṃ pṛthivyā jaghanaṃ smṛtam
     prayāgaṃ jaghanasyāntam upastham ṛṣayo viduḥ
prayāgaṃ sa pratiṣṭhānaṃ kambalāśvatarau tathā
     tīrthaṃ bhogavatī caiva vedī proktā prajāpateḥ
tatra vedāś ca yajñāś ca mūrtimanto yudhiṣṭhira
     prajāpatim upāsante ṛṣayaś ca mahāvratāḥ
     yajante kratubhir devās tathā cakracarā nṛpa
tataḥ puṇyatamaṃ nāsti triṣu lokeṣu bhārata
     prayāgaḥ sarvatīrthebhyaḥ prabhavaty adhikaṃ vibho
śravaṇāt tasya tīrthasya nāma saṃkīrtanād api
     mṛttikā lambhanād vāpi naraḥ pāpāt pramucyate
tatrābhiṣekaṃ yaḥ kuryāt saṃgame saṃśitavrataḥ
     puṇyaṃ saphalam āpnoti rājasūyāśvamedhayoḥ
eṣā yajana bhūmir hi devānām api satkṛtā
     tatra dattaṃ sūkṣmam api mahad bhavati bhārata
na veda vacanāt tāta na lokavacanād api
     matir utkramaṇīyā te prayāgamaraṇaṃ prati
daśa tīrthasahasrāṇi ṣaṣṭikoṭtyas tathāparāḥ
     yeṣāṃ sāṃnidhyam atraiva kīrtitaṃ kurunandana
cāturvede ca yat puṇyaṃ satyavādiṣu caiva yat
     snāta eva tadāpnoti gaṅgā yamuna saṃgame
tatra bhogavatī nāma vāsukes tīrtham uttamam
     tatrābhiṣekaṃ yaḥ kuryāt so 'śvamedham avāpnuyāt
tatra haṃsaprapatanaṃ tīrthaṃ trailokyaviśrutam
     daśāśvamedhikaṃ caiva gaṅgāyāṃ kurunandana
yatra gaṅgā mahārāja sa deśas tat tapovanam
     siddhakṣetraṃ tu taj jñeyaṃ gaṅgātīrasamāśritam
idaṃ satyaṃ dvijātīnāṃ sādhūnām ātmajasya ca
     suhṛdāṃ ca japet karṇe śiṣyasyānugatasya ca
idaṃ dharmyam idaṃ puṇyam idaṃ medhyam idaṃ sukham
     idaṃ svargyam idaṃ ramyam idaṃ pāvanam uttamam
maharṣīṇām idaṃ guhyaṃ sarpapāpapramocanam
     adhītya dvijamadhye ca nirmalatvam avāpnuyāt
yaś cedaṃ śṛṇuyān nityaṃ tīrthapuṇyaṃ sadā śuciḥ
     jātīḥ sa smarate bahvīr nākapṛṣṭhe ca modate
gamyāny api ca tīrthāni kīrtitāny agamāni ca
     manasā tāni gaccheta sarvatīrthasamīkṣayā
etāni vasubhiḥ sādhyair ādityair marud aśvibhiḥ
     ṛṣibhir devakalpaiś ca śritāni sukṛtaiṣibhiḥ
evaṃ tvam api kauravya vidhinānena suvrata
     vraja tīrthāni niyataḥ puṇyaṃ puṇyena vardhate
bhāvitaiḥ kāraṇaiḥ pūrvam āstikyāc chruti darśanāt
     prāpyante tāni tīrthāni sadbhiḥ śiṣṭānudarśibhiḥ
nāvrato nākṛtātmā ca nāśucir na ca taskaraḥ
     snāti tīrtheṣu kauravya na ca vakramatir naraḥ
tvayā tu samyagvṛttena nityaṃ dharmārthadarśinā
     pitaras tāritās tāta sarve ca prapitā mahāḥ
pitā maha purogāś ca devāḥ sarṣigaṇā nṛpa
     tava dharmeṇa dharmajña nityam evābhitoṣitāḥ
avāpsyasi ca lokān vai vasūnāṃ vāsavopama
     kīrtiṃ ca mahatīṃ bhīṣma prāpsyase bhuvi śāśvatīm
[nārada]
     evam uktvābhyanujñāpya pulastyo bhagavān ṛṣiḥ
     prītaḥ prītena manasā tatraivāntaradhīyate
bhīṣmaś ca kuruśārdūla śāstratattvārtha darśivān
     pulastyavacanāc caiva pṛthivīm anucakrame
anena vidhinā yas tu pṛthivīṃ saṃcariṣyati
     aśvamedha śatasyāgryaṃ phalaṃ pretya sa bhokṣyate
ataś cāṣṭa guṇaṃ pārtha prāpsyase dharmam uttamam
     netā ca tvam ṛṣīn yasmāt tena te 'ṣṭa guṇaṃ phalam
rakṣogaṇāvakīrṇāni tīrthāny etāni bhārata
    na gatir vidyate 'nyasya tvām ṛte kurunandana
idaṃ devarṣicaritaṃ sarvatīrthārtha saṃśritam
    yaḥ paṭhet kalyam utthāya sarvapāpaiḥ pramucyate
ṛṣimukhyāḥ sadā yatra vālmīkis tv atha kāśyapaḥ
    ātreyas tv atha kauṇḍinyo viśvā mitro 'tha gautamaḥ
asito devalaś caiva mārkaṇḍeyo 'tha gālavaḥ
    bharad vājo vasiṣṭhaś ca munir uddālakas tathā
śaunakaḥ saha putreṇa vyāsaś ca japatāṃ varaḥ
    durvāsāś ca muniśreṣṭho gālavaś ca mahātapaḥ
ete ṛṣivarāḥ sarve tvatpratīkṣās tapodhanāḥ
    ebhiḥ saha mahārāja tīrthāny etāny anuvraja
eṣa vai lomaśo nāma devarṣir amitadyutiḥ
    sameṣyati tvayā caiva tena sārdham anuvraja
mayā ca sahadharmajña tīrthāny etāny anuvraja
    prāpsyase mahatīṃ kīrtiṃ yathā rājā mahābhiṣaḥ
yathā yayātir dharmātmā yathā rājā purūravaḥ
    tathā tvaṃ kuruśārdūla svena dharmeṇa śobhase
yathā bhagīratho rājā yathā rāmaś ca viśrutaḥ
    tathā tvaṃ sarvarājabhyo bhrājase raśmivān iva
yathā manur yathekṣvākur yathā pūrur mahāyaśāḥ
    yathā vainyo mahātejās tathā tvam api viśrutaḥ
yathā ca vṛtrahā sarvān sapatnān nirdahat purā
    tathā śatrukṣayaṃ kṛtvā prajās tvaṃ pālayiṣyasi
svadharmavijitām urvīṃ prāpya rājīvalocana
    khyātiṃ yāsyasi dharmeṇa kārtavīryārjuno yathā
[v]
    evam āśvāsya rājānaṃ nārado bhagavān ṛṣiḥ
    anujñāpya mahātmānaṃ tatraivāntaradhīyata
yudhiṣṭhiro 'pi dharmātmā tam evārthaṃ vicintayan
    tīrthayātrāśrayaṃ puṇyam ṛṣīṇāṃ pratyavedayat
