bṛhadaśva uvāca
      tebhyaḥ pratijñāya nalaḥ kariṣya iti bhārata
      athainān paripapraccha kṛtāñjalir avasthitaḥ
ke vai bhavantaḥ kaś cāsau yasyāhaṃ dūta īpsitaḥ
      kiṃ ca tatra mayā kāryaṃ kathayadhvaṃ yathātatham
evam ukte naiṣadhena maghavān pratyabhāṣata
      amarān vai nibodhāsmān damayantyartham āgatān
aham indro 'yam agniś ca tathaivāyam apāṃ patiḥ
      śarīrāntakaro nṝṇāṃ yamo 'yam api pārthiva
sa vai tvam āgatān asmān damayantyai nivedaya
      lokapālāḥ sahendrās tvāṃ samāyānti didṛkṣavaḥ
prāptum icchanti devās tvāṃ śakro 'gnir varuṇo yamaḥ
      teṣām anyatamaṃ devaṃ patitve varayasva ha
evam uktaḥ sa śakreṇa nalaḥ prāñjalir abravīt
      ekārthasamavetaṃ māṃ na preṣayitum arhatha
devā ūcuḥ
      kariṣya iti saṃśrutya pūrvam asmāsu naiṣadha
      na kariṣyasi kasmāt tvaṃ vraja naiṣadha māciram
bṛhadaśva uvāca
      evam uktaḥ sa devais tair naiṣadhaḥ punar abravīt
      surakṣitāni veśmāni praveṣṭuṃ katham utsahe
pravekṣyasīti taṃ śakraḥ punar evābhyabhāṣata
     jagāma sa tathety uktvā damayantyā niveśanam
dadarśa tatra vaidarbhīṃ sakhīgaṇasamāvṛtām
     dedīpyamānāṃ vapuṣā śriyā ca varavarṇinīm
atīva sukumārāṅgīṃ tanumadhyāṃ sulocanām
     ākṣipantīm iva ca bhāḥ śaśinaḥ svena tejasā
tasya dṛṣṭvaiva vavṛdhe kāmas tāṃ cāruhāsinīm
     satyaṃ cikīrṣamāṇas tu dhārayām āsa hṛcchayam
tatas tā naiṣadhaṃ dṛṣṭvā saṃbhrāntāḥ paramāṅganāḥ
     āsanebhyaḥ samutpetus tejasā tasya dharṣitāḥ
praśaśaṃsuś ca suprītā nalaṃ tā vismayānvitāḥ
     na cainam abhyabhāṣanta manobhis tv abhyacintayan
aho rūpam aho kāntir aho dhairyaṃ mahātmanaḥ
     ko 'yaṃ devo nu yakṣo nu gandharvo nu bhaviṣyati
na tv enaṃ śaknuvanti sma vyāhartum api kiṃ cana
     tejasā dharṣitāḥ sarvā lajjāvatyo varāṅganāḥ
athainaṃ smayamāneva smitapūrvābhibhāṣiṇī
     damayantī nalaṃ vīram abhyabhāṣata vismitā
kas tvaṃ sarvānavadyāṅga mama hṛcchayavardhana
     prāpto 'sy amaravad vīra jñātum icchāmi te 'nagha
katham āgamanaṃ ceha kathaṃ cāsi na lakṣitaḥ
     surakṣitaṃ hi me veśma rājā caivograśāsanaḥ
evam uktas tu vaidarbhyā nalas tāṃ pratyuvāca ha
     nalaṃ māṃ viddhi kalyāṇi devadūtam ihāgatam
devās tvāṃ prāptum icchanti śakro 'gnir varuṇo yamaḥ
     teṣām anyatamaṃ devaṃ patiṃ varaya śobhane
teṣām eva prabhāvena praviṣṭo 'ham alakṣitaḥ
     praviśantaṃ hi māṃ kaś cin nāpaśyan nāpy avārayat
etadartham ahaṃ bhadre preṣitaḥ surasattamaiḥ
     etac chrutvā śubhe buddhiṃ prakuruṣva yathecchasi
