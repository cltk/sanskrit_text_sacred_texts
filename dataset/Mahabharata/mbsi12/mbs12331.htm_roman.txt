[janamejaya]
      brahman sumahad ākhyānaṃ bhavatā parikīrtitam
      yac chrutvā munayaḥ sarve vismayaṃ paramaṃ gatāḥ
idaṃ śatasahasrād dhi bhāratākhyāna vistarāt
      āmathya matimanthena jñānodadhim anuttamam
nava nītaṃ yathā dadhno malayāc candanaṃ yathā
      āraṇyakaṃ ca vedebhya oṣadhibhyo 'mṛtaṃ yathā
samuddhṛtam idaṃ brahman kathāmṛtam anuttamam
      tapo nidhe tvayoktaṃ hi nārāyaṇa kathāśrayam
sa hīśo bhagavān devaḥ sarvabhūtātmabhāvanaḥ
      aho nārāyaṇaṃ tejo durdarśaṃ dvijasattama
yatrāviśanti kalpānte sarve brahmādayaḥ surāḥ
      ṛṣayaś ca sagandharvā yac ca kiṃ cic carācaram
      na tato 'sti paraṃ manye pāvanaṃ divi ceha ca
sarvāśramābhigamanaṃ sarvatīrthāvagāhanam
      na tathā phaladaṃ cāpi nārāyaṇa kathā yathā
sarvathā pāvitāḥ smeha śrutvemām āditaḥ kathām
      harer viśveśvarasyeha sarvapāpapranāśanīm
na citraṃ kṛtavāṃs tatra yad āryo me dhanaṃjayaḥ
      vāsudevasahāyo yaḥ prāptavāñ jayam uttamam
na cāsya kiṃ cid aprāpyaṃ manye lokeṣv api triṣu
     trilokya nātho viṣṇuḥ sa yasyāsīt sāhyakṛt sakhā
dhanyāś ca sarva evāsan brahmaṃs te mama pūrvakāḥ
     hitāya śreyase caiva yeṣām āsīj janārdanaḥ
tapasāpi na dṛśyo hi bhagavāṁl lokapūjitaḥ
     yaṃ dṛṣṭavantaṃ te sākṣāc chrīvatsāṅka vibhūsanam
tebhyo dhanyataraś caiva nāradaḥ parameṣṭhijaḥ
     na cālpatejasam ṛṣiṃ vedmi nāradam avyayam
     śvetadvīpaṃ samāsādya yena dṛṣṭaḥ svayaṃ hariḥ
devaprasādānugataṃ vyaktaṃ tat tasya darśanam
     yad dṛṣṭavāṃs tadā devam aniruddha tanau sthitam
badarīm āśramaṃ yat tu nāradaḥ prādravat punaḥ
     naranārāyaṇau draṣṭuṃ kiṃ nu tat kāraṇaṃ mune
śvetadvīpān nivṛttaś ca nāradaḥ parameṣṭhijaḥ
     badarīm āśramaṃ prāpya samāgamya ca tāv ṛṣī
kiyantaṃ kālam avasat kāḥ kathāḥ pṛṣṭavāṃś ca saḥ
     śvetadvīpād upāvṛtte tasmin vā sumahātmani
kim abrūtāṃ mahātmānau naranārāyaṇāv ṛṣī
     tad etan me yathātattvaṃ sarvam ākhyātum arhasi
[vaiṣampāyana]
     namo bhagavate tasmai vyāsāyāmita tejase
     yasya prasādād vakṣyāmi nārāyaṇa kathām imām
prāpya śvetaṃ mahādvīpaṃ dṛṣṭavān harim avyayam
     nivṛtto nārado rājaṃs tarasā merum āgamat
     hṛdayenodvahan bhāraṃ yad uktaṃ paramātmanā
paścād asyābhavad rājann ātmanaḥ sādhvasaṃ mahat
     yad gatvā dūram adhvānaṃ kṣemī punar ihāgataḥ
tato meroḥ pracakrāma parvataṃ gandhamādanam
     nipapāta ca khāt tūrṇaṃ viśālāṃ badarīm anu
tataḥ sa dadṛśe devau purāṇāv ṛṣisattamau
     tapaś carantau sumahad ātmaniṣṭhau mahāvratau
tejasābhyadhikau sūryāt sarvalokavirocanāt
     śrīvatsa lakṣaṇau pūjyau jatā mandala dhāriṇau
jālapādabhujau tau tu pādayoś cakralakṣaṇau
     vyūdhoraskau dīrghabhujau tathā muṣka catuṣkinau
ṣaṣṭidantāv aṣṭa daṃṣṭrau meghaughasadṛśasvanau
     svāsyau pṛthu lalātau ca suhanū subhru nāsikau
ātapatreṇa sadṛśe śirasī devayos tayoḥ
     evaṃ lakṣaṇasaṃpannau mahāpuruṣa saṃjñitau
tau dṛṣṭvā nārado hṛṣṭas tābhyāṃ ca pratipūjitaḥ
     svāgatenābhibhāsyātha pṛṣṭaś cānāmayaṃ tadā
babhūvāntargatam atinirīkṣya puruṣottamau
     sado gatās tatra ye vai sarvabhūtanamaskṛtāḥ
śvetadīpe mayā dṛṣṭās tādṛśāv ṛṣisattamau
     iti saṃcintya manasā kṛtvā cābhipradakṣiṇam
     upopaviviśe tatra pīthe kuśa maye śubhe
tatas tau tapasāṃ vāsau yaśasāṃ tejasām api
     ṛṣī śama damopetau kṛtvā pūrvāhnikaṃ vidhim
paścān nāradam avyagrau pādyārghyābhyāṃ prapūjya ca
     pīthayoś copaviṣṭau tau kṛtātithyāhnikau nṛpa
teṣu tatropaviṣṭeṣu sa deśo 'bhivyarājata
     ājyāhuti mahājvālair yajñavāto 'gnibhir yathā
atha nārāyaṇas tatra nāradaṃ vākyam abravīt
     sukhopaviṣṭaṃ viśrāntaṃ kṛtātithyaṃ sukhasthitam
apīdānīṃ sa bhagavān paramātmā sanātanaḥ
     śvetadīpe tvayā dṛṣṭa āvayoḥ prakṛtiḥ parā
[nārada]
     dṛṣṭo me puruṣaḥ śrīmān viśvarūpadharo 'vyayaḥ
     sarve hi lokās tatra sthās tathā devāḥ saharṣibhiḥ
     adyāpi cainaṃ paśyāmi yuvāṃ paśyan sanātanau
yair lakṣaṇair upetaḥ sa harir avyaktarūpadhṛk
     tair lakṣaṇair upetau hi vyaktarūpadharau yuvām
dṛṣṭau mayā yuvāṃ tatra tasya devasya pārśvataḥ
     iha caivāgato 'smy adya visṛṣṭaḥ paramātmanā
ko hi nāma bhavet tasya tejasā yaśasā śriyā
     sadṛśas triṣu lokeṣu ṛte dharmātmajau yuvām
tena me kathitaṃ pūrvaṃ nāma kṣetrajñasaṃjñitam
     prādurbhāvāś ca kathitā bhaviṣyanti hi ye yathā
tatra ye puruṣāḥ śvetāḥ pañcendriya vivarjitāḥ
     ratibuddhāś ca te sarve bhaktāś ca puruṣottamam
te 'rcayanti sadā devaṃ taiḥ sārdhaṃ ramate ca saḥ
     priya bhakto hi bhagavān paramātmā dvija priyaḥ
ramate so 'rcyamāno hi sadā bhāgavata priyaḥ
     viśvabhuk sarvago devo bāndhavo bhakta vatsalaḥ
     sa kartā kāraṇaṃ caiva kāryaṃ cātibala dyutiḥ
tapasā yojya so ''tmānaṃ śvetadvīpāt paraṃ hi yat
     teja ity abhivikhyātaṃ svayaṃ bhāsāvabhāsitam
śāntiḥ sā triṣu lokeṣu siddhānāṃ bhāvitātmanām
     etayā śubhayā buddhyā naiṣṭhikaṃ vratam āsthitaḥ
na tatra sūryas tapati na somo 'bhivirājate
     na vāyur vāti deveśe tapaś carati duścaram
vedīm astatalotsedhāṃ bhūmāv āsthāya viśvabhuk
     ekapādasthito deva ūrdhvabāhur udaṅ mukhaḥ
     sāṅgān āvartayan vedāṃs tapas tepe suduścaram
yad brahmā ṛṣayaś caiva svayaṃ paśupatiś ca yat
     śeṣāś ca vibudhaśreṣṭhā daityadānavarākṣasāḥ
nāgāḥ suparṇā gandharvāḥ siddhā rājarṣayaś ca ye
     havyaṃ kavyaṃ ca satataṃ vidhipūrvaṃ prayuñjate
     kṛtsnaṃ tat tasya devasya caraṇāv upatiṣṭhati
yāḥ kriyāḥ saṃprayuktās tu ekāntagatabuddhibhiḥ
     tāḥ sarvāḥ śirasā devaḥ pratigṛhṇāti vai svayam
na tasyānyaḥ priyataraḥ pratibuddhair mahātmabhiḥ
     vidyate triṣu lokeṣu tato 'smy aikāntikaṃ gataḥ
     iha caivāgatas tena visṛṣṭaḥ paramātmanā
evaṃ me bhagavān devaḥ svayam ākhyātavān hariḥ
     āsiṣye tatparo bhūtvā yuvābhyāṃ saha nityaśaḥ
