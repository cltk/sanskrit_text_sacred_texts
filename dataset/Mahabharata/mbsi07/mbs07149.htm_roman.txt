[s]
      dṛṣṭvā ghaṭotkacaṃ rājan sūtaputra rathaṃ prati
      prayāntaṃ tvayarā yuktaṃ jighāṃsuṃ karṇam āhave
abravīt tava putras tu duḥśāsanam idaṃ vacaḥ
      etad rakṣoraṇe tūrṇaṃ dṛṣṭvā karṇasya vikramam
abhiyāti drutaṃ karṇaṃ tad vāraya mahāratham
      vṛtaḥ sainyena mahatā yāhi yatra mahābalaḥ
karṇo vaikartano yuddhe rākṣasena yuyutsati
      rakṣa karṇaṃ raṇe yatto vṛtaḥ sainyena mānada
etasminn antare rājañ jaṭāsurasuto balī
      duryodhanam upāgamya prāha praharatāṃ varaḥ
duryodhana tavāmitrān prakhyātān yuddhadurmadān
      pāṇḍavān hantum icchāmi tvayājñaptaḥ sahānugān
jaṭāsuro mama pitā rakṣasām agraṇīḥ purā
      prayujya karma rakṣoghnaṃ kṣudraiḥ pārthair nipātitaḥ
      tasyāpacitim icchāmi tvad diṣṭo gantum īśvara
tam abravīt tato rājā prīyamāṇaḥ punaḥ punaḥ
      droṇakarṇādibhiḥ sārdhaṃ paryāpto 'haṃ dviṣad vadhe
      tvaṃ tu gaccha mayājñapto jahi yuddhaṃ ghaṭoktacam
tathety uktvā mahākāyaḥ samāhūya ghaṭotkacam
      jaṭāsurir bhaimaseniṃ nānā śastair avākirat
alambalaṃ ca karṇaṃ ca kurusainyaṃ ca dustaram
     haiḍimbaḥ pramamāthaiko mahāvāto 'mbudān iva
tato māyāmayaṃ dṛṣṭvā rathaṃ tūrṇam alambalaḥ
     ghaṭotkacaṃ śaravrātair nānā liṅgaiḥ samārdayat
viddhvā ca bahubhir bāṇair bhaimasenim alambalaḥ
     vyadrāvayac charavrātaiḥ pāṇḍavānām anīkinīm
tena vidrāvyamāṇāni pāṇu sainyāni māriṣa
     niśīthe viprakīryante vātanunnā ghanā iva
ghaṭotkaca śarair nunnā tathaiva kuru vāhinī
     niśīthe prādravad rājann utsṛjyolkāḥ sahasraśaḥ
alambalas tataḥ kruddho bhaimaseniṃ mahāmṛdhe
     ājaghne niśitair bāṇais tottrair iva mahādvipam
tilaśas tasya tad yānaṃ sūtaṃ sarvāyudhāni ca
     ghaṭotkacaḥ praciccheda prāṇadac cātidāruṇam
tataḥ karṇaṃ śaravrātaiḥ kurūn anyān sahasraśaḥ
     alambalaṃ cābhyavarṣan meghomerum ivācalam
tataḥ saṃcukṣubhe sainyaṃ kurūṇāṃ rākṣasārditam
     upary upari cānyonyaṃ caturaṅgaṃ mamarda ha
jaṭāsurir mahārāja viratho hatasārathiḥ
     ghaṭotkacaṃ raṇe kruddho muṣṭinābhyahanad dṛḍham
muṣṭinābhihatas tena pracacāla ghaṭotkacaḥ
     kṣitikampe yathā śailaḥ sa vṛkṣagaṇagulmavān
tataḥ sa parighābhena dviṭ saṃghaghnena bāhunā
     jaṭāsuriṃ bhaimasenir avadhīn muṣṭinā bhṛśam
taṃ pramathya tatha kruddhas tūrṇaṃ haiḍimbir ākṣipat
     dorbhyām indradhvajāhābhyāṃ niṣpipeṣa mahītale
alambalo 'pi vikṣipya samutkṣipya ca rākṣasam
     ghaṭotkacaṃ raṇe roṣān niṣpipeṣa mahītale
tayoḥ samabhavad yuddhaṃ garjator atikāyayoḥ
     ghaṭotkacālambalayos tumulaṃ lomaharṣaṇam
viśeṣayantāv anyonyaṃ māyābhir atimāyinau
     yuyudhāte mahāvīryāv indra vairocanāv iva
pāvakāmbunidhī bhūtvā punar garuḍa takṣakau
     punar meghamahāvātau punar vajramahācalau
     punaḥ kuñjaraśārdūlau punaḥ svarbhānu bhāskarau
evaṃ māyā śatasṛjāv anyonyavadhakāṅkṣiṇau
     bhṛśaṃ citram ayudhyetām alambala ghaṭotkacau
parighaiś ca gadābhiś ca prāsamudgara paṭṭiśaiḥ
     musalaiḥ paratāgraiś ca tāv anyonyaṃ nijaghnatuḥ
hayābhyāṃ ca gajābhyāṃ ca padātirathinau punaḥ
     yuyudhāte mahāmāyau rākṣasa pravarau yudhi
tato ghaṭotkacau rājann alambala vadhepsayā
     utpapāta bhṛśaṃ kruddhaḥ śyenavan nipapāta ha
gṛhītvā ca mahākāyaṃ rākṣasendram alambalam
     udyamya nyavadhīd bhūmau mayaṃ viṣṇur ivāhave
tato ghaṭotkacaḥ khaḍgam udgṛhyādbhuta darśanam
     cakarta kāyād dhi śiro bhīmaṃ vikṛtadarśanam
tacchiro rudhirābhyaktaṃ gṛhya keśeṣu rākṣasaḥ
     ghaṭotkaco yayāv āśu duryodhana rathaṃ prati
abhyetya ca mahābāhuḥ smayamānaḥ sa rākṣasaḥ
     rathe 'sya nikṣipya śiro vikṛtānanamūrdhajam
     prāṇadad bhairavaṃ nādaṃ prāvṛṣīva balāhakaḥ
abravīc ca tato rājan duryodhanam idaṃ vacaḥ
     eṣa te nihato bandhus tvayā dṛṣṭo 'sya vikramaḥ
     punar draṣṭāsi karṇasya niṣṭhām etāṃ tathātmanaḥ
evam uktvā tataḥ prāyāt karṇaṃ prati janeśvara
     kirañ śaraśatāṃs tīkṣṇān vimuñcan karṇa mūrdhani
tataḥ samabhavad yuddhaṃ ghorarūpaṃ bhayānakam
     vismāpanaṃ mahārāja nararākṣasayor mṛdhe
