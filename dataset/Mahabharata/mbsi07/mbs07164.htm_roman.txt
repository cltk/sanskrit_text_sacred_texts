[s]
      tasmiṃs tathā vartamāne narāśvagajasaṃkṣaye
      duḥśāsano mahārāja dhṛṣṭadyumnam ayodhayat
sa tu rukmarathāsakto duḥśāsana śarārditaḥ
      amarṣāt tava putrasya śarair vāhān avākirat
kṣaṇena sa rathas tasya sa dhvajaḥ saha sārathiḥ
      nādṛśyata mahārāja pārṣatasya śaraiś citaḥ
duḥśāsanas tu rājendra pāñcālyasya mahātmanaḥ
      nāśakat pramukhe sthātuṃ śarajālaprapīḍitaḥ
sa tu duḥśāsanaṃ bāṇair vimukhīkṛtya pārṣataḥ
      kirañ śarasahasrāṇi droṇam evābhyayād raṇe
pratyapadyata hārdikyaḥ kṛtavarmā tadantaram
      sodaryāṇāṃ trayaś caiva ta enaṃ paryavārayan
taṃ yamau pṛṣṭhato 'nvaitāṃ rakṣantau puruṣarṣabhau
      droṇāyābhimukhaṃ yāntaṃ dīpyamānam ivānalam
saṃprahāram akurvaṃs te sarve sapta mahārathāḥ
      amarṣitāḥ sattvavantaḥ kṛtvā maraṇam agrataḥ
śuddhātmānaḥ śuddhavṛttā rājan svargapuraskṛtāḥ
      āryaṃ yuddham akurvanta parasparajigīṣavaḥ
śuklābhijana karmāṇo matimanto janādhipāḥ
     dharmayuddham ayudhyanta prekṣanto gatim uttamām
na tatrāsīd adharmiṣṭham aśastraṃ yuddham eva ca
     nātra karṇī na nālīko na lipto na ca vastakaḥ
na sūcī kapiśo nātra na gavāsthir gajāsthikaḥ
     iṣur āsīn na saṃśliṣṭo na pūtir na ca jihmagaḥ
ṛjūny eva viśuddhāni sarve śastrāṇy adhārayan
     suyuddhena parāṁl lokān īpsantaḥ kīrtim eva ca
tadāsīt tumulaṃ yuddhaṃ sarvadoṣavivarjitam
     caturṇāṃ tava yodhānāṃ tais tribhiḥ pāṇḍavaiḥ saha
dhṛṣṭadyumnas tu tān hitvā tava rājan ratharṣabhān
     yamābhyāṃ vāritān dṛṣṭvā śīghrāstro droṇam abhyayāt
nivāritās tu te vīrās tayoḥ puruṣasiṃhayoḥ
     samasajjanta catvāro vātāḥ parvatayor iva
dvābhyāṃ dvābhyāṃ yamau sārdhaṃ rathābhyāṃ rathapuṃgavau
     samāsaktau tato droṇaṃ dhṛṣṭadyumno 'bhyavartata
dṛṣṭvā droṇāya pāñcālyaṃ vrajantaṃ yuddhadurmadam
     yamābhyāṃ tāṃś ca saṃsaktāṃs tadantaram upādravat
duryodhano mahārāja kirañ śoṇitabhojanān
     taṃ sātyakiḥ śīghrataraṃ punar evābhyavartata
tau parasparam āsādya samippe kuru mādhavau
     hasamānau nṛśārdūlāv abhītau samagacchatām
bālye vṛttāni sarvāṇi prīyamāṇau vicintya tau
     anyonyaṃ prekṣamāṇau ca hasamānau punaḥ punaḥ
atha duryodhano rājā sātyakiṃ pratyabhāṣata
     priyaṃ sakhāyaṃ satataṃ garhayan vṛttam ātmanaḥ
dhik krodhaṃ dhik sakhe lobhaṃ dhin mohaṃ dhig amarṣitam
     dhig astu kṣātram ācāraṃ dhig astu balam aurasam
yat tvaṃ mām abhisaṃdhatse tvāṃ cāhaṃ śinipuṃgava
     tvaṃ hi prāṇaiḥ priyataro mamāhaṃ ca sadā tava
smarāmi tāni sarvāṇi bālye vṛttāni yāni nau
     tāni sarvāṇi jīrṇāni sāṃprataṃ nau raṇājire
     kim anyat krodhalobhābhyāṃ yudhyāmi tvādya sātvata
taṃ tathā vādinaṃ rājan sātyakiḥ pratyabhāṣata
     prahasan viśikhāṃs tīkṣṇān udyamya paramāstravit
neyaṃ sabhā rājaputra na cācārya niveśanam
     yatra krīḍitam asmābhis tadā rājan samāgataiḥ
[dur]
     kva sā krīḍā gatāsmākaṃ bālye vai śinipuṃgava
     kva ca yuddham idaṃ bhūyaḥ kālo hi duratikramaḥ
kiṃ nu no vidyate kṛtyaṃ dhanena dhanalipsayā
     yatra yudhyāmahe sarve dhanalobhāt samāgatāḥ
[samjaya]
     taṃ tathā vādinaṃ tatra rājānaṃ mādhavo 'bravīt
     evaṃvṛtthaṃ sadā kṣatraṃ yad dhantīha gurūn api
yadi te 'haṃ priyo rājañ jahi māṃ māciraṃ kṛthāḥ
     tvatkṛte sukṛtāṁl lokān gaccheyaṃ bharatarṣabha
yā te śaktir balaṃ caiva tat kṣipraṃ mayi darśaya
     necchāmy etad ahaṃ draṣṭuṃ mitrāṇāṃ vyasanaṃ mahat
ity evaṃ vyaktam ābhāṣya pratibhāṣya ca sātyakiḥ
     abhyayāt tūrṇam avyagro nirapekṣo viśāṃ pate
tam āyāntam abhiprekṣya pratyagṛhṇāt tavātmajaḥ
     śaraiś cāvākirad rājañ śaineyaṃ tanayas tava
tataḥ pravavṛte yuddhaṃ kuru mādhava siṃhayoḥ
     anyonyaṃ kruddhayor ghoraṃ yathā dviradasiṃhayoḥ
tataḥ pūrṇāyatotsṛṣṭaiḥ sātvataṃ yuddhadurmadam
     duryodhanaḥ pratyavidhyad daśabhir niśitaiḥ śaraiḥ
taṃ sātyakiḥ pratyaviddhat tathaiva daśabhiḥ śaraiḥ
     pañcāśatā punaś cājau triṃśatā daśabhiś ca ha
tasya saṃdhadhataś ceṣūn saṃhiteṣuṃ ca kārmukam
     acchinat sātyakis tūrṇaṃ śaraiś caivābhyavīvṛṣat
sa gāḍhaviddho vyathitaḥ pratyapāyād rathāntaram
     duryodhano mahārāja dāśārha śarapīḍitaḥ
samāśvasya tu putras te sātyakiṃ punar abhyayāt
     visṛjann iṣujālāni yuyudhāna rathaṃ prathi
tathaiva sātyakir bāṇān duryodhana rathaṃ prati
     pratataṃ vyasṛjad rājaṃs tat saṃkulam avartata
tatreṣubhiḥ kṣipyamāṇaiḥ patadbhiś ca samantataḥ
     agner iva mahākakṣe śabdaḥ samabhavan mahān
tatrābhyadhikam ālakṣya mādhavaṃ rathasattamam
     kṣipram abhyapatat karṇaḥ parīpsaṃs tanayaṃ tava
na tu taṃ marṣayām āsa bhīmaseno mahābalaḥ
     abhyayāt tvaritaḥ karṇaṃ visṛjan sāyakān bahūn
tasya karṇaḥ śitān bāṇān pratihanya hasann iva
     dhanuḥ śarāṃś ca ciccheda sūtaṃ cābhyahanac charaiḥ
bhīmasenas tu saṃkruddho gadām ādāya pāṇḍavaḥ
     dhvajaṃ dhanuś ca sūtaṃ ca saṃmamardāhave ripoḥ
amṛṣyamāṇaḥ karṇas tu bhīmasenam ayudhyata
     vividhair iṣujālaiś ca nānāśastraiś ca saṃyuge
saṃkule vartamāne tu rājā dharmasuto 'bravīt
     pāñcālānāṃ naravyāghrān matsyānāṃ ca nararṣabhān
ye naḥ prāṇāḥ śiro ye no ye no yodhā mahābalāḥ
     ta ete dhārtarāṣṭreṣu viṣaktāḥ puruṣarṣabhāḥ
kiṃ tiṣṭhata yathā mūḍhāḥ sarve vigatacetasaḥ
     tatra gacchata yatraite yudhyante māmakā rathāḥ
kṣatradharmaṃ puraskṛtya sarva eva gatajvarāḥ
     jayanto vadhyamānā vā gatim iṣṭāṃ gamiṣyatha
jitvā ca bahubhir yajñair yakṣyadhvaṃ bhūridakṣiṇaiḥ
     hatā vā devasād bhūtvā lokān prāpsyatha puṣkalān
te rājñā coditā vīrā yotsyamānā mahārathāḥ
     caturdhā vahinīṃ kṛtvā tvaritā droṇam abhyayuḥ
pāñcālās tv ekato droṇam abhyaghnan bahubhiḥ śaraiḥ
     bhīmasenapurogāś ca ekataḥ paryavārayan
āsaṃs tu pāṇḍuputrāṇāṃ trayo 'jihmā mahārathāḥ
     yamau ca bhīmasenaś ca prākrośanta dhanaṃjayam
abhidravārjuna kṣipraṃ kurūn droṇād anānuda
     tata enaṃ haniṣyanti pāñcālā hatarakṣiṇam
kauraveyāṃs tataḥ pārthaḥ sahasā samupādravat
     pāñcālān eva tu droṇo dhṛṣṭadyumnapurogamān
pāñcālānāṃ tato droṇo 'py akarot kadanaṃ mahat
     yathā kruddho raṇe śakro dānavānāṃ kṣayaṃ purā
droṇāstreṇa mahārāja vadhyamānāḥ pare yudhi
     nātrasanta raṇe droṇāt sattvavanto mahārathāḥ
vadhyamānā mahārāja pāñcālāḥ sṛñjayās tathā
     droṇam evābhyayur yuddhe mohayanto mahāratham
teṣāṃ tūtsādyamānānāṃ pāñcālānāṃ samantataḥ
     abhavad bhairavo nādo vadhyatāṃ śaraśaktibhiḥ
vadhyamāneṣu saṃgrāme pāñcāleṣu mahātmanā
     udīryamāṇe droṇāstre pāṇḍavān bhayam āviśat
dṛṣṭvāśvanarasaṃghānāṃ vipulaṃ ca kṣayaṃ yudhi
     pāṇḍaveyā mahārāja nāśaṃsur vijayaṃ tadā
kac cid droṇo na naḥ sarvān kṣapayet paramāstravit
     samiddhaḥ śiśirāpāye dahan kakṣam ivānalaḥ
na cainaṃ saṃyuge kaś cit samarthaḥ prativīkṣitum
     na cainam arjuno jātu pratiyudhyeta dharmavit
trastān kuntīsutān dṛṣṭvā droṇa sāyakapīḍitān
     matimāñ śreyase yuktaḥ keśavo 'rjunam abravīt
naiṣa yuddhena saṃgrāme jetuṃ śakyaḥ kathaṃ cana
     api vṛtrahaṇā yuddhe rathayūthapa yūthapaḥ
āsthīyatāṃ jaye yogo dharmam utsṛjya pāṇḍava
     yathā vaḥ saṃyuge sarvān na hanyād rukmavāhanaḥ
aśvatthāmni hate naiṣa yudhyed iti matir mama
     taṃ hataṃ saṃyuge kaś cid asmai śaṃsatu mānavaḥ
etan nārocayad rājan kuntīputro dhanaṃjayaḥ
     anye tv arocayan sarve kṛcchreṇa tu yudhiṣṭhiraḥ
tato bhīmo mahābāhur anīke sve mahāgajam
     jaghāna gadayā rājann aśvatthāmānam ity uta
bhīmasenas tu savrīḍam upetya droṇam āhave
     aśvatthāmā hata iti śabdam uccaiś cakāra ha
aśvattmāmeti hi gajaḥ khyāto nāmnā hato 'bhavat
     kṛtvā manasi taṃ bhīmo mithyā vyāhṛtavāṃs tadā
bhīmasena vacaḥ śrutvā droṇas tatparamapriyam
     manasā sannagātro 'bhūd yathā saikatam ambhasi
śaṅkamānaḥ sa tan mithyā vīryajñaḥ svasutasya vai
     hataḥ sa iti ca śrutvā naiva dhairyād akampata
sa labdhvā cetanāṃ droṇaḥ kṣaṇenaiva samāśvasat
     anucintyātmanaḥ putram aviṣahyam arātibhiḥ
sa pārṣatam abhidrutya jighāṃsur mṛtyum ātmanaḥ
     avākirat sahasreṇa tīkṣṇānāṃ kaṅkapatriṇām
taṃ vai viṃśatisāhasrāḥ pāñcālānāṃ nararṣabhāḥ
     tathā carantaṃ saṃgrāme sarvato vyakirac charaiḥ
tataḥ prāduṣkarod droṇo brāhmam astraṃ paraṃtapaḥ
     vadhāya teṣāṃ śūrāṇāṃ pāñcālānām amarṣitaḥ
tato vyarocata droṇo vinighnan sarvasomakān
     śirāṃsy apātayac cāpi pāñcālānāṃ mahāmṛdhe
     tathaiva parighākārān bāhūn kanakabhūṣaṇān
te vadhyamānāḥ samare bhāradvājena pārthivāḥ
     medinyām anvakīryanta vātanunnā iva drumāḥ
kuñjarāṇāṃ ca patatāṃ hayaughānāṃ ca bhārata
     agamyarūpā pṛthivī māṃsaśoṇitakardamā
hatvā viṃśatisāhasrān pāñcālānāṃ rathavrajān
     atiṣṭhad āhave droṇo vidhūmo 'gnir iva jvalan
tathaiva ca punaḥ kruddho bhāradvājaḥ pratāpavān
     vasu dānasya bhallena śiraḥ kāyād apāharat
punaḥ pañcaśatān mastyān ṣaṭ sahasrāṃś ca sṛñjayān
     hastinām ayutaṃ hatvā jaghānāśvāyutaṃ punaḥ
kṣatriyāṇām abhāvāya dṛṣṭvā droṇam avasthitam
     ṛṣayo 'bhyāgamaṃs tūrṇaṃ havyavāhapurogamāḥ
viśvāmitro jamadagnir bhāradvājo 'tha gautamaḥ
     vasiṣṭhaḥ kaśyapo 'triś ca brahmalokaṃ ninīṣavaḥ
sikatāḥ pṛśnayo gargā bālakhilyā marīcipāḥ
     bhṛgavo 'ṅgirasaś caiva sūkṣmāś cānye maharṣayaḥ
ta enam abruvan sarve droṇam āhavaśobhinam
     adharmataḥ kṛtaṃ yuddhaṃ samayo nidhanasya te
nyasyāyudhaṃ raṇe droṇa sametyāsmān avasthitān
     nātaḥ krūrataraṃ karma punaḥ kartuṃ tvam arhasi
vedavedāṅgaviduṣaḥ satyadharmaparasya ca
     brāhmaṇasya viśeṣeṇa tavaitan nopapadyate
nyasyāyudham amogheṣo tiṣṭha vartmani śāśvate
     paripūrṇaś ca kālas te vastuṃ loke 'dya mānuṣe
iti teṣāṃ vacaḥ śrutvā bhīmasena vacaś ca tat
     dhṛṣṭadyumnaṃ ca saṃprekṣya raṇe sa vimanābhavat
sa dahyamāno vyathitaḥ kuntīputraṃ yudhiṣṭhiram
     ahataṃ vā hataṃ veti papraccha sutam ātmanaḥ
sthirā buddhir hi droṇasya na pārtho vakṣyate 'nṛtam
     trayāṇām api lokānām aiśvaryārthe kathaṃ cana
tasmāt taṃ paripapraccha nānyaṃ kaṃ cid viśeṣataḥ
     tasmiṃs tasya hi satyāśā bālyāt prabhṛti pāṇḍave
tato niṣpāṇḍavām urvīṃ kariṣyantaṃ yudhāṃ patim
     droṇaṃ jñātvā dharmarājaṃ govindo vyathito 'bravīt
yady ardhadivasaṃ droṇo yudhyate manyum āsthitaḥ
     satyaṃ bravīmi te senā vināśaṃ samupaiṣyati
sa bhavāṃs trātuno droṇāt satyāj jyāyo 'nṛtaṃ bhavet
     anṛtaṃ jīvitasyārthe vacan na spṛśyate 'nṛtaiḥ
tayoḥ saṃvadator evaṃ bhīmaseno 'bravīd idam
    śrutvaiva taṃ mahārāja vadhopāyaṃ mahātmanaḥ
gāhamānasya te senāṃ mālavasyendra varmaṇaḥ
    aśvatthāmeti vikhyāto gajaḥ śakra gajopamaḥ
nihato yudhi vikramya tato 'haṃ droṇam abruvam
    aśvatthāmā hato brahman nivartasvāhavād iti
nūnaṃ nāśraddadhad vākyam eṣa me puruṣarṣabhaḥ
    sa tvaṃ govinda vākyāni mānayasva jayaiṣiṇaḥ
droṇāya nihataṃ śaṃsa rājañ śāradvatī sutam
    tvayokto naiṣa yudhyeta jātu rājan dvijarṣabhaḥ
    satyavān hi nṛloke 'smin bhavān khyāto janādhipa
tasya tad vacanaṃ śrutvā kṛṣṇa vākyapracoditaḥ
    bhāvitvāc ca mahārāja vaktuṃ samupacakrame
tam atathya bhaye magno jaye sakto yudhiṣṭhiraḥ
    avyaktam abravīd rājan hataḥ kuñjara ity uta
tasya pūrvaṃ rathaḥ pṛthvyāś caturaṅgula uttaraḥ
    babhūvaivaṃ tu tenokte tasya vāhāspṛśan mahīm
yudhiṣṭhirāt tu tad vākyaṃ śrutvā droṇo mahārathaḥ
    putravyasanasaṃtapto nirāśo jīvite 'bhavat
āgaḥ kṛtam ivātmānaṃ pāṇḍavānāṃ mahātmanām
    ṛṣivākyaṃ ca manvānaḥ śrutvā ca nihataṃ sutam
vicetāḥ paramodvigno dhṛṣṭadyumnam avekṣya ca
    yoddhuṃ nāśaknuvad rājan yathāpūrvam ariṃdama
taṃ dṛṣṭvā paramodvignaṃ śokopahatacetasam
    pāñcālarājasya suto dhṛṣṭadyumnaḥ samādravat
ya iṣṭvā manujendreṇa drupadena mahāmakhe
    labdhvā droṇa vināśāya samiddhād dhavyavāhanāt
sadhanur jaitram ādāya ghoraṃ jaladanisvanam
    dṛḍhajyam ajaraṃ divyaṃ śarāṃś cāśīviṣopamān
saṃdadhe kārmuke tasmiñ śaram āśīviṣopamam
    droṇaṃ jighāṃsuḥ pāñcālyo mahājvālam ivānalam
tasya rūpaṃ śarasyāsīd dhanurjyā maṇḍalāntare
    dyotato bhāskarasyeva ghanānte pariveśinaḥ
pārṣatena parāmṛṣṭaṃ jvalantam iva tad dhanuḥ
    antakālam iva prāptaṃ menire vīkṣya sainikāḥ
tam iṣuṃ saṃhitaṃ tena bhāradvājaḥ pratāpavān
    dṛṣṭvāmanyata dehasya kālaparyāyam āgatam
tataḥ sa yatnam ātiṣṭhad ācāryas tasya vāraṇe
    na cāsyāstrāṇi rājendra prādurāsan mahātmanaḥ
tasya tv ahāni catvāri kṣapā caikāsyato gatā
    tasya cāhnas tribhāgena kṣayaṃ jagmuḥ patatriṇaḥ
sa śarakṣayam āsādya putraśokena cārditaḥ
    vividhānāṃ ca divyānām astrāṇām aprasannatām
utsraṣṭukāmaḥ śastrāṇi vipravākyābhicoditaḥ
    tejasā preryamāṇaś ca yuyudhe so 'timānuṣam
athānyat sa samādāya divyam āṅgirasaṃ dhanuḥ
    śarāṃś ca śaravarṣeṇa mahatā samavākirat
tatas taṃ śaravarṣeṇa mahatā samavākirat
    vyaśātayac ca saṃkruddho dhṛṣṭadyumnam amarṣaṇaḥ
taṃ śaraṃ śatadhā cāsya droṇaś ciccheda sāyakaiḥ
    dhvajaṃ dhanuś ca niśitaiḥ sārathiṃ cāpy apātayat
dhṛṣṭadyumnaḥ prahasyānyat punar ādāya kārmukam
    śitena cainaṃ bāṇena pratyavidhyat stanāntare
so 'tividdho maheṣvāsaḥ saṃbhrānta iva saṃyuge
    bhallena śitadhāreṇa cicchedāsya mahad dhanuḥ
yac cāsya bāṇaṃ vikṛtaṃ dhanūṃṣi ca viśāṃ pate
    sarvaṃ saṃchidya durdharṣo gadāṃ khaḍgam athāpi ca
dhṛṣṭadyumnaṃ tato 'vidhyan navabhir niśitaiḥ śaraiḥ
    jīvitāntakaraiḥ kruddhaiḥ kruddha rūpaṃ paraṃtapaḥ
dhṛṣṭadyumna rathasyāśvān svarathāśvair mahārathaḥ
    amiśrayad ameyātmā brāhmam astram udīrayan
te miśrā bahv aśobhanta javanā vātaraṃhasaḥ
    pārāvata savarṇāś ca śoṇāś ca bharatarṣabha
yathā sa vidyuto meghā nadanto jalalāgame
    tathā rejur mahārāja miśritā raṇamūrdhani
īṣā bandhaṃ cakrabandhaṃ rathabandhaṃ tathaiva ca
    praṇāśayad ameyātmā dhṛṣṭadyumnasya sa dvijaḥ
sa chinnadhanvā viratho hatāśvo hatasārathiḥ
    uttamām āpadaṃ prāpya gadāṃ vīraḥ parāmṛśat
tām asya viśikhais tīkṣṇaiḥ kṣipyamāṇāṃ mahārathaḥ
    nijaghāna śarair droṇaḥ kruddhaḥ satyaparākramaḥ
tāṃ dṛṣṭvā tu naravyāghro droṇena nihatāṃ śaraiḥ
    vimalaṃ khaḍgam ādatta śatacandraṃ ca bhānumat
asaṃśayaṃ tathā bhūte pāñcālyaḥ sādhv amanyata
    vadham ācārya mukhyasya prāptakālaṃ mahātmanaḥ
tataḥ svarathanīḍasthaḥ svarathasya ratheṣayā
    agacchad asim udyamya śatacandraṃ ca bhānumat
cikīrṣur duṣkaraṃ karma dhṛṣṭadyumno mahārathaḥ
    iyeṣa vakṣo bhettuṃ ca bhāradvājasya saṃyuge
so 'tiṣṭhad yugamadhye vai yugasaṃnahaneṣu ca
    śoṇānāṃ jaghanārdheṣu tat sainyāḥ samapūjayan
tiṣṭhato yugapālīṣu śoṇān apy adhitiṣṭhataḥ
    nāpaśyad antaraṃ doṇas tad adbhutam ivābhavat
kṣipraṃ śyenasya carato yathaivāmiṣa gṛddhinaḥ
    tadvad āsīd abhīsāro droṇaṃ prārthayato raṇe
tasyāśvān rathaśaktyāsau tadā kruddhaḥ parākramī
    sarvān ekaikaśo droṇaḥ kapotābhān ajīghanat
te hatā nyapatan bhūmau dhṛṣṭadyumnasya vājinaḥ
    śoṇāś ca paryamucyanta rathabandhād viśāṃ pate
tān hayān nihatān dṛṣṭvā dvijāgryeṇa sa pārṣataḥ
    nāmṛṣyata yudhāṃ śreṣṭho yājñasenir mahārathaḥ
virathaḥ sa gṛhītvā tu khaḍgaṃ khaḍgabhṛtāṃ varaḥ
    droṇam abhyapatad rājan vainateya ivoragam
tasya rūpaṃ babhau rājan bhāradvājaṃ jighāṃsataḥ
    yathā rūpaṃ paraṃ viṣṇor hiraṇyakaśipor vadhe
so 'cirad vividhān mārgān prakārān ekaviṃśatim
    bhrāntam udbhrāntam āviddham āplutaṃ prasṛtaṃ sṛtam
parivṛttaṃ nivṛttaṃca khaḍgaṃ carma ca dhārayan
    saṃpātaṃ samudīrṇaṃ ca darśayām āsa pārṣataḥ
tataḥ śarasahasreṇa śatacandram apātayat
    khaḍgaṃ carma ca saṃbādhe dhṛṣṭadyumnasya sa dvijaḥ
te tu vaitastikā nāma śarā hy āsanna ghātinaḥ
    nikṛṣṭa yuddhe droṇasya nānyeṣāṃ santi te śarāḥ
śāradvatasya pārthasya drauṇer vaikartanasya ca
    pradyumna yuyudhānābhyām abhimanyoś ca te śarāḥ
athāsyeṣuṃ samādhatta dṛḍhaṃ paramasaṃśitam
    antevāsinam ācāryo jighāṃsuḥ putra saṃmitam
taṃ śarair daśabhis tīkṣṇaiś ciccheda śinipuṃgavaḥ
    paśyatas tava putrasya karṇasya ca mahātmanaḥ
    grastam ācārya mukhyena dhṛṭṣadyumnam amocayat
carantaṃ rathamārgeṣu sātyakiṃ satyavikramam
    droṇakarṇāntara gataṃ kṛpasyāpi ca bhārata
    apaśyetāṃ mahātmānau viṣvaksena dhanaṃjayau
apūjayetāṃ vārṣṇeyaṃ bruvāṇau sādhu sādhv iti
    divyāny astrāṇi sarveṣāṃ yudhi nighnantam acyutam
    abhipatya tataḥ senāṃ viṣvaksena dhanaṃjayau
dhanaṃjayas tataḥ kṛṣṇam abravīt paśya keśava
    ācārya varamukhyānāṃ madhye krīḍan madhūdvahaḥ
ānandayati māṃ bhūyaḥ sātyakiḥ satyavikramaḥ
    mādrīputrau ca bhīmaṃ ca rājānaṃ ca yudhiṣṭhiram
yac chikṣayānuddhataḥ san raṇe carati sātyakiḥ
    mahārathān upakrīḍan vṛṣṇīnāṃ kīrtivardhanaḥ
tam ete pratinandanti siddhāḥ sainyāś ca vismitāḥ
    ajayyaṃ samare dṛṣṭvā sāhu sādhv iti sātvatam
    yodhāś cobhayataḥ sarve karmabhiḥ samapūjayan
