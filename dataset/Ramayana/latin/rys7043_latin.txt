visṛjya tu suhṛdvargaṃ buddhyā niścitya rāghavaḥ
 samīpe dvāḥstham āsīnam idaṃ vacanam abravīt
śīghram ānaya saumitriṃ lakṣmaṇaṃ śubhalakṣaṇam
 bharataṃ ca mahābāhuṃ śatrughnaṃ cāparājitam
rāmasya bhāṣitaṃ śrutvā dvāḥstho mūrdhni kṛtāñjaliḥ
 lakṣmaṇasya gṛhaṃ gatva praviveśānivāritaḥ
uvāca ca tadā vākyaṃ vardhayitvā kṛtāñjaliḥ
 draṣṭum icchasi rājā tvāṃ gamyatāṃ tatra māciram
bāḍham ity eva saumitriḥ śrutvā rāghava śāsanam
 prādravad ratham āruhya rāghavasya niveśanam
prayāntaṃ lakṣmaṇaṃ dṛṣṭvā dvāḥstho bharatam antikāt
 uvāca prāñjalir vākyaṃ rājā tvāṃ draṣṭum icchati
bharatas tu vacaḥ śrutvā dvāḥsthād rāmasamīritam
 utpapātāsanāt tūrṇaṃ padbhyām eva tato 'gamat
dṛṣṭvā prayāntaṃ bharataṃ tvaramāṇaḥ kṛtāñjaliḥ
 śatrughnabhavanaṃ gatvā tato vākyaṃ jagāda ha
ehy āgaccha raghuśreṣṭha rājā tvāṃ draṣṭum icchati
 gato hi lakṣmaṇaḥ pūrvaṃ bharataś ca mahāyaśāḥ
śrutvā tu vacanaṃ tasya śatrughno rāmaśāsanam
 śirasā vandya dharaṇīṃ prayayau yatra rāghavaḥ
kumārān āgatāñ śrutvā cintāvyākulitendriyaḥ
 avākśirā dīnamanā dvāḥsthaṃ vacanam abravīt
praveśaya kumārāṃs tvaṃ matsamīpaṃ tvarānvitaḥ
 eteṣu jīvitaṃ mahyam ete prāṇā bahiścarāḥ
ājñaptās tu narendreṇa kumārāḥ śuklavāsasaḥ
 prahvāḥ prāñjalayo bhūtvā viviśus te samāhitāḥ
te tu dṛṣṭvā mukhaṃ tasya sagrahaṃ śaśinaṃ yathā
 saṃdhyāgatam ivādityaṃ prabhayā parivarjitam
bāṣpapūrṇe ca nayane dṛṣṭva rāmasya dhīmataḥ
 hataśobhāṃ yathā padmaṃ mukhaṃ vīkṣya ca tasya te
tato 'bhivādya tvaritāḥ pādau rāmasya mūrdhabhiḥ
 tasthuḥ samāhitāḥ sarve rāmaś cāśrūṇy avartayat
tān pariṣvajya bāhubhyām utthāpya ca mahābhujaḥ
 āsaneṣv ādhvam ity uktvā tato vākyaṃ jagāda ha
bhavanto mama sarvasvaṃ bhavanto mama jīvitam
 bhavadbhiś ca kṛtaṃ rājyaṃ pālayāmi nareśvarāḥ
bhavantaḥ kṛtaśāstrārthā buddhau ca pariniṣṭhitāḥ
 saṃbhūya ca madartho 'yam anveṣṭavyo nareśvarāḥ
