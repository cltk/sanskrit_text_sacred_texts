nikumbhaṃ ca hataṃ śrutvā kumbhaṃ ca vinipātitam
 rāvaṇaḥ paramāmarṣī prajajvālānalo yathā
nairṛtaḥ krodhaśokābhyāṃ dvābhyāṃ tu parimūrchitaḥ
 kharaputraṃ viśālākṣaṃ makarākṣam acodayat
gaccha putra mayājñapto balenābhisamanvitaḥ
 rāghavaṃ lakṣmaṇaṃ caiva jahi tau savanaukasau
rāvaṇasya vacaḥ śrutvā śūro mānī kharātmajaḥ
 bāḍham ity abravīd dhṛṣṭo makarākṣo niśācaraḥ
so 'bhivādya daśagrīvaṃ kṛtvā cāpi pradakṣiṇam
 nirjagāma gṛhāc chubhrād rāvaṇasyājñayā balī
samīpasthaṃ balādhyakṣaṃ kharaputro 'bravīd idam
 ratham ānīyatāṃ śīghraṃ sainyaṃ cānīyatāṃ tvarāt
tasya tadvacanaṃ śrutvā balādhyakṣo niśācaraḥ
 syandanaṃ ca balaṃ caiva samīpaṃ pratyapādayat
pradakṣiṇaṃ rathaṃ kṛtvā āruroha niśācaraḥ
 sūtaṃ saṃcodayām āsa śīghraṃ me ratham āvaha
atha tān rākṣasān sarvān makarākṣo 'bravīd idam
 yūyaṃ sarve prayudhyadhvaṃ purastān mama rākṣasāḥ
ahaṃ rākṣasarājena rāvaṇena mahātmanā
 ājñaptaḥ samare hantuṃ tāv ubhau rāmalakṣmaṇau
adya rāmaṃ vadhiṣyāmi lakṣmaṇaṃ ca niśācarāḥ
 śākhāmṛgaṃ ca sugrīvaṃ vānarāṃś ca śarottamaiḥ
adya śūlanipātaiś ca vānarāṇāṃ mahācamūm
 pradahiṣyāmi saṃprāptāṃ śuṣkendhanam ivānalaḥ
makarākṣasya tac chrutvā vacanaṃ te niśācarāḥ
 sarve nānāyudhopetā balavantaḥ samāhitāḥ
te kāmarūpiṇaḥ śūrā daṃṣṭriṇaḥ piṅgalekṣaṇāḥ
 mātaṃgā iva nardanto dhvastakeśā bhayānakāḥ
parivārya mahākāyā mahākāyaṃ kharātmajam
 abhijagmus tadā hṛṣṭāś cālayanto vasuṃdharām
śaṅkhabherīsahasrāṇām āhatānāṃ samantataḥ
 kṣveḍitāsphoṭitānāṃ ca tataḥ śabdo mahān abhūt
prabhraṣṭo 'tha karāt tasya pratodaḥ sārathes tadā
 papāta sahasā caiva dhvajas tasya ca rakṣasaḥ
tasya te rathasaṃyuktā hayā vikramavarjitāḥ
 caraṇair ākulair gatvā dīnāḥ sāsramukhā yayuḥ
pravāti pavanas tasya sapāṃsuḥ kharadāruṇaḥ
 niryāṇe tasya raudrasya makarākṣasya durmateḥ
tāni dṛṣṭvā nimittāni rākṣasā vīryavattamāḥ
 acintyanirgatāḥ sarve yatra tau rāmalakṣmaṇau
ghanagajamahiṣāṅgatulyavarṇāḥ; samaramukheṣv asakṛd gadāsibhinnāḥ
 aham aham iti yuddhakauśalās te; rajanicarāḥ paribabhramur nadantaḥ
