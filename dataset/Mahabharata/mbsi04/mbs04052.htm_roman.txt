[vai]
      etasminn antare tatra mahāvīryaparākramaḥ
      ājagāma mahāsattvaḥ kṛpaḥ śastrabhṛtāṃ varaḥ
      arjunaṃ prati saṃyoddhuṃ yuddhārthī sa mahārathaḥ
tau rathau sūryasaṃkāśau yotsyamānau mahābalau
      śāradāv iva jīmūtau vyarocetāṃ vyavasthitau
pārtho 'pi viśrutaṃ loke gāṇḍīvaṃ paramāyudham
      vikṛṣya cikṣepa bahūn nārācān marmabhedinaḥ
tān aprāptāñ śitair bāṇair nārācān raktabhojanān
      kṛpaś ciccheda pārthasya śataśo 'tha sahasraśaḥ
tataḥ pārthaś ca saṃkruddhaś citrān mārgān pradarśayan
      diśaḥ saṃchādayan bāṇaiḥ pradiśaś ca mahārathaḥ
ekachāyam ivākāśaṃ prakurvan sarvataḥ prabhuḥ
      pradhādayad ameyātmā pārthaḥ śaraśataiḥ kṛpam
sa śarair arpitaḥ kruddhaḥ śitair agniśikhopamaiḥ
      tūrṇaṃ śarasahasreṇa pārtham apratimaujasam
      arpayitvā mahātmānaṃ nanāda samare kṛpaḥ
tataḥ kanakapuṅkhāgrair vīraḥ saṃnataparvabhiḥ
      tvaran gāṇḍīvanirmuktair arjunas tasya vājinaḥ
      caturbhiś caturas tīkṣṇair avidhyat parameṣubhiḥ
te hayā niśitair viddhā jvalad bhir iva pannagaiḥ
      utpetuḥ sahasā sarve kṛpaḥ sthānād athācyavat
cyutaṃ tu gautamaṃ sthānāt samīkṣya kurunandanaḥ
     nāvidhyat paravīraghno rakṣamāṇo 'sya gauravam
sa tu labdhvā punaḥ sthānaṃ gautamaḥ savyasācinam
     vivyādha daśabhir bāṇais tvaritaḥ kaṅkapatribhiḥ
tataḥ pārtho dhanus tasya bhallena niśitena ca
     cicchedaikena bhūyaś ca hastāc cāpam athāharat
athāsya kavacaṃ bāṇair niśitair marmabhedibhiḥ
     vyadhaman na ca pārtho 'sya śarīram avapīḍayat
tasya nirmucyamānasya kavacāt kāya ābabhau
     samaye mucyamānasya sarpasyeva tanur yathā
chinne dhanuṣi pārthena so 'nyad ādāya kārmukam
     cakāra gautamaḥ sajyaṃ tad adbhutam ivābhavat
sa tad apy asya kaunteyaś ciccheda nataparvaṇā
     evam anyāni cāpāni bahūni kṛtahastavat
     śāradvatasya ciccheda pāṇḍavaḥ paravīhra hā
sa chinnadhanur ādāya atha śaktiṃ pratāpavān
     prāhiṇot pāṇḍuputrāya pradīptām aśanīm iva
tām arjunas tadāyāntīṃ śaktiṃ hemavibhūṣitām
     viyad gatāṃ maholkābhaṃ ciccheda daśabhiḥ śaraiḥ
     sāpatad daśadhā chinnā bhūmau pārthena dhīmatā
yugamadhye tu bhallais tu tataḥ sa sadhanuḥ kṛpaḥ
     tam āśu niśitaiḥ pārthaṃ bibheda daśabhiḥ śaraiḥ
tataḥ pārtho mahātejā viśikhān agnitejasaḥ
     cikṣepa samare kruddhas trayodaśa śilāśitān
athāsya yugam ekena caturbhiś caturo hayān
     ṣaṣṭhena ca śiraḥ kāyāc chareṇa rathasāratheḥ
tribhis triveṇuṃ samare dvābhyām akṣau mahābalaḥ
     dvādaśena tu bhallena cakartāsya dhvajaṃ tathā
tato varja nikāśena phalgunaḥ prahasann iva
     trayodaśenendrasamaḥ kṛpaṃ vakṣasy atāḍayat
sa chinnadhanvā viratho hatāśvo hatasārathiḥ
     gadāpāṇir avaplutya tūrṇaṃ cikṣepa tāṃ gadām
sā tu muktā gadā gurvī kṛpeṇa supariṣkṛtā
     arjunena śarair nunnā prati mārgam athāgamat
tato yodhāḥ parīpsantaḥ śāradvatam amarṣaṇam
     sarvataḥ samare pārthaṃ śaravarṣair avākiran
tato virāṭasya sutaḥ savyam āvṛtya vājinaḥ
     yamakaṃ maṇḍalaṃ kṛtvā tān yodhān pratyavārayat
tataḥ kṛpam upādāya virathaṃ te nararṣabhāḥ
     ajājahrur mahāvegāḥ kuntīputrād dhanaṃjayāt
