tasya tadvacanaṃ śrutvā rāghavaḥ śokakarśitaḥ
 nopadhārayate vyaktaṃ yad uktaṃ tena rakṣasā
tato dhairyam avaṣṭabhya rāmaḥ parapuraṃjayaḥ
 vibhīṣaṇam upāsīnam uvāca kapisaṃnidhau
nairṛtādhipate vākyaṃ yad uktaṃ te vibhīṣaṇa
 bhūyas tac chrotum icchāmi brūhi yat te vivakṣitam
rāghavasya vacaḥ śrutvā vākyaṃ vākyaviśāradaḥ
 yat tat punar idaṃ vākyaṃ babhāṣe sa vibhīṣaṇaḥ
yathājñaptaṃ mahābāho tvayā gulmaniveśanam
 tat tathānuṣṭhitaṃ vīra tvadvākyasamanantaram
tāny anīkāni sarvāṇi vibhaktāni samantataḥ
 vinyastā yūthapāś caiva yathānyāyaṃ vibhāgaśaḥ
bhūyas tu mama vijāpyaṃ tac chṛṇuṣva mahāyaśaḥ
 tvayy akāraṇasaṃtapte saṃtaptahṛdayā vayam
tyaja rājann imaṃ śokaṃ mithyā saṃtāpam āgatam
 tad iyaṃ tyajyatāṃ cintā śatruharṣavivardhanī
udyamaḥ kriyatāṃ vīra harṣaḥ samupasevyatām
 prāptavyā yadi te sītā hantavyaś vca niśācarāḥ
raghunandana vakṣyāmi śrūyatāṃ me hitaṃ vacaḥ
 sādhv ayaṃ yātu saumitrir balena mahatā vṛtaḥ
 nikumbhilāyāṃ saṃprāpya hantuṃ rāvaṇim āhave
dhanurmaṇḍalanirmuktair āśīviṣaviṣopamaiḥ
 śarair hantuṃ maheṣvāso rāvaṇiṃ samitiṃjayaḥ
tena vīreṇa tapasā varadānāt svayambhutaḥ
 astraṃ brahmaśiraḥ prāptaṃ kāmagāś ca turaṃgamāḥ
nikumbhilām asaṃprāptam ahutāgniṃ ca yo ripuḥ
 tvām ātatāyinaṃ hanyād indraśatro sa te vadhaḥ
 ity evaṃ vihito rājan vadhas tasyaiva dhīmataḥ
vadhāyendrajito rāma taṃ diśasva mahābalam
 hate tasmin hataṃ viddhi rāvaṇaṃ sasuhṛjjanam
vibhīṣaṇavacaḥ śrutva rāmo vākyam athābravīt
 jānāmi tasya raudrasya māyāṃ satyaparākrama
sa hi brahmāstravit prājño mahāmāyo mahābalaḥ
 karoty asaṃjñān saṃgrāme devān savaruṇān api
tasyāntarikṣe carato rathasthasya mahāyaśaḥ
 na gatir jñāyate vīrasūryasyevābhrasaṃplave
rāghavas tu ripor jñātvā māyāvīryaṃ durātmanaḥ
 lakṣmaṇaṃ kīrtisaṃpannam idaṃ vacanam abravīt
yad vānarendrasya balaṃ tena sarveṇa saṃvṛtaḥ
 hanūmatpramukhaiś caiva yūthapaiḥ sahalakṣmaṇa
jāmbavenarkṣapatinā saha sainyena saṃvṛtaḥ
 jahi taṃ rākṣasasutaṃ māyābalaviśāradam
ayaṃ tvāṃ sacivaiḥ sārdhaṃ mahātmā rajanīcaraḥ
 abhijñas tasya deśasya pṛṣṭhato 'nugamiṣyati
rāghavasya vacaḥ śrutvā lakṣmaṇaḥ savibhīṣaṇaḥ
 jagrāha kārmukaṃ śreṣṭham anyad bhīmaparākramaḥ
saṃnaddhaḥ kavacī khaḍgī sa śarī hemacāpadhṛk
 rāmapādāv upaspṛśya hṛṣṭaḥ saumitrir abravīt
adya matkārmukonmukhāḥ śarā nirbhidya rāvaṇim
 laṅkām abhipatiṣyanti haṃsāḥ puṣkariṇīm iva
adyaiva tasya raudrasya śarīraṃ māmakāḥ śarāḥ
 vidhamiṣyanti hatvā taṃ mahācāpaguṇacyutāḥ
sa evam uktvā dyutimān vacanaṃ bhrātur agrataḥ
 sa rāvaṇivadhākāṅkṣī lakṣmaṇas tvarito yayau
so 'bhivādya guroḥ pādau kṛtvā cāpi pradakṣiṇam
 nikumbhilām abhiyayau caityaṃ rāvaṇipālitam
vibhīṣaṇena sahito rājaputraḥ pratāpavān
 kṛtasvastyayano bhrātrā lakṣmaṇas tvarito yayau
vānarāṇāṃ sahasrais tu hanūmān bahubhir vṛtaḥ
 vibhīṣaṇaḥ sahāmātyas tadā lakṣmaṇam anvagāt
mahatā harisainyena savegam abhisaṃvṛtaḥ
 ṛkṣarājabalaṃ caiva dadarśa pathi viṣṭhitam
sa gatvā dūram adhvānaṃ saumitrir mitranandanaḥ
 rākṣasendrabalaṃ dūrād apaśyad vyūham āsthitam
sa saṃprāpya dhanuṣpāṇir māyāyogam ariṃdama
 tasthau brahmavidhānena vijetuṃ raghunandanaḥ
vividham amalaśastrabhāsvaraṃ tad; dhvajagahanaṃ vipulaṃ mahārathaiś ca
 pratibhayatamam aprameyavegaṃ; timiram iva dviṣatāṃ balaṃ viveśa
