[g]
      āśramasthā tataḥ putram adṛśyantī vyajāyata
      śakteḥ kulakaraṃ rājan dvitīyam iva śaktinam
jātakarmādikās tasya kriyāḥ sa munipuṃgavaḥ
      pautrasya bharataśreṣṭha cakāra bhagavān svayam
parāsuś ca yatas tena vasiṣṭhaḥ sthāpitas tadā
      garbhasthena tato loke parāśara iti smṛtaḥ
amanyata sa dharmātmā vasiṣṭhaṃ pitaraṃ tadā
      janmaprabhṛti tasmiṃś ca pitarīva vyavartata
sa tāta iti viprarṣiṃ vasiṣṭhaṃ pratyabhāṣata
      mātuḥ samakṣaṃ kaunteya adṛśyantyāḥ paraṃtapa
tāteti paripūrṇārthaṃ tasya tan madhuraṃ vacaḥ
      adṛśyanty aśrupūrṇākṣī śṛṇvantī tam uvāca ha
mā tāta tāta tāteti na te tāto mahāmuniḥ
      rakṣasā bhakṣitas tāta tava tāto vanāntare
manyase yaṃ tu tāteti naiṣa tātas tavānagha
      āryas tv eṣa pitā tasya pitus tava mahātmanaḥ
sa evam ukto duḥkhārtaḥ satyavāg ṛṣisattamaḥ
      sarvalokavināśāya matiṃ cakre mahāmanāḥ
taṃ tathā niścitātmānaṃ mahātmānaṃ mahātapāḥ
     vasiṣṭho vārayām āsa hetunā yena tac chṛṇu
[vas]
     kṛtavīrya iti khyāto babhūva nṛpatiḥ kṣitau
     yājyo vedavidāṃ loke bhṛgūṇāṃ pārthivarṣabhaḥ
sa tān agrabhujas tāta dhānyena ca dhanena ca
     somānte tarpayām āsa vipulena viśāṃ patiḥ
tasmin nṛpatiśārdūle svaryāte 'tha kadā cana
     babhūva tat kuleyānāṃ dravyakāryam upasthitam
te bhṛgūṇāṃ dhanaṃ jñātvā rājānaḥ sarva eva ha
     yāciṣṇavo 'bhijagmus tāṃs tāta bhārgava sattamān
bhūmau tu nidadhuḥ ke cid bhṛgavo dhanabhakṣayam
     daduḥ ke cid dvijātibhyo jñātvā kṣatriyato bhayam
bhṛgavas tu daduḥ ke cit teṣāṃ vittaṃ yathepsitam
     kṣatriyāṇāṃ tadā tāta kāraṇāntara darśanāt
tato mahītalaṃ tāta kṣatriyeṇa yadṛcchayā
     khānatādhigataṃ vittaṃ kena cid bhṛguveśmani
     tad vittaṃ dadṛśuḥ sarve sametāḥ kṣatriyarṣabhāḥ
avamanya tataḥ kopād bhṛgūṃs tāñ śaraṇāgatān
     nijaghnus te maheṣvāsāḥ sarvāṃs tān niśitaiḥ śaraiḥ
     ā garbhād anukṛntantaś ceruś caiva vasuṃdharām
tata ucchidyamāneṣu bhṛguṣv evaṃ bhayāt tadā
     bhṛgupatnyo giriṃ tāta himavantaṃ prapedire
tāsām anyatamā garbhaṃ bhayād dādhāra taijasam
     ūruṇaikena vāmorur bhartuḥ kulavivṛddhaye
     dadṛśur brāhmaṇīṃ tāṃ te dīpyamānāṃ svatejasā
atha garbhaḥ sa bhittvoruṃ brāhmaṇyā nirjagāma ha
     muṣṇan dṛṣṭīḥ kṣatriyāṇāṃ madhyāhna iva bhāskaraḥ
     tataś cakṣur viyuktās te giridurgeṣu babhramuḥ
tatas te moghasaṃkalpā bhayārtāḥ kṣatriyarṣabhāḥ
     brahmaṇīṃ śaraṇaṃ jagmur dṛṣṭyarthaṃ tām aninditām
ūcuś caināṃ mahābhāgāṃ kṣatriyās te vicetasaḥ
     jyotiḥ prahīṇā duḥkhārtāḥ śāntārciṣa ivāgnayaḥ
bhagavatyāḥ prasādena gacchet kṣatraṃ sacakṣuṣam
     upāramya ca gacchema sahitāḥ pāpakarmaṇaḥ
saputrā tvaṃ prasādaṃ naḥ sarveṣāṃ kartum arhasi
     punar dṛṣṭipradānena rājñaḥ saṃtrātum arhasi
