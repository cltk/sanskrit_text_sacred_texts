bṛhadaśva uvāca
      sa māsam uṣya kaunteya bhīmam āmantrya naiṣadhaḥ
      purād alpaparīvāro jagāma niṣadhān prati
rathenaikena śubhreṇa dantibhiḥ pariṣoḍaśaiḥ
      pañcāśadbhir hayaiś caiva ṣaṭśataiś ca padātibhiḥ
sa kampayann iva mahīṃ tvaramāṇo mahīpatiḥ
      praviveśātisaṃrabdhas tarasaiva mahāmanāḥ
tataḥ puṣkaram āsādya vīrasenasuto nalaḥ
      uvāca dīvyāva punar bahu vittaṃ mayārjitam
damayantī ca yac cānyan mayā vasu samarjitam
      eṣa vai mama saṃnyāsas tava rājyaṃ tu puṣkara
punaḥ pravartatāṃ dyūtam iti me niścitā matiḥ
      ekapāṇena bhadraṃ te prāṇayoś ca paṇāvahe
jitvā parasvam āhṛtya rājyaṃ vā yadi vā vasu
      pratipāṇaḥ pradātavyaḥ paraṃ hi dhanam ucyate
na ced vāñchasi tad dyūtaṃ yuddhadyūtaṃ pravartatām
      dvairathenāstu vai śāntis tava vā mama vā nṛpa
vaṃśabhojyam idaṃ rājyaṃ mārgitavyaṃ yathā tathā
      yena tenāpy upāyena vṛddhānām iti śāsanam
dvayor ekatare buddhiḥ kriyatām adya puṣkara
     kaitavenākṣavatyāṃ vā yuddhe vā namyatāṃ dhanuḥ
naiṣadhenaivam uktas tu puṣkaraḥ prahasann iva
     dhruvam ātmajayaṃ matvā pratyāha pṛthivīpatim
diṣṭyā tvayārjitaṃ vittaṃ pratipāṇāya naiṣadha
     diṣṭyā ca duṣkṛtaṃ karma damayantyāḥ kṣayaṃ gatam
     diṣṭyā ca dhriyase rājan sadāro 'rinibarhaṇa
dhanenānena vaidarbhī jitena samalaṃkṛtā
     mām upasthāsyati vyaktaṃ divi śakram ivāpsarāḥ
nityaśo hi smarāmi tvāṃ pratīkṣāmi ca naiṣadha
     devane ca mama prītir na bhavaty asuhṛdgaṇaiḥ
jitvā tv adya varārohāṃ damayantīm aninditām
     kṛtakṛtyo bhaviṣyāmi sā hi me nityaśo hṛdi
śrutvā tu tasya tā vāco bahvabaddhapralāpinaḥ
     iyeṣa sa śiraś chettuṃ khaḍgena kupito nalaḥ
smayaṃs tu roṣatāmrākṣas tam uvāca tato nṛpaḥ
     paṇāvaḥ kiṃ vyāharase jitvā vai vyāhariṣyasi
tataḥ prāvartata dyūtaṃ puṣkarasya nalasya ca
     ekapāṇena bhadraṃ te nalena sa parājitaḥ
     sa ratnakośanicayaḥ prāṇena paṇito 'pi ca
jitvā ca puṣkaraṃ rājā prahasann idam abravīt
     mama sarvam idaṃ rājyam avyagraṃ hatakaṇṭakam
vaidarbhī na tvayā śakyā rājāpasada vīkṣitum
     tasyās tvaṃ saparīvāro mūḍha dāsatvam āgataḥ
na tat tvayā kṛtaṃ karma yenāhaṃ nirjitaḥ purā
     kalinā tat kṛtaṃ karma tvaṃ tu mūḍha na budhyase
     nāhaṃ parakṛtaṃ doṣaṃ tvayy ādhāsye kathaṃ cana
yathāsukhaṃ tvaṃ jīvasva prāṇān abhyutsṛjāmi te
     tathaiva ca mama prītis tvayi vīra na saṃśayaḥ
saubhrātraṃ caiva me tvatto na kadā cit prahāsyati
     puṣkara tvaṃ hi me bhrātā saṃjīvasva śataṃ samāḥ
evaṃ nalaḥ sāntvayitvā bhrātaraṃ satyavikramaḥ
     svapuraṃ preṣayām āsa pariṣvajya punaḥ punaḥ
sāntvito naiṣadhenaivaṃ puṣkaraḥ pratyuvāca tam
     puṇyaślokaṃ tadā rājann abhivādya kṛtāñjaliḥ
kīrtir astu tavākṣayyā jīva varṣāyutaṃ sukhī
     yo me vitarasi prāṇān adhiṣṭhānaṃ ca pārthiva
sa tathā satkṛto rājñā māsam uṣya tadā nṛpaḥ
     prayayau svapuraṃ hṛṣṭaḥ puṣkaraḥ svajanāvṛtaḥ
mahatyā senayā rājan vinītaiḥ paricārikaiḥ
     bhrājamāna ivādityo vapuṣā puruṣarṣabha
prasthāpya puṣkaraṃ rājā vittavantam anāmayam
     praviveśa puraṃ śrīmān atyartham upaśobhitam
     praviśya sāntvayām āsa paurāṃś ca niṣadhādhipaḥ
