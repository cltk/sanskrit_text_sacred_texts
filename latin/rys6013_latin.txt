rāghaveṇābhaye datte saṃnato rāvaṇānujaḥ
 khāt papātāvaniṃ hṛṣṭo bhaktair anucaraiḥ saha
sa tu rāmasya dharmātmā nipapāta vibhīṣaṇaḥ
 pādayoḥ śaraṇānveṣī caturbhiḥ saha rākṣasaiḥ
abravīc ca tadā rāmaṃ vākyaṃ tatra vibhīṣaṇaḥ
 dharmayuktaṃ ca yuktaṃ ca sāmprataṃ saṃpraharṣaṇam
anujo rāvaṇasyāhaṃ tena cāsmy avamānitaḥ
 bhavantaṃ sarvabhūtānāṃ śaraṇyaṃ śaraṇaṃ gataḥ
parityaktā mayā laṅkā mitrāṇi ca dhanāni ca
 bhavadgataṃ me rājyaṃ ca jīvitaṃ ca sukhāni ca
rākṣasānāṃ vadhe sāhyaṃ laṅkāyāś ca pradharṣaṇe
 kariṣyāmi yathāprāṇaṃ pravekṣyāmi ca vāhinīm
iti bruvāṇaṃ rāmas tu pariṣvajya vibhīṣaṇam
 abravīl lakṣmaṇaṃ prītaḥ samudrāj jalam ānaya
tena cemaṃ mahāprājñam abhiṣiñca vibhīṣaṇam
 rājānaṃ rakṣasāṃ kṣipraṃ prasanne mayi mānada
evam uktas tu saumitrir abhyaṣiñcad vibhīṣaṇam
 madhye vānaramukhyānāṃ rājānaṃ rāmaśāsanāt
taṃ prasādaṃ tu rāmasya dṛṣṭvā sadyaḥ plavaṃgamāḥ
 pracukruśur mahānādān sādhu sādhv iti cābruvan
abravīc ca hanūmāṃś ca sugrīvaś ca vibhīṣaṇam
 kathaṃ sāgaram akṣobhyaṃ tarāma varuṇālayam
upāyair abhigacchāmo yathā nadanadīpatim
 tarāma tarasā sarve sasainyā varuṇālayam
evam uktas tu dharmajñaḥ pratyuvāca vibhīṣaṇaḥ
 samudraṃ rāghavo rājā śaraṇaṃ gantum arhati
khānitaḥ sagareṇāyam aprameyo mahodadhiḥ
 kartum arhati rāmasya jñāteḥ kāryaṃ mahodadhiḥ
evaṃ vibhīṣaṇenokte rākṣasena vipaścitā
 prakṛtyā dharmaśīlasya rāghavasyāpy arocata
sa lakṣmaṇaṃ mahātejāḥ sugrīvaṃ ca harīśvaram
 satkriyārthaṃ kriyādakṣaḥ smitapūrvam uvāca ha
vibhīṣaṇasya mantro 'yaṃ mama lakṣmaṇa rocate
 brūhi tvaṃ sahasugrīvas tavāpi yadi rocate
sugrīvaḥ paṇḍito nityaṃ bhavān mantravicakṣaṇaḥ
 ubhābhyāṃ saṃpradhāryāryaṃ rocate yat tad ucyatām
evam uktau tu tau vīrāv ubhau sugrīvalakṣmaṇau
 samudācāra saṃyuktam idaṃ vacanam ūcatuḥ
kimarthaṃ no naravyāghra na rociṣyati rāghava
 vibhīṣaṇena yat tūktam asmin kāle sukhāvaham
abaddhvā sāgare setuṃ ghore 'smin varuṇālaye
 laṅkā nāsādituṃ śakyā sendrair api surāsuraiḥ
vibhīṣaṇasya śūrasya yathārthaṃ kriyatāṃ vacaḥ
 alaṃ kālātyayaṃ kṛtvā samudro 'yaṃ niyujyatām
evam uktaḥ kuśāstīrṇe tīre nadanadīpateḥ
 saṃviveśa tadā rāmo vedyām iva hutāśanaḥ
