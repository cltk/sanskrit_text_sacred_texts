[vyāsa]
      purā vai naimiṣāraṇye devāḥ satram upāsate
      tatra vaivasvato rājañ śāmitram akarot tadā
tato yamo dīkṣitas tatra rājan; nāmārayat kiṃ cid api prajābhyaḥ
      tataḥ prajās tā bahulā babhūvuḥ; kālātipātān maraṇāt prahīṇāḥ
tatas tu śakro varuṇaḥ kuberaḥ; sādhyā rudrā vasavaś cāśvinau ca
      praṇetāraṃ bhuvanasya prajāpatiṃ; samājagmus tatra devās tathānye
tato 'bruvaṁl lokaguruṃ sametā; bhayaṃ nas tīvraṃ mānuṣāṇāṃ vivṛddhyā
      tasmād bhayād udvijantaḥ sukhepsavaḥ; prayāma sarve śaraṇaṃ bhavantam
[brahmā]
      kiṃ vo bhayaṃ mānuṣebhyo yūyaṃ sarve yadāmarāḥ
      mā vo martyasakāśād vai bhayaṃ bhavatu karhi cit
[devāh]
      martyā hy amartyāḥ saṃvṛttā na viśeṣo 'sti kaś cana
      aviśeṣād udvijanto viśeṣārtham ihāgatāḥ
[brahmā]
      vaivasvato vyāpṛtaḥ satra hetos; tena tv ime na mriyante manuṣyāḥ
      tasminn ekāgre kṛtasarvakārye; tata eṣāṃ bhavitaivānta kālaḥ
vaivasvatasyāpi tanur vibhūtā; vīryeṇa yuṣmākam uta prayuktā
      saiṣām anto bhavitā hy antakāle; tanur hi vīryaṃ bhavitā nareṣu
[vyāsa]
      tatas tu te pūrvaja devavākyaṃ; śrutvā devā yatra devā yajante
      samāsīnās te sametā mahābalā; bhāgī rathyāṃ dadṛśuḥ puṇḍarīkam
dṛṣṭvā ca tad vismitās te babhūvus; teṣām indras tatra śūro jagāma
     so 'paśyad yoṣām atha pāvakaprabhāṃ; yatra gaṅgā satataṃ saṃprasūtā
sā tatra yoṣā rudatī jalārthinī; gaṅgāṃ devīṃ vyavagāhyāvatiṣṭhat
     tasyāśru binduḥ patito jale vai; tat padmam āsīd atha tatra kāñcanam
tad adbhutaṃ prekṣya vajrī tadānīm; apṛcchat tāṃ yoṣitam antikād vai
     kā tvaṃ kathaṃ rodiṣi kasya hetor; vākyaṃ tathyaṃ kāmayeha bravīhi
[strī]
     tvaṃ vetsyase mām iha yāsmi śakra; yadarthaṃ cāhaṃ rodimi mandabhāgyā
     āgaccha rājan purato 'haṃ gamiṣye; draṣṭāsi tad rodimi yatkṛte 'ham
[vyāsa]
     tāṃ gacchantīm anvagacchat tadānīṃ; so 'paśyad ārāt taruṇaṃ darśanīyam
     siṃhāsanasthaṃ yuvatī sahāyaṃ krīḍantam; akṣair girirājamūrdhni
tam abravīd devarājo mamedaṃ; tvaṃ viddhi viśvaṃ bhuvanaṃ vaśe sthitam
     īśo 'ham asmīti samanyur abravīd; dṛṣṭvā tam akṣaiḥ subhṛśaṃ pramattam
kruddhaṃ tu śakraṃ prasamīkṣya devo; jahāsa śakraṃ ca śanair udaikṣata
     saṃstambhito 'bhūd atha devarājas; tenokṣitaḥ sthāṇur ivāvatasthe
yadā tu paryāptam ihāsya krīḍayā; tadā devīṃ rudatīṃ tām uvāca
     ānīyatām eṣa yato 'ham ārān; mainaṃ darpaḥ punar apy āviśeta
tataḥ śakraḥ spṛṣṭamātras tayā tu; srastair aṅgaiḥ patito 'bhūd dharaṇyām
     tam abravīd bhagavān ugratejā; maivaṃ punaḥ śakra kṛthāḥ kathaṃ cit
vivartayainaṃ ca mahādrirājaṃ; balaṃ ca vīryaṃ ca tavāprameyam
     vivṛtya caivāviśa madhyam asya; yatrāsate tvadvidhāḥ sūryabhāsaḥ
sa tad vivṛtya śikharaṃ mahāgires; tulyadyutīṃś caturo 'nyān dadarśa
     sa tān abhiprekṣya babhūva duḥkhitaḥ; kac cin nāhaṃ bhavitā vai yatheme
tato devo giriśo vajrapāṇiṃ; vivṛtya netre kupito 'bhyuvāca
     darīm etāṃ praviśa tvaṃ śatakrato; yan māṃ bālyād avamaṃsthāḥ purastāt
uktas tv evaṃ vibhunā devarājaḥ; pravepamāno bhṛśam evābhiṣaṅgāt
     srastair aṅgair anileneva nunnam; aśvattha pātraṃ girirājamūrdhni
sa prāñjalir vinatenānanena; pravepamānaḥ sahasaivam uktaḥ
     uvāca cedaṃ bahurūpam ugraṃ; draṣṭā śeṣasya bhagavaṃs tvaṃ bhavādya
tam abravīd ugradhanvā prahasya; naivaṃ śīlāḥ śeṣam ihāpnuvanti
     ete 'py evaṃ bhavitāraḥ purastāt; tasmād etāṃ darim āviśya śedhvam
śeṣo 'py evaṃ bhavitā no na saṃśayo; yoniṃ sarve mānuṣīm āviśadhvam
     tatra yūyaṃ karmakṛtvāviṣahyaṃ; bahūn anyān nidhanaṃ prāpayitvā
āgantāraḥ punar evendra lokaṃ; svakarmaṇā pūrvajitaṃ mahārham
     sarvaṃ mayā bhāṣitam etad evaṃ; kartavyam anyad vividhārthavac ca
[pūrvaindrāh]
     gamiṣyāmo mānuṣaṃ devalokād; durādharo vihito yatra mokṣaḥ
     devās tv asmān ādadhīrañ jananyāṃ; dharmo vāyur maghavān aśvinau ca
[vyāsa]
     etac chrutvā vajrapāṇir vacas tu; deva śreṣṭhaṃ punar evedam āha
     vīryeṇāhaṃ puruṣaṃ kāryahetor; dadyām eṣāṃ pañcamaṃ matprasūtam
teṣāṃ kāmaṃ bhagavān ugradhanvā; prādād iṣṭaṃ sannisargād yathoktam
     tāṃ cāpy eṣāṃ yoṣitaṃ lokakāntāṃ; śriyaṃ bhāryāṃ vyadadhān mānuṣeṣu
tair eva sārdhaṃ tu tataḥ sa devo; jagāma nārāyaṇam aprameyam
     sa cāpi tad vyadadhāt sarvam eva; tataḥ sarve saṃbabhūvur dharaṇyām
sa cāpi keśau harir udbabarha; śuklam ekam aparaṃ cāpi kṛṣṇam
     tau cāpi keśau viśatāṃ yadūnāṃ; kule sthirau rohiṇīṃ devakīṃ ca
     tayor eko baladevo babhūva; kṛṣṇo dvitīyaḥ keśavaḥ saṃbabhūva
ye te pūrvaṃ śakra rūpā niruddhās; tasyāṃ daryāṃ parvatasyottarasya
     ihaiva te pāṇḍavā vīryavantaḥ; śakrasyāṃśaḥ pāṇḍavaḥ savyasācī
evam ete pāṇḍavāḥ saṃbabhūvur; ye te rājan pūrvam indrā babhūvuḥ
     lakṣmīś caiṣāṃ pūrvam evopadiṣṭā; bhāryāṃ yaiṣā draupadī divyarūpā
kathaṃ hi strī karmaṇo 'nte mahītalāt; samutthiṣṭhed anyato daivayogāt
     yasyā rūpaṃ somasūryaprakāśaṃ; gandhaś cāgryaḥ krośamātrāt pravāti
idaṃ cānyat prītipūrvaṃ narendra; dadāmi te varam atyadbhutaṃ ca
     divyaṃ cakṣuḥ paśya kuntīsutāṃs tvaṃ; puṇyair divyaiḥ pūrvadehair upetān
[vai]
     tato vyāsaḥ paramodārakarmā; śucir vipras tapasā tasya rājñaḥ
     cakrur divyaṃ pradadau tān sa sarvān; rājāpaśyat pūrvadehair yathāvat
tato divyān hemakirīṭa mālinaḥ; śakra prakhyān pāvakādityavarṇān
     baddhāpīḍhāṃś cārurūpāṃś ca yūno; vyūḍhoraskāṃs tālamātrān dadarśa
divyair vastrair arajobhiḥ suvarṇair; mālyaiś cāgryaiḥ śobhamānān atīva
     sākṣāt tryakṣān vasavo vātha divyān; ādityān vā sarvaguṇopapannān
     tān pūrvendrān evam īkṣyābhirūpān; prīto rājā drupado vismitaś ca
divyāṃ māyāṃ tām avāpyāprameyāṃ; tāṃ caivāgryāṃ śriyam iva rūpiṇīṃ ca
     yogyāṃ teṣāṃ rūpatejo yaśobhiḥ; patnīm ṛddhāṃ dṛṣṭavān pārthivendraḥ
sa tad dṛṣṭvā mahad āścaryarūpaṃ; jagrāha pādau satyavatyāḥ sutasya
     naitac citraṃ paramarṣe tvayīti; prasannacetāḥ sa uvāca cainam
[vyāsa]
     āsīt tapovane kā cid ṛṣeḥ kanyā mahātmanaḥ
     nādhyagacchat patiṃ sā tu kanyā rūpavatī satī
toṣayām āsa tapasā sā kilogreṇa śaṃkaram
     tām uvāceśvaraḥ prīto vṛṇu kāmam iti svayam
saivam uktābravīt kanyā devaṃ varadam īśvaram
     patiṃ sarvaguṇopetam icchāmīti punaḥ punaḥ
dadau tasmai sa deveśas taṃ varaṃ prītimāṃs tadā
     pañca te patayaḥ śreṣṭhā bhaviṣyantīti śaṃkaraḥ
sā prasādayatī devam idaṃ bhūyo 'bhyabhāṣata
     ekaṃ patiṃ guṇopetaṃ tvatto 'rhāmīti vai tadā
     tāṃ devadevaḥ prītātmā punaḥ prāha śubhaṃ vacaḥ
pañca kṛtvas tvayā uktaḥ patiṃ dehīty ahaṃ punaḥ
     tat tathā bhavitā bhadre tava tad bhadram astu te
     deham anyaṃ gatāyās te yathoktaṃ tad bhaviṣyati
drupadaiṣā hi sā jajñe sutā te devarūpiṇī
     pañcānāṃ vihitā patnī kṛṣṇā pārṣaty aninditā
svargaśrīḥ pāṇḍavārthāya samutpannā mahāmakhe
     seha taptvā tapo ghoraṃ duhitṛtvaṃ tavāgatā
saiṣā devī rucirā deva juṣṭā; pañcānām ekā svakṛtena karmaṇā
     sṛṣṭā svayaṃ devapatnī svayambhuvā; śrutvā rājan drupadeṣṭaṃ kuruṣva
