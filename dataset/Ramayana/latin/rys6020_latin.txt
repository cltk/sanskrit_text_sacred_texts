śukena tu samākhyātāṃs tān dṛṣṭvā hariyūthapān
 samīpasthaṃ ca rāmasya bhrātaraṃ svaṃ vibhīṣaṇam
lakṣmaṇaṃ ca mahāvīryaṃ bhujaṃ rāmasya dakṣiṇam
 sarvavānararājaṃ ca sugrīvaṃ bhīmavikramam
kiṃ cid āvignahṛdayo jātakrodhaś ca rāvaṇaḥ
 bhartsayām āsa tau vīrau kathānte śukasāraṇau
adhomukhau tau praṇatāv abravīc chukasāraṇau
 roṣagadgadayā vācā saṃrabdhaḥ paruṣaṃ vacaḥ
na tāvat sadṛśaṃ nāma sacivair upajīvibhiḥ
 vipriyaṃ nṛpater vaktuṃ nigrahapragrahe vibhoḥ
ripūṇāṃ pratikūlānāṃ yuddhārtham abhivartatām
 ubhābhyāṃ sadṛśaṃ nāma vaktum aprastave stavam
ācāryā guravo vṛddhā vṛthā vāṃ paryupāsitāḥ
 sāraṃ yad rājaśāstrāṇām anujīvyaṃ na gṛhyate
gṛhīto vā na vijñāto bhāro jñānasya vochyate
 īdṛśaiḥ sacivair yukto mūrkhair diṣṭyā dharāmy aham
kiṃ nu mṛtyor bhayaṃ nāsti māṃ vaktuṃ paruṣaṃ vacaḥ
 yasya me śāsato jihvā prayacchati śubhāśubham
apy eva dahanaṃ spṛṣṭvā vane tiṣṭhanti pādapāḥ
 rājadoṣaparāmṛṣṭās tiṣṭhante nāparādhinaḥ
hanyām aham imau pāpau śatrupakṣapraśaṃsakau
 yadi pūrvopakārair me na krodho mṛdutāṃ vrajet
apadhvaṃsata gacchadhvaṃ saṃnikarṣād ito mama
 na hi vāṃ hantum icchāmi smarann upakṛtāni vām
 hatāv eva kṛtaghnau tau mayi snehaparāṅmukhau
evam uktau tu savrīḍau tāv ubhau śukasāraṇau
 rāvaṇaṃ jayaśabdena pratinandyābhiniḥsṛtau
abravīt sa daśagrīvaḥ samīpasthaṃ mahodaram
 upasthāpaya śīghraṃ me cārān nītiviśāradān
tataś carāḥ saṃtvaritāḥ prāptāḥ pārthivaśāsanāt
 upasthitāḥ prāñjalayo vardhayitvā jayāśiṣā
tān abravīt tato vākyaṃ rāvaṇo rākṣasādhipaḥ
 cārān pratyayikāñ śūrān bhaktān vigatasādhvasān
ito gacchata rāmasya vyavasāyaṃ parīkṣatha
 mantreṣv abhyantarā ye 'sya prītyā tena samāgatāḥ
kathaṃ svapiti jāgarti kim anyac ca kariṣyati
 vijñāya nipuṇaṃ sarvam āgantavyam aśeṣataḥ
cāreṇa viditaḥ śatruḥ paṇḍitair vasudhādhipaiḥ
 yuddhe svalpena yatnena samāsādya nirasyate
cārās tu te tathety uktvā prahṛṣṭā rākṣaseśvaram
 kṛtvā pradakṣiṇaṃ jagmur yatra rāmaḥ salakṣmaṇaḥ
te suvelasya śailasya samīpe rāmalakṣmaṇau
 pracchannā dadṛśur gatvā sasugrīvavibhīṣaṇau
te tu dharmātmanā dṛṣṭā rākṣasendreṇa rākṣasāḥ
 vibhīṣaṇena tatrasthā nigṛhītā yadṛcchayā
vānarair arditās te tu vikrāntair laghuvikramaiḥ
 punar laṅkām anuprāptāḥ śvasanto naṣṭacetasaḥ
tato daśagrīvam upasthitās te; cārā bahirnityacarā niśācarāḥ
 gireḥ suvelasya samīpavāsinaṃ; nyavedayan bhīmabalaṃ mahābalāḥ
