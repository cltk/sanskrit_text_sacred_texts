[vai]
      tamasābhiplute loke rajasā caiva bhārata
      vyatiṣṭhan vai muhūrtaṃ tu vyūḍhānīkāḥ prahāriṇaḥ
tato 'ndhakāraṃ praṇudann udatiṣṭhata candramāḥ
      kurvāṇo vimalāṃ rātriṃ nandayan kṣatriyān yudhi
tataḥ prakāśam āsādya punar yuddham avartata
      ghorarūpaṃ tatas te sma nāvekṣanta parasparam
tataḥ suśarmā traigartaḥ saha bhrātrā yavīyasā
      abhyadravan matsyarājaṃ rathavrātena sarvaśaḥ
tato rathābhyāṃ praskandya bhrātarau kṣatriya rṣabhau
      gadāpāṇī susaṃrabdhau samabhyadravatāṃ hayān
tathaiva teṣāṃ tu balāni tāni; kruddhāny athānyonyam abhidravanti
      gadāsikhaḍgaiś ca paraśvadhaiś ca; prāsaiś ca tīkṣṇāgrasupītadhāraiḥ
balaṃ tu matsyasya balena rājā; sarvaṃ trigartādhipatiḥ suśarmā
      pramathya jitvā ca prasahya matsyaṃ; virāṭam ojasvinam abhyadhāvat
tau nihatya pṛthag dhuryāv ubhau ca pārṣṇisārathī
      virathaṃ matsyarājānaṃ jīvagrāham agṛhṇatām
tam unmathya suśarmā tu rudatīṃ vadhukām iva
      syandanaṃ svaṃ samāropya prayayau śīghravāhanaḥ
tasmin gṛhīte virathe virāṭe balavattare
     prādravanta bhayān matsyās trigartair arditā bhṛśam
teṣu saṃtrāsyamāneṣu kuntīputro yudhiṣṭhiraḥ
     abhyabhāṣan mahābāhuṃ bhīmasenam ariṃdamam
matsyarājaḥ parāmṛṣṭas trigartena suśarmaṇā
     taṃ mokṣaya mahābāho na gacched dviṣatāṃ vaśam
uṣitāḥ smaḥ sukhaṃ sarve sarvakāmaiḥ supūjitāḥ
     bhīmasena tvayā kāryā tasya vāsasya niṣkṛtiḥ
[bhīmas]
     aham enaṃ paritrāsye śāsanāt tava pārthiva
     paśya me sumahat karma yudhyataḥ saha śatrubhiḥ
svabāhubalam āśritya tiṣṭha tvaṃ bhrātṛbhiḥ saha
     ekāntam āśrito rājan paśya me 'dya parākramam
suskandho 'yaṃ mahāvṛkṣo gadā rūpa iva sthitaḥ
     enam eva samārujya drāvayiṣyāmi śātravān
[vai]
     taṃ mattam iva mātaṅgaṃ vīkṣamāṇaṃ vanaspatim
     abravīd bhrātaraṃ vīraṃ dharmarājo yudhiṣṭhiraḥ
mā bhīma sāhasaṃ kārṣīs tiṣṭhatv eṣa vanaspatiḥ
     mā tvā vṛkṣeṇa karmāṇi kurvāṇam ati mānuṣam
     janāḥ samavabudhyeran bhīmo 'yam iti bhārata
anyad evāyudhaṃ kiṃ cit pratipadyasva mānuṣam
     cāpaṃ vā yadi vā śaktiṃ nistriṃśaṃ vā paraśvadham
yad eva mānuṣaṃ bhīma bhaved anyair alakṣitam
     tad evāyudham ādāya mokṣayāśu mahīpatim
yamau ca cakrarakṣau te bhavitārau mahābalau
     vyūhataḥ samare tāta matsyarājaṃ parīpsataḥ
tataḥ samastās te sarve turagān abhyacodayan
     divyam astraṃ vikurvāṇās trigartān pratyamarṣaṇāḥ
tān nivṛttarathān dṛṣṭvā pāṇḍavān sā mahācamūḥ
     vairāṭī paramakruddhā yuyudhe paramādbhutam
sahasraṃ nyavadhīt tatra kuntīputro yudhiṣṭhiraḥ
     bhīmaḥ saptaśatān yodhān paralokam adarśayat
     nakulaś cāpi saptaiva śatāni prāhiṇoc charaiḥ
śatāni trīṇi śūrāṇāṃ sahadevaḥ pratāpavān
     yudhiṣṭhira samādiṣṭo nijaghne puruṣarṣabhaḥ
     bhittvā tāṃ mahatīṃsenāṃ trigartānāṃ nararṣabha
tato yudhiṣṭhiro rājā tvaramāṇo mahārathaḥ
     abhidrutya suṣarmāṇaṃ śarair abhyatudad bhṛśam
suśarmāpi susaṃkruddhas tvaramāṇo yudhiṣṭhiram
     avidhyan navabhir bāṇaiś caturbhiś caturo hayān
tato rājann āśu kārī kuntīputro vṛkodaraḥ
     samāsādya suśarmāṇam aśvān asya vyapothayat
pṛṣṭhagopau ca tasyātha hatvā paramasāyakaiḥ
     athāsya sārathiṃ kruddho rathopasthād apāharat
cakrarakṣaś ca śūraś ca śoṇāśvo nāma viśrutaḥ
     sa bhayād dvairathaṃ dṛṣṭvā traigartaṃ prājahat tadā
tato virāṭaḥ praskandya rathād atha suśarmaṇaḥ
     gadām asya parāmṛśya tam evājaghnivān balī
     sa cacāra gadāpāṇir vṛddho 'pi taruṇo yathā
bhīmas tu bhīmasaṃkāśo rathāt praskandya kuṇḍalī
     trigartarājam ādatta siṃhakśudra mṛgaṃ yathā
tasmin gṛhīte virathe trigartānāṃ mahārathe
     abhajyata balaṃ sarvaṃ traigartaṃ tadbhayāturam
nivartya gās tataḥ sarvāḥ pāṇḍuputrā mahābalāḥ
     avajitya suśarmāṇaṃ dhanaṃ cādāya sarvaśaḥ
svabāhubalasaṃpannā hrīniṣedhā yatavratāḥ
     saṃgrāmaśiraso madhye tāṃ rātriṃ sukhino 'vasan
tato virāṭaḥ kaunteyān ati mānuṣavikramān
     arcayām āsa vittena mānena ca mahārathān
[virāṭa]
     yathaiva mama ratnāni yuṣmākaṃ tāni vai tathā
     kāryaṃ kuruta taiḥ sarve yathākāmaṃ yathāsukham
dadāny alaṃ kṛtāḥ kanyā vasūni vividhāni ca
     manasaś cāpy abhipretaṃ yad vaḥ śatrunibarhaṇāḥ
yuṣmākaṃ vikramād adya mukto 'haṃ svastimān iha
     tasmād bhavanto matsyānām īśvarāḥ sarva eva hi
[vai]
     tathābhivādinaṃ matsyaṃ kauraveyāḥ pṛthak pṛthak
     ūcuḥ prāñjalayaḥ sarve yudhiṣṭhirapurogamāḥ
pratinandāma te vākyaṃ sarvaṃ caiva viśāṃ pate
     etenaiva pratītāḥ smo yat tvaṃ mukto 'dya śatrubhiḥ
athābravīt prītamanā matsyarājo yudhiṣṭhiram
     punar eva mahābāhur virāṭo rājasattamaḥ
     ehi tvām abhiṣekṣyāmi matsyarājo 'stu no bhavān
manasaś cāpy abhipretaṃ yat te śatrunibarhaṇa
     tat te 'haṃ saṃpradāsyāmi sarvam arhati no bhavān
ratnāni gāḥ suvarṇaṃ ca maṇimuktam athāpi vā
     vaiyāghrapadya viprendra sarvathaiva namo 'stu te
tvatkṛte hy adya paśyāmi rājyam ātmānam eva ca
     yataś ca jātaḥ saṃrambhaḥ sa ca śatrur vaśaṃgataḥ
tato yudhiṣṭhiro matsyaṃ punar evābhyabhāṣata
     pratinandāmi te vākyaṃ mano jñaṃ matsyabhāṣase
ānṛśaṃsya paro nityaṃ susukhaḥ satataṃ bhava
     gacchantu dūtās tvaritaṃ nagaraṃ tava pārthiva
     suhṛdāṃ priyam ākhyātuṃ ghoṣayantu ca te jayam
tatas tad vacanān matsyo dūtān rājā samādiśat
     ācakṣadhvaṃ puraṃ gatvā saṃgrāme vijayaṃ mama
kumārāḥ samalaṃ kṛtyaparyāgacchantu me purāt
     vāditrāṇi ca sarvāṇi gaṇikāś ca svalaṃ kṛtāḥ
te gatvā kevalāṃ rātrim atha sūryodayaṃ prati
     virāṭasya purābhyāśe dūtā jayam aghoṣayan
