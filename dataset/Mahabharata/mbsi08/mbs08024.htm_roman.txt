[dur]
      bhūya eva tu madreśa yat te vakṣyāmi tac chṛṇu
      yathā purāvṛttam idaṃ yuddhe devāsure vibho
yad uktavān pitur mahyaṃ mārkaṇḍeyo mahān ṛṣiḥ
      tad aśeṣeṇa bruvato mama rājarṣisattama
      tvaṃ nibodha na cāpy atra kartavyā te vicāraṇā
devānām asurāṇāṃ ca mahān āsīt samāgamaḥ
      babhūva prathamo rājan saṃgrāmas tārakā mayaḥ
      nirjitāś ca tadā daityā daivatair iti naḥ śrutam
nirjiteṣu ca daityeṣu tārakasya sutās trayaḥ
      tārākṣaḥ kamalākṣaś ca vidyunmālī ca pārthiva
tapa ugraṃ samāsthāya niyame parame sthitāḥ
      tapasā karśayām āsur dehān svāñ śatrutāpana
damena tapasā caiva niyamena ca pārthiva
      teṣāṃ pitāmahaḥ prīto varadaḥ pradadau varān
avadhyatvaṃ ca te rājan sarvabhūteṣu sarvadā
      sahitā varayām āsuḥ sarvalokapitāmaham
tāna bravīt tadā devo lokānāṃ prabhur īśvaraḥ
      nāsti sarvāmaratvaṃ hi nivartadhvam ato 'surāḥ
      varam anyaṃ vṛṇīdhvaṃ vai yādṛśaṃ saṃprarocate
tatas te sahitā rājan saṃpradhāryāsakṛd bahu
      sarvalokeśvaraṃ vākyaṃ praṇamyainam athābruvan
asmākaṃ tvaṃ varaṃ deva prayacchemaṃ pitāmaha
     vayaṃ purāṇi trīṇy eva samāsthāya mahīm imām
     vicariṣyāma loke 'smiṃs tvatprasāda puraskṛtāḥ
tato varṣasahasre tu sameṣyāmaḥ parasparam
     ekībhāvaṃ gamiṣyanti purāṇy etāni cānagha
samāgatāni caitāni yo hanyād bhagavaṃs tadā
     ekeṣuṇā devavaraḥ sa no mṛtyur bhaviṣyati
     evam astv iti tān devaḥ pratyuktvā prāviśad divam
te tu labdhavarāḥ prītāḥ saṃpradhārya parasparam
     puratraya visṛṣṭy arthaṃ mayaṃ vavrur mahāsuram
     viśvakarmāṇam ajaraṃ daityadānava pūjitam
tato mayaḥ svatapasā cakre dhīmān purāṇi ha
     trīṇi kāñcanam ekaṃ tu raupyaṃ kārṣṇāyasaṃ tathā
kāñcanaṃ divi tatrāsīd antarikṣe ca rājatam
     āyasaṃ cābhavad bhūmau cakrasthaṃ pṛthivīpate
ekaikaṃ yojanaśataṃ vistārāyāma saṃmitam
     gṛhāṭṭāṭṭālaka yutaṃ bṛhat prākāratoraṇam
guṇaprasava saṃbādham asaṃbādham anāmayam
     prāsādair vividhaiś caiva dvāraiś cāpy upaśobhitam
pureṣu cābhavan rājan rājāno vai pṛthak pṛthak
     kāñcanaṃ tārakākṣasya citram āsīn mahātmanaḥ
     rājataṃ kamalākṣasya vidyunmālina āyasam
trayas te daitya rājānas trīṁl lokān āśu tejasā
     ākramya tasthur varṣāṇāṃ pūgān nāma prajāpatiḥ
teṣāṃ dānavamukhyānāṃ prayutāny arbudāni ca
     koṭyaś cāprativīrāṇāṃ samājagmus tatas tataḥ
     mahad aiśvaryam icchantas tripuraṃ durgam āśritāḥ
sarveṣāṃ ca punas teṣāṃ sarvayogavaho mayaḥ
     tam āśritya hi te sarve avartantākuto bhayāḥ
yo hi yaṃ manasā kāmaṃ dadhyau tripurasaṃśrayaḥ
     tasmai kāmaṃ mayas taṃ taṃ vidadhe māyayā tadā
tārakākṣa sutaś cāsīd dharir nāma mahābalaḥ
     tapas tepe paramakaṃ yenātuṣyat pitāmahaḥ
sa tuṣṭam avṛṇod devaṃ vāpī bhavatu naḥ pure
     śastrair vinihatā yatra kṣiptāḥ syur balavattarāḥ
sa tu labdhvā varaṃ vīras tārakākṣa suto hariḥ
     sasṛje tatra vāpīṃ tāṃ mṛtānāṃ jīvanīṃ prabho
yena rūpeṇa daityas tu yena veṣeṇa caiva ha
     mṛtas tasyāṃ parikṣiptas tādṛśenaiva jajñivān
tāṃ prāpya traipurasthās tu sarvāṁl lokān babādhire
     mahatā tapasā siddhāḥ surāṇāṃ bhayavardhanāḥ
     na teṣām abhavad rājan kṣayo yuddhe kathaṃ cana
tatas te lobhamohābhyām abhibhūtā vicetasaḥ
     nirhrīkāḥ saṃsthitiṃ sarve sthāpitāṃ samalūlupan
vidrāvya sagaṇān devāṃs tatra tatra tadā tadā
     viceruḥ svena kāmena varadānena darpitāḥ
devāraṇyāni sarvāṇi priyāṇi ca divaukasām
     ṛṣīṇām āśramānpuṇyān yūpāñjana padāṃs tathā
     vyanāśayanta maryādā dānavā duṣṭacāriṇaḥ
te devāḥ sahitāḥ sarve pitāmaham ariṃdama
     abhijagmus tadākhyātuṃ vipra kāraṃ suretaraiḥ
te tattvaṃ sarvam ākhyāya śirasābhipraṇamya ca
     vadhopāyamapṛcchanta bhagavantaṃ pitāmaham
śrutvā tad bhagavān devo devān idam uvāca ha
     asurāś ca durātmānas te cāpi vibhudha dviṣaḥ
     aparādhyanti satataṃ ye yuṣmān pīḍayanty uta
ahaṃ hi tulyaḥ sarveṣāṃ bhūtānāṃ nātra saṃśayaḥ
     adhārmikās tu hantavyā ity ahaṃ prabravīmi vaḥ
te yūyaṃ sthāṇum īśānaṃ jiṣṇum akliṣṭakāriṇam
     yoddhāraṃ vṛṇutādityāḥ sa tān hantā suretarān
iti tasya vacaḥ śrutvā devāḥ śakrapurogamāḥ
     brahmāṇam agrataḥ kṛtvā vṛṣāṅkaṃ śaraṇaṃ yayuḥ
tapaḥ paraṃ samātasthur gṛṇanto brahma śāśvatam
     ṛṣibhiḥ sahadharmajñā bhavaṃ sarvātmanā gatāḥ
tuṣṭuvur vāgbhir arthyābhir bhayeṣv abhayakṛttamam
     sarvātmānaṃ mahātmānaṃ yenāptaṃ sarvam ātmanā
tapo viśeṣair bahubhir yogaṃ yo veda cātmanaḥ
     yaḥ sāṃkhyam ātmano veda yasya cātmā vaśe sadā
te taṃ dadṛśur īśānaṃ tejorāśim umāpatim
     ananyasadṛśaṃ loke vratavantam akalmaṣam
ekaṃ ca bhagavantaṃ te nānārūpam akalpayan
     ātmanaḥ pratirūpāṇi rūpāṇy atha mahātmani
     parasparasya cāpaśyan sarve paramavismitāḥ
sarvabhūtamayaṃ ceśaṃ tam ajaṃ jagataḥ patim
     devā brahmarṣayaś caiva śirobhir dharaṇīṃ gatāḥ
tān svasti vākyenābhyarcya samutthāpya ca śaṃkaraḥ
     brūta brūteti bhagavān smayamāno 'bhyabhāṣata
tryambakeṇābhyanujñātās tatas te 'svasthacetasaḥ
     namo namas te 'stu vibho tata ity abruvan bhavam
namo devātidevāya dhanvine cātimanyave
     prajāpatimakhaghnāya prajāpatibhir īḍyase
namaḥ stutāya stutyāya stūyamānāya mṛtyave
     vilohitāya rudrāya nīlagrīvāya śūline
amoghāya mṛgākṣāya pravarāyudha yodhine
     durvāraṇāya śukrāya brahmaṇe brahmacāriṇe
īśānāyāprameyāya niyantre carma vāsase
     taponityāya piṅgāya vratine kṛtti vāsase
kumāra pitre tryakṣāya pravarāyudha dhāriṇe
     prapannārti vināśāya brahma dviṭ saṃghaghātine
vanaspatīnāṃ pataye narāṇāṃ pataye namaḥ
     gavāṃ ca pataye nityaṃ yajñānāṃ pataye namaḥ
namo 'stu te sasainyāya tryambakāyogra tejase
     manovāk karmabhir deva tvāṃ prapannān bhajasva naḥ
tataḥ prasanno bhagavān svāgatenābhinandya tān
     provāca vyetu vastrāso brūta kiṃ karavāṇi vaḥ
pitṛdevarṣisaṃghebhyo vare datte mahātmanā
     satkṛtya śaṃkaraṃ prāha brahmā lokahitaṃ vacaḥ
tavātisargād deveśa prājāpatyam idaṃ padam
     mayādhitiṣṭhatā datto dānavebhyo mahān varaḥ
tān atikrānta maryādān nānyaḥ saṃhartum arhati
     tvām ṛte bhūtabhavyeśa tvaṃ hy eṣāṃ praty arir vadhe
sa tvaṃ deva prapannānāṃ yācatāṃ ca divaukasām
     kuru prasādaṃ deveśa dānavāñ jahi śūlabhṛt
[bhag]
     hantavyāḥ śatravaḥ sarve yuṣmākam iti me matiḥ
     na tv eko 'haṃ vadhe teṣāṃ samartho vai suradviṣām
te yūyaṃ sahitāḥ sarve madīyenāstra tejasā
     jayadhvaṃ yudhi tāñ śatrūn saṃghāto hi mahābalaḥ
[devāh]
     asmat tejobalaṃ yāvat tāvad dviguṇam eva ca
     teṣām iti ha manyāmo dṛṣṭatejobalā hi te
[bhag]
     vadhyās te sarvataḥ pāpā ye yuṣmāsv aparādhinaḥ
     mama tejobalārdhena sarvāṃs tān ghnata śātravān
[devāh]
     bibhartuṃ tejaso 'rdhaṃ te na śakṣyāmo maheśvara
     sarveṣāṃ no balārdhena tvam eva jahi śātravān
[dur]
     tatas tatheti deveśas tair ukto rājasattama
     ardham ādāya sarvebhyas tejasābhyadhiko 'bhavat
sa tu devo balenāsīt sarvebhyo balavattaraḥ
     mahādeva iti khyātas tadā prabhṛti śaṃkaraḥ
tato 'bravīn mahādevo dhanur bāṇadharas tv aham
     haniṣyāmi rathenājau tān ripūn vai divaukasaḥ
te yūyaṃ me rathaṃ caiva dhanur bāṇaṃ tathaiva ca
     paśyadhvaṃ yāvad adyaitān pātayāmi mahītale
[devāh]
     mūrti sarvasvam ādāya trailokyasya tatas tataḥ
     rathaṃ te kalpayiṣyāma deveśvara mahaujasam
tathaiva buddhyā vihitaṃ viśvakarma kṛtaṃ śubham
     tato vibudhaśārdūlās taṃ rathaṃ samakalpayan
vandhuraṃ pṛthivīṃ devīṃ viśālapuramālinīm
     saparvatavanadvīpāṃ cakrūr bhūtadharāṃ tadā
mandaraṃ parvataṃ cākṣaṃ jaṅghās tasya mahānadīḥ
     diśaś ca pradiśaś caiva parivāraṃ rathasya hi
anukarṣān grahān dīptān varūthaṃ cāpi tārakāḥ
     dharmārthakāmasaṃyuktaṃ triveṇuṃ cāpi bandhuram
     oṣadhīr vividhās tatra nānāpuṣpaphalodgamāḥ
sūryā candramasau kṛtvā cakre rathavarottame
     pakṣau pūrvāparau tatra kṛte rātryahanī śubhe
daśanāgapatīnīṣām dhṛtarāṣṭra mukhān dṛḍhām
     dyāṃ yugaṃ yugacarmāṇi saṃvartaka balāhakān
śamyāṃ dhṛtiṃ ca meghāṃ ca sthitiṃ saṃnatim eva ca
     grahanakṣatratārābhiś carma citraṃ nabhastalam
surāmbupretavittānāṃ patīṁl lokeśvarān hayān
     sinīvālīm anumatiṃ kuhūṃ rākāṃ ca suvratām
     yoktrāṇi cakrur vāhānāṃ rohakāṃś cāpi kaṇṭhakam
karma satyaṃ tapo 'rthaś ca vihitās tatra raśmayaḥ
     adhiṣṭhānaṃ manas tv āsīt parirathyaṃ sarasvatī
nānāvarṇāś ca citrāś ca patākāḥ pavaneritāḥ
     vidyud indra dhanur naddhaṃ rathaṃ dīptaṃ vyadīpayat
evaṃ tasmin mahārāja kalpite rathasattame
     devair manujaśārdūla dviṣatām abhimardane
svāny āyudhāni mukhyāni nyadadhāc chaṃkaro rathe
     rathayaṣṭiṃ viyat kṛṣṭāṃ sthāpayām āsa govṛṣam
brahmadaṇḍaḥ kāladaṇḍo rudra daṇḍas tathā jvaraḥ
     pariskandā rathasyāsya sarvatodiśam udyatāḥ
atharvāṅgirasāv āstāṃ cakrarakṣau mahātmanaḥ
     ṛgvedaḥ sāmavedaś ca purāṇaṃ ca puraḥsarāḥ
itihāsa yajurvedau pṛṣṭharakṣau babhūvatuḥ
     divyā vācaś ca vidyāś ca paripārśva carāḥ kṛtāḥ
tottrādayaś ca rājendra vaṣaṭkāras tathaiva ca
     oṃkāraś ca mukhe rājann atiśobhā karo 'bhavat
vicitram ṛtubhiḥ ṣaḍbhiḥ kṛtvā saṃvatsaraṃ dhanuḥ
     tasmān nṝṇāṃ kālarātrir jyā kṛtā dhanuṣo 'jarā
iṣuś cāpy abhavad viṣṇur jvalanaḥ soma eva ca
     agnī ṣomau jagat kṛtsnaṃ vaiṣṇavaṃ cocyate jagat
viṣṇuś cātmā bhagavato bhavasyāmita tejasaḥ
     tasmād dhanurjyā saṃsparśaṃ na viṣehur harasya te
tasmiñ śare tigmamanyur mumocāviṣahaṃ prabhuḥ
     bhṛgvaṅgiro manyubhavaṃ krodhāgnim atiduḥsaham
sa nīlalohito dhūmraḥ kṛttivāsā bhayaṃkaraḥ
     ādityāyuta saṃkāśas tejo jvālāvṛto jvalan
duścyāvaś cyāvano jetā hantā brahma dviṣāṃ haraḥ
     nityaṃ trātā ca hantā ca dharmādharmāśritāñ janān
pramāthibhir ghorarūpair bhīmodagrair gaṇair vṛtaḥ
     vibhāti bhagavān sthāṇus tair evātma guṇair vṛtaḥ
tasyāṅgāni samāśritya sthitaṃ viśvam idaṃ jagat
     jaṅgamājaṅgamaṃ rājañ śuśubhe 'dbhutadarśanam
dṛṣṭvā tu taṃ rathaṃ divyaṃ kavacī sa śarāsanī
     bāṇam ādatta taṃ divyaṃ somaviṣṇv agnisaṃbhavam
tasya vājāṃs tato devāḥ kalpayāṃ cakrire vibhoḥ
     puṇyagandhavahaṃ rājañ śvasanaṃ rājasattama
tam āsthāya mahādevas trāsayan daivatāny api
     āruroha tadā yattaḥ kampayann iva rodasī
sa śobhamāno varadaḥ khaḍgī bāṇī śarāsanī
     hasann ivāravīd devo sārathiḥ ko bhaviṣyati
tam abruvan devagaṇā yaṃ bhavān saṃniyokṣyate
     sa bhaviṣyati deveśa sārathis te na saṃśayaḥ
tān abravīt punar devo mattaḥ śreṣṭhataro hi yaḥ
     taṃ sārathiṃ kurudhvaṃ me svayaṃ saṃcintya māciram
etac chrutvā tato devā vākyam uktaṃ mahātmanā
     gatvā pitāmahaṃ devaṃ prasādyaivaṃ vaco 'bruvan
deva tvayedaṃ kathitaṃ tridaśārinibarhaṇam
     tathā ca kṛtam asmābhiḥ prasanno vṛṣabhadhvajaḥ
rathaś ca vihito 'smābhir vicitrāyudha saṃvṛtaḥ
     sārathiṃ tu na jānīmaḥ kaḥ syāt tasmin rathottame
tasmād vidhīyatāṃ kaś cit sārathir deva sattama
    saphalāṃ tāṃ giraṃ devakartum arhasi no vibho
evam asmāsu hi purā bhagavann uktavān asi
    hitaṃkartāsmi bhavatām iti tat kartum arhasi
sa deva yukto rathasattamo no; durāvaro drāvaṇaḥ śātravāṇām
    pināka pāṇir vihito 'tra yoddhā; vibhīṣayan dānavān udyato 'sau
tathaiva vedāś caturo hayāgryā; dharā saśailā ca ratho mahātman
    nakṣatravaṃśo 'nugato varūthe; yasmin yoddhā sārathinābhirakṣyaḥ
tatra sārathir eṣṭavyaḥ sarvair etair viśeṣavān
    tat pratiṣṭho ratho deva hayā yoddhā tathaiva ca
    kavacāni ca śastrāṇi kārmukaṃ ca pitāmaha
tvām ṛte sārathiṃ tatra nānyaṃ paśyāmahe vayam
    tvaṃ hi sarvair guṇair yukto devatābhyo 'dhikaḥ prabho
    sārathye tūrṇam āroha saṃyaccha paramān hayān
iti te śirasā natvā trilokeśaṃ pitāmaham
    devāḥ prasādayām āsuḥ sārathyāyeti naḥ śrutam
[brahmā]
    nātra kiṃ cin mṛṣā vākyaṃ yad uktaṃ vo divaukasaḥ
    saṃyacchāmi hayān eṣa yudhyato vai kapardinaḥ
tataḥ sa bhagavān devo lokasraṣṭā pitāmahaḥ
    sārathye kalpito devair īśānasya mahātmanaḥ
tasminn ārohati kṣipraṃ syandanaṃ lokapūjite
    śirobhir agamaṃs tūrṇaṃ te hayā vātaraṃhasaḥ
maheśvare tvāruhati jānubhyām agaman mahīm
abhīśūn hi trilokeśaḥ saṃgṛhya prapitāmahaḥ
    tān aśvāṃś codayām āsa manomārutaraṃhasaḥ
tato 'dhirūḍhe varade prayāte cāsurān prati
    sādhu sādhv iti viśveśaḥ smayamāno 'bhyabhāṣata
yāhi deva yato daityāś codayāśvān atandritaḥ
    paśya bāhvor balaṃ me 'dya nighnataḥ śātravān raṇe
tatas tāṃś codayām āsa vāyuvegasamāñjave
    yena tantripuraṃ rājan daityadānavarakṣitam
athādhijyaṃ dhanuḥ kṛtvā śarvaḥ saṃdhāya taṃ śaram
    yuktvā pāśupatāstreṇa tripuraṃ samacintayat
tasmin sthite tadā rājan kruddhe vidhṛta kārmuke
    purāṇi tāni kālena jagmur ekatvatāṃ tadā
ekībhāvaṃ gate caiva tripure samupāgate
    babhūva tumulo harṣo daivatānāṃ mahātmanām
tato devagaṇāḥ sarve siddhāś ca paramarṣayaḥ
    jayeti vāco mumucuḥ saṃstuvanto mudānvitāḥ
tato 'grato prādurabhūt tripuraṃ jaghnuṣo 'surān
    anirdeśyogra vapuṣo devasyāsahya tejasaḥ
sa tad vikṛṣya bhagavān divyaṃ lokeśvaro dhanuḥ
    trailokyasāraṃ tam iṣuṃ mumoca tripuraṃ prati
    tat sāsuragaṇaṃ dagdhvā prākṣipat paścimārṇave
evaṃ tat tripuraṃ dagdhaṃ dānavāś cāpy aśeṣataḥ
    maheśvareṇa kruddhena trailokyasya hitaiṣiṇā
sa cātmakrodhajo vahnir hāhety uktvā nivāritaḥ
    mā kārṣīr bhasmasāl lokān iti tryakṣo 'bravīc ca tam
tataḥ prakṛtim āpannā devā lokās tatharṣayaḥ
    tuṣṭuvur vāgbhir arthyābhiḥ sthāṇum apratimaujasam
te 'nujñātā bhagavatā jagmuḥ sarve yathāgatam
    kṛtakāmāḥ prasannena prajāpatimukhāḥ surāḥ
yathaiva bhagavān brahmā lokadhātā pitā mahaḥ
    saṃyaccha tvaṃ hayān asya rādheyasya mahātmanaḥ
tvaṃ hi kṛṣṇāc ca karṇāc ca phalgunāc ca viśeṣataḥ
    viśiṣṭo rājaśārdūla nāsti tatra vicāraṇā
yuddhe hy ayaṃ rudra kalpas tvaṃ ca brahma samo 'nagha
    tasmāc chaktau yuvāṃ jetuṃ macchatrūṃs tāv ivāsurān
yathā śalyādya karṇo 'yaṃ śvetāśvaṃ kṛṣṇasārathim
    pramathya hanyāt kaunteyaṃ tathā śīghraṃ vidhīyatām
    tvayi karṇaś ca rājyaṃ ca vayaṃ caiva pratiṣṭhitāḥ
iṃmaṃ cāpy aparaṃ bhūya itihāsaṃ nibodha me
    pitur mama sakāśe yaṃ brāhmaṇaḥ prāha dharmavit
śrutvā caitad vacaś citraṃ hetukāryārtha saṃhitam
    kuru śalya viniścitya mā bhūd atra vicāraṇā
bhārgavāṇāṃ kule jāto jamad agnir mahātapāḥ
    tasya rāmeti vikhyātaḥ putras tejo guṇānvitaḥ
sa tīvraṃ tapa āsthāya prasādayitavān bhavam
    astrahetoḥ prasannātmā niyataḥ saṃyatendriyaḥ
tasya tuṣṭo mahādevo bhaktyā ca praśamena ca
    hṛdgataṃ cāsya vijñāya darśayām āsa śaṃkaraḥ
[iṣvara]
    rāma tuṣṭo 'smi bhadraṃ te viditaṃ me tavepsitam
    kuruṣva pūtam ātmānaṃ sarvam etad avāpsyasi
dāsyāmi te tadāstrāṇi yadā pūto bhaviṣyasi
    apātram asamarthaṃ ca dahanty astrāṇi bhārgava
ity ukto jāmadagnyas tu devadevena śūlinā
    pratyuvāca mahātmānaṃ śirasāvanataḥ prabhum
yadā jānāsi deveśa pātraṃ mām astradhāraṇe
    tadā śuśrūṣate 'strāṇi bhavān me dātum arhati
[dur]
    tataḥ sa tapasā caiva damena niyamena ca
    pūjopahāra balibhir homamantrapuraskṛtaiḥ
ārādhayitavāñ śarvaṃ bahūn varṣagaṇāṃs tadā
    prasannaś ca mahādevo bhārgavasya mahātmanaḥ
abravīt tasya bahuśo guṇān devyāḥ samīpataḥ
    bhaktimān eṣa satataṃ mayi rāmo dṛḍhavrataḥ
evaṃ tasya guṇān prīto bahuśo 'kathayat prabhuḥ
    devatānāṃ pitṝṇāṃ ca samakṣam arisūdanaḥ
etasminn eva kāle tu daityā āsan mahābalāḥ
    tais tadā darpamohāndhair abādhyanta divaukasaḥ
tataḥ saṃbhūya vibudhās tān hantuṃ kṛtaniścayāḥ
    cakruḥ śatruvadhe yatnaṃ na śekur jetum eva te
abhigamya tato devā maheśvaram athābruvan
    prasādayantas taṃ bhaktyā jahi śatrugaṇān iti
pratijñāya tato devo devatānāṃ ripukṣayam
    rāmaṃ bhārgavam āhūya so 'bhyabhāṣata śaṃkaraḥ
ripūn bhārgava devānāṃ jahi sarvān samāgatān
    lokānāṃ hitakāmārthaṃ matprītyarthaṃ tathaiva ca
[rāma]
    akṛtāstrasya deveśa kā śaktir me maheśvara
    nihantuṃ dānavān sarvān kṛtāstrān yuddhadurmadān
[iṣvara]
    gaccha tvaṃ mad anudhyānān nihaniṣyasi dānavān
    vijitya ca ripūn sarvān guṇān prāpsyasi puṣkalān
[dur]
    etac chrutvā ca vacanaṃ pratigṛhya ca sarvaśaḥ
    rāmaḥ kṛtasvastyayanaḥ prayayau dānavān prati
avadhīd devaśatrūṃs tān madadarpa balānvitān
    vajrāśanisamasparśaiḥ prahārair eva bhārgavaḥ
sa dānavaiḥ kṣatatanur jāmad agnyo dvijottamaḥ
    saṃspṛṣṭaḥ sthāṇunā sadyo nirvraṇaḥ samajāyata
prītaś ca bhagavān devaḥ karmaṇā tena tasya vai
    varān prādād brahma vide bhārgavāya mahātmane
uktaś ca devadevena prītiyuktena śūlinā
    nipātāt tava śastrāṇāṃ śarīre yābhavad rujā
tayā te mānuṣaṃ karma vyapoḍhaṃ bhṛgunandana
    gṛhāṇāstrāṇi divyāni matsakāśād yathepsitam
tato 'strāṇi samastāni varāṃś ca manasepsitān
    labdhvā bahuvidhān rāmaḥ praṇamyā śirasā śivam
anujñāṃ prāpya deveśāñ jagāma sa mahātapāḥ
    evam etat purāvṛttaṃ tadā kathitavān ṛṣiḥ
bhārgavo 'py adadāt sarvaṃ dhanurvedaṃ mahātmane
    karṇāya puruṣavyāghra suprītenāntarātmanā
vṛjinaṃ hi bhavet kiṃ cid yadi karṇasya pārthiva
    nāsmai hy astrāṇi divyāni prādāsyad bhṛgunandanaḥ
nāpi sūta kule jātma karṇaṃ manye kathaṃ cana
    devaputram ahaṃ manye kṣatriyāṇāṃ kulodbhavam
sakuṇḍalaṃ sakavacaṃ dīrghabāhuṃ mahāratham
    katham ādityasadṛśaṃ mṛgī vyāghraṃ janiṣyati
paśya hy asya bhujau pīnau nāgarājakaropamau
    vakṣaḥ paśya viśālaṃ ca sarvaśatrunibarhaṇam
