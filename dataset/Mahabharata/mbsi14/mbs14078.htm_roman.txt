[v]
      śrutvā tu nṛpatir vīraṃ pitaraṃ babhru vāhanaḥ
      niryayau vinayenāryo brāhmaṇārghya puraḥsaraḥ
maṇipūreśvaraṃ tv evam upayātaṃ dhanaṃjayaḥ
      nābhyanandata medhāvī kṣatradharmam anusmaran
uvāca cainaṃ dharmātmā sa manyuḥ phalgunas tadā
      prakriyeyaṃ na te yuktā bahis tvaṃ kṣatradharmataḥ
saṃrakṣyamāṇaṃ turagaṃ yaudhiṣṭhiram upāgatam
      yajñiyaṃ viṣayānte māṃ nāyotsīḥ kiṃ nu putraka
dhiktvām astu sudurbuddhiṃ kṣatradharmaviśāradam
      yo māṃ yuddhāya saṃprāptaṃ sāmnaivātho tvam agrahīḥ
na tvayā puruṣārthaś ca kaś cid astīha jīvatā
      yas tvaṃ strīvad yudhā prāptaṃ sāmnā māṃ pratyagṛhṇathāḥ
yady ahaṃ nyastaśastras tvām āgaccheyaṃ sudurmate
      prakriyeyaṃ tato yuktā bhavet tava narādhama
tam evam uktaṃ bhartrā tu viditvā pannagātmajā
      amṛṣyamāṇā bhittvorvīm ulūpī tam upāgamat
sā dadarśa tataḥ putraṃ vimṛśantam adhomukham
      saṃtarjyamānam asakṛd bhartrā yuddhārthinā vibho
tataḥ sā cārusarvāṅgī tam upetyoragātmajā
     ulūpī prāha vacanaṃ kṣatradharmaviśāradā
ulūpīṃ māṃ nibodha tvaṃ mātaraṃ pannagātmajām
     kuruṣva vacanaṃ putra dharmas te bhavitā paraḥ
yudhyasvainaṃ kuruśreṣṭhaṃ dhanaṃjayam ariṃdama
     evam eṣa hi te prīto bhaviṣyati na saṃśayaḥ
evam uddharṣito mātrā sa rājā babhru vāhanaḥ
     manaś cakre mahātejā yuddhāya bharatarṣabha
saṃnahya kāñcanaṃ varma śiras trāṇaṃ ca bhānumat
     tūṇī raśata saṃbādham āruroha mahāratham
sarvopakaraṇair yuktaṃ yuktam aśvair manojavaiḥ
     sucakropaskaraṃ dhīmān hemabhāṇḍa pariṣkṛtam
paramārcitam ucchritya dhvajaṃ siṃhaṃ hiraṇmayam
     prayayau pārtham uddiśya sa rājā babhru vāhanaḥ
tato 'bhyetya hayaṃ vīro yajñiyaṃ pārtha rakṣitam
     grāhayām āsa puruṣair hayaśikṣā viśāradaiḥ
gṛhītaṃ vājinaṃ dṛṣṭvā prītātmā sadhanaṃjayaḥ
     putraṃ rathasthaṃ bhūmiṣṭhaḥ saṃnyavārayad āhave
tataḥ sa rājā taṃ vīraṃ śaravrātaiḥ sahasraśaḥ
     ardayām āsa niśitair āśīviṣaviṣopamaiḥ
tayoḥ samabhavad yuddhaṃ pituḥ putrasya cātulam
     devāsuraraṇaprakhyam ubhayoḥ prīyamāṇayoḥ
kirīṭinaṃ tu vivyādha śareṇa nataparvaṇā
     jatru deśe naravyāghraḥ prahasan babhru vāhanaḥ
so 'bhyagāt saha puṅkhena valmīkam iva pannagaḥ
     vinirbhidya ca kaunteyaṃ mahītalam athāviśat
sa gāḍhavedano dhīmān ālambya dhanur uttamam
     divyaṃ tejaḥ samāviśya pramīta iva saṃbabhau
sa saṃjñām upalabhyātha praśasya puruṣarṣabhaḥ
     putraṃ śakrātmajo vākyam idam āha mahīpate
sādhu sādhu mahābāho vatsa citrāṅgadātmaja
     sadṛśaṃ karma te dṛṣṭvā prītimān asmi putraka
vimuñcāmy eṣa bāṇāṃs te putra yuddhe sthiro bhava
     ity evam uktvā nārācair abhyavarṣad amitrahā
tān sa gāṇḍīvanirmuktān vajrāśanisamaprabhān
     nārācair acchinad rājā sarvān eva tridhā tridhā
tasya pārthaḥ śarair divyair dhvajaṃ hemapariṣkṛtam
     suvarṇatālapratimaṃ kṣureṇāpāharad rathāt
hayāṃś cāsya mahākāyān mahāvegaparākramān
     cakāra rājño nirjīvān prahasan pāṇḍavarṣabhaḥ
sa rathād avatīryāśu rājā paramakopanaḥ
     padātiḥ pitaraṃ kopād yodhayām āsa pāṇḍavam
saṃprīyamāṇaḥ pāṇḍūnām ṛṣabhaḥ putra vikramāt
     nātyarthaṃ pīḍayām āsa putraṃ vajradharāthamaḥ
sa hanyamāno vimukhaṃ pitaraṃ babhru vāhanaḥ
     śarair āśīviṣākāraiḥ punar evārdayad balī
tataḥ sa bālyāt pitaraṃ vivyādha hṛdi patriṇā
     niśitena supuṅkhena balavad babhru vāhanaḥ
sa bāṇas tejasā dīpto jvalann iva hutāśanaḥ
     viveśa pāṇḍavaṃ rājan marma bhittvātiduḥkha kṛt
sa tenātibhṛśaṃ viddhaḥ putreṇa kurunandanaḥ
     mahīṃ jagāma mohārtas tato rājan dhanaṃjayaḥ
tasmin nipatite vīre kauravāṇāṃ dhuraṃdhare
     so 'pi mohaṃ jagāmāśu tataś citrāṅgadā sutaḥ
vyāyamya saṃyuge rājā dṛṣṭvā ca pitaraṃ hatam
     pūrvam eva ca bāṇaughair gāḍhaviddho 'rjunena saḥ
bhartāraṃ nihataṃ dṛṣṭvā putraṃ ca patitaṃ bhuvi
     citrāṅgadā paritrastā praviveśa raṇājiram
śokasaṃtapta hṛdayā rudatī sā tataḥ śubhā
     maṇipūra pater mātā dadarśa nihataṃ patim
