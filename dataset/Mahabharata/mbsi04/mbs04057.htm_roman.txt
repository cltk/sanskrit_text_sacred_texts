[vai]
      atha saṃgamya sarve tu kauravāṇāṃ mahārathāḥ
      arjunaṃ sahitā yattāḥ pratyayudhyanta bhārata
sa sāyakamayair jālaiḥ sarvatas tān mahārathān
      prāchādayad ameyātmā nīhāra iva parvatān
narad bhiś ca mahānāgair heṣamāṇaiś ca vājibhiḥ
      bherīśaṅkhaninādaiś ca sa śabdas tumulo 'bhavat
narāśvakāyān nirbhidya lohāni kavacāni ca
      pārthasya śarajālāni viniṣpetuḥ sahasraśaḥ
tvaramāṇaḥ śarān asyān pāṇḍavaḥ sa babhau raṇe
      madhyaṃdinagato 'rciṣmān pāṇḍavaḥ sa babhau raṇe
upaplavanta vitrastā rathebhyo rathinas tadā
      sādinaś cāśvapṛṣṭhebhyo bhūmau cāpi padātayaḥ
śaraiḥ saṃtāḍyamānānāṃ kavacānāṃ mahātmanām
      tāmrarājatalohānāṃ prādurāsīn mahāsvanaḥ
channam āyodhanaṃ sarvaṃ śarīrair gatacetasām
      gajāśvasādibhis tatra śitabāṇātta jīvitaiḥ
rathopasthābhipatitair āstṛtā mānavair mahī
      pranṛtyad iva saṃgrāme cāpahasto dhanaṃjayaḥ
śrutvā gāṇḍīvanirghoṣaṃ visphūrjitam ivāśaneḥ
     trastāni sarvabhūtāni vyagacchanta mahāhavāt
kuṇḍaloṣṇīṣa dhārīṇi jātarūpasrajāni ca
     patitāni sma dṛśyante śirāṃsi raṇamūrdhani
viśikhonmathitair gātrair bāhubhiś ca sa kārmukaiḥ
     sa hastābharaṇaiś cānyaiḥ pracchannā bhāti medinī
śirasāṃ pātyamānānām antarā niśitaiḥ śaraiḥ
     aśvavṛṣṭir ivākāśād abhavad bharatarṣabha
darśayitvā tathātmānaṃ raudraṃ rudra parākramaḥ
     avaruddhaś caran pārtho daśavarṣāṇi trīṇi ca
     krodhāgnim utsṛjad ghoraṃ dhārtarāṣṭreṣu pāṇḍavaḥ
tasya tad dahataḥ sainyaṃ dṛṣṭvā caiva parākramam
     sarve śānti parā yodhā dhārtarāṣṭrasya paśyataḥ
vitrāsayitvā tat sainyaṃ drāvayitvā mahārathān
     arjuno jayatāṃ śreṣṭhaḥ paryavartata bhārata
prāvartayan nadīṃ ghorāṃ śoṇitaughataraṅgiṇīm
     asthi śaivalasaṃbādhāṃ yugānte kālanirmitām
śaracāpa plavāṃ ghorāṃ māṃsaśoṇitakardamām
     mahārathamahādvīpāṃ śaṅkhadundubhinisvanām
     cakāra mahatīṃ pārtho nadīm uttaraśoṇitām
ādadānasya hi śarān saṃdhāya ca vimuñcataḥ
     vikarṣataś ca gāṇḍīvaṃ na kiṃ cid dṛśyate 'ntaram
