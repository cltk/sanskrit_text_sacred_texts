tasyās tadvacanaṃ śrutvā hanūmān hariyūthapaḥ
 duḥkhād duḥkhābhibhūtāyāḥ sāntam uttaram abravīt
ahaṃ rāmasya saṃdeśād devi dūtas tavāgataḥ
 vaidehi kuśalī rāmas tvāṃ ca kauśalam abravīt
yo brāhmam astraṃ vedāṃś ca veda vedavidāṃ varaḥ
 sa tvāṃ dāśarathī rāmo devi kauśalam abravīt
lakṣmaṇaś ca mahātejā bhartus te 'nucaraḥ priyaḥ
 kṛtavāñ śokasaṃtaptaḥ śirasā te 'bhivādanam
sā tayoḥ kuśalaṃ devī niśamya narasiṃhayoḥ
 prītisaṃhṛṣṭasarvāṅgī hanūmāntam athābravīt
kalyāṇī bata gatheyaṃ laukikī pratibhāti me
 ehi jīvantam ānado naraṃ varṣaśatād api
tayoḥ samāgame tasmin prītir utpāditādbhutā
 paraspareṇa cālāpaṃ viśvastau tau pracakratuḥ
tasyās tadvacanaṃ śrutvā hanūmān hariyūthapaḥ
 sītāyāḥ śokadīnāyāḥ samīpam upacakrame
yathā yathā samīpaṃ sa hanūmān upasarpati
 tathā tathā rāvaṇaṃ sā taṃ sītā pariśaṅkate
aho dhig dhik kṛtam idaṃ kathitaṃ hi yad asya me
 rūpāntaram upāgamya sa evāyaṃ hi rāvaṇaḥ
tām aśokasya śākhāṃ sā vimuktvā śokakarśitā
 tasyām evānavadyāṅgī dharaṇyāṃ samupāviśat
avandata mahābāhus tatas tāṃ janakātmajām
 sā cainaṃ bhayavitrastā bhūyo naivābhyudaikṣata
taṃ dṛṣṭvā vandamānaṃ tu sītā śaśinibhānanā
 abravīd dīrgham ucchvasya vānaraṃ madhurasvarā
māyāṃ praviṣṭo māyāvī yadi tvaṃ rāvaṇaḥ svayam
 utpādayasi me bhūyaḥ saṃtāpaṃ tan na śobhanam
svaṃ parityajya rūpaṃ yaḥ parivrājakarūpadhṛt
 janasthāne mayā dṛṣṭas tvaṃ sa evāsi rāvaṇaḥ
upavāsakṛśāṃ dīnāṃ kāmarūpa niśācara
 saṃtāpayasi māṃ bhūyaḥ saṃtāpaṃ tan na śobhanam
yadi rāmasya dūtas tvam āgato bhadram astu te
 pṛcchāmi tvāṃ hariśreṣṭha priyā rāma kathā hi me
guṇān rāmasya kathaya priyasya mama vānara
 cittaṃ harasi me saumya nadīkūlaṃ yathā rayaḥ
aho svapnasya sukhatā yāham evaṃ cirāhṛtā
 preṣitaṃ nāma paśyāmi rāghaveṇa vanaukasaṃ
svapne 'pi yady ahaṃ vīraṃ rāghavaṃ sahalakṣmaṇam
 paśyeyaṃ nāvasīdeyaṃ svapno 'pi mama matsarī
nāhaṃ svapnam imaṃ manye svapne dṛṣṭvā hi vānaram
 na śakyo 'bhyudayaḥ prāptuṃ prāptaś cābhyudayo mama
kiṃ nu syāc cittamoho 'yaṃ bhaved vātagatis tv iyam
 unmādajo vikāro vā syād iyaṃ mṛgatṛṣṇikā
atha vā nāyam unmādo moho 'py unmādalakṣmaṇaḥ
 saṃbudhye cāham ātmānam imaṃ cāpi vanaukasaṃ
ity evaṃ bahudhā sītā saṃpradhārya balābalam
 rakṣasāṃ kāmarūpatvān mene taṃ rākṣasādhipam
etāṃ buddhiṃ tadā kṛtvā sītā sā tanumadhyamā
 na prativyājahārātha vānaraṃ janakātmajā
sītāyāś cintitaṃ buddhvā hanūmān mārutātmajaḥ
 śrotrānukūlair vacanais tadā tāṃ saṃpraharṣayat
āditya iva tejasvī lokakāntaḥ śaśī yathā
 rājā sarvasya lokasya devo vaiśravaṇo yathā
vikrameṇopapannaś ca yathā viṣṇur mahāyaśāḥ
 satyavādī madhuravāg devo vācaspatir yathā
rūpavān subhagaḥ śrīmān kandarpa iva mūrtimān
 sthānakrodhaprahartā ca śreṣṭho loke mahārathaḥ
 bāhucchāyām avaṣṭabdho yasya loko mahātmanaḥ
apakṛṣyāśramapadān mṛgarūpeṇa rāghavam
 śūnye yenāpanītāsi tasya drakṣyasi yat phalam
nacirād rāvaṇaṃ saṃkhye yo vadhiṣyati vīryavān
 roṣapramuktair iṣubhir jvaladbhir iva pāvakaiḥ
tenāhaṃ preṣito dūtas tvatsakāśam ihāgataḥ
 tvadviyogena duḥkhārtaḥ sa tvāṃ kauśalam abravīt
lakṣmaṇaś ca mahātejāḥ sumitrānandavardhanaḥ
 abhivādya mahābāhuḥ so 'pi kauśalam abravīt
rāmasya ca sakhā devi sugrīvo nāma vānaraḥ
 rājā vānaramukhyānāṃ sa tvāṃ kauśalam abravīt
nityaṃ smarati rāmas tvāṃ sasugrīvaḥ salakṣmaṇaḥ
 diṣṭyā jīvasi vaidehi rākṣasī vaśam āgatā
nacirād drakṣyase rāmaṃ lakṣmaṇaṃ ca mahāratham
 madhye vānarakoṭīnāṃ sugrīvaṃ cāmitaujasaṃ
ahaṃ sugrīvasacivo hanūmān nāma vānaraḥ
 praviṣṭo nagarīṃ laṅkāṃ laṅghayitvā mahodadhim
kṛtvā mūrdhni padanyāsaṃ rāvaṇasya durātmanaḥ
 tvāṃ draṣṭum upayāto 'haṃ samāśritya parākramam
nāham asmi tathā devi yathā mām avagacchasi
 viśaṅkā tyajyatām eṣā śraddhatsva vadato mama
