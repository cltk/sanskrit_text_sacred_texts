[kaṇva]
      garuḍas tat tu śuśrāva yathāvṛttaṃ mahābalaḥ
      āyuḥ pradānaṃ śakreṇa kṛtaṃ nāgasya bhārata
pakṣavātena mahatā ruddhvā tribhuvanaṃ khagaḥ
      suparṇaḥ paramakruddho vāsavaṃ samupādravat
bhagavan kim avajñānāt kṣudhāṃ prati bhaye mama
      kāmakāra varaṃ dattvā punaś calitavān asi
nisargāt sarvabhūtānāṃ sarvabhūteśvareṇa me
      āhāro vihito dhātrā kimarthaṃ vāryate tvayā
vṛtaś caiṣa mahānāgaḥ sthāpitaḥ samayaś ca me
      anena ca mayā deva bhartavyaḥ prasavo mahān
etasmiṃs tv anyathā bhūte nānyaṃ hiṃsitum utsahe
      krīḍase kāmakāreṇa devarājayathecchakam
so 'haṃ prāṇān vimokṣyāmi tathā parijano mama
      ye ca bhṛtyā mama gṛhe prītimān bhava vāsava
etac caivāham arhāmi bhūyaś ca balavṛtrahan
      trailokyasyeśvaro yo 'haṃ parabhṛtyatvam āgataḥ
tvayi tiṣṭhati deveśa na viṣṇuḥ kāraṇaṃ mama
      trailokyā rājarājyaṃ hi tvayi vāsava śāśvatam
mamāpi dakṣasya sutā jananī kaśyapaḥ pitā
     aham apy utsahe lokān samastān voḍhum añjasā
asahyaṃ sarvabhūtānāṃ mamāpi vipulaṃ balam
     mayāpi sumahat karmakṛtaṃ daiteya vigrahe
śrutaśrīḥ śrutasenaś ca vivasvān rocanā mukhaḥ
     prasabhaḥ kālakākṣāś ca mayāpi ditijā hatāḥ
yat tu dhvajasthāna gato yatnāt paricarāmy aham
     vahāmi caivānujaṃ te tena mām avamanyase
ko 'nyo bhārasaho hy asti ko 'nyo 'sti balavattaraḥ
     mayā yo 'haṃ viśiṣṭaḥ san vahāmīmaṃ sabāndhavam
avajñāya tu yat te 'haṃ bhojanād vyaparopitaḥ
     tena me gauravaṃ naṣṭaṃ tvattaś cāsmāc ca vāsava
adityāṃ ya ime jātā balavikrama śālinaḥ
     tvam eṣāṃ kila sarveṣāṃ viśeṣād balavattaraḥ
so 'haṃ pakṣaika deśena vahāmi tvāṃ gataklamaḥ
     vimṛśa tvaṃ śanais tāta ko nv atra balavān iti
tasya tad vacanaṃ śrutvā khagasyodarka dāruṇam
     akṣobhyaṃ kṣobhayaṃs tārkṣyam uvāca rathacakrabhṛt
garutman manyasa ātmānaṃ balavantaṃ sudurbalam
     alam asmat samakṣaṃ te stotum ātmānam aṇḍaja
trailokyam api me kṛtsnam aśaktaṃ dehadhāraṇe
     aham evātmanātmānaṃ vahāmi tvāṃ ca dhāraye
imaṃ tāvan mamaikaṃ tvaṃ bāhuṃ savyetaraṃ vaha
     yady enaṃ dhārayasy ekaṃ saphalaṃ te vikatthitam
tataḥ sa bhagavāṃs tasya skandhe bāhuṃ samāsajat
     nipapāta sa bhārārto vihvalo naṣṭacetanaḥ
yāvān hi bhāraḥ kṛtsnāyāḥ pṛthivyāḥ parvataiḥ saha
     ekasyā dehaśākhāyās tāvad bhāram amanyata
na tv enaṃ pīḍayām āsa balena balavattaraḥ
     tato hi jīvitaṃ tasya na vyanīnaśad acyutaḥ
vipakṣaḥ srastakāyaś ca vicetā vihvalaḥ khagaḥ
     mumoca patrāṇi tadā gurubhāraprapīḍitaḥ
sa viṣṇuṃ śirasā pakṣī praṇamya vinatāsutaḥ
     vicetā vihvalo dīnaḥ kiṃ cid vacanam abravīt
bhagavaṁl lokasārasya sadṛśena vapuṣmatā
     bhujena svairamuktena niṣpiṣṭo 'smi mahītale
kṣantum arhasi me deva vihvalasyālpa cetasaḥ
     baladāha vidagdhasya pakṣiṇo dhvajavāsinaḥ
na vijñātaṃ balaṃ deva mayā te paramaṃ vibho
     tena manyāmy ahaṃ vīryam ātmano 'sadṛśaṃ paraiḥ
tataś cakre sa bhagavān prasādaṃ vai garutmataḥ
     maivaṃ bhūya iti snehāt tadā cainam uvāca ha
tathā tvam api gāndhāre yāvat pāṇḍusutān raṇe
     nāsādayasi tān vīrāṃs tāvaj jīvasi putraka
bhīmaḥ praharatāṃ śreṣṭho vāyuputro mahābalaḥ
     dhanaṃjayaś cendra suto na hanyātāṃ tu kaṃ raṇe
viṣṇur vāyuś ca śakraś ca dharmas tau cāśvināv ubhau
     ete devās tvayā kena hetunā śakyam īkṣitum
tad alaṃ te virodhena śamaṃ gaccha nṛpātmaja
     vāsudevena tīrthena kulaṃ rakṣitum arhasi
pratyakṣo hy asya sarvasya nārado 'yaṃ mahātapāḥ
     māhātmyaṃ yat tadā viṣṇur yo 'yaṃ cakragadādharaḥ
duryodhanas tu tac chrutvā niḥśvasan bhṛkuṭī mukhaḥ
     rādheyam abhisaṃprekṣya jahāsa svanavat tadā
kadarthī kṛtyatad vākyam ṛṣeḥ kaṇvasya durmatiḥ
     ūruṃ gajakarākāraṃ tāḍayann idam abravīt
yathaiveśvara sṛṣṭo 'smi yad bhāvi yā ca me gatiḥ
     tathā maharṣe vartāmi kiṃ pralāpaḥ kariṣyati
