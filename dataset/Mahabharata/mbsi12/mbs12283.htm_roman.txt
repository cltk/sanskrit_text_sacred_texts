[parāṣara]
      pratigrahāgatā vipre kṣatriye śastranirjitāḥ
      vaiśye nyāyārjitāś caiva śūdre śuśrūsayārjitāḥ
      svalāpy arthāḥ praśasyante dharmasyārthe mahāphalāḥ
nityaṃ trayāṇāṃ varṇānāṃ śūdraḥ śuśrūsur ucyate
      kṣatradharmā vaiśya dharmā nāvṛttiḥ patati dvijaḥ
      śūdra karmā yadā tu syāt tadā patati vai dvijaḥ
vānijyaṃ pāśupālyaṃ ca tathā śilpopajīvanam
      śūdrasyāpi vidhīyante yadā vṛttir na jāyate
raṅgāvataraṇaṃ caiva tathārūpopajīvanam
      madya māṃsopajīvyaṃ ca vikrayo lohacarmaṇoḥ
apūrviṇā na kartavyaṃ karma loke vigarhitam
      kṛtapūrviṇas tu tyajato mahān dharma iti śrutiḥ
saṃsiddhiḥ puruṣo loke yad ācarati pāpakam
      madenābhipluta manās tac ca na grāhyam ucyate
śrūyante hi purāṇe vai prajā dhig danda śāsanāḥ
      dāntā dharmapradhānāś ca nyāyadharmānuvartakāḥ
dharma eva sadā nṝṇām iha rājan praśasyate
      dharmavṛddhā guṇān eva sevante hi narā bhuvi
taṃ dharmam asurās tāta nāmṛṣyanta janādhipa
      vivardhamānāḥ kramaśas tatra te 'nvāviśan prajāḥ
teṣāṃ darpaḥ samabhavat prajānāṃ dharmanāśanaḥ
     darpātmanāṃ tataḥ krodhaḥ punas teṣām ajāyata
tataḥ krodhābhibhūtānāṃ vṛttaṃ lajjā samanvitam
     hrīś caivāpy anaśad rājaṃs tato moho vyajāyata
tato mohaparītās te nāpaśyanta yathā purā
     parasparāv amardena vartayanti yathāsukham
tān prāpya tu sa dhig daṇḍo na kāraṇam ato 'bhavat
     tato 'bhyagacchan devāṃś ca brāhmaṇāṃś cāvamanya ha
etasminn eva kāle tu devā devavaraṃ śivam
     agacchañ śaraṇaṃ vīraṃ bahurūpaṃ gaṇādhipam
tena sma te gaganagāḥ sapurāḥ pātitāḥ kṣitau
     tisro 'py ekena bānena devāpyāyita tejasā
teṣām adhipatis tv āsīd bhīmo bhīmaparākramaḥ
     devatānāṃ bhayakaraḥ sa hataḥ śūlapāṇinā
tasmin hate 'tha svaṃ bhāvaṃ pratyapadyanta mānavāḥ
     prāvartanta ca vedā vai śāstrāṇi ca yathā purā
tato 'bhyasiñcan rājyena devānāṃ divi vāsavam
     saptarṣayaś cānvayuñjan narāṇāṃ danda dhāraṇe
saptarṣīṇām athordhvaṃ ca vipṛthur nāma pārthivaḥ
     rājānaḥ kṣatriyāś caiva mandaleṣu pṛthak pṛthak
mahākuleṣu ye jātā vṛttāḥ pūrvatarāś ca ye
     teṣām athāsuro bhāvo hṛdayān nāpasarpati
tasmāt tenaiva bhāvena sānuṣaṅgena pārthivāḥ
     āsurāṇy eva karmāṇi nyasevan bhīmavikramāḥ
pratyatiṣṭhaṃś ca teṣv eva tāny eva sthāpayanti ca
     bhajante tāni cādyāpi ye bāliśatamā narāḥ
tasmād ahaṃ bravīmi tvāṃ rājan saṃcintya śāstrataḥ
     saṃsiddhādhigamaṃ kuryāt karma hiṃsātmakaṃ tyajet
na saṃkareṇa draviṇaṃ vicinvīta vicakṣaṇaḥ
     dharmārthaṃ nyāyam utsṛjya na tat kalyānam ucyate
sa tvam evaṃvidho dāntaḥ kṣatriyaḥ priyabāndhavaḥ
     prajā bhṛtyāṃś ca putrāṃś ca svadharmeṇānupālaya
iṣṭāniṣṭa samāyogo vairaṃ sauhārdam eva ca
     atha jātisahasrāṇi bahūni parivartate
tasmād guṇeṣu rajyethā mā doṣeṣu kadā cana
     nirguṇo yo hi durbuddhir ātmanaḥ so 'rir ucyate
mānuṣeṣu mahārāja dharmādharmau pravartataḥ
     na tathānyeṣu bhūteṣu manuṣyarahiteṣv iha
dharmaśīlo naro vidvān īhako 'nīhako 'pi vā
     ātmabhūtaḥ sadā loke cared bhūtāny ahiṃsayan
yadā vyapetad dhṛl lekhaṃ mano bhavati tasya vai
     nānṛtaṃ caiva bhavati tadā kalyānam ṛcchati
