[bhī]
      etac chrutvā guror vākyaṃ vyāsa śiṣyā mahaujasaḥ
      anyonyaṃ hṛṣṭamanasaḥ pariṣasvajire tadā
uktāḥ smo yad bhagavatā tadātvāyati saṃhitam
      tan no manasi saṃrūḍhaṃ kariṣyāmas tathā ca tat
anyonyaṃ ca sabhājyaivaṃ suprītamanasaḥ punaḥ
      vijñāpayanti sma guruṃ punar vākyaviśāradāḥ
śailād asmān mahīṃ gantuṃ kāṅkṣitaṃ no mahāmunau
      vedān anekadhā kartuṃ yadi te rucitaṃ vibho
śiṣyāṇāṃ vacanaṃ śrutvā parāśara sutaḥ prabhuḥ
      pratyuvāca tato vākyaṃ dharmārthasahitaṃ hitam
kṣitiṃ vā devalokaṃ vā gamyatāṃ yadi rocate
      apramādaś ca vaḥ kāryo brahma hi pracurachalam
te 'nujñātās tataḥ sarve guruṇā satyavādinā
      jagmuḥ pradakṣiṇaṃ kṛtvā vyāsaṃ mūrdhnābhivādya ca
avatīrya mahīṃ te 'tha cāturhotram akalpayan
      saṃyājayanto viprāṃś ca rājanyāṃś ca viśas tathā
pūjyamānā dvijair nityaṃ modamānā gṛhe ratāḥ
      yājanādhyāpana ratāḥ śrīmanto lokaviśrutāḥ
avatīrṇeṣu śiṣyeṣu vyāsaḥ putrasahāyavān
     tūsnīṃ dhyānaparo dhīmān ekānte samupāviśat
taṃ dadarśāśramapade nāradaḥ sumahātapaḥ
     athainam abravīt kāle madhurākṣarayā girā
bho bho maharṣe vāsiṣṭha brahmaghoṣo na vartate
     eko dhyānaparas tūsnīṃ kim āsse cintayann iva
brahmaghoṣair virahitaḥ parvato 'yaṃ na śobhate
     rajasā tamasā caiva somaḥ sopaplavo yathā
na bhrājate yathā pūrvaṃ niṣādānām ivālayaḥ
     devarṣigaṇajuṣṭo 'pi vedadhvaninirākṛtaḥ
ṛṣayaś ca hi devāś ca gandharvāś ca mahaujasaḥ
     vimuktā brahmaghoṣeṇa na bhrājante yathā purā
nāradasya vacaḥ śrutvā kṛṣṇadvaipāyano 'bravīt
     maharṣe yat tvayā proktaṃ vedavādavicakṣaṇa
etan mano 'nukūlaṃ me bhavān arhati bhāsitum
     sarvajñaḥ sarvadarśī ca sarvatra ca kutūhalī
triṣu lokeṣu yadvṛttaṃ sarvaṃ tava mate sthitam
     tad ājñāpaya viprarṣe brūhi kiṃ karavāṇi te
yan mayā samanuṣṭheyaṃ brahmarṣe tad udāhara
     viyuktasyeha śiṣyair me nātihṛṣṭam idaṃ manaḥ
[nārada]
     anāmnāya malā vedā brāhmaṇasyāvrataṃ malam
     malaṃ pṛthivyā vāhīkāḥ strīṇāṃ kautūhalaṃ malam
adhīyatāṃ bhavān vedān sārdhaṃ putreṇa dhīmatā
     vidhunvan brahmaghoṣeṇa rakṣobhayakṛtaṃ tamaḥ
[bhī]
     nāradasya vacaḥ śrutvā vyāsaḥ paramadharmavit
     tathety uvāca saṃhṛṣṭo vedābhyāse dṛdha vrataḥ
śukena saha putreṇa vedābhyāsam athākarot
     svareṇoccaiḥ sa śaikṣeṇa lokān āpūrayann iva
tayor abhyasator evaṃ nānādharmapravādinoḥ
     vāto 'timātraṃ pravavau samudrānila vejitaḥ
tato 'nadhyāya iti taṃ vyāsaḥ putram avārayat
     śuko vārita mātras tu kautūhalasamanvitaḥ
apṛcchat pitaraṃ brahman kuto vāyur abhūd ayam
     ākhyātum arhati bhavān vāyoḥ sarvaṃ viceṣṭitam
śukasyaitad vacaḥ śrutvā vyāsaḥ paramavismitaḥ
     anadhyāya nimitte 'sminn idaṃ vacanam abravīt
divyaṃ te cakṣur utpannaṃ svasthaṃ te nirmalaṃ manaḥ
     tamasā rajasā cāpi tyaktaḥ sattve vyavasthitaḥ
ādarśe svām iva chāyāṃ paśyasy ātmānam ātmanā
     nyasyātmani svayaṃ vedān buddhyā samanucintaya
deva yānacaro viṣṇoḥ pitṛyānaś ca tāmasaḥ
     dvāv etau pretya panthānau divaṃ cādhaś ca gacchataḥ
pṛthivyām antarikṣe ca yatra saṃvānti vāyavaḥ
     saptaite vāyumārgā vai tān nibodhānupūrvaśaḥ
tatra devagaṇāḥ sādhyāḥ samabhūvan mahābalāḥ
     teṣām apy abhavat putraḥ samāno nāma durjayaḥ
udānas tasya putro 'bhūd vyānas tasyābhavat sutaḥ
     apānaś ca tato jñeyaḥ prāṇaś cāpi tataḥ param
anapatyo 'bhavat prāno durdharṣaḥ śatrutāpanaḥ
     pṛthak karmāṇi teṣāṃ tu pravakṣyāmi yathātatham
prānināṃ sarvato vāyuś ceṣṭā vartayate pṛthak
     prāṇanāc caiva bhūtānāṃ prāṇa ity abhidhīyate
prerayaty abhrasaṃghātān dhūmajāṃś cosmajāṃś ca yaḥ
     prathamaḥ prathame mārge pravaho nāma so 'nilaḥ
ambare sneham abhrebhyas tadid bhyaś cottamadyutiḥ
     āvaho nāma saṃvāti dvitīyaḥ śvasano nadan
udayaṃ jyotiṣāṃ śaśvat somādīnāṃ karoti yaḥ
     antardeheṣu codānaṃ yaṃ vadanti maharṣayaḥ
yaś caturbhyaḥ samudrebhyo vāyur dhārayate jalam
     uddhṛtyādadate cāpo jīmūtebhyo 'mbare 'nilaḥ
yo 'dbhiḥ saṃyojya jīmūtān parjanyāya prayacchati
     udvaho nāma varṣiṣṭhas tritīyaḥ sa sadāgatiḥ
samuhyamānā bahudhā yena nīlāḥ pṛthag ghanāḥ
     varṣamokṣakṛtārambhās te bhavanti ghanāghanāḥ
saṃhatā yena cāviddhā bhavanti nadatāṃ nadāḥ
     rakṣaṇārthāya saṃbhūtā meghatvam upayānti ca
yo 'sau vahati devānāṃ vimānāni vihāyasā
     caturthaḥ saṃvaho nāma vāyuḥ sa girimardanaḥ
yena vegavatā rugṇā rūkṣeṇārujatā rasān
     vāyunā vihitā meghā na bhavanti balāhakāḥ
dāruṇotpāta saṃcāro nabhasaḥ stanayitnumān
     pañcamaḥ sa mahāvego vivaho nāma mārutaḥ
yasmin pāriplave divyā vahanty āpo vihāyasā
     puṇyaṃ cākāśagaṅgāyās toyaṃ viṣṭabhya tiṣṭhati
dūrāt pratihato yasminn ekaraśmir divākaram
     yonir aṃśusahasrasya yena bhāti vasuṃdharā
yasmād āpyāyate somo nidhir divyo 'mṛtasya ca
     sasthaḥ parivaho nāma sa vāyur javatāṃ varaḥ
sarvaprāṇa bhṛtāṃ prāṇān yo 'ntakāle nirasyati
     yasya vartmānuvartete mṛtyuvaivasvatāv ubhau
samyag anvīkṣatāṃ buddhyā śāntayādhyātma nityayā
     dhyānābhyāsābhirāmāṇāṃ yo 'mṛtatvāya kalpate
yaṃ samāsādya vegena diśām antaṃ prapedire
     dakṣasya daśa putrāṇāṃ sahasrāṇi prajāpateḥ
yena sṛṣṭaḥ parābhūto yāty eva na nivartate
     parāvaho nāma paro vāyuḥ sa duratikramaḥ
evam ete 'diteḥ putrā mārutāḥ paramādbhutāḥ
     anāramantaḥ saṃvānti sarvagāḥ sarvadhāriṇaḥ
etat tu mahad āśvaryaṃ yad ayaṃ parvatottamaḥ
     kampitaḥ sahasā tena vāyunābhipravāyatā
viṣṇor niḥśvāsavāto 'yaṃ yadā vegasamīritaḥ
     sahasodīryate tāta jagat pravyathate tadā
tasmād brahmavido brahma nādhīyante 'tivāyati
     vāyor vāyubhayaṃ hy uktaṃ brahma tat pīḍitaṃ bhavet
etāvad uktvā vacanaṃ parāśara sutaḥ prabhuḥ
     uktvā putram adhīsveti vyoma gaṅgām ayāt tadā
