[dhṛ]
      yatra vaikartanaḥ karṇo rākṣasaś ca ghaṭotkacaḥ
      niśīthe samasajjetāṃ tad yuddham abhavat katham
kīdṛśaṃ cābhavad yuddhaṃ tasya ghorasya rakṣasaḥ
      rathaś ca kīdṛśas tasya māyāḥ sarvāyudhāni ca
kiṃpramāṇā hayās tasya rathaketur dhanus tathā
      kīdṛśaṃ varma caivāsya kaṇṭhatrāṇaṃ ca kīdṛśam
      pṛṣṭhas tvam etad ācakṣva kuśalo hy asisaṃjaya
[gh]
      lohitākṣo mahākāyas tāmrāsyo nimnitodaraḥ
      ūrdhvaromā hari śmaśruḥ śaṅkukarṇo mahāhanuḥ
ākarṇād dāritāsyaś ca tīkṣṇadaṃṣṭraḥ karālavān
      sudīrgha tāmrajihvauṣṭho lambabhrūḥ sthūlanāsikaḥ
nīlāṅgo lohitagrīvo niri varṣmā bhayaṃkaraḥ
      mahākāyo mahābāhur mahāśīrṣo mahābalaḥ
vikacaḥ paruṣasparśo vikaṭodbaddha piṇḍikaḥ
      sthūlasphig gūḍhanābhiś ca śithilopacayo mahān
tathaiva hastābharaṇī mahāmāyo 'ṅgadī tathā
      urasā dhārayan niṣkam agnimālāṃ yathācalaḥ
tasya hemamayaṃ citraṃ bahurūpāṅgaśobhitam
      toraṇapratimaṃ śubhraṃ kirīṭaṃ mūrdhny aśobhata
kuṇḍale bālasūryābhe mālāṃ hemamayīṃ śubhām
     dhārayan vipulaṃ kāṃsyaṃ kavacaṃ ca mahāprabham
kiṅkiṇīśatanirghoṣaṃ raktadhvajapatākinam
     ṛkṣacarmāvanaddhāṅgaṃ nalva mātraṃ mahāratham
sarvāyudhavaropetam āsthito dhvajamālinam
     aṣṭacakrasamāyuktaṃ meghagambhīra nisvanam
tatra mātaṅgasaṃkāśā lohitākṣā vibhīṣaṇāḥ
     kāmavarṇajavā yuktā balavanto 'vahan hayāḥ
rākṣaso 'sya virūpākṣaḥ sūto dīptāsya kuṇḍalaḥ
     raśmibhiḥ sūryaraśmy ābhaiḥ saṃjagrāha hayān raṇe
     sa tena sahitas tasthāv aruṇena yathā raviḥ
saṃsakta iva cābhreṇa yathādrir mahatā mahān
     divaspṛk sumahān ketuḥ syandane 'sya samucchritaḥ
     rathottamāgnaḥ kravyādo gṛdhraḥ paramabhīṣaṇaḥ
vāsavāśani nirghoṣaṃ dṛḍhajyam abhivikṣipan
     vyaktaṃ kiṣku parīṇāhaṃ dvādaśāratni kārmukam
rathākṣamātrair iṣubhiḥ sarvāḥ pracchādayan diśaḥ
     tasyāṃ vīrāpahāriṇyāṃ niśāyāṃ karṇam abhyayāt
tasya vikṣipataś cāpaṃ rathe viṣṭabhya tiṣṭhataḥ
     aśrūyata dhanur ghoṣo visphūrjitam ivāśaneḥ
tena vitrāsyamānāni tava sainyāni bhārata
     samakampanta sarvāṇi sindhor iva mahormayaḥ
tam āpatantaṃ saṃprekṣya virūpākṣaṃ vibhīṣaṇam
     utsmayann iva rādheyas tvaramāṇo 'bhyavārayat
tataḥ karṇo 'bhyayād enam asyann asyantam antikāt
     mātaṅga iva mātaṅgaṃ yūtharṣabha ivarṣabham
sa saṃnipātas tumulas tayor āsīd viśāṃ pate
     karṇa rākṣasayo rājann indra śambarayor iva
tau pragṛhya mahāvege dhanuṣī bhīmanisvane
     prācchādayetām anyonyaṃ takṣamāṇau maheṣubhiḥ
tataḥ pūrṇāyatotsṛṣṭaiḥ śaraiḥ saṃnataparvabhiḥ
     nyavārayetām anyonyaṃ kāṃsye nirbhidya varmaṇī
tau nakhair iva śārdūlau dantair iva mahādvipau
     rathaśaktibhir anyonyaṃ viśikhaiś ca tatakṣatuḥ
saṃchindantau hi gātrāṇi saṃdadhānau ca sāyakān
     dhakṣyamāṇau śaravrātair nodīkṣitum aśaknutām
tau tu vikṣata sarvāgnau rudhiraughapariplutau
     vyabhrājetāṃ yathā vāri prasrutau gaurikācalau
tau śarāgra vibhinnāṅgau nirbhindantau parasparam
     nākampayetām anyonyaṃ yatamānau mahādyutī
tat pravṛttaṃ niśāyuddhaṃ caraṃ samam ivābhavat
     prāṇayor dīvyato rājan karṇa rākṣasayor mṛdhe
tasya saṃdadhatas tīkṣṇāñ śarāṃś cāsaktam asyataḥ
     dhanur ghoṣeṇa vitrastāḥ sve pare ca tadābhavan
     ghaṭotkacaṃ yadā karṇo viśeṣayati no nṛpa
tataḥ prāduṣkarod divyam astram astravidāṃ varaḥ
     karṇena vihitaṃ dṛṣṭvā divyam astraṃ ghaṭotkacaḥ
     prāduścakre mahāmāyāṃ rākṣasaḥ pāṇḍunandanaḥ
śūlam udgara dhāriṇyā śailapādapa hastayā
     rakṣasāṃ ghorarūpāṇāṃ mahatyā senayā vṛtaḥ
tam udyatamahācāpaṃ dṛṣṭvā te vyathitā nṛpāḥ
     bhūtāntakam ivāyāntaṃ kāladaṇḍogra dhāriṇam
ghaṭotkaca pramuktena siṃhanādena bhīṣitāḥ
     prasusruvur gajā mūtraṃ vivyathuś ca narā bhṛśam
tato 'śmavṛṣṭir atyugrā mahaty āsīt samantataḥ
     ardharātre 'dhikabalair vimuktā rakṣasāṃ balaiḥ
āyasāni ca cakrāṇi bhuśuṇḍyaḥ śaktitomarāḥ
     patanty aviralāḥ śūlāḥ śatadhnyaḥ paṭṭiśās tathā
tad ugram atiraudraṃ ca dṛṭvā yuddhaṃ narādhipāḥ
     putrāś ca tava yodhāś ca vyathitā vipradudruvuḥ
tatraiko 'strabalaślāghī karṇo mānī na vivyathe
     vyadhamac ca śarair māyāṃ ghaṭotkaca vinirmitām
māyāyāṃ tu prahīṇāyām amarṣāt sa ghaṭotkacaḥ
     visasarja śarān ghorān sūtaputraṃ ta āviśan
tatas te rudhirābhaktā bhittvā karṇaṃ mahāhave
     viviśur dharaṇīṃ bāṇāḥ saṃkruddhā iva pannagāḥ
sūtaputras tusaṃkruddho laghuhastaḥ pratāpavān
     ghaṭotkacam atikramya bibheda daśabhiḥ śaraiḥ
ghaṭotkaco vinirbhinnaḥ sūtaputreṇa marmasu
     cakraṃ divyaṃ sahasrāram agṛhṇād vyathito bhṛśam
kṣurāntam bālasūryābhaṃ maṇiratnavibhūṣitam
     cikṣepādhiratheḥ kruddho bhaima senir jighaṃsayā
praviddham ativegena vikṣiptaṃ karṇa sāyakaiḥ
     abhāgyasyeva saṃkalpas tan mogham apatad bhuvi
ghaṭotkacas tu saṃkruddho dṛṣṭvā cakraṃ nipātitam
     karṇaṃ prācchādayad bāṇaiḥ svarbhānur iva bhāskaram
sūtaputras tv asaṃbhrānto rudropendrendra vikramaḥ
     ghaṭotkaca rathaṃ tūrṇaṃ chādayām āsa patribhiḥ
ghaṭotkacena kruddhena gadā hemāṅgadā tadā
     kṣiptā bhrāmya śaraiḥ sāpi karṇenābhyāhatāpatat
tato 'ntarikṣam utpatya kālamegha ivonnadan
     pravavarṣa mahākāyo drumavarṣaṃ nabhastalāt
tato māyāvinaṃ karṇo bhīmasena sutaṃ divi
     mārgaṇair abhivivyādha dhanaṃ sūrya ivāṃśubhiḥ
tasya sarvān hayān hatvā saṃchidya śatadhā ratham
     abhyavarṣac charaiḥ karṇaḥ parjanya iva vṛṣṭimān
na cāsyāsīd anirbhinnaṃ gātre dvyaṅgulam antaram
     so 'dṛśyata muhūrtena śvāvic chalalito yathā
na hayān na rathaṃ tasya na dhvajaṃ na ghaṭotkacam
     dṛṣṭavantaḥ sma samare śaraughair abhisaṃvṛtam
sa tu karṇasya tad divyam astram astreṇa śātayan
     māyāyuddhena māyāvī sūtaputram ayodhayat
so 'yodhayat tadā karṇaṃ māyayā lāghavena ca
     alakṣyamāṇo 'tha divi śarajāleṣu saṃpatan
bhaimasenir mahāmāyo māyayā kurusattama
     pracakāra mahāmāyāṃ mohayann iva bhārata
sa sma kṛtvā virūpāṇi vadanāny aśubhānanaḥ
     agrasat sūtaputrasya divyāny astrāṇi māyayā
punaś cāpi mahākāyaḥ saṃchinnaḥ śatadhā raṇe
     gatasattvo nirutsāhaḥ patitaḥ khād vyadṛśyata
     hataṃ taṃ manyamānāḥ sma prāṇadan kurupuṃgavaḥ
atha dehair navair anyair dikṣu sarvāsv adṛśyata
     punaś cāpi mahākāyaḥ śataśīrṣaḥ śatodaraḥ
vyadṛśyata mahābāhur maināka iva parvataḥ
     aṅguṣṭha mātro bhūtvā ca punar eva sa rākṣasaḥ
     sāgarormir ivoddhūtas tiryag ūrdhvam avartata
vasudhāṃ dārayitvā ca punar apsu nyamajjata
     adṛśyata tadā tatra punar unmajjito 'nyataḥ
so 'vatīrya punas tasthau rathe hemapariṣkṛte
     kṣitiṃ dyāṃ ca diśaś caiva māyayāvṛtya daṃśitaḥ
gatvā karṇa rathābhyāśaṃ vicalat kuṇḍalānanaḥ
     prāha vākyam asaṃbhrāntaḥ sūtaputraṃ viśāṃ pate
tiṣṭhedānīṃ na me jīvan sūtaputra gamiṣyasi
     yuddhaśraddhām ahaṃ te 'dya vineṣyāmi raṇājire
ity uktvā roṣatāmrākṣaṃ rakṣaḥ krūraparākramam
     utpapātāntarikṣaṃ ca jahāsa ca suvisvaram
     karṇam abhyāhanac caiva gajendram iva kesarī
rathākṣamātrair iṣubhir abhyavarṣad ghaṭotkacaḥ
     rathinām ṛṣabhaṃ karṇaṃ dhārābhir iva toyadaḥ
     śaravṛṣṭiṃ ca tāṃ karṇo dūraprāptām aśātayat
dṛṣṭvā ca vihatāṃ māyāṃ karṇena bharatarṣabha
     ghaṭotkacas tato māyāṃ sasarjāntarhitaḥ punaḥ
so 'bhavad girir ity uccaḥ śikharais tarusaṃkaṭaiḥ
     śūlaprāsāsi musalajalaprasravaṇo mahān
tam añjana cayaprakhyaṃ karṇo dṛṣṭvā mahīdharam
     prapātair āyudhāny ugrāṇy udvahantaṃ na cukṣubhe
smayann iva tataḥ karṇo divyam astram udīrayat
     tataḥ so 'streṇa śailendro vikṣipto vai vyanaśyata
tataḥ sa toyado bhūtvā nīlaḥ sendrāyudho divi
     aśmavṛṣṭibhir atyugraḥ sūtaputram avākirat
atha saṃdhāya vāyavyam astram astravidāṃ varaḥ
     vyadhamat kālameghaṃ taṃ karṇo vaikartano vṛṣā
sa mārgaṇagaṇaiḥ karṇo diśaḥ pracchādya sarvaśaḥ
     jaghānāstraṃ mahārāja ghaṭotkaca samīritam
tataḥ prahasya samare bhaimasenir mahābalaḥ
     prāduścakre mahāmāyāṃ karṇaṃ prati mahāratham
sa dṛṣṭvā punar āyāntaṃ rathena rathināṃ varam
     ghaṭotkacam asaṃbhrāntaṃ rākṣasair bahubhir vṛtam
siṃhaśārdūlasadṛśair mattadviradavikramaiḥ
     gajasthaiś ca rathasthaiś ca vājipṛṣṭha gatais tathā
nānāśastradharair ghorair nānā kavacabhūṣaṇaiḥ
     vṛtaṃ ghaṭotkacaṃ krūrair marudbhir iva vāsavam
     dṛṣṭvā karṇo maheṣvāso yodhayām āsa rākṣasam
ghaṭotkacas tataḥ karṇaṃ viddhvā pañcabhir āśugaiḥ
     nanāda bhairavaṃ nādaṃ bhīṣayan sarvapārthivān
bhūyaś cāñjalikenātha sa mārgaṇagaṇaṃ mahat
     karṇa hastasthitaṃ cāpaṃ cicchedāśu ghaṭotkacaḥ
athānyad dhanur ādāya dṛḍhaṃ bhārasahaṃ mahat
     vyakarṣata balāt karṇa indrāyudham ivocchritam
tataḥ karṇo mahārāja preṣayām āsa sāyakān
     suvarṇapuṅkhāñ śatrughnān khacarān rākṣasān prati
tad bāṇair arditaṃ yūthaṃ rakṣasāṃ pīnavakṣasām
     siṃhenevārditaṃ vanyaṃ gajānām ākulaṃ kulam
vidhamya rākṣasān bāṇaiḥ sāśvasūta gajān vibhuḥ
     dadāha bhagavān vahnir bhūtānīva yugakṣaye
sa hatvā rākṣasīṃ senāṃ śuśubhe sūtanandanaḥ
     pureva tripuraṃ dagdhvā divi devo maheśvaraḥ
teṣu rājasahasreṣu pāṇḍaveyeṣu māriṣa
     nainaṃ nirīkṣitum api kaś cic chaknoti pārthiva
ṛte ghaṭotkacād rājan rākṣasendrān mahābalāt
     bhīmavīryabalopetāt kruddhād vaivasvatād iva
tasya kruddhasya netrābhyāṃ pāvakaḥ samajāyata
     maholkābhyāṃ yathā rājan sārciṣaḥ snehabindavaḥ
talaṃ talena saṃhatya saṃdaśya daśanac chadam
     ratham āsthāya ca punar māyayā nirmitaṃ punaḥ
yuktaṃ gajanibhair vāhaiḥ piśācavacanaiḥ kharaiḥ
     sasūtam abravīt kruddhaḥ sūtaputrāya mā vaha
sa yayau ghorarūpeṇa rathena rathināṃ varaḥ
     dvairathaṃ sūtaputreṇa punar eva viśāṃ pate
sa cikṣepa punaḥ kruddhaḥ sūtaputrāya rākṣasaḥ
     aṣṭacakrāṃ mahāghorām aśaniṃ rudra nirmitām
tām avaplutya jagrāha karṇo nyasya rathe dhanuḥ
     cikṣepa caināṃ tasyaiva syandanāt so 'vapupluve
sāśvasūta dhvajaṃ yānaṃ bhasmakṛtvā mahāprabhā
     viveśa vasudhāṃ bhittvā surās tatra visismiyuḥ
karṇaṃ tu sarvabhūtāni pūjayām āsur añjasā
     yad avaplutya jagrāha deva sṛṣṭāṃ mahāśanim
evaṃ kṛtvā raṇe karṇa āruroha rathaṃ punaḥ
     tato mumoca nārācān sūtaputraḥ paraṃtapaḥ
aśakyaṃ kartum anyena sarvabhūteṣu mānada
     yad akārṣīt tadā karṇaḥ saṃgrāme bhīmadarśane
sa hanyamāno nārācair dhārābhir iva parvataḥ
     gandharvanagarākāraḥ punar antaradhīyata
evaṃ sa vai mahāmāyo māyayā lāghavena ca
     astrāṇi tāni divyāni jaghāna ripusūdanaḥ
nihanyamāneṣv astreṣu māyayā tena rakṣasā
     asaṃbhrāntas tataḥ karṇas tad rakṣaḥ pratyayudhyata
tataḥ kruddho mahārāja bhaimasenir mahābalaḥ
     cakāra bahudhātmānaṃ bhīṣayāṇo narādhipān
tato digbhyaḥ samāpetuḥ siṃhavyāghra tarakṣavaḥ
    agnijihvāś ca bhujagā vihagāś cāpy ayomukhāḥ
sa kīryamāṇo niśitaiḥ karṇa cāpacyutaiḥ śaraiḥ
    nagarādrivanaprakhyas tatraivāntaradhīyata
rākṣasāś ca piśācāś ca yātudhānāḥ śalāvṛkāḥ
    te karṇaṃ bhakṣayiṣyantaḥ sarvataḥ samupādravan
    athainaṃ vāgbhir ugrābhis trāsayāṃ cakrire tadā
udyatair bahubhir ghorair āyudhaiḥ śoṇitokṣitaiḥ
    teṣām anekair ekaikaṃ karṇo divyādha cāśugaiḥ
pratihatya tu tāṃ māyāṃ divyenāstreṇa rākṣasīm
    ājaghāna hayān asya śaraiḥ saṃnataparvabhiḥ
te bhagnā vikṛtāṅgāś ca chinnapṛṣṭhāś ca sāyakaiḥ
    vasudhām anvapadyanta paśyatas tasya rakṣasaḥ
sa bhagnamāyo haiḍimbaḥ karṇaṃ vaikartanaṃ tataḥ
    eṣa te vidadhe mṛtyum ity uktvāntaradhīyata
