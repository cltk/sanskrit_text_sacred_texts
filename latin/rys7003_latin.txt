atha putraḥ pulastyasya viśravā munipuṃgavaḥ
 acireṇaiva kālena piteva tapasi sthitaḥ
satyavāñ śīlavān dakṣaḥ svādhyāyanirataḥ śuciḥ
 sarvabhogeṣv asaṃsakto nityaṃ dharmaparāyaṇaḥ
jñātvā tasya tu tadvṛttaṃ bharadvājo mahān ṛṣiḥ
 dadau viśravase bhāryāṃ svāṃ sutāṃ devavarṇinīm
pratigṛhya tu dharmeṇa bharadvājasutāṃ tadā
 mudā paramayā yukto viśravā munipuṃgavaḥ
sa tasyāṃ vīryasaṃpanam apatyaṃ paramādbhutam
 janayām āsa dharmātmā sarvair brahmaguṇair yutam
tasmiñ jāte tu saṃhṛṣṭaḥ sa babhūva pitāmahaḥ
 nāma cāsyākarot prītaḥ sārdhaṃ devarṣibhis tadā
yasmād viśravaso 'patyaṃ sādṛśyād viśravā iva
 tasmād vaiśvaraṇo nāma bhaviṣyaty eṣa viśrutaḥ
sa tu vaiśravaṇas tatra tapovanagatas tadā
 avardhata mahātejā hutāhutir ivānalaḥ
tasyāśramapadasthasya buddhir jajñe mahātmanaḥ
 cariṣye niyato dharmaṃ dharmo hi paramā gatiḥ
sa tu varṣasahasrāṇi tapas taptvā mahāvane
 pūrṇe varṣasahasre tu taṃ taṃ vidhim avartata
jalāśī mārutāhāro nirāhāras tathaiva ca
 evaṃ varṣasahasrāṇi jagmus tāny eva varṣavat
atha prīto mahātejāḥ sendraiḥ suragaṇaiḥ saha
 gatvā tasyāśramapadaṃ brahmedaṃ vākyam abravīt
parituṣṭo 'smi te vatsa karmaṇānena suvrata
 varaṃ vṛṇīṣva bhadraṃ te varārhas tvaṃ hi me mataḥ
athābravīd vaiśravaṇaḥ pitāmaham upasthitam
 bhagavaṁl lokapālatvam iccheyaṃ vittarakṣaṇam
tato 'bravīd vaiśravaṇaṃ parituṣṭena cetasā
 brahmā suragaṇaiḥ sārdhaṃ bāḍham ity eva hṛṣṭavat
ahaṃ hi lokapālānāṃ caturthaṃ sraṣṭum udyataḥ
 yamendravaruṇānāṃ hi padaṃ yat tava cepsitam
tatkṛtaṃ gaccha dharmajña dhaneśatvam avāpnuhi
 yamendravaruṇānāṃ hi caturtho 'dya bhaviṣyasi
etac ca puṣpakaṃ nāma vimānaṃ sūryasaṃnibham
 pratigṛhṇīṣva yānārthaṃ tridaśaiḥ samatāṃ vraja
svasti te 'stu gamiṣyāmaḥ sarva eva yathāgatam
 kṛtakṛtyā vayaṃ tāta dattvā tava mahāvaram
gateṣu brahmapūrveṣu deveṣv atha nabhastalam
 dhaneśaḥ pitaraṃ prāha vinayāt praṇato vacaḥ
bhagavaṁl labdhavān asmi varaṃ kamalayonitaḥ
 nivāsaṃ na tu me devo vidadhe sa prajāpatiḥ
tat paśya bhagavan kaṃ cid deśaṃ vāsāya naḥ prabho
 na ca pīḍā bhaved yatra prāṇino yasya kasya cit
evam uktas tu putreṇa viśravā munipuṃgavaḥ
 vacanaṃ prāha dharmajña śrūyatām iti dharmavit
laṅkā nāma purī ramyā nirmitā viśvakarmaṇā
 rākṣasānāṃ nivāsārthaṃ yathendrasyāmarāvatī
ramaṇīyā purī sā hi rukmavaidūryatoraṇā
 rākṣasaiḥ sā parityaktā purā viṣṇubhayārditaiḥ
 śūnyā rakṣogaṇaiḥ sarvai rasātalatalaṃ gataiḥ
sa tvaṃ tatra nivāsāya rocayasva matiṃ svakām
 nirdoṣas tatra te vāso na ca bādhāsti kasya cit
etac chrutvā tu dharmātmā dharmiṣṭhaṃ vacanaṃ pituḥ
 niveśayām āsa tadā laṅkāṃ parvatamūrdhani
nairṛtānāṃ sahasrais tu hṛṣṭaiḥ pramuditaiḥ sadā
 acireṇaikakālena saṃpūrṇā tasya śāsanāt
atha tatrāvasat prīto dharmātmā nairṛtādhipaḥ
 samudraparidhānāyāṃ laṅkāyāṃ viśravātmajaḥ
kāle kāle vinītātmā puṣpakeṇa dhaneśvaraḥ
 abhyagacchat susaṃhṛṣṭaḥ pitaraṃ mātaraṃ ca saḥ
sa devagandharvagaṇair abhiṣṭutas; tathaiva siddhaiḥ saha cāraṇair api
 gabhastibhiḥ sūrya ivaujasā vṛtaḥ; pituḥ samīpaṃ prayayau śriyā vṛtaḥ
