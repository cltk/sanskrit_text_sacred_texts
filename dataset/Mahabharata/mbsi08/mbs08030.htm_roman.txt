[s]
      tataḥ punar mahārāja madrarājam ariṃdamam
      abhyabhāṣata rādheyaḥ saṃnivāryottaraṃ vacaḥ
yat tvaṃ nidarśanārthaṃ māṃ śalya jalpitavān asi
      nāhaṃ śakyas tvayā vācā vibhīṣayitum āhave
yadi māṃ devatāḥ sarvā yodhayeyuḥ savāsavāḥ
      tathāpi me bhayaṃ na syāt kim u pārthāt sakeśavāt
nāhaṃ bhīṣayituṃ śakyo vān mātreṇa kathaṃ cana
      anyaṃ jānīhi yaḥ śakyas tvayā bhīṣayituṃ raṇe
nīcasya balam etāvat pāruṣyaṃ yat tvam āttha mām
      aśakto 'smad guṇān prāptuṃ valgase bahu durmate
na hi karṇaḥ samudbhūto bhayārtham iha māriṣa
      vikramārtham ahaṃ jāto yaśo'rthaṃ ca tathaiva ca
idaṃ tu me tvam ekāgraḥ śṛṇu madrajanādhipa
      saṃnidhau dhṛtarāṣṭrasya procyamānaṃ mayā śrutam
deśāṃś ca vividhāṃś citrān pūrvavṛttāṃś ca pārthivān
      brāhmaṇāḥ kathayantaḥ sma dhṛtarāṣṭham upāsate
tatra vṛddhaḥ purāvṛttāḥ kathāḥ kāś cid dvijottamaḥ
      bāhlīka deśaṃ madrāṃś ca kutsayan vākyam abravīt
bahiṣkṛtā himavatā gaṅgayā ca tiraskṛtāḥ
     sarasvatyā yamunayā kurukṣetreṇa cāpi ye
pañcānāṃ sindhuṣaṣṭhānāṃ nadīnāṃ ye 'ntar āśritāḥ
     tān dharmabāhyān aśucīn bāhlīkān parivarjayet
govardhano nāma vaṭaḥ subhāṇḍaṃ nāma catvaram
     etad rājakuladvāram ākumāraḥ smarāmy aham
kāryeṇātyartha gāḍhena bāhlīkeṣūṣitaṃ mayā
     tata eṣāṃ samācāraḥ saṃvāsād vidito mama
śākalaṃ nāma nagaram āpagā nāma nimnagā
     jartikā nāma bāhlīkās teṣāṃ vṛttaṃ suninditam
dhānā gauḍāsave pītvā gomāṃsaṃ laśunaiḥ saha
     apūpa māṃsavāṭyānām āśinaḥ śīlavarjitāḥ
hasanti gānti nṛtyanti strībhir mattā vivāsasaḥ
     nagarāgāra vapreṣu bahir mālyānulepanāḥ
mattāvagītair vividhaiḥ kharoṣṭraninadopamaiḥ
     āhur anyonyam uktāni prabruvāṇā madotkaṭāḥ
hāhate hāhatety eva svāmibhartṛhateti ca
     ākrośantyaḥ pranṛtyanti mandāḥ parvasv asaṃyatāḥ
teṣāṃ kilāvaliptānāṃ nivasan kurujāṅgale
     kaś cid bāhlīka mukhyānāṃ nātihṛṣṭamanā jagau
sā nūnaṃ bṛhatī gaurī sūkṣmakambalavāsinī
     mām anusmaratī śete bāhlīkaṃ kuru vāsinam
śatadruka nadīṃ tīrtvā tāṃ ca ramyām irāvatīm
     gatvā svadeśaṃ drakṣyāmi sthūlaśaṅkhāḥ śubhāḥ striyaḥ
manaḥśilojjvalāpāṅgā gauryas trikakudāñjanāḥ
     kevalājinasaṃvītāḥ kūrdantyaḥ priyadarśanāḥ
mṛdaṅgānaka śaṅkhānāṃ mardalānāṃ ca nisvanaiḥ
     kharoṣṭrāśvataraiś caiva mattā yāsyāmahe sukham
śamī pīlu karīrāṇāṃ vaneṣu sukhavartmasu
     apūpān saktu piṇḍīś ca khādanto mathitānvitāḥ
pathiṣu prabalā bhūtvā kadāsa mṛdite 'dhvani
     khalopahāraṃ kurvāṇās tāḍayiṣyāma bhūyasaḥ
evaṃ hīneṣu vrātyeṣu bāhlīkeṣu durātmasu
     kaś cetayāno nivasen muhūrtam api mānavaḥ
īdṛśā brāhmaṇenoktā bāhlīkā moghacāriṇaḥ
     yeṣāṃ ṣaḍbhāgahartā tvam ubhayoḥ śubhapāpayoḥ
ity uktvā brāhmaṇaḥ sādhur uttaraṃ punar uktavān
     bāhlīkeṣv avinīteṣu procyamānaṃ nibodhata
tatra sma rākṣasī gāti sadā kṛṣṇa caturdaśīm
     nagare śākale sphīte āhatya niśi dundubhim
kadā vā ghoṣikā gāthāḥ punar gāsyanti śākale
     gavyasya tṛptā māṃsasya pītvā gauḍaṃ mahāsavam
gaurībhiḥ saha nārībhir bṛhatībhiḥ svalaṃkṛtāḥ
     palāṇḍu gāṇḍūṣa yutān khādante caiḍakān bahūn
vārāhaṃ kaukkuṭaṃ māṃsaṃ gavyaṃ gārdabham auṣṭrakam
     aiḍaṃ ca ye na khādanti teṣāṃ janma nirarthakam
iti gāyanti ye mattāḥ śīdhunā śākalāvataḥ
     sabālavṛddhāḥ kūrdantas teṣu vṛttaṃ kathaṃ bhavet
iti śalya vijānīhi hanta bhūyo bravīmi te
     yad anyo 'py uktavān asmān brāhmaṇaḥ kurusaṃsadi
pañca nadyo vahanty etā yatra pīlu vanāny api
     śatadruś ca vipāśā ca tṛtīyerāvatī tathā
     candra bhāgā vitastā ca sindhuṣaṣṭhā bahir gatāḥ
āraṭṭā nāma te deśā naṣṭadharmān na tān vrajet
     vrātyānāṃ dāsamīyānāṃ videhānām ayajvanām
na devāḥ pratigṛhṇanti pitaro brāhmaṇās tathā
     teṣāṃ pranaṣṭadharmāṇāṃ bāhlīkānām iti śrutiḥ
brāhmaṇena tathā proktaṃ viduṣā sādhu saṃsadi
     kāṣṭhakuṇḍeṣu bāhlīkā mṛṇmayeṣu ca bhuñjate
     saktu vāṭyāvalipteṣu śvādi līḍheṣu nirghṛṇāḥ
āvikaṃ cauṣṭrikaṃ caiva kṣīraṃ gārdabham eva ca
     tad vikārāṃś ca bāhlīkāḥ khādanti ca pibanti ca
putra saṃkariṇo jālmāḥ sarvān nakṣīra bhojanāḥ
     āraṭṭā nāma bāhlīkā varjanīyā vipaścitā
uta śalya vijānīhi hanta bhūyo bravīmi te
     yad anyo 'py uktavān sabhyo brāhmaṇaḥ kurusaṃsadi
yugaṃ dhare payaḥ pītvā proṣya cāpy acyutasthale
     tadvad bhūtilaye snātvā kathaṃ svargaṃ gamiṣyati
pañca nadyo vahanty etā yatra niḥsṛtya parvatāt
     āraṭṭā nāma bāhlīkā na teṣv āryo dvyahaṃ vaset
bahiś ca nāma hlīkaś ca vipāśāyāṃ piśācakau
     tayor apatyaṃ bāhlīkā naiṣā sṛṣṭiḥ prajāpateḥ
kāraḥ karān mahiṣakān kaliṅgān kīkaṭāṭavīn
     karkoṭakān vīrakāṃś ca durdharmāṃś ca vivarjayet
iti tīrthānusartāraṃ rākṣasī kā cid abravīt
     ekarātrā śamī gehe maholūkhala mekhalā
āraṭṭā nāma te deśā bāhlīkā nāma te janāḥ
     vasāti sindhusauvīrā iti prāyo vikutsitāḥ
uta śalya vijānīhi hanta bhūyo bravīmi te
     ucyamānaṃ mayā samyak tad ekāgramanāḥ śṛṇu
brāhmaṇaḥ śilpino geham abhyagacchat purātithiḥ
     ācāraṃ tatra saṃprekṣya prītaḥ śilpinam abravīt
mayā himavataḥ śṛṅgam ekenādhyuṣitaṃ ciram
     dṛṣṭāś ca bahavo deśā nānādharmasamākulāḥ
na ca kena ca dharmeṇa virudhyante prajā imāḥ
     sarve hi te 'bruvan dharmaṃ yathoktaṃ vedapāragaiḥ
aṭatā tu sadā deśān nānādharmasamākulān
     āgacchatā mahārāja bāhlīkeṣu niśāmitam
tatraiva brāhmaṇo bhūtvā tato bhavati kṣatriyaḥ
     vaiśyaḥ śūdraś ca bāhlīkas tato bhavati nāpitaḥ
nāpitaś ca tato bhūtvā punar bhavati brāhmaṇaḥ
     dvijo bhūtvā ca tatraiva punar dāso 'pi jāyate
bhavaty ekaḥ kule vipraḥ śiṣṭānye kāmacāriṇaḥ
     gāndhārā madrakāś caiva bāhlīkāḥ ke 'py acetasaḥ
etan mayā śrutaṃ tatra dharmasaṃkarakārakam
     kṛtsnām aṭitvā pṛthivīṃ bāhlīkeṣu viparyayaḥ
uta śalya vijānīhi hanta bhūyo bravīmi te
     yad apy anyo 'bravīd vākyaṃ bāhlīkānāṃ vikutsitam
satī purā hṛtā kā cid āraṭṭā kila dasyubhiḥ
     adharmataś copayātā sā tān abhyaśapat tataḥ
bālāṃ bandhumatīṃ yan mām adharmeṇopagacchatha
     tasmān nāryo bhaviṣyanti bandhakyo vai kuleṣu vaḥ
     na caivāsmāt pramokṣyadhvaṃ ghorāt pāpān narādhamāḥ
kuravaḥ sahapāñcālāḥ śālvā matsyāḥ sanaimiṣāḥ
     kosalāḥ kāśayo 'ṅgāś ca kaliṅgā magadhās tathā
cedayaś ca mahābhāgā dharmaṃ jānanti śāśvatam
     nānādeśeṣu santaś ca prāyo bāhyā layād ṛte
ā matsyebhyaḥ kurupāñcāladeśyā; ā naimiṣāc cedayo ye viśiṣṭāḥ
     dharmaṃ purāṇam upajīvanti santo; madrān ṛte pañca nadāṃś ca jihmān
evaṃ vidvan dharmakathāṃś ca rājaṃs; tūṣṇīṃbhūto jaḍavac chalya bhūyāh
     tvaṃ tasya goptā ca janasya rājā; ṣaḍbhāgahartā śubhaduṣkṛtasya
atha vā duṣkṛtasya tvaṃ hartā teṣām arakṣitā
     rakṣitā puṇyabhāg rājā prajānāṃ tvaṃ tv apuṇya bhāk
pūjyamāne purā dharme sarvadeśeṣu śāśvate
     dharmaṃ pāñcanadaṃ dṛṣṭvā dhig ity āha pitāmahaḥ
vrātyānāṃ dāśamīyānāṃ kṛte 'py aśubha karmaṇām
     iti pāñcanadaṃ dharmam avamene pitāmahaḥ
     svadharmastheṣu varṇeṣu so 'py etaṃ nābhipūjayet
uta śalya vijānīhi hanta bhūyo bravīmi te
     kalmāṣapādaḥ sarasi nimajjan rākṣaso 'bravīt
kṣatriyasya malaṃ bhaikṣaṃ brāhmaṇasyānṛtaṃ malam
     malaṃ pṛthivyā bāhlīkāḥ strīṇāṃ madrastriyo malam
nimajjamānam uddhṛtya kaś cid rājā niśācaram
     apṛcchat tena cākhyātma proktavān yan nibodha tat
mānuṣāṇāṃ malaṃ mecchā mecchānāṃ mauṣṭikā malam
     mauṣṭikānāṃ malaṃ śaṇḍāḥ śaṇḍānāṃ rājayājakāḥ
rājayājaka yājyānāṃ madrakāṇāṃ ca yan malam
     tad bhaved vai tava malaṃ yady asmān na vimuñcasi
iti rakṣopasṛṣṭeṣu viṣavīryahateṣu ca
     rākṣasaṃ bheṣajaṃ proktaṃ saṃsiddhaṃ vacanottaram
brāhmaṃ pāñcālā kauraveyāḥ svadharmaḥ; satyaṃ matsyāḥ śūrasenāś ca yajñaḥ
     prācyā dāsā vṛṣalā dākṣiṇātyāḥ; stenā bāhlīkāḥ saṃkarā vai surāṣṭrāḥ
kṛtaghnatā paravittāpahāraḥ; surā pānaṃ guru dārāvamarśaḥ
     yeṣāṃ dharmas tān prati nāsty adharma; āraṭṭakān pāñcanadān dhig astu
ā pāñcālebhyaḥ kuravo naimiṣāś ca; matsyāś caivāpy atha jānanti dharmam
     kaliṅgakāś cāṅgakā māgadhāś ca; śiṣṭān dharmān upajīvanti vṛddhāḥ
prācīṃ diśaṃ śritā devā jātavedaḥ purogamāḥ
     dakṣiṇāṃ pitaro guptāṃ yamena śubhakarmaṇā
pratīcīṃ varuṇaḥ pāti pālayann asurān balī
     udīcīṃ bhagavāṃ somo brahmaṇyo brāhmaṇaiḥ saha
rakṣaḥpiśācān himavān guhyakān gandhamādanaḥ
     dhruvaḥ sarvāṇi bhūtāni viṣṇur lokāñ janārdanaḥ
iṅgitajñāś ca magadhāḥ prekṣitajñāś ca kosalāḥ
     ardhoktāḥ kurupāñcālāḥ śālvāḥ kṛtsnānuśāsanāḥ
     pārvatīyāś ca viṣamā yathaiva girayas tathā
sarvajñā yavanā rājañ śūrāś caiva viśeṣataḥ
     mlecchāḥ svasaṃjñā niyatā nānukta itaro janaḥ
pratirabdhās tu bāhlīkā na ca ke cana madrakāḥ
     sa tvam etādṛśaḥ śalya nottaraṃ vaktum arhasi
etaj jñātvā joṣam āssva pratīpaṃ mā sma vai kṛthāḥ
     sa tvāṃ pūrvam ahaṃ hatvā haniṣye keśavārjunau
[ṣalya]
     āturāṇāṃ parityāgaḥ svadārasuta vikrayaḥ
     aṅgeṣu vartate karṇa yeṣām adhipatir bhavān
rathātiratha saṃkhyāyāṃ yat tvā bhīṣmas tadābravīt
     tān viditvātmano doṣān nirmanyur bhava mā krudhaḥ
sarvatra brāhmaṇāḥ santi santi sarvatra kṣatriyāḥ
     vaiśyāḥ śūdrās tathā karṇa striyaḥ sādhvyaś ca suvratāḥ
ramante copahāsena puruṣāḥ puruṣaiḥ saha
     anyonyam avatakṣanto deśe deśe samaithunāḥ
paravācyeṣu nipuṇaḥ sarvo bhavati sarvadā
     ātmavācyaṃ na jānīte jānann api vimuhyati
[s]
     karṇo 'pi nottaraṃ prāha śalyo 'py abhimukhaḥ parān
     punaḥ prahasya rādheyaḥ punar yāhīty acodayat
