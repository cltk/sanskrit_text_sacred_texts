pratibuddho muhur tena śokopahatacetanaḥ
 atha rājā daśarathaḥ sa cintām abhyapadyata
rāmalakṣmaṇayoś caiva vivāsād vāsavopamam
 āviveśopasargas taṃ tamaḥ sūryam ivāsuram
sa rājā rajanīṃ ṣaṣṭhīṃ rāme pravrajite vanam
 ardharātre daśarathaḥ saṃsmaran duṣkṛtaṃ kṛtam
 kausalyāṃ putraśokārtām idaṃ vacanam abravīt
yad ācarati kalyāṇi śubhaṃ vā yadi vāśubham
 tad eva labhate bhadre kartā karmajam ātmanaḥ
guru lāghavam arthānām ārambhe karmaṇāṃ phalam
 doṣaṃ vā yo na jānāti sa bāla iti hocyate
kaś cid āmravaṇaṃ chittvā palāśāṃś ca niṣiñcati
 puṣpaṃ dṛṣṭvā phale gṛdhnuḥ sa śocati phalāgame
so 'ham āmravaṇaṃ chittvā palāśāṃś ca nyaṣecayam
 rāmaṃ phalāgame tyaktvā paścāc chocāmi durmatiḥ
labdhaśabdena kausalye kumāreṇa dhanuṣmatā
 kumāraḥ śabdavedhīti mayā pāpam idaṃ kṛtam
 tad idaṃ me 'nusaṃprāptaṃ devi duḥkhaṃ svayaṃ kṛtam
saṃmohād iha bālena yathā syād bhakṣitaṃ viṣam
 evaṃ mamāpy avijñātaṃ śabdavedhyamayaṃ phalam
devy anūḍhā tvam abhavo yuvarājo bhavāmy aham
 tataḥ prāvṛḍ anuprāptā madakāmavivardhinī
upāsyahi rasān bhaumāṃs taptvā ca jagad aṃśubhiḥ
 paretācaritāṃ bhīmāṃ ravir āviśate diśam
uṣṇam antardadhe sadyaḥ snigdhā dadṛśire ghanāḥ
 tato jahṛṣire sarve bhekasāraṅgabarhiṇaḥ
patitenāmbhasā channaḥ patamānena cāsakṛt
 ābabhau mattasāraṅgas toyarāśir ivācalaḥ
tasminn atisukhe kāle dhanuṣmān iṣumān rathī
 vyāyāma kṛtasaṃkalpaḥ sarayūm anvagāṃ nadīm
nipāne mahiṣaṃ rātrau gajaṃ vābhyāgataṃ nadīm
 anyaṃ vā śvāpadaṃ kaṃ cij jighāṃsur ajitendriyaḥ
athāndhakāre tv aśrauṣaṃ jale kumbhasya paryataḥ
 acakṣur viṣaye ghoṣaṃ vāraṇasyeva nardataḥ
tato 'haṃ śaram uddhṛtya dīptam āśīviṣopamam
 amuñcaṃ niśitaṃ bāṇam aham āśīviṣopamam
tatra vāg uṣasi vyaktā prādurāsīd vanaukasaḥ
 hā heti patatas toye vāg abhūt tatra mānuṣī
 katham asmadvidhe śastraṃ nipatet tu tapasvini
praviviktāṃ nadīṃ rātrāv udāhāro 'ham āgataḥ
 iṣuṇābhihataḥ kena kasya vā kiṃ kṛtaṃ mayā
ṛṣer hi nyasta daṇḍasya vane vanyena jīvataḥ
 kathaṃ nu śastreṇa vadho madvidhasya vidhīyate
jaṭābhāradharasyaiva valkalājinavāsasaḥ
 ko vadhena mamārthī syāt kiṃ vāsyāpakṛtaṃ mayā
evaṃ niṣphalam ārabdhaṃ kevalānarthasaṃhitam
 na kaś cit sādhu manyeta yathaiva gurutalpagam
nemaṃ tathānuśocāmi jīvitakṣayam ātmanaḥ
 mātaraṃ pitaraṃ cobhāv anuśocāmi madvidhe
tad etān mithunaṃ vṛddhaṃ cirakālabhṛtaṃ mayā
 mayi pañcatvam āpanne kāṃ vṛttiṃ vartayiṣyati
vṛddhau ca mātāpitarāv ahaṃ caikeṣuṇā hataḥ
 kena sma nihatāḥ sarve subālenākṛtātmanā
taṃ giraṃ karuṇāṃ śrutvā mama dharmānukāṅkṣiṇaḥ
 karābhyāṃ saśaraṃ cāpaṃ vyathitasyāpatad bhuvi
taṃ deśam aham āgamya dīnasattvaḥ sudurmanāḥ
 apaśyam iṣuṇā tīre sarayvās tāpasaṃ hatam
sa mām udvīkṣya netrābhyāṃ trastam asvasthacetasaṃ
 ity uvāca vacaḥ krūraṃ didhakṣann iva tejasā
kiṃ tavāpakṛtaṃ rājan vane nivasatā mayā
 jihīrṣiur ambho gurvarthaṃ yad ahaṃ tāḍitas tvayā
ekena khalu bāṇena marmaṇy abhihate mayi
 dvāv andhau nihatau vṛddhau mātā janayitā ca me
tau nūnaṃ durbalāv andhau matpratīkṣau pipāsitau
 ciram āśākṛtāṃ tṛṣṇāṃ kaṣṭāṃ saṃdhārayiṣyataḥ
na nūnaṃ tapaso vāsti phalayogaḥ śrutasya vā
 pitā yan māṃ na jānāti śayānaṃ patitaṃ bhuvi
jānann api ca kiṃ kuryād aśaktir aparikramaḥ
 bhidyamānam ivāśaktas trātum anyo nago nagam
pitus tvam eva me gatvā śīghram ācakṣva rāghava
 na tvām anudahet kruddho vanaṃ vahnir ivaidhitaḥ
iyam ekapadī rājan yato me pitur āśramaḥ
 taṃ prasādaya gatvā tvaṃ na tvāṃ sa kupitaḥ śapet
viśalyaṃ kuru māṃ rājan marma me niśitaḥ śaraḥ
 ruṇaddhi mṛdu sotsedhaṃ tīram amburayo yathā
na dvijātir ahaṃ rājan mā bhūt te manaso vyathā
 śūdrāyām asmi vaiśyena jāto janapadādhipa
itīva vadataḥ kṛcchrād bāṇābhihatamarmaṇaḥ
 tasya tv ānamyamānasya taṃ bāṇam aham uddharam
jalārdragātraṃ tu vilapya kṛcchān; marmavraṇaṃ saṃtatam ucchasantam
 tataḥ sarayvāṃ tam ahaṃ śayānaṃ; samīkṣya bhadre subhṛśaṃ viṣaṇṇaḥ
