[bh]
      tūṣṇīm āsīd arjunas tu pavanas tv abravīt punaḥ
      śṛṇu me brāhmaṇeṣv eva mukhyaṃ karma janādhipa
madasyāsyam anuprāptā yadā sendrā divaukasaḥ
      tadeyaṃ cyavaneneha hṛtā teṣāṃ vasuṃdharā
ubhau lokau hṛtau matvā te devā duḥkhitābhavan
      śokārtāś ca mahātmānaṃ brahmāṇaṃ śaraṇaṃ yayuḥ
[devāh]
      madāsya vyatiṣiktānām asmākaṃ lokapūjita
      cyavanena hṛtā bhūmiḥ kapaiś cāpi divaṃ prabho
[br]
      gacchadhvaṃ śaraṇaṃ viprān āśu sendrā divaukasaḥ
      prasādya tān ubhau lokāv avāpsyatha yathā purā
te yayuḥ śaraṇaṃ viprās ta ūcuḥ kāñ jayāmahe
      ity uktās te dvijān prāhur jayateha kapān iti
      bhūgatān hi vijetāro vayam ity eva pārthiva
tataḥ karma samārabdhaṃ brāhmaṇaiḥ kapa nāśanam
      tac chrutvā preṣito dūto brāhmaṇebhyo dhanī kapaiḥ
sa ca tān brāhmaṇān āha dhanī kapa vaco yathā
      bhavadbhiḥ sadṛśāḥ sarve kapāḥ kim iha vartate
sarve veda vidaḥ prājñāḥ sarve ca kratuyājinaḥ
      sarve satyavratāś caiva sarve tulyā maharṣibhiḥ
śrīś caiva ramate teṣu dhārayanti śriyaṃ ca te
     vṛthā dārān na gacchanti vṛthā māṃsaṃ na bhuñjate
dīptam agniṃ juhvati ca gurūṇāṃ vacane sthitāḥ
     sarve ca niyatātmāno balānāṃ saṃvibhāginaḥ
upetya śakaṭair yānti na sevanti rajasvalām
     abhuktavatsu nāśnanti divā caiva na śerate
etaiś cānyaiś ca bahubhir guṇair yuktān kathaṃ kapān
     vijeṣyatha nivartadhvaṃ nivṛttānāṃ śubhaṃ hi vaḥ
[br]
     kapān vayaṃ vijeṣyāmo ye devās te vayaṃ smṛtāḥ
     tasmād vadhyāḥ kapāsmākaṃ dhanin yāhi yathāgatam
dhanī gatvā kapān āha na vo viprāḥ priyaṃ karāḥ
     gṛhītvāstrāṇy atho viprān kapāḥ sarve samādravan
samudagradhvajān dṛṣṭvā kapān sarve dvijātayaḥ
     vyasṛjañ jvalitān agnīn kapānāṃ prāṇanāśanān
brahma sṛṣṭā havyabhujaḥ kapān bhuktvā sanātanāḥ
     nabhasīva yathābhrāṇi vyarājanta narādhipa
     praśaśaṃsur dvijāṃś caiva brahmāṇaṃ ca yaśasvinam
teṣāṃ tejas tathā vīryaṃ devānāṃ vavṛdhe tataḥ
     avāpnuvaṃś cāmaratvaṃ triṣu lokeṣu pūjitam
ity uktavacanaṃ vāyum arjunaḥ pratyabhāṣata
     pratipūjya mahābāho yat tac chṛṇu narādhipa
jīvāmy ahaṃ brāhmaṇārthe sarvathā satataṃ prabho
     brahmaṇe brāhmaṇebhyaś ca praṇamāmi ca nityaśaḥ
dattātreya prasādāc ca mayā prāptam idaṃ yaśaḥ
     loke ca paramā kīrtir dharmaś ca carito mahān
aho brāhmaṇa karmāṇi yathā māruta tattvataḥ
     tvayā proktāni kārtsnyena śrutāni prayatena ha
[vāyu]
     brāhmaṇān kṣatradharmeṇa pālayasvendriyāṇi ca
     bhṛgubhyas te bhayaṃ ghoraṃ tat tu kālād bhaviṣyati
