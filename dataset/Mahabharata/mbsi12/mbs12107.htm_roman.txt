[r]
      na nikṛtyā na dambhena brahmann icchāmi jīvitum
      nādharmayuktānīccheyam arthān sumahato 'py aham
purastād eva bhagavan mayaitad apavarjitam
      yena māṃ nābhiśaṅketa yad vā kṛtsnaṃ hitaṃ bhavet
ānṛśaṃsyena dharmeṇa loke hy asmiñ jijīviṣuḥ
      nāham etad alaṃ kartuṃ naitan mayy upapadyate
[manu]
      upapannas tvam etena yathā kṣatriya bhāṣase
      prakṛtyā hy upapanno 'si buddhyā cādbhutadarśana
ubhayor eva vām arthe yatiṣye tava tasya ca
      saṃśleṣaṃ vā kariṣyāmi śāśvataṃ hy anapāyinam
tvādṛśaṃ hi kule jātam anṛśaṃsaṃ bahuśrutam
      amātyaṃ ko na kurvīta rājyapraṇaya kovidam
yas tvaṃ pravrajito rājyād vyasanaṃ cottamaṃ gataḥ
      ānṛśaṃsyena vṛttena kṣatriyecchasi jīvitum
āgantā madgṛhaṃ tāta vaidehaḥ satyasaṃgaraḥ
      yatāhaṃ taṃ niyoṣkyāmi tat kariṣyaty asaṃśayam
[bh]
      tata āhūya vaidehaṃ munir vacanam abravīt
      ayaṃ rājakule jāto viditābhyantaro mama
ādarśa iva śuddhātmā śāradaś candramā iva
     nāsmin paśyāmi vṛjinaṃ sarvato me parīkṣitaḥ
tena te saṃdhir evāstu viśvasāsmin yathā mayi
     na rājyam anamātyena śakyaṃ śāstum amitrahan
     amātyaḥ śūra eva syād buddhisaṃpanna eva ca
amātyaḥ śūra eva syād buddhisaṃpanna eva ca
     tābhyāṃ caiva bhayaṃ rājñaḥ paśya rājyasya yojanam
     dharmātmanāṃ kva cil loke nānyāsti gatir īdṛśī
kṛtātmā rājaputro 'yaṃ satāṃ mārgam anuṣṭhitaḥ
     saṃsevyamānaḥ śatrūṃs te gṛhṇīyān mahato gaṇān
yady ayaṃ pratiyudhyet tvāṃ svakarma kṣatriyasya tat
     jigīṣamāṇas tvāṃ yuddhe pitṛpaitāmahe pade
tvaṃ cāpi prati yudhyethā vijigīṣu vrate sthitaḥ
     ayuddhvaiva niyogān me vaśe vaideha te sthitaḥ
sa tvaṃ dharmam avekṣasva tyaktvādharmam asāṃpratam
     na hi kāmān na ca drohāt svadharmaṃ hātum arhasi
naiva nityaṃ jayas tāta naiva nityaṃ parājayaḥ
     tasmād bhojayitavyaś ca bhoktavyaś ca paro janaḥ
ātmany eva hi saṃdṛśyāv ubhau jayaparājayau
     niḥśeṣa kāriṇāṃ tāta niḥśeṣa karaṇād bhayam
ity uktaḥ pratyuvācedaṃ vacanaṃ brāhmaṇarṣabham
     abhipūjyābhisatkṛtya pūjārham anumānya ca
yathā brūyān mahāprājño yathā brūyād bahuśrutaḥ
     śreyaḥ kāmo yathā brūyād ubhayor yat kṣamaṃ bhavet
tathā vacanam ukto 'smi kariṣyāmi ca tat tathā
     etad dhi paramaṃ śreyo na me 'trāsti vicāraṇā
tataḥ kauśalyam āhūya vaideho vākyam abravīt
     dharmato nītitaś caiva balena ca jito mayā
so 'haṃ tvayā tv ātmaguṇair jitaḥ pārthiva sattama
     ātmānam anavajñāya jitavad vartatāṃ bhavān
nāvamanye ca te buddhiṃ nāvamanye ca pauruṣam
     nāvamanye jayāmīti jitavad vartatāṃ bhavān
yathāvat pūjito rājan gṛhaṃ gantāsi me gṛhāt
     tataḥ saṃpūjya tau vipraṃ viśvastau jagmatur gṛhān
vaidehas tv atha kausalyaṃ praveśya gṛham añjasā
     pādyārghya madhuparkais taṃ pūjārhaṃ pratyapūjayat
dadau duhitaraṃ cāsmai ratnāni vividhāni ca
     eṣa rājñāṃ paro dharmaḥ sahyau jayaparājayau
