avāṅmukham atho dīnaṃ dṛṣṭvā somam ivāplutam
 rāghavaṃ lakṣmaṇo vākyaṃ hṛṣṭo madhuram abravīt
na saṃtāpaṃ mahābāho madarthaṃ kartum arhasi
 pūrvanirmāṇabaddhā hi kālasya gatir īdṛśī
jahi māṃ saumya visrabdaḥ pratijñāṃ paripālaya
 hīnapratijñāḥ kākutstha prayānti narakaṃ narāḥ
yadi prītir mahārāja yady anugrāhyatā mayi
 jahi māṃ nirviśaṅkas tvaṃ dharmaṃ vardhaya rāghava
lakṣmaṇena tathoktas tu rāmaḥ pracalitendriyaḥ
 mantriṇaḥ samupānīya tathaiva ca purodhasaṃ
abravīc ca yathāvṛttaṃ teṣāṃ madhye narādhipaḥ
 durvāso'bhigamaṃ caiva pratijñāṃ tāpasasya ca
tac chrutvā mantriṇaḥ sarve sopādhyāyāḥ samāsata
 vasiṣṭhas tu mahātejā vākyam etad uvāca ha
dṛṣṭam etan mahābāho kṣayaṃ te lomaharṣaṇam
 lakṣmaṇena viyogaś ca tava rāma mahāyaśaḥ
tyajainaṃ balavān kālo mā pratijñāṃ vṛthā kṛthāḥ
 vinaṣṭāyāṃ pratijñāyāṃ dharmo hi vilayaṃ vrajet
tato dharme vinaṣṭe tu trailokye sacarācaram
 sadevarṣigaṇaṃ sarvaṃ vinaśyeta na saṃśayaḥ
sa tvaṃ puruṣaśārdūla trailokyasyābhipālanam
 lakṣmaṇasya vadhenādya jagat svasthaṃ kuruṣva ha
teṣāṃ tat samavetānāṃ vākyaṃ dharmārthasaṃhitam
 śrutvā pariṣado madhye rāmo lakṣmaṇam abravīt
visarjaye tvāṃ saumitre mā bhūd dharmaviparyayaḥ
 tyāgo vadho vā vihitaḥ sādhūnām ubhayaṃ samam
rāmeṇa bhāṣite vākye bāṣpavyākulitekṣaṇaḥ
 lakṣmaṇas tvaritaḥ prāyāt svagṛhaṃ na viveśa ha
sa gatvā sarayūtīram upaspṛśya kṛtāñjaliḥ
 nigṛhya sarvasrotāṃsi niḥśvāsaṃ na mumoca ha
anucchvasantaṃ yuktaṃ taṃ saśakrāḥ sāpsarogaṇāḥ
 devāḥ sarṣigaṇāḥ sarve puṣpair avakiraṃs tadā
adṛśyaṃ sarvam anujaiḥ saśarīraṃ mahābalam
 pragṛhya lakṣmaṇaṃ śakro divaṃ saṃpraviveśa ha
tato viṣṇoś caturbhāgam āgataṃ surasattamāḥ
 hṛṣṭāḥ pramuditāḥ sarve 'pūjayan ṛṣibhiḥ saha
