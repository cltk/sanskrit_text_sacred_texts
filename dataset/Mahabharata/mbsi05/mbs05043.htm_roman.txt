[dhṛ]
      ṛco yajūṃṣy adhīte yaḥ sāmavedaṃ ca yo dvijaḥ
      pāpāni kurvan pāpena lipyate na sa lipyate
[san]
      nainaṃ sāmāny ṛco vāpi na yajūṃṣi vicakṣaṇa
      trāyante karmaṇaḥ pāpān na te mithyā bravīmy aham
na chandāṃsi vṛjināt tārayanti; māyāvinaṃ māyayā vartamānam
      nīḍaṃ śakuntā iva jātapakṣāś; chandāṃsy enaṃ prajahaty antakāle
na ced vedā vedavidaṃ śaktās trātuṃ vicakṣaṇa
      atha kasmāt pralāpo 'yaṃ brāhmaṇānāṃ sanātanaḥ
[san]
      asmiṁl loke tapas taptaṃ phalam anyatra dṛśyate
      brāhmaṇānām ime lokā ṛddhe tapasi saṃyatāḥ
kathaṃ samṛddham apy ṛddhaṃ tapo bhavati kevalam
      sanatsujāta tad brūhi yathā vidyāma tad vayam
[san]
      krodhādayo dvādaśa yasya doṣās; tathā nṛśaṃsādi ṣaḍ atra rājan
      dharmādayo dvādaśa cātatānāḥ; śāstre guṇā ye viditā dvijānām
krodhaḥ kāmo lobhamohau vivitsā; kṛpāsūyā mānaśokau spṛhā ca
      īrṣyā jugupsā ca manuṣyadoṣā; varjyāḥ sadā dvādaśaite nareṇa
ekaikam eta rājendra manuṣyān paryupāsate
      lipsamāno 'ntaraṃ teṣāṃ mṛgāṇām iva lubdhakaḥ
vikatthanaḥ spṛhayālur manasvī; bibhrat kopaṃ capalo 'rakṣaṇaś ca
     ete prāptāḥ ṣaṇ narān pāpadharmān; prakurvate nota santaḥ sudurge
saṃbhogasaṃvid dviṣam edhamāno; dattānutāpī kṛpaṇo 'balīyān
     varga praśaṃsī vanitāsu dveṣṭā; ete 'pare sapta nṛśaṃsadharmāḥ
dharmaś ca satyaṃ ca damas tapaś ca; amātsaryaṃ hrīs titikṣānasūyā
     yajñaś ca dānaṃ ca dhṛtiḥ śrutaṃ ca; mahāvratā dvādaśa brāhmaṇasya
yas tv etabhyaḥ pravased dvādaśebhyaḥ; sarvām apīmāṃ pṛthivīṃ praśiṣyāt
     tribhir dvābhyām ekato vā viśiṣṭo; nāsya svam astīti sa veditavyaḥ
damas tyāgo 'pramādaś ca eteṣv amṛtam āhitam
     tāni satyamukhāny āhur brāhmaṇā ye manīṣiṇaḥ
damo 'ṣṭādaśa doṣaḥ syāt pratikūlaṃ kṛtākṛte
     anṛtaṃ cābhyasūyā ca kāmārthau ca tathā spṛhā
krodhaḥ śokas tathā tṛṣṇā lobhaḥ paiśunyam eva ca
     matsaraś ca vivitsā ca paritāpas tathā ratiḥ
apasmāraḥ sātivādas tathā saṃbhāvanātmani
     etair vimukto doṣair yaḥ sa damaḥ sadbhir ucyate
śreyāṃs tu ṣaḍ vidhas tyāgaḥ priyaṃ prāpya na hṛṣyati
     apriye tu samutpanne vyathāṃ jātu na cārcchati
iṣṭān dārāṃś ca putrāṃś ca na cānyaṃ yad vaco bhavet
     arhate yācamānāya pradeyaṃ tad vaco bhavet
     apy avācyaṃ vadaty eva sa tṛtīyo guṇaḥ smṛtaḥ
tyaktair dravyair yo bhavati nopayuṅkte ca kāmataḥ
     na ca karmasu tad dhīnaḥ śiṣyabuddhir naro yathā
     sarvair eva guṇair yukto dravyavān api yo bhavet
apramādo 'ṣṭa doṣaḥ syāt tān doṣān parivarjayet
     indriyebhyaś ca pañcabhyo manasaś caiva bhārata
     atītānāgatebhyaś ca mukto hy etaiḥ sukhī bhavet
doṣair etair vimuktaṃ tu guṇair etaiḥ samanvitam
     etat samṛddham apy ṛddhaṃ tapo bhavati kevalam
     yan māṃ pṛcchasi rājendra kiṃ bhūyaḥ śrotum icchasi
ākhyāna pañcamair vedair bhūyiṣṭhaṃ kathyate janaḥ
     tathaivānye caturvedās trivedāś ca tathāpare
dvivedāś caikavedāś ca anṛcaś ca tathāpare
     teṣāṃ tu katamaḥ sa syād yam ahaṃ veda brāhmaṇam
[san]
     ekasya vedasyājñānād vedās te bahavo 'bhavan
     satyasyaikasya rājendra satye kaś cid avasthitaḥ
     evaṃ vedam anutsādya prajñāṃ mahati kurvate
dānam adhyayanaṃ yajño lobhād etat pravartate
     satyāt pracyavamānānāṃ saṃkalpo vitatho bhavet
tato yajñaḥ pratāyeta satyasyaivāvadhāraṇāt
     manasānyasya bhavati vācānyasyota karmaṇā
     saṃkalpasiddhaḥ puruṣaḥ saṃkalpān adhitiṣṭhati
anaibhṛtyena vai tasya dīkṣita vratam ācaret
     nāmaitad dhātunirvṛttaṃ satyam eva satāṃ param
     jñānaṃ vai nāma pratyakṣaṃ parokṣaṃ jāyate tapaḥ
vidyād bahu paṭhantaṃ tu bahu pāṭhīti brāhmaṇam
     tasmāt kṣatriya mā maṃsthā jalpitenaiva brāhmaṇam
     ya eva satyān nāpaiti sa jñeyo brāhmaṇas tvayā
chandāṃsi nāma kṣatriya tāny atharvā; jagau purastād ṛṣisarga eṣaḥ
     chandovidas te ya u tān adhītya; na vedya vedasya vidur na vedyam
na vedānāṃ veditā kaś cid asti; kaś cid vedān budhyate vāpi rājan
     yo veda vedān na sa veda vedyaṃ; satye sthito yas tu sa veda vedyam
abhijānāmi brāhmaṇam ākhyātāraṃ vicakṣaṇam
     yaś chinnavicikitsaḥ sann ācaṣṭe sarvasaṃśayān
tasya paryeṣaṇaṃ gacchet prācīnaṃ nota dakṣiṇam
     nārvācīnaṃ kutas tiryaṅ nādiśaṃ tu kathaṃ cana
tūṣṇīṃbhūta upāsīta na ceṣṭen manasā api
     abhyāvarteta brahmāsya antarātmani vai śritam
maunād dhi sa munir bhavati nāraṇya vasanān muniḥ
     akṣaraṃ tat tu yo veda sa muniḥ śreṣṭha ucyate
sarvārthānāṃ vyākaraṇād vaiyākaraṇa ucyate
     pratyakṣadarśī lokānāṃ sarvadarśī bhaven naraḥ
satye vai brāhmaṇas tiṣṭhan brahma paśyati kṣatriya
     vedānāṃ cānupūrvyeṇa etad vidvan bravīmi te
