[v]
      ity uktavati vākyaṃ tu kṛṣṇe devakinandane
      bhīṣmaṃ śāṃtanavaṃ bhūyaḥ paryapṛcchad yudhiṣṭhiraḥ
nirṇaye vā mahābuddhe sarvadharmabhṛtāṃ vara
      pratyakṣam āgamo veti kiṃ tayoḥ kāraṇaṃ bhavet
[bh]
      nāsty atra saṃśayaḥ kaś cid iti me vartate matiḥ
      śṛṇu vakṣyāmi te prājña samyak tvam anupṛcchasi
saṃśayaḥ sugamo rājan nirṇayas tv atra durgamaḥ
      dṛṣṭaṃ śrutam anantaṃ hi yatra saṃśaya darśanam
pratyakṣaṃ kāraṇaṃ dṛṣṭaṃ hetukāḥ prājñamāninaḥ
      nāstīty evaṃ vyavasyanti satyaṃ saṃśayam eva ca
      tad ayuktaṃ vyavasyanti bālāḥ paṇḍitamāninaḥ
atha cen manyase caikaṃ kāraṇaṃ kiṃ bhaved iti
      śakyaṃ dīrgheṇa kālena yuktenātandritena ca
      prāṇayātrām anekāṃ ca kalpayānena bhārata
tatpareṇaiva nānyena śakyaṃ hy etat tu kāraṇam
      hetūnām antam āsādya vipulaṃ jñānam uttamam
      jyotiḥ sarvasya lokasya vipulaṃ pratipadyate
tattvenāgamanaṃ rājan hetvantagamamaṃ tathā
      agrāhyam anibaddhaṃ ca vācaḥ saṃparivarjanam
[y]
      pratyakṣaṃ lokataḥ siddhaṃ lokāś cāgama pūrvakāḥ
      śiṣṭācāro bahuvidho brūhi tan me pitāmaha
[bh]
     dharmasya hriyamāṇasya balavadbhir durātmabhiḥ
     saṃsthā yatnair api kṛtā kālena paribhidyate
adharmā dharmarūpeṇa teṇaiḥ kūpā ivāvṛtāḥ
     tatas tair bhidyate vṛttaṃ śṛṇu caiva yudhiṣṭhira
avṛttyā ye ca bhindanti śrutatyāgaparāyaṇāḥ
     dharmavidveṣiṇo mandā ity uktās te na saṃśayaḥ
atṛpyantas tu sādhūnāṃ ya evāgama buddhayaḥ
     param ity eva saṃtuṣṭās tān upāssva ca pṛccha ca
kāmārthau pṛṣṭhataḥ kṛtvā lobhamohānusāriṇau
     dharma ity eva saṃbuddhās tān upāssva ca pṛccha ca
na teṣāṃ bhidyate vṛttaṃ yajñasvādhyāyakarmabhiḥ
     ācāraḥ kāraṇaṃ caiva dharmaś caiva trayaṃ punaḥ
[y]
     punar eveha me buddhiḥ saṃśaye parimuhyate
     apāre mārgamāṇasya paraṃ tīram apaśyataḥ
vedāḥ pratyakṣam ācāraḥ pramāṇaṃ tat trayaṃ yadi
     pṛthaktvaṃ labhyate caiṣāṃ dharmaś caikas trayaṃ katham
[bh]
     dharmasya hriyamāṇasya balavadbhir durātmabhiḥ
     yady evaṃ manyase rājaṃs tridhā dharmavicāraṇā
eka eveti jānīhi tridhā tasya pradarśanam
     pṛthaktve caiva me buddhis trayāṇām api vai tathā
ukto mārgas trayāṇāṃ ca tat tathaiva samācara
     jijñāsā tu na kartavyā dharmasya paritarkaṇāt
sadaiva bharataśreṣṭha mā te bhūd atra saṃśayaḥ
     andho jaḍa ivāśaṅko yad bravīmi tad ācara
ahiṃsā satyam akrodho dānam etac catuṣṭayam
     ajātaśatro savasva dharma eṣa sanātanaḥ
brāhmaṇeṣu ca vṛttir yā pitṛpaitāmahocitā
     tām anvehi mahābāho svargasyaite hi deśikāḥ
pramāṇam apramāṇaṃ vai yaḥ kuryād abudho naraḥ
     na sa pramāṇatām arho vivāda janano hi saḥ
brāhmaṇān eva sevasva satkṛtya bahu manya ca
     eteṣv eva tv ime lokāḥ kṛtsnā iti nibodha tān
