nirvṛtte tu kratau tasmin hayamedhe mahātmanaḥ
 pratigṛhya surā bhāgān pratijagmur yathāgatam
samāptadīkṣāniyamaḥ patnīgaṇasamanvitaḥ
 praviveśa purīṃ rājā sabhṛtyabalavāhanaḥ
yathārhaṃ pūjitās tena rājñā vai pṛthivīśvarāḥ
 muditāḥ prayayur deśān praṇamya munipuṃgavam
gateṣu pṛthivīśeṣu rājā daśarathaḥ punaḥ
 praviveśa purīṃ śrīmān puraskṛtya dvijottamān
śāntayā prayayau sārdham ṛṣyaśṛṅgaḥ supūjitaḥ
 anvīyamāno rājñātha sānuyātreṇa dhīmatā
kausalyājanayad rāmaṃ divyalakṣaṇasaṃyutam
 viṣṇor ardhaṃ mahābhāgaṃ putram ikṣvākunandanam
kausalyā śuśubhe tena putreṇāmitatejasā
 yathā vareṇa devānām aditir vajrapāṇinā
bharato nāma kaikeyyāṃ jajñe satyaparākramaḥ
 sākṣād viṣṇoś caturbhāgaḥ sarvaiḥ samudito guṇaiḥ
atha lakṣmaṇaśatrughnau sumitrājanayat sutau
 vīrau sarvāstrakuśalau viṣṇor ardhasamanvitau
rājñaḥ putrā mahātmānaś catvāro jajñire pṛthak
 guṇavanto 'nurūpāś ca rucyā proṣṭhapadopamāḥ
atītyaikādaśāhaṃ tu nāma karma tathākarot
 jyeṣṭhaṃ rāmaṃ mahātmānaṃ bharataṃ kaikayīsutam
saumitriṃ lakṣmaṇam iti śatrughnam aparaṃ tathā
 vasiṣṭhaḥ paramaprīto nāmāni kṛtavāṃs tadā
 teṣāṃ janmakriyādīni sarvakarmāṇy akārayat
teṣāṃ ketur iva jyeṣṭho rāmo ratikaraḥ pituḥ
 babhūva bhūyo bhūtānāṃ svayambhūr iva saṃmataḥ
sarve vedavidaḥ śūrāḥ sarve lokahite ratāḥ
 sarve jñānopasaṃpannāḥ sarve samuditā guṇaiḥ
teṣām api mahātejā rāmaḥ satyaparākramaḥ
 bālyāt prabhṛti susnigdho lakṣmaṇo lakṣmivardhanaḥ
rāmasya lokarāmasya bhrātur jyeṣṭhasya nityaśaḥ
 sarvapriyakaras tasya rāmasyāpi śarīrataḥ
lakṣmaṇo lakṣmisaṃpanno bahiḥprāṇa ivāparaḥ
 na ca tena vinā nidrāṃ labhate puruṣottamaḥ
 mṛṣṭam annam upānītam aśnāti na hi taṃ vinā
yadā hi hayam ārūḍho mṛgayāṃ yāti rāghavaḥ
 tadainaṃ pṛṣṭhato 'bhyeti sadhanuḥ paripālayan
bharatasyāpi śatrughno lakṣmaṇāvarajo hi saḥ
 prāṇaiḥ priyataro nityaṃ tasya cāsīt tathā priyaḥ
sa caturbhir mahābhāgaiḥ putrair daśarathaḥ priyaiḥ
 babhūva paramaprīto devair iva pitāmahaḥ
te yadā jñānasaṃpannāḥ sarve samuditā guṇaiḥ
 hrīmantaḥ kīrtimantaś ca sarvajñā dīrghadarśinaḥ
atha rājā daśarathas teṣāṃ dārakriyāṃ prati
 cintayām āsa dharmātmā sopādhyāyaḥ sabāndhavaḥ
tasya cintayamānasya mantrimadhye mahātmanaḥ
 abhyāgacchan mahātejo viśvāmitro mahāmuniḥ
sa rājño darśanākāṅkṣī dvārādhyakṣān uvāca ha
 śīghram ākhyāta māṃ prāptaṃ kauśikaṃ gādhinaḥ sutam
tac chrutvā vacanaṃ tasya rājaveśma pradudruvuḥ
 saṃbhrāntamanasaḥ sarve tena vākyena coditāḥ
te gatvā rājabhavanaṃ viśvāmitram ṛṣiṃ tadā
 prāptam āvedayām āsur nṛpāyekṣvākave tadā
teṣāṃ tad vacanaṃ śrutvā sapurodhāḥ samāhitaḥ
 pratyujjagāma saṃhṛṣṭo brahmāṇam iva vāsavaḥ
sa dṛṣṭvā jvalitaṃ dīptyā tāpasaṃ saṃśitavratam
 prahṛṣṭavadano rājā tato 'rghyam upahārayat
sa rājñaḥ pratigṛhyārghyaṃ śāstradṛṣṭtena karmaṇā
 kuśalaṃ cāvyayaṃ caiva paryapṛcchan narādhipam
vasiṣṭhaṃ ca samāgamya kuśalaṃ munipuṃgavaḥ
 ṛṣīṃś ca tān yathā nyāyaṃ mahābhāgān uvāca ha
te sarve hṛṣṭamanasas tasya rājño niveśanam
 viviśuḥ pūjitās tatra niṣeduś ca yathārthataḥ
atha hṛṣṭamanā rājā viśvāmitraṃ mahāmunim
 uvāca paramodāro hṛṣṭas tam abhipūjayan
yathāmṛtasya saṃprāptir yathā varṣam anūdake
 yathā sadṛśadāreṣu putrajanmāprajasya ca
 pranaṣṭasya yathā lābho yathā harṣo mahodaye
 tathaivāgamanaṃ manye svāgataṃ te mahāmune
kaṃ ca te paramaṃ kāmaṃ karomi kim u harṣitaḥ
 pātrabhūto 'si me vipra diṣṭyā prāpto 'si dhārmika
 adya me saphalaṃ janma jīvitaṃ ca sujīvitam
pūrvaṃ rājarṣiśabdena tapasā dyotitaprabhaḥ
 brahmarṣitvam anuprāptaḥ pūjyo 'si bahudhā mayā
tad adbhutam idaṃ vipra pavitraṃ paramaṃ mama
 śubhakṣetragataś cāhaṃ tava saṃdarśanāt prabho
brūhi yat prārthitaṃ tubhyaṃ kāryam āgamanaṃ prati
 icchāmy anugṛhīto 'haṃ tvadarthaparivṛddhaye
kāryasya na vimarśaṃ ca gantum arhasi kauśika
 kartā cāham aśeṣeṇa daivataṃ hi bhavān mama
iti hṛdayasukhaṃ niśamya vākyaṃ; śrutisukham ātmavatā vinītam uktam
 prathitaguṇayaśā guṇair viśiṣṭaḥ; parama ṛṣiḥ paramaṃ jagāma harṣam
