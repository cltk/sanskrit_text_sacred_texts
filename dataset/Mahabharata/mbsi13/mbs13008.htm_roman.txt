[y]
      ke pūjyāḥ ke namaḥ kāryāḥ kān namasyasi bhārata
      etan me sarvam ācakṣva yeṣāṃ spṛhayase nṛpa
uttamāpad gatasyāpi yatra te vartate manaḥ
      manuṣyaloke sarvasmin yad amutreha cāpy uta
[bh]
      spṛhayāmi dvijātīnāṃ yeṣāṃ brahma paraṃ dhanam
      yeṣāṃ svapratyayaḥ svargas tapaḥsvādhyāyasādhanaḥ
yeṣāṃ vṛddhāś ca bālāś ca pitṛpaitāmahīṃ dhuram
      udvahanti na sīdanti teṣāṃ vai spṛhayāmy aham
vidyāsv abhivinītānāṃ dāntānāṃ mṛdubhāṣiṇām
      śrutavṛttopapannānāṃ sadākṣara vidāṃ satām
saṃsatsu vadatāṃ yeṣāṃ haṃsānām iva saṃghaśaḥ
      maṅgalya rūpā rucirā divyajīmūtaniḥsvanāḥ
samyag uccāritā vācaḥ śrūyante hi yudhiṣṭhira
      śuśrūṣamāṇe nṛpatau pretya ceha sukhāvahāḥ
ye cāpi teṣāṃ śrotāraḥ sadā sadasi saṃmatāḥ
      vijñānaguṇasaṃpannās teṣāṃ ca spṛhayāmy aham
susaṃskṛtāni prayatāḥ śucīni guṇavanti ca
      dadaty annāni tṛptyarthaṃ brāhmaṇebhyo yudhiṣṭhira
      ye cāpi satataṃ rājaṃs teṣāṃ ca spṛhayāmy aham
śakyaṃ hy evāhave yoddhuṃ na dātum anasūyitam
     śūrā vīrāś ca śataśaḥ santi loke yudhiṣṭhira
     teṣāṃ saṃkhyāyamānānāṃ dānaśūro viśiṣyate
dhanyaḥ syāṃ yady ahaṃ bhūyaḥ saumya brāhmaṇako 'pi vā
     kule jāto dharmagatis tapo vidyā parāyaṇaḥ
na me tvattaḥ priyataro loke 'smin pāṇḍunandana
     tvattaś ca me priyatarā brāhmaṇā bharatarṣabha
yathā mama priyatarās tvatto viprāḥ kurūdvaha
     tena satyena gaccheyaṃ lokān yatra sa śaṃtanuḥ
na me pitā priyataro brāhmaṇebhyas tathābhavat
     na me pituḥ pitā vāpi ye cānye 'pi suhṛjjanāḥ
na hi me vṛjinaṃ kiṃ cid vidyate brāhmaṇeṣv iha
     aṇu vā yadi vā sthūlaṃ viditaṃ sādhu karmabhiḥ
karmaṇā manasā vāpi vācā vāpi paraṃtapa
     yan me kṛtaṃ brāhmaṇeṣu tenādya na tapāmy aham
brahmaṇya iti mām āhus tayā vācāsmi toṣitaḥ
     etad eva pavitrebhyaḥ sarvebhyaḥ paramaṃ smṛtam
paśyāmi lokān amalāñ śucīn brāhmaṇa yāyinaḥ
     teṣu me tāta gantavyam ahnāya ca cirāya ca
yathā patyāśrayo dharmaḥ strīṇāṃ loke yudhiṣṭhira
     sa devaḥ sā gatir nānyā kṣatriyasya tathā dvijāḥ
kṣatriyaḥ śatavarṣī ca daśavarṣī ca brāhmaṇaḥ
     pitā putrau ca vijñeyau tayo hi brāhmaṇaḥ pitā
nārī tu patyabhāve vai devaraṃ kurute patim
     pṛthivī brāhmaṇālābhe kṣatriyaṃ kurute patim
putravac ca tato rakṣyā upāsyā guruvac ca te
     agnivac copacaryā vai brāhmaṇāḥ kurusattama
ṛjūn sataḥ satyaśīlān sarvabhūtahite ratān
     āśīviṣān iva kruddhān dvijān upacaret sadā
tejasas tapasaś caiva nityaṃ bibhyed yudhiṣṭhira
     ubhe caite parityājye tejaś caiva tapas tathā
vyavasāyas tayoḥ śīghram ubhayor eva vidyate
     hanyuḥ kruddhā mahārāja brāhmaṇā ye tapasvinaḥ
bhūyaḥ syād ubhayaṃ dattaṃ brāhmaṇād yad akopanāt
     kuryād ubhayataḥ śeṣaṃ dattaśeṣaṃ na śeṣayet
daṇḍapāṇir yathā goṣu pālo nityaṃ sthiro bhavet
     brāhmaṇān brahma ca tathā kṣatriyaḥ paripālayet
piteva putrān rakṣethā brāhmaṇān brahmatejasaḥ
     gṛhe caiṣām avekṣethāḥ kac cid astīha jīvanam
