saha tārāṅgadābhyāṃ tu saṃgamya hanumān kapiḥ
 vicinoti sma vindhyasya guhāś ca gahanāni ca
siṃhaśārdūlajuṣṭāś ca guhāś ca paritas tathā
 viṣameṣu nagendrasya mahāprasravaṇeṣu ca
teṣāṃ tatraiva vasatāṃ sa kālo vyatyavartata
sa hi deśo duranveṣo guhā gahanavān mahān
 tatra vāyusutaḥ sarvaṃ vicinoti sma parvatam
paraspareṇa rahitā anyonyasyāvidūrataḥ
 gajo gavākṣo gavayaḥ śarabho gandhamādanaḥ
maindaś ca dvividaś caiva hanumāñ jāmbavān api
 aṅgado yuvarājaś ca tāraś ca vanagocaraḥ
girijālāvṛtān deśān mārgitvā dakṣiṇāṃ diśam
 kṣutpipāsā parītāś ca śrāntāś ca salilārthinaḥ
 avakīrṇaṃ latāvṛkṣair dadṛśus te mahābilam
tataḥ krauñcāś ca haṃsāś ca sārasāś cāpi niṣkraman
 jalārdrāś cakravākāś ca raktāṅgāḥ padmareṇubhiḥ
tatas tad bilam āsādya sugandhi duratikramam
 vismayavyagramanaso babhūvur vānararṣabhāḥ
saṃjātapariśaṅkās te tad bilaṃ plavagottamāḥ
 abhyapadyanta saṃhṛṣṭās tejovanto mahābalāḥ
tataḥ parvatakūṭābho hanumān mārutātmajaḥ
 abravīd vānarān sarvān kāntāra vanakovidaḥ
girijālāvṛtān deśān mārgitvā dakṣiṇāṃ diśam
 vayaṃ sarve pariśrāntā na ca paśyāmi maithilīm
asmāc cāpi bilād dhaṃsāḥ krauñcāś ca saha sārasaiḥ
 jalārdrāś cakravākāś ca niṣpatanti sma sarvaśaḥ
nūnaṃ salilavān atra kūpo vā yadi vā hradaḥ
 tathā ceme biladvāre snigdhās tiṣṭhanti pādapāḥ
ity uktās tad bilaṃ sarve viviśus timirāvṛtam
 acandrasūryaṃ harayo dadṛśū romaharṣaṇam
tatas tasmin bile durge nānāpādapasaṃkule
 anyonyaṃ saṃpariṣvajya jagmur yojanam antaram
te naṣṭasaṃjñās tṛṣitāḥ saṃbhrāntāḥ salilārthinaḥ
 paripetur bile tasmin kaṃ cit kālam atandritāḥ
te kṛśā dīnavadanāḥ pariśrāntāḥ plavaṃgamāḥ
 ālokaṃ dadṛśur vīrā nirāśā jīvite tadā
tatas taṃ deśam āgamya saumyaṃ vitimiraṃ vanam
 dadṛśuḥ kāñcanān vṛkṣān dīptavaiśvānaraprabhān
sālāṃs tālāṃś ca puṃnāgān kakubhān vañjulān dhavān
 campakān nāgavṛkṣāṃś ca karṇikārāṃś ca puṣpitān
taruṇādityasaṃkāśān vaidūryamayavedikān
 nīlavaidūryavarṇāś ca padminīḥ patagāvṛtāḥ
mahadbhiḥ kāñcanair vṛkṣair vṛtaṃ bālārka saṃnibhaiḥ
 jātarūpamayair matsyair mahadbhiś ca sakacchapaiḥ
nalinīs tatra dadṛśuḥ prasannasalilāyutāḥ
 kāñcanāni vimānāni rājatāni tathaiva ca
tapanīyagavākṣāṇi muktājālāvṛtāni ca
 haimarājatabhaumāni vaidūryamaṇimanti ca
dadṛśus tatra harayo gṛhamukhyāni sarvaśaḥ
 puṣpitān phalino vṛkṣān pravālamaṇisaṃnibhān
kāñcanabhramarāṃś caiva madhūni ca samantataḥ
 maṇikāñcanacitrāṇi śayanāny āsanāni ca
mahārhāṇi ca yānāni dadṛśus te samantataḥ
 haimarājatakāṃsyānāṃ bhājanānāṃ ca saṃcayān
agarūṇāṃ ca divyānāṃ candanānāṃ ca saṃcayān
 śucīny abhyavahāryāṇi mūlāni ca phalāni ca
mahārhāṇi ca pānāni madhūni rasavanti ca
 divyānām ambarāṇāṃ ca mahārhāṇāṃ ca saṃcayān
 kambalānāṃ ca citrāṇām ajinānāṃ ca saṃcayān
tatra tatra vicinvanto bile tatra mahāprabhāḥ
 dadṛśur vānarāḥ śūrāḥ striyaṃ kāṃ cid adūrataḥ
tāṃ dṛṣṭvā bhṛśasaṃtrastāś cīrakṛṣṇājināmbarām
 tāpasīṃ niyatāhārāṃ jvalantīm iva tejasā
tato hanūmān girisaṃnikāśaḥ; kṛtāñjalis tām abhivādya vṛddhām
 papraccha kā tvaṃ bhavanaṃ bilaṃ ca; ratnāni cemāni vadasva kasya
