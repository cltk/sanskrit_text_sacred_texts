[y]
      mahān ayaṃ dharmapatho bahuśākhaś ca bhārata
      kiṃ svid eveha dharmāṇām anuṣṭheyatamaṃ matam
kiṃ kāryaṃ sarvadharmāṇāṃ garīyo bhavato matam
      yathāyaṃ puruṣo dharmam iha ca pretya cāpnuyāt
[bh]
      mātāpitror gurūṇāṃ ca pūjā bahumatā mama
      atra yukto naro lokān yaśaś ca mahad aśnute
yad ete hy abhijānīyuḥ karma tāta supūjitāḥ
      dharmyaṃ dharmaviruddhaṃ vā tat kartavyaṃ yudhiṣṭhira
na tair anabhyanujñāto dharmam anyaṃ prakalpayet
      yam ete 'bhyanujānīyuḥ sa dharma iti niścayaḥ
eta eva trayo lokā eta evāśramās trayaḥ
      eta eva trayo vedā eta eva trayo 'gnayaḥ
pitā hy agnir gārhapatyo mātāgnir dakṣiṇaḥ smṛtaḥ
      gurur āhavanīyas tu sāgnitretā garīyasī
triṣv apramādyann eteṣu trīṁl lokān avajeṣyasi
      pitṛvṛttyā tv imaṃ lokaṃ mātṛvṛttyā tathāparam
      brahmalokaṃ puror vṛttyā nityam eva cariṣyasi
samyag eteṣu vartasva triṣu lokeṣu bhārata
      yaśaḥ prāpsyasi bhadraṃ te dharmaṃ ca sumahāphalam
naitān atiśayej jātu nātyaśnīyān na dūṣayet
     nityaṃ paricarec caiva tad vai sukṛtam uttamam
     kīrtiṃ puṇyaṃ yaśo lokān prāpsyase ca janādhipa
sarve tasyādṛtā lokā yasyaite traya ādṛtāḥ
     anādṛtās tu yasyaite sarvās tasyāphalāḥ kriyāḥ
naivāyaṃ na paro lokas tasya caiva paraṃtapa
     amānitā nityam eva yasyaite guravas trayaḥ
na cāsmin na pare loke yaśas tasya prakāśate
     na cānyad api kalyāṇaṃ pāratraṃ samudāhṛtam
tebhya eva tu tat sarvaṃ kṛtyayā visṛjāmy aham
     tad āsīn me śataguṇaṃ sahasraguṇam eva ca
     tasmān me saṃprakāśante trayo lokā yudhiṣṭhira
daśaiva tu sadācāryaḥ śrotriyān atiricyate
     daśācāryān upādhyāya upādhyāyān pitā daśa
pitṝn daśa tu mātaikā sarvāṃ vā pṛthivīm api
     gurutvenābhibhavati nāsti mātṛsamo guruḥ
     gurur garīyān pitṛto mātṛtaś ceti me matiḥ
ubhau hi mātā pitarau janmani vyupayujyataḥ
     śarīram etau sṛjataḥ pitā mātā ca bhārata
     ācārya śiṣṭā yā jātiḥ sā divyā sājarā marā
avadhyā hi sadā mātā pitā cāpy apakāriṇau
     na saṃduṣyati tat kṛtvā na ca te dūṣayanti tam
     dharmāya yatamānānāṃ vidur devāḥ saharṣibhiḥ
ya āvṛṇoty avitathena karṇāv; ṛtaṃ bruvann amṛtaṃ saṃprayacchan
     taṃ vai manye pitaraṃ mātaraṃ ca; tasmai na druhyet kṛtam asya jānan
vidyāṃ śrutvā ye guruṃ nādriyante; pratyāsannaṃ manasā karmaṇā vā
     yathaiva te gurubhir bhāvanīyās; tathā teṣāṃ guravo 'py arcanīyāḥ
tasmāt pūjayitavyāś ca saṃvibhajyāś ca yatnataḥ
     guravo 'rcayitavyāś ca purāṇaṃ dharmam icchatā
yena prītāś ca pitaras tena prītaḥ pitāmahaḥ
     priṇāti mātaraṃ yena pṛthivī tena pūjitā
yena prīṇāty upādhyāyaṃ tena syād brahma pūjitam
     mātṛtaḥ pitṛtaś caiva tasmāt pūjyatamo guruḥ
     ṛṣayaś ca hi devāya prīyante pitṛbhiḥ saha
na kena cana vṛttena hy avajñeyo gurur bhavet
     na ca mātā na ca pitā tādṛśo yādṛśo guruḥ
na te 'vamānam arhanti na ca te dūṣayanti tam
     gurūṇām eva satkāraṃ vidur devāḥ saharṣibhiḥ
upādhyāyaṃ pitaraṃ mātaraṃ ca; ye 'bhidruhyanti manasā karmaṇā vā
     teṣāṃ pāpaṃ bhrūṇahatyāviśiṣṭaṃ; tasmān nānyaḥ pāpakṛd asti loke
mitra druhaḥ kṛtaghnasya strīghnasya piśunasya ca
     caturṇāṃ vayam eteṣāṃ niṣkṛtiṃ nānuśuśrumaḥ
etat sarvam atideśena sṛṣṭaṃ; yat kartavyaṃ puruṣeṇeha loke
     etac chreyo nānyad asmād viśiṣṭaṃ; sarvān dharmān anusṛtyaitad uktam
