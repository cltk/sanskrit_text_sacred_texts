[s]
      tasmin mahati saṃkrande rājā duryodhanas tadā
      gāṅgeyam upasaṃgamya vinayenābhivādya ca
tasya sarvaṃ yathāvṛttam ākhyātum upacakrame
      ghaṭotkacasya vijayam ātmanaś ca parājayam
akthayām āsa durdharṣo viniḥśvasya punaḥ punaḥ
      abravīc ca tadā rājan bhīṣmaṃ kurupitāmaham
bhavantaṃ samupāśritya vāsudevaṃ yathā paraiḥ
      pāṇḍavair vigraho ghoraḥ samārabdho mayā prabho
ekādaśa samākhyātā akṣauhiṇyaś ca yā mama
      nideśe tava tiṣṭhanti mayā sārdhaṃ paraṃtapa
so 'haṃ bharataśārdūla bhīmasenapurogamaiḥ
      ghaṭotkacaṃ samāśritya pāṇḍavair yudhi nirjitaḥ
tan me dahati gātrāṇi śuṣkavṛkṣam ivānalaḥ
      tad icchāmi mahābhāga tvatprasādāt paraṃtapa
rākṣasāpasadaṃ hantuṃ svayam eva pitāmaha
      tvāṃ samāśritya durdharṣaṃ tan me kartuṃ tvam arhasi
etac chrutvā tu vacanaṃ rājño bharatasattama
      duryodhanam idaṃ vākyaṃ bhīṣmaḥ śāṃtanavo 'bravīt
śṛṇu rājan mama vaco yat tvā vakṣyāmi kaurava
     yathā tvayā mahārāja vartitavyaṃ paraṃtapa
ātmā rakṣyo raṇe tātaḥ sarvāvasthāsv ariṃdamam
     dharmarājena saṃgrāmas tvayā kāryaḥ sadānagha
arjunena yamābhyāṃ vā bhīmasenena vā punaḥ
     rājadharmaṃ puraskṛtya rājā rājānam ṛcchati
ahaṃ droṇaḥ kṛpo drauṇiḥ kṛtavarmā ca sātvataḥ
     śalyaś ca saumadattiś ca vikarṇaś ca mahārathaḥ
tava ca bhrātaraḥ śūrā duḥśāsana purogamāḥ
     tvadarthaṃ pratiyotsyāmo rākṣasaṃ taṃ mahābalam
tasmin raudre rākṣasendre yadi te hṛcchayo mahān
     ayaṃ vā gacchatu raṇe tasya yuddhāya durmateḥ
     bhagadatto mahīpālaḥ puraṃdarasamo yudhi
etāvad uktvā rājānaṃ bhagadattam athābravīt
     samakṣaṃ pārthivendrasya vākyaṃ vākyaviśāradaḥ
gaccha śīghraṃ mahārāja haiḍimbaṃ yuddhadurmadam
     vārayasva raṇe yatto miṣatāṃ sarvadhanvinām
     rākṣasaṃ krūrakarmāṇaṃ yathendras tārakaṃ purā
tava divyāni cāstrāṇi vikramaś ca paraṃtapa
     samāgamaś ca bahubhiḥ purābhūd asuraiḥ saha
tvaṃ tasya rājaśārdūla pratiyoddhā mahāhave
     svabalena vṛto rājañ jahi rākṣasapuṃgavam
etac chrutvā tu vacanaṃ bhīṣmasya pṛtanā pateḥ
     prayayau siṃhanādena parān abhimukho drutam
tam ādravantaṃ saṃprekṣya garjantam iva toyadam
     abhyavartanta saṃkruddhāḥ pāṇḍavānāṃ mahārathāḥ
bhimaseno 'bhimanyuś ca rākṣasaś ca ghaṭotkacaḥ
     draupadeyāḥ satyadhṛtiḥ kṣatradevaś ca māriṣa
cedipo vasu dānaś ca daśārṇādhipatis tathā
     supratīkena tāṃś cāpi bhagadatto 'py upādravat
tataḥ samabhavad yuddhaṃ ghorarūpaṃ bhayānakam
     pāṇḍūnāṃ bhagadattena yama rāṣṭravivardhanam
pramuktā rathibhir bāṇā bhīmavegāḥ sutejanāḥ
     te nipetur mahārāja nāgeṣu ca ratheṣu ca
prabhinnāś ca mahānāgā vinītā hastisādibhiḥ
     parasparaṃ samāsādya saṃnipetur abhītavat
madāndhā roṣasaṃrabdhā viṣāṇāgrair mahāhave
     vibhidur dantamusalaiḥ samāsādya parasparam
hayāś ca cāmarāpīḍāḥ prāsapāṇibhir āsthitāḥ
     coditāḥ sādibhiḥ kṣipraṃ nipetur itaretaram
pādātāś ca padātyoghais tāḍitāḥ śaktitomaraiḥ
     nyapatanta tadā bhūmau śataśo 'tha sahasraśaḥ
rathinaś ca tathā rājan karṇinālīkasāyakaiḥ
     nihatya samare vīrān siṃhanādān vinedire
tasmiṃs tathā vartamāne saṃgrāme lomaharṣaṇe
     bhagadatto maheṣvāso bhīmasenam athādravat
kuñjareṇa prabhinnena saptadhā sravatā madam
     parvatena yathā toyaṃ sravamāṇena sarvataḥ
kirañ śarasahasrāṇi supratīka śiro gataḥ
     airāvatastho maghavān vāridhārā ivānagha
sa bhīmaṃ śaradhārābhis tāḍayām āsa pārthivaḥ
     parvataṃ vāridhārābhiḥ prāvṛṣīva balāhakaḥ
bhīmasenas tu saṃkruddhaḥ pādarakṣān paraḥśatān
     nijaghāna maheṣvāsaḥ saṃkruddhaḥ śaravṛṣṭibhiḥ
tān dṛṣṭvā nihatān kruddho bhagadattaḥ pratāpavān
     codayām āsa nāgendraṃ bhīmasenarathaṃ prati
sa nāgaḥ preṣitas tena bāṇo jyā codito yathā
     abhyadhāvata vegena bhīmasenam ariṃdamam
tam āpatantaṃ saṃkrepṣya pāṇḍavānāṃ mahārathāḥ
     abhyavartanta vegena bhīmasenapurogamāḥ
kekayāś cābhimanyuś ca draupadeyāś ca sarvaśaḥ
     daśārṇādhipatiḥ śūraḥ kṣatradevaś ca māriṣa
     cedipaś citraketuś ca saṃkruddhāḥ sarva eva te
uttamāstrāṇi divyāni darśayanto mahābalāḥ
     tam ekaṃ kuñjaraṃ kruddhāḥ samantāt paryavārayan
sa viddho bahubhir bāṇair vyarocata mahādvipaḥ
     saṃjātarudhirotpīḍo dhātucitra ivādrirāṭ
daśārṇādhipatiś cāpi gajaṃ bhūmidharopamam
     samāsthito 'bhidudrāva bhagadattasya vāraṇam
tam āpatantaṃ samare gajaṃ gajapatiḥ sa ca
     dadhāra supratīko 'pi veleva makarālayam
vāritaṃ prekṣya nāgendraṃ daśārṇasya mahātmanaḥ
     sādhu sādhv iti sainyāni pāṇḍaveyāny apūjayan
tataḥ prāg yotiṣaḥ kruddhas tomarān vai caturdaśa
     prāhiṇot tasya nāgasya pramukhe nṛpasattama
tasya varma mukhatrāṇaṃ śātakumbhapariṣkṛtam
     vidārya prāviśan kṣipraṃ valmīkam iva pannagāḥ
sa gāḍhaviddho vyathito nāgo bharatasattama
     upāvṛtta madaḥ kṣipraṃ sa nyavartata vegataḥ
pradudrāva ca vegena praṇadan bhairavaṃ svanam
     sa mardamānaḥ svabalaṃ vāyur vṛkṣān ivaujasā
tasmin parājite nāge pāṇḍavānāṃ mahārathāḥ
     siṃhanādaṃ vinadyoccair yuddhāyaivopatasthire
tato bhīmaṃ puraskṛtya bhagadattam upādravan
     kiranto vividhān bāṇāñ śastrāṇi vividhāni ca
teṣām āpatatāṃ rājan saṃkruddhānām amarṣiṇām
     śrutvā sa ninadaṃ ghoram amarṣād gatasādhvasaḥ
     bhagadatto maheṣvāsaḥ svanāgaṃ pratyacodayat
aṅkuśāṅguṣṭha nuditaḥ sa gajapravaro yudhi
     tasmin kṣaṇe samabhavat saṃvartaka ivānalaḥ
rathasaṃghāṃs tathā nāgān hayāṃś ca saha sādibhiḥ
     pādātāṃś ca susaṃkruddhaḥ śataśo 'tha sahasraśaḥ
     amṛdnāt samare rājan saṃpradhāvaṃs tatas tataḥ
tena saṃloḍyamānaṃ tu pāṇḍūnāṃ tad valaṃ mahat
     saṃcukopa mahārāja carmevāgnau samāhitam
bhagnaṃ tu svabalaṃ dṛṣṭvā bhagadattena dhīmatā
     ghaṭotkaco 'tha saṃkruddho bhagadattam upādravat
vikaṭaḥ puruṣo rājan dīptāsyo dīptalocanaḥ
     rūpaṃ vibhīṣaṇaṃ kṛtvā roṣeṇa prajvalann iva
jagrāha vipulaṃ śūlaṃ girīṇām api dāruṇam
     nāgaṃ jighāṃsuḥ sahasā cikṣepa ca mahābalaḥ
     saviṣphuliṅga jvālābhiḥ samantāt pariveṣṭitam
tam āpatantaṃ sahasā dṛṣṭvā jvālākulaṃ raṇe
     cikṣepa ruciraṃ tīkṣṇam ardhacandraṃ sa pārthivaḥ
     ciccheda sumahac chūlaṃ tena bāṇena vegavat
nipapāta dvidhā chinnaṃ śūlaṃ hemapariṣkṛtam
     mahāśanir yathā bhraṣṭā śakra muktā nabhogatā
śūlaṃ nipatitaṃ dṛṣṭvā dvidhākṛttaṃ sa pārthivaḥ
     rukmadaṇḍāṃ mahāśaktiṃ jagrāhāgniśikhopamām
     cikṣepa tāṃ rākṣasasya tiṣṭha tiṣṭheti cābravīt
tām āpatantīṃ saṃprekṣya viyatsthām aśanīm iva
     utpatya rākṣasat tūrṇaṃ jagrāha ca nanāda ca
babhañja caināṃ tvarito jānuny āropya bhārata
     paśyataḥ pārthivendrasya tad adbhutam ivābhavat
tad avekṣya kṛtaṃ karma rākṣasena balīyasā
     divi devāḥ sa gandharvā munayaś cāpi vismitāḥ
pāṇḍavāś ca maheṣvāsā bhīmasenapurogamāḥ
     sādhu sādhv iti nādena pṛthivīm anunādayan
taṃ tu śrutvā mahānādaṃ prahṛṣṭānāṃ mahātmanām
     nāmṛṣyata maheṣvāso bhagadattaḥ pratāpavān
sa visphārya mahac cāpam indrāśanisamasvanam
     abhidudrāva vegena pāṇḍavānāṃ mahārathān
     visṛjan vimalāṃs tīkṣṇān nārācāñ jvalanaprabhān
bhīmam ekena vivyādha rākṣasaṃ navabhiḥ śaraiḥ
     abhimanyuṃ tribhiś caiva kekayān pañcabhis tathā
pūrṇāyatavisṛṣṭena svarṇapuṅkhena patriṇā
     bibheda dakṣiṇaṃ bāhuṃ kṣatradevasya cāhave
     papāta sahasā tasya sa śaraṃ dhanur uttamam
draupadeyāṃs tataḥ pañca pañcabhiḥ samatāḍayat
     bhīmasenasya ca krodhān nijaghāna turaṃgamān
dhvajaṃ kesariṇaṃ cāsya ciccheda viśikhais tribhiḥ
     nirbibheda tribhiś cānyaiḥ sāraithiṃ cāsya patribhiḥ
sa gāḍhaviddho vyathito rathopastha upāviśat
     viśoko bharataśreṣṭha bhagadattena saṃyuge
tato bhīmo mahārāja viratho rathināṃ varaḥ
     gadāṃ pragṛhya vegena pracaskanda mahārathāt
tam udyatagadaṃ dṛṣṭvā sa śṛṅgam iva parvatam
     tāvakānāṃ bhayaṃ ghoraṃ samapadyata bhārata
etasminn eva kāle tu pāṇḍavaḥ kṛṣṇasārathiḥ
     ājagāma mahārāja nighnañ śatrūn sahasraśaḥ
yatra tau puruṣavyāghrau pitā putrau paraṃtapau
     prāgjyotiṣeṇa saṃsaktau bhīmasena ghaṭotkacau
dṛṣṭvā tu pāṇḍavo rājan yudhyamānān mahārathān
     tvarito bharataśreṣṭha tatrāyād vikirañ śarān
tato duryodhano rājā tvaramāṇo mahārathaḥ
     senām acodayat kṣipraṃ rathanāgāśvasaṃkulām
tām āpatantīṃ sahasā kauravāṇāṃ mahācamūm
     abhidudrāva vegena pāṇḍavaḥ śvetavāhanaḥ
bhagadatto 'pi samare tena nāgena bhārata
     vimṛdna pāṇḍava balaṃ yudhiṣṭhiram upādravat
tadāsīt tumulaṃ yuddhaṃ bhagadattasya māriṣa
     pāñcālaiḥ sṛñjayaiś caiva kekayaiś codyatāyudhaiḥ
bhīmaseno 'pi samare tāv ubhau keśavārjunau
     āśrāvayad yathāvṛttam irāvad vadham uttamam
