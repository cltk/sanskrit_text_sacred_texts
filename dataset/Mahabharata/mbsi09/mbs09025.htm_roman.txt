[s]
      gajānīke hate tasmin pāṇḍuputreṇa bhārata
      vadhyamāne bale caiva bhīmasenena saṃyuge
carantaṃ ca tathā dṛṣṭvā bhīmasenam ariṃdamam
      daṇḍahastaṃ yathā krudddham antakaṃ prāṇahāriṇam
sametya samare rājan hataśeṣāḥ sutās tava
      adṛśyamāne kauravye putre duryodhane tava
      sodaryāḥ sahitā bhūtvā bhīmasenam upādravan
durmarṣaṇo mahārāja jaitro bhūri balo raviḥ
      ity ete sahitā bhūtvā tatra putrāḥ samantataḥ
      bhīmasenam abhidrutya rurudhuḥ savato diśam
tato bhīmo mahārāja svarathaṃ punar āsthitaḥ
      mumoca niśitān bāṇān putrāṇāṃ tava marmasu
te kīryamāṇā bhīmena putrās tava mahāraṇe
      bhīmasenam apāsedhan pravaṇād iva kuñjaram
tataḥ kruddho raṇe bhīmaḥ śiro durmarṣaṇasya ha
      kṣurapreṇa pramathyāśu pātayām āsa bhūtale
tato 'pareṇa bhallena sarvāvaraṇabhedinā
      śrutāntam avadhīd bhīmas tava putraṃ mahārathaḥ
jayatsenaṃ tato viddhvā nārācena hasann iva
      pātayām āsa kauravyaṃ rathopasthād ariṃdamaḥ
      sa papāta rathād rājan bhūmau tūrṇaṃ mamāra ca
śrutarvā tu tato bhīmaṃ kruddho vivyādha māriṣa
     śatena gṛdhravājānāṃ śarāṇāṃ nataparvaṇām
tataḥ kruddho raṇe bhīmo jaitraṃ bhūri balaṃ ravim
     trīn etāṃs tribhir ānarchad dviṣāgnipratimaiḥ śaraiḥ
te hatā nyapatan bhūmau syandanebhyo mahārathaḥ
     vasante puṣpaśabalā nikṛttā iva kiṃśukāḥ
tato 'pareṇa tīkṣṇena nārāccena paraṃtapaḥ
     durvimocanam āhatya preṣayām āsa mṛtyave
sa hataḥ prāpatad bhūmau svarathād rathināṃ varaḥ
     gires tu kūṭajo bhagno māruteneva pādapaḥ
duṣpradharṣaṃ tataś caiva sujātaṃ ca sutau tava
     ekaikaṃ nyavadhīt saṃkhye dvābhyāṃ dvābhyāṃ camūmukhe
     tau śilīmukhaviddhāṅgau petatū rathasattamau
tato yatantam aparam abhivīkṣya sutaṃ tava
     bhallena yudhi vivyādha bhīmo durviṣahaṃ raṇe
     sa papāta hato vāhāt paśyatāṃ sarvadhanvinām
dṛṣṭvā tu nihatān bhrātṝn bahūn ekena saṃyuge
     amarṣavaśam āpannaḥ śrutarvā bhīmam abhyayāt
vikṣipan sumahac cāpaṃ kārtasvaravibhūṣitam
     visṛjan sāyakāṃś caiva viṣāgnipratimān bahūn
sa tu rājan dhanuś chittvā pāṇḍavasya mahāmṛdhe
     athainaṃ chinnadhanvānaṃ viṃśatyā samavākirat
tato 'nyad dhanur ādāya bhīmaseno mahārathaḥ
     avākirat tava sutaṃ tiṣṭha tiṣṭheti cābravīt
mahad āsīt tayor yuddhaṃ citrarūpaṃ bhayānakam
     yādṛśaṃ samare pūrvaṃ jambha vāsavayor abhūt
tayos tatra śarair muktair yamadaṇḍanibhaiḥ śubhaiḥ
     samācchannā dharā sarvā khaṃ ca sarvā diśas tathā
tataḥ śrutarvā saṃkruddho dhanur āyamya sāyakaiḥ
     bhīmasenaṃ raṇe rājan bāhvor urasi cārpayat
so 'tividdho mahārāja tava putreṇa dhanvinā
     bhīmaḥ saṃcukṣubhe kruddhaḥ parvaṇīva mahodadhiḥ
tato bhīmo ruṣāviṣṭaḥ putrasya tava māriṣa
     sārathiṃ caturaś cāśvān bāṇair ninye yamakṣayam
virathaṃ taṃ samālakṣya viśikhair lomavāhibhiḥ
     avākirad ameyātmā darśayan pāṇilāghavam
śrutarvā viratho rājann ādade khaḍga carmaṇī
     athāsyādadataḥ khaḍgaṃ śatacandraṃ ca bhānumat
     kṣurapreṇa śiraḥ kāyāt pātayām āsa pāṇḍavaḥ
chinnottamāṅgasya tataḥ kṣurapreṇa mahātmanaḥ
     papāta kāyaḥ sa rathād vasudhām anunādayan
tasmin nīpatite vīre tāvakā bhayamohitāḥ
     abhyadravanta saṃgrāme bhīmasenaṃ yuyutsavaḥ
tān āpatata evāśu hataśeṣād balārṇavāt
     daṃśitaḥ pratijagrāha bhīmasenaḥ pratāpavān
     te tu taṃ vai samāsādya parivavruḥ samantataḥ
tatas tu saṃvṛto bhīmas tāvākair niśitaiḥ śaraiḥ
     pīḍayām āsa tān sarvān sahasrākṣa ivāsurān
tataḥ pañca śatān hatvā savarūthān mahārathān
     jaghāna kuñjarānīkaṃ punaḥ saptaśataṃ yudhi
hatvā daśasahasrāṇi pattīnāṃ parameṣubhiḥ
     vājināṃ ca śatāny aṣṭau pāṇḍavaḥ sma virājate
bhīmasenas tu kaunteyo hatvā yuddhe sutāṃs tava
     mene kṛtārtahm ātmānaṃ saphalaṃ janma ca prabho
taṃ tathā yudhyamānaṃ ca vinighnantaṃ ca tāvakān
     īkṣituṃ notsahante sma tava sainyāni bhārata
vidrāvya tu kurūn sarvāṃs tāṃś ca hatvā padānugān
     dorbhyāṃ śabdāṃ tataś cakre trāsayāno mahādvipān
hatabhūyiṣṭha yodhā tu tava senā viśāṃ pate
     kiṃ cic cheṣā mahārāja kṛpaṇā samapadyata
