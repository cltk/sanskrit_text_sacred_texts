[vai]
      tatas tān pariviśvastān vasatas tatra pāṇḍavān
      gateṣu teṣu rakṣaḥ subhīmasenātmaje 'pi ca
rahitān bhīmasenena kadā cit tān yadṛcchayā
      jahāra dharmarājānaṃ yamau kṛṣṇāṃ ca rākṣasaḥ
brāhmaṇo mantrakuśalaḥ sarvāstreṣv astravittamaḥ
      iti bruvan pāṇḍaveyān paryupāste sma nityadā
parīkṣamāṇaḥ pārthānāṃ kalāpāni dhanūṃṣi ca
      antaraṃ samabhiprepsur nāmnā khyāto jaṭāsuraḥ
sa bhīmasene niṣkrānte mṛgayārtham ariṃdame
      anyad rūpaṃ samāsthāya vikṛtaṃ bhairavaṃ mahat
gṛhītvā sarvaśastrāṇi draupadīṃ parigṛhya ca
      prātiṣṭhata sa duṣṭātmā trīn gṛhītvā ca pāṇḍavān
sahadevas tu yatnena tato 'pakramya pāṇḍavaḥ
      ākrandad bhīmasenaṃ vai yana yāto mahābalaḥ
tam abravīd dharmarājo hriyamāṇo yudhiṣṭhiraḥ
      dharmas te hīyate mūḍha na cainaṃ samavekṣase
ye 'nye ke cin manuṣyeṣu tiryagyonigatā api
      gandharvayakṣarakṣāṃsi vayāṃsi paśavas tathā
      manuṣyān upajīvanti tatas tvam upajīvasi
samṛddhyā hy asya lokasya loko yuṣmākam ṛdhyate
     imaṃ ca lokaṃ śocantam anuśocanti devatāḥ
     pūjyamānāś ca vardhante havyakavyair yathāvidhi
vayaṃ rāṣṭrasya goptāro rakṣitāraś ca rākṣasa
     rāṣṭrasyārakṣyamāṇasya kuto bhūtiḥ kutaḥ sukham
na ca rājāvamantavyo rakṣasā jātv anāgasi
     aṇur apy apacāraś ca nāsty asmākaṃ narāśana
drogdhavyaṃ na ca mitreṣu na viśvasteṣu karhi cit
     yeṣāṃ cānnāni bhuñjīta yatra ca syāt pratiśrayaḥ
sa tvaṃ pratiśraye 'smākaṃ pūjyamānaḥ sukhoṣitaḥ
     bhuktvā cānnāni duṣprajña katham asmāñ jihīrṣasi
evam eva vṛthācāro vṛthā vṛddho vṛthā matiḥ
     vṛthā maraṇam arhas tvaṃ vṛthādya na bhaviṣyasi
atha ced duṣṭabuddhis tvaṃ sarvair dharmair vivarjitaḥ
     pradāya śastrāṇy asmākaṃ yuddhena draupadīṃ hara
atha cet tvam avijñāya idaṃ karma kariṣyasi
     adharmaṃ cāpy akīrtiṃ ca loke prāpsyasi kevalam
etām adya parāmṛśya striyaṃ rākṣasa mānuṣīm
     viṣam etat samāloḍya kumbhena prāśitaṃ tvayā
tato yudhiṣṭhiras tasya bhārikaḥ samapadyata
     sa tu bhārābhibhūtātmā na tathā śīghrago 'bhavat
athābravīd draupadīṃ ca nakulaṃ ca yudhiṣṭhiraḥ
     mā bhaiṣṭa rākṣasān mūḍhād gatir asya mahāhṛtā
nātidūre mahābāhur bhavitā pavanātmajaḥ
     asmin muhūrte saṃprāpte na bhaviṣyati rākṣasaḥ
sahadevas tu taṃ dṛṣṭvā rākṣasaṃ mūḍhacetasam
     uvāca vacanaṃ rājan kuntīputramyudhiṣṭhiram
rājan kiṃnāma tat kṛtyaṃ kṣatriyasyāsty ato 'dhikam
     yad yuddhe 'bhimukhaḥ prāṇāṃs tyajec chatrūñ jayeta vā
eṣa cāsmān vayaṃ cainaṃ yudhyamānāḥ paraṃtapa
     sūdayema mahābāho deśakālo hy ayaṃ nṛpa
kṣatradharmasya saṃprāptaḥ kālaḥ satyaparākrama
     jayantaḥ pātyamānā vā prāptum arhāma sad gatim
rākṣase jīvamāne 'dya ravir astam iyād yadi
     nāhaṃ brūyāṃ punarjātu kṣatriyo 'smīti bhārata
bho bho rākṣasa tiṣṭhasva sahadevo 'smi pāṇḍavaḥ
     hatvā vā māṃ nayasvainān hato vādyeha svapsyasi
tathaiva tasmin bruvati bhīmaseno yadṛcchayā
     prādṛśyata mahābāhuḥ savajra iva vāsavaḥ
so 'paśyad bhrātarau tatra draupadīṃ ca yaśasvinīm
     kṣitisthaṃ sahadevaṃ ca kṣipantaṃ rākṣasaṃ tadā
mārāc ca rākṣasaṃ mūḍhaṃ kālopahatacetasam
     bhramantaṃ tatra tatraiva daivena vinivāritam
bhrātṝṃs tān hriyato dṛṣṭvā draupadīṃ ca mahābalaḥ
     krodham āhārayad bhīmo rākṣasaṃ cedam abravīt
vijñāto 'si mayā pūrvaṃ ceṣṭañ śastraparīkṣaṇe
     āsthā tu tvayi me nāsti yato 'si na hatas tadā
     brahmarūpapraticchanno na no vadasi cāpriyam
priyeṣu caramāṇaṃ tvāṃ na caivāpriya kāriṇam
     atithiṃ brahmarūpaṃ ca kathaṃ hanyām anāgasam
     rākṣasaṃ manyamāno 'pi yo hanyān narakaṃ vrajet
apakvasya ca kālena vadhas tava na vidyate
     nūnam adyāsi saṃpakvo yathā te matir īdṛśī
     dattā kṛṣṇāpaharaṇe kālenādbhuta karmaṇā
baḍiśo 'yaṃ tvayā grastaḥ kālasūtreṇa lambitaḥ
     matsyo 'mbhasīva syūtāsyaḥ kathaṃ me 'dya gamiṣyasi
yaṃ cāsi prasthito deśaṃ mano pūrvaṃ gataṃ ca te
     na taṃ gantāsi gantāsi mārgaṃ bakahiḍimbayoḥ
evam uktas tu bhīmena rākṣasaḥ kālacodnitaḥ
     bhīta utsṛjya tān sarvān yuddhāya samupasthitaḥ
abravīc ca punar bhīmaṃ roṣāt prasphuritādharaḥ
     na me mūḍhā diśaḥ pāpatvad arthaṃ me vilambanam
śrutā me rākṣasā ye ye tvayā vinihatā raṇe
     teṣām adya kariṣyāmi tavāsreṇodaka kriyām
evam uktas tato bhīmaḥ sṛkkiṇī parisaṃlihan
     smayamāna iva krodhāt sākṣāt kālāntakopamaḥ
     bāhusaṃrambham evecchann abhidudrāva rākṣasam
rākṣaso 'pi tadā bhīmaṃ yuddhārthinam avasthitam
     abhidudrāva saṃrabdho balo vajradharaṃ yathā
vartamāne tadā tābhyāṃ bāhuyuddhe sudāruṇe
     mādrīputrāv abhikruddhāv ubhāv apy abhyadhāvatām
nyavārayat tau prahasan kuntīputro vṛkodaraḥ
     śakto 'haṃ rākṣasasyeti prekṣadhvam iti cābravīt
ātmanā bhrātṛbhiś cāhaṃ dharmeṇa sukṛtena ca
     iṣṭena ca śape rājan sūdayiṣyāmi rākṣasam
ity evam uktvā tau vīrau spardhamānau parasparam
     bāhubhiḥ samasajjetām ubhau rakṣovṛkodarau
tayor āsīt saṃprahāraḥ kruddhayor bhīma rakṣasoḥ
     amṛṣyamāṇayoḥ saṃkhye devadānavayor iva
ārujyārujya tau vṛkṣān anyonyam abhijaghnatuḥ
     jīmūtāv iva gharmānte vinadantau mahābalau
babhajñatur mahāvṛkṣān ūrubhir balināṃ varau
     anyonyenābhisaṃrabdhau parasparajayaiṣiṇau
tad vṛkṣayuddham abhavan mahīruha vināśanam
     vālisugrīvayor bhrātroḥ pureva kapisiṃhayoḥ
āvidyāvidhya tau vṛkṣān muhūrtam itaretaram
     tāḍayām āsatur ubhau vinadantau muhur muhuḥ
tasmin deśe yadā vṛkṣāḥ sarva eva nipātitāḥ
     puñjī kṛtāś ca śataśaḥ parasparavadhepsayā
tadā śilāḥ samādāya muhūrtam iva bhārata
     mahābhrair iva śailendrau yuyudhāte mahābalau
ugrābhir ugrarūpābhir bṛhatībhiḥ parasparam
     vajrair iva mahāvegair ājaghnatur amarṣaṇau
abhihatya ca bhūyas tāv anyonyaṃ baladarpitau
     bhujābhyāṃ parigṛhyātha cakarṣāte gajāv iva
muṣṭibhiś ca mahāghorair anyonyam abhipetatuḥ
     tayoś caṭacaṭā śabdo babhūva sumahātmanoḥ
tataḥ saṃhṛtya muṣṭiṃ tu pañcaśīrṣam ivoragam
     vegenābhyahanad bhīmo rākṣasasya śirodharām
tataḥ śrāntaṃ tu tad rakṣo bhīmasena bhujāhatam
     supariśrāntam ālakṣya bhīmaseno 'bhyavartata
tata enaṃ mahābāhur bāhubhyām amaropamaḥ
     samutkṣipya balād bhīmo niṣpipeṣa mahītale
tasya gātrāṇi sarvāṇi cūrṇayām āsa pāṇḍavaḥ
     aratninā cābhihatya śiro kāyād ahāharat
saṃdaṣṭauṣṭhaṃ vivṛttākṣaṃ phalaṃ vṛntād iva cyutam
     jaṭāsurasya tu śiro bhīmasenabalād dhṛtam
     papāta rudhirādigdhaṃ saṃdaṣṭa daśanachadam
taṃ nihatya maheṣvāso yudhiṣṭhiram upāgamat
     stūyamāno dvijāgryais tair marudbhir iva vāsavaḥ
