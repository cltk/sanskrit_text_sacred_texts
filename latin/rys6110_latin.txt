upasthitaṃ tu taṃ dṛṣṭvā puṣpakaṃ puṣpabhūṣitam
 avidūre sthitaṃ rāmaṃ pratyuvāca vibhīṣaṇaḥ
sa tu baddhāñjaliḥ prahvo vinīto rākṣaseśvaraḥ
 abravīt tvarayopetaḥ kiṃ karomīti rāghavam
tam abravīn mahātejā lakṣmaṇasyopaśṛṇvataḥ
 vimṛśya rāghavo vākyam idaṃ snehapuraskṛtam
kṛtaprayatnakarmāṇo vibhīṣaṇa vanaukasaḥ
 ratnair arthaiś ca vivibhair bhūṣaṇaiś cābhipūjaya
sahaibhir arditā laṅkā nirjitā rākṣaseśvara
 hṛṣṭaiḥ prāṇabhayaṃ tyaktvā saṃgrāmeṣv anivartibhiḥ
evaṃ saṃmānitāś ceme mānārhā mānada tvayā
 bhaviṣyanti kṛtajñena nirvṛtā hariyūthapāḥ
tyāginaṃ saṃgrahītāraṃ sānukrośaṃ yaśasvinam
 yatas tvām avagacchanti tataḥ saṃbodhayāmi te
evam uktas tu rāmeṇa vānarāṃs tān vibhīṣaṇaḥ
 ratnārthaiḥ saṃvibhāgena sarvān evānvapūjayat
tatas tān pūjitān dṛṣṭvā ratnair arthaiś ca yūthapān
 āruroha tato rāmas tad vimānam anuttamam
aṅkenādāya vaidehīṃ lajjamānāṃ yaśasvinīm
 lakṣmaṇena saha bhrātrā vikrāntena dhanuṣmatā
abravīc ca vimānasthaḥ kākutsthaḥ sarvavānarān
 sugrīvaṃ ca mahāvīryaṃ rākṣasaṃ ca vibhīṣaṇam
mitrakāryaṃ kṛtam idaṃ bhavadbhir vānarottamāḥ
 anujñātā mayā sarve yatheṣṭaṃ pratigacchata
yat tu kāryaṃ vayasyena suhṛdā vā paraṃtapa
 kṛtaṃ sugrīva tat sarvaṃ bhavatā dharmabhīruṇā
 kiṣkindhāṃ pratiyāhy āśu svasainyenābhisaṃvṛtaḥ
svarājye vasa laṅkāyāṃ mayā datte vibhīṣaṇa
 na tvāṃ dharṣayituṃ śaktāḥ sendrā api divaukasaḥ
ayodhyāṃ pratiyāsyāmi rājadhānīṃ pitur mama
 abhyanujñātum icchāmi sarvān āmantrayāmi vaḥ
evam uktās tu rāmeṇa vānarās te mahābalāḥ
 ūcuḥ prāñjalayo rāmaṃ rākṣasaś ca vibhīṣaṇaḥ
 ayodhyāṃ gantum icchāmaḥ sarvān nayatu no bhavān
dṛṣṭvā tvām abhiṣekārdraṃ kausalyām abhivādya ca
 acireṇāgamiṣyāmaḥ svān gṛhān nṛpateḥ suta
evam uktas tu dharmātmā vānaraiḥ savibhīṣaṇaiḥ
 abravīd rāghavaḥ śrīmān sasugrīvavibhīṣaṇān
priyāt priyataraṃ labdhaṃ yad ahaṃ sasuhṛjjanaḥ
 sarvair bhavadbhiḥ sahitaḥ prītiṃ lapsye purīṃ gataḥ
kṣipram āroha sugrīva vimānaṃ vānaraiḥ saha
 tvam adhyāroha sāmātyo rākṣasendravibhīṣaṇa
tatas tat puṣpakaṃ divyaṃ sugrīvaḥ saha senayā
 adhyārohat tvarañ śīghraṃ sāmātyaś ca vibhīṣaṇaḥ
teṣv ārūḍheṣu sarveṣu kauberaṃ paramāsanam
 rāghaveṇābhyanujñātam utpapāta vihāyasaṃ
yayau tena vimānena haṃsayuktena bhāsvatā
 prahṛṣṭaś ca pratītaś ca babhau rāmaḥ kuberavat
