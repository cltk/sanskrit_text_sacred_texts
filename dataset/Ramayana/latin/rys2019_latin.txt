atha taṃ vyathayā dīnaṃ saviśeṣam amarṣitam
 śvasantam iva nāgendraṃ roṣavisphāritekṣaṇam
āsādya rāmaḥ saumitriṃ suhṛdaṃ bhrātaraṃ priyam
 uvācedaṃ sa dhairyeṇa dhārayan sattvam ātmavān
saumitre yo 'bhiṣekārthe mama saṃbhārasaṃbhramaḥ
 abhiṣekanivṛttyarthe so 'stu saṃbhārasaṃbhramaḥ
yasyā madabhiṣekārthaṃ mānasaṃ paritapyate
 mātā naḥ sā yathā na syāt saviśaṅkā tathā kuru
tasyāḥ śaṅkāmayaṃ duḥkhaṃ muhūrtam api notsahe
 manasi pratisaṃjātaṃ saumitre 'ham upekṣitum
na buddhipūrvaṃ nābuddhaṃ smarāmīha kadā cana
 mātṝṇāṃ vā pitur vāhaṃ kṛtam alpaṃ ca vipriyam
satyaḥ satyābhisaṃdhaś ca nityaṃ satyaparākramaḥ
 paralokabhayād bhīto nirbhayo 'stu pitā mama
tasyāpi hi bhaved asmin karmaṇy apratisaṃhṛte
 satyaṃ neti manas tāpas tasya tāpas tapec ca mām
abhiṣekavidhānaṃ tu tasmāt saṃhṛtya lakṣmaṇa
 anvag evāham icchāmi vanaṃ gantum itaḥ punaḥ
mama pravrājanād adya kṛtakṛtyā nṛpātmajā
 sutaṃ bharatam avyagram abhiṣecayitā tataḥ
mayi cīrājinadhare jaṭāmaṇḍaladhāriṇi
 gate 'raṇyaṃ ca kaikeyyā bhaviṣyati manaḥsukham
buddhiḥ praṇītā yeneyaṃ manaś ca susamāhitam
 tat tu nārhāmi saṃkleṣṭuṃ pravrajiṣyāmi māciram
kṛtāntas tv eva saumitre draṣṭavyo matpravāsane
 rājyasya ca vitīrṇasya punar eva nivartane
kaikeyyāḥ pratipattir hi kathaṃ syān mama pīḍane
 yadi bhāvo na daivo 'yaṃ kṛtāntavihito bhavet
jānāsi hi yathā saumya na mātṛṣu mamāntaram
 bhūtapūrvaṃ viśeṣo vā tasyā mayi sute 'pi vā
so 'bhiṣekanivṛttyarthaiḥ pravāsārthaiś ca durvacaiḥ
 ugrair vākyair ahaṃ tasyā nānyad daivāt samarthaye
kathaṃ prakṛtisaṃpannā rājaputrī tathāguṇā
 brūyāt sā prākṛteva strī matpīḍāṃ bhartṛsaṃnidhau
yad acintyaṃ tu tad daivaṃ bhūteṣv api na hanyate
 vyaktaṃ mayi ca tasyāṃ ca patito hi viparyayaḥ
kaś cid daivena saumitre yoddhum utsahate pumān
 yasya na grahaṇaṃ kiṃ cit karmaṇo 'nyatra dṛśyate
sukhaduḥkhe bhayakrodhau lābhālābhau bhavābhavau
 yasya kiṃ cit tathā bhūtaṃ nanu daivasya karma tat
vyāhate 'py abhiṣeke me paritāpo na vidyate
 tasmād aparitāpaḥ saṃs tvam apy anuvidhāya mām
 pratisaṃhāraya kṣipram ābhiṣecanikīṃ kriyām
na lakṣmaṇāsmin mama rājyavighne; mātā yavīyasy atiśaṅkanīyā
 daivābhipannā hi vadanty aniṣṭaṃ; jānāsi daivaṃ ca tathā prabhāvam
