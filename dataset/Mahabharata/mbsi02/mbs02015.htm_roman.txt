[y]
      samrāḍ guṇam abhīpsan vai yuṣmān svārthaparāyaṇaḥ
      kathaṃ prahiṇuyāṃ bhīmaṃ balāt kevalasāhasāt
bhīmārjunāv ubhau netre mano manye janārdanam
      manaś cakṣur vihīnasya kīdṛśaṃ jīvitaṃ bhavet
jarāsaṃdha balaṃ prāpya duṣpāraṃ bhīmavikramam
      śramo hi vaḥ parājayyāt kim u tatra viceṣṭitam
asminn arthāntare yuktam anarthaḥ pratipadyate
      yathāhaṃ vimṛśāmy ekas tat tāvac chrūyatāṃ mama
saṃnyāsaṃ rocaye sādhukāryasyāsya janārdana
      pratihanti mano me 'dya rājasūyo durāsadaḥ
[v]
      pārthaḥ prāpya dhanuḥśreṣṭham akṣayyau ca maheṣudhī
      rathaṃ dhvajaṃ sabhāṃ caiva yudhiṣṭhiram abhāṣata
dhanur astraṃ śarā vīryaṃ pakṣo bhūmir yaśobalam
      prāptam etan mayā rājan duṣprāpaṃ yad abhīpsitam
kule janma praśaṃsanti vaidyāḥ sādhu suniṣṭhitāḥ
      balena sadṛśaṃ nāsti vīryaṃ tu mama rocate
kṛtavīryakule jāto nirvīryaḥ kiṃ kariṣyati
      kṣatriyaḥ sarvaśo rājan yasya vṛttiḥ parājaye
sarvair api guṇair hīno vīryavān hi tared ripūn
     sarvair api guṇair yukto nirvīryaḥ kiṃ kariṣyati
dravyabhūtā guṇāḥ sarve tiṣṭhanti hi parākrame
     jayasya hetuḥ siddhir hi karma daivaṃ ca saṃśritam
saṃyukto hi balaiḥ kaś cit pramādān nopayujyate
     tena dvāreṇa śatrubhyaḥ kṣīyate sabalo ripuḥ
dainyaṃ yathābalavati tathā moho balānvite
     tāv ubhau nāśakau hetū rājñā tyājyau jayārthinā
jarāsaṃdha vināśaṃ ca rājñāṃ ca parimokṣaṇam
     yadi kuryāma yajñārthaṃ kiṃ tataḥ paramaṃ bhavet
anārambhe tu niyato bhaved aguṇa niścayaḥ
     guṇān niḥsaṃśayād rājan nairguṇyaṃ manyase katham
kāṣāyaṃ sulabhaṃ paścān munīnāṃ śamam icchatām
     sāmrājyaṃ tu tavecchanto vayaṃ yotsyāmahe paraiḥ
