makarākṣaṃ hataṃ śrutvā rāvaṇaḥ samitiṃjayaḥ
 ādideśātha saṃkruddho raṇāyendrajitaṃ sutam
jahi vīra mahāvīryau bhrātarau rāmalakṣmaṇau
 adṛśyo dṛśyamāno vā sarvathā tvaṃ balādhikaḥ
tvam apratimakarmāṇam indraṃ jayasi saṃyuge
 kiṃ punar mānuṣau dṛṣṭvā na vadhiṣyasi saṃyuge
tathokto rākṣasendreṇa pratigṛhya pitur vacaḥ
 yajñabhūmau sa vidhivat pāvakaṃ juhuve ndrajit
juhvataś cāpi tatrāgniṃ raktoṣṇīṣadharāḥ striyaḥ
 ājagmus tatra saṃbhrāntā rākṣasyo yatra rāvaṇiḥ
śastrāṇi śarapatrāṇi samidho 'tha vibhītakāḥ
 lohitāni ca vāsāṃsi sruvaṃ kārṣṇāyasaṃ tathā
sarvato 'gniṃ samāstīrya śarapatraiḥ samantataḥ
 chāgasya sarvakṛṣṇasya galaṃ jagrāha jīvataḥ
caruhomasamiddhasya vidhūmasya mahārciṣaḥ
 babhūvus tāni liṅgāni vijayaṃ darśayanti ca
pradakṣiṇāvartaśikhas taptahāṭakasaṃnibhaḥ
 havis tat pratijagrāha pāvakaḥ svayam utthitaḥ
hutvāgniṃ tarpayitvātha devadānavarākṣasān
 āruroha rathaśreṣṭham antardhānagataṃ śubham
sa vājibhiś caturbhis tu bāṇaiś ca niśitair yutaḥ
 āropitamahācāpaḥ śuśubhe syandanottame
jājvalyamāno vapuṣā tapanīyaparicchadaḥ
 śaraiś candrārdhacandraiś ca sa rathaḥ samalaṃkṛtaḥ
jāmbūnadamahākambur dīptapāvakasaṃnibhaḥ
 babhūvendrajitaḥ ketur vaidūryasamalaṃkṛtaḥ
tena cādityakalpena brahmāstreṇa ca pālitaḥ
 sa babhūva durādharṣo rāvaṇiḥ sumahābalaḥ
so 'bhiniryāya nagarād indrajit samitiṃjayaḥ
 hutvāgniṃ rākṣasair mantrair antardhānagato 'bravīt
adya hatvāhave yau tau mithyā pravrajitau vane
 jayaṃ pitre pradāsyāmi rāvaṇāya raṇādhikam
kṛtvā nirvānarām urvīṃ hatvā rāmaṃ salakṣmaṇam
 kariṣye paramāṃ prītim ity uktvāntaradhīyata
āpapātātha saṃkruddho daśagrīveṇa coditaḥ
 tīkṣṇakārmukanārācais tīkṣṇas tv indraripū raṇe
sa dadarśa mahāvīryau nāgau triśirasāv iva
 sṛjantāv iṣujālāni vīrau vānaramadhyagau
imau tāv iti saṃcintya sajyaṃ kṛtvā ca kārmukam
 saṃtatāneṣudhārābhiḥ parjanya iva vṛṣṭimān
sa tu vaihāyasaṃ prāpya saratho rāmalakṣmaṇau
 acakṣur viṣaye tiṣṭhan vivyādha niśitaiḥ śaraiḥ
tau tasya śaravegena parītau rāmalakṣmaṇau
 dhanuṣī saśare kṛtvā divyam astraṃ pracakratuḥ
pracchādayantau gaganaṃ śarajālair mahābalau
 tam astraiḥ surasaṃkāśau naiva pasparśatuḥ śaraiḥ
sa hi dhūmāndhakāraṃ ca cakre pracchādayan nabhaḥ
 diśaś cāntardadhe śrīmān nīhāratamasāvṛtaḥ
naiva jyātalanirghoṣo na ca nemikhurasvanaḥ
 śuśruve caratas tasya na ca rūpaṃ prakāśate
ghanāndhakāre timire śaravarṣam ivādbhutam
 sa vavarṣa mahābāhur nārācaśaravṛṣṭibhiḥ
sa rāmaṃ sūryasaṃkāśaiḥ śarair dattavaro bhṛśam
 vivyādha samare kruddhaḥ sarvagātreṣu rāvaṇiḥ
tau hanyamānau nārācair dhārābhir iva parvatau
 hemapuṅkhān naravyāghrau tigmān mumucatuḥ śarān
antarikṣaṃ samāsādya rāvaṇiṃ kaṅkapatriṇaḥ
 nikṛtya patagā bhūmau petus te śoṇitokṣitāḥ
atimātraṃ śaraugheṇa pīḍyamānau narottamau
 tān iṣūn patato bhallair anekair nicakartatuḥ
yato hi dadṛśāte tau śarān nipatitāñ śitān
 tatas tato dāśarathī sasṛjāte 'stram uttamam
rāvaṇis tu diśaḥ sarvā rathenātirathaḥ patan
 vivyādha tau dāśarathī laghv astro niśitaiḥ śaraiḥ
tenātividdhau tau vīrau rukmapuṅkhaiḥ susaṃhataiḥ
 babhūvatur dāśarathī puṣpitāv iva kiṃśukau
nāsya veda gatiṃ kaś cin na ca rūpaṃ dhanuḥ śarān
 na cānyad viditaṃ kiṃ cit sūryasyevābhrasaṃplave
tena viddhāś ca harayo nihatāś ca gatāsavaḥ
 babhūvuḥ śataśas tatra patitā dharaṇītale
lakṣmaṇas tu susaṃkruddho bhrātaraṃ vākyam abravīt
 brāhmam astraṃ prayokṣyāmi vadhārthaṃ sarvarakṣasām
tam uvāca tato rāmo lakṣmaṇaṃ śubhalakṣaṇam
 naikasya heto rakṣāṃsi pṛthivyāṃ hantum arhasi
ayudhyamānaṃ pracchannaṃ prāñjaliṃ śaraṇāgatam
 palāyantaṃ pramattaṃ vā na tvaṃ hantum ihārhasi
asyaiva tu vadhe yatnaṃ kariṣyāvo mahābala
 ādekṣyāvo mahāvegān astrān āśīviṣopamān
tam enaṃ māyinaṃ kṣudram antarhitarathaṃ balāt
 rākṣasaṃ nihaniṣyanti dṛṣṭvā vānarayūthapāḥ
yady eṣa bhūmiṃ viśate divaṃ vā; rasātalaṃ vāpi nabhastalaṃ vā
 evaṃ nigūḍho 'pi mamāstradagdhaḥ; patiṣyate bhūmitale gatāsuḥ
ity evam uktvā vacanaṃ mahātmā; raghupravīraḥ plavagarṣabhair vṛtaḥ
 vadhāya raudrasya nṛśaṃsakarmaṇas; tadā mahātmā tvaritaṃ nirīkṣate
