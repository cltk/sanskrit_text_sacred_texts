[mārk]
      upaviṣṭaṃ tataḥ skandaṃ hiraṇyakavaca srajam
      hiraṇyacūḍa mukuṭaṃ hiraṇyākṣaṃ mahāprabham
lohitāmbara saṃvītaṃ tīkṣṇadaṃṣṭraṃ manoramam
      sarvalakṣaṇasaṃpannaṃ trailokyasyāpi supriyam
tatas taṃ varadaṃ śūraṃ yuvānaṃ mṛṣṭakuṇḍalam
      abhajat padmarūpā śrīḥ svayam eva śarīriṇī
śriyā juṣṭaḥ pṛthu yaśāḥ sa kumāra varas tadā
      niṣaṇṇo dṛśyate bhūtaiḥ paurṇamāsyāṃ yathā śaśī
apūjayan mahātmāno brāhmaṇās taṃ mahābalam
      idam āhus tadā caiva skandaṃ tatra maharṣayaḥ
hiraṇyavarṇabhadraṃ te lokānāṃ śaṃkaro bhava
      tvayā ṣaṣ rātrajātena sarve lokā vaśīkṛtāḥ
abhayaṃ ca punar dattaṃ tvayaivaiṣāṃ surottama
      tasmād indro bhavān astu trailokyasyābhayaṃkaraḥ
[skanda]
      kim indraḥ sarvalokānāṃ karotīha tapodhanāḥ
      kathaṃ deva ganāṃś caiva pāti nityaṃ sureśvaraḥ
[rsayah]
      indro diśati bhūtānāṃ balaṃ tejo prajāḥ sukham
      tuṣṭaḥ prayacchati tathā sarvān dāyān sureśvaraḥ
durvṛttānāṃ saṃharati vṛttasthānāṃ prayacchati
     anuśāsti ca bhūtāni kāryeṣu balasūdanaḥ
asūrye ca bhavet sūryas tathācandre ca candramāḥ
     bhavaty agniś ca vāyuś ca pṛthivy āpaś ca kāraṇaiḥ
etad indreṇa kartavyam indre hi vipulaṃ balam
     tvaṃ ca vīra balaśreṣṭhas tasmād indro bhavasva naḥ
[ṣakra]
     bhavasvendro mahābāho sarveṣāṃ naḥ sukhāvahaḥ
     abhiṣicyasva caivādya prāptarūpo 'si sattama
[skanda]
     śādhi tvam eva trailokyam avyagro vijaye rataḥ
     ahaṃ te kiṃkaraḥ śakra na mamendratvam īpsitam
[ṣakra]
     balaṃ tavādbhutaṃ vīra tvaṃ devānām arīñ jahi
     avajñāsyanti māṃ lokā vīryeṇa tava vismitāḥ
indratve 'pi sthitaṃ vīra balahīnaṃ parājitam
     āvayoś ca mitho bhede prayatiṣyanty atandritāḥ
bhedite ca tvayi vibho loko dvaidham upeṣyati
     dvidhā bhūteṣu lokeṣu niściteṣv āvayos tathā
     vigrahaḥ saṃpravarteta bhūtabhedān mahābala
tatra tvaṃ māṃ raṇe tāta yathāśraddhaṃ vijeṣyasi
     tasmād indro bhavān adya bhavitā mā vicāraya
[skanda]
     tvam eva rājā bhadraṃ te trailokyasya mamaiva ca
     karomi kiṃ ca te śakra śāsanaṃ tad bravīhi me
[ṣakra]
     yadi satyam idaṃ vākyaṃ niścayād bhāṣitaṃ tvayā
     yadi vā śāsanaṃ skanda kartum icchasi me śṛṇu
abhiṣicyasva devānāṃ senāpatye mahābala
     aham indro bhaviṣyāmi tava vākyān mahābala
[skanda]
     dānavānāṃ vināśāya devānām arthasiddhaye
     gobrāhmaṇasya trāṇārthaṃ senāpatye 'bhiṣiñca mām
[mārk]
     so 'bhiṣikto maghavatā sarvair devagaṇaiḥ saha
     atīva śuśubhe tatra pūjyamāno maharṣibhiḥ
tasya tat kāñcanaṃ chatraṃ dhriyamāṇaṃ vyarocata
     yathaiva susamiddhasya pāvakasyātma maṇḍalam
viśvakarma kṛtā cāsya divyā mālā hiraṇmayī
     ābaddhā tripuraghnena svayam eva yaśasvinā
āgamya manujavyāghrasahadevyā paraṃtapa
     arcayām āsa suprīto bhagavān govṛṣadhvajaḥ
rudram agniṃ dvijāḥ prāhū rudra sūnus tatas tu saḥ
     rudreṇa śukram utsṛṣṭaṃ tac chvetaḥ parvato 'bhavat
     pāvakasyendriyaṃ śvete kṛttikābhiḥ kṛtaṃ nage
pūjyamānaṃ tu rudreṇa dṛṣṭvā sarve divaukasaḥ
     rudra sūnuṃ tataḥ prāhur guhaṃ guṇavatāṃ varam
anupraviśya rudreṇa vahniṃ jāto hy ayaṃ śiśuḥ
     tatra jātas tataḥ skando rudra sūnus tato 'bhavat
rudrasya vahneḥ svāhāyāḥ ṣaṇṇāṃ strīṇāṃ ca tejasā
     jātaḥ skandaḥ suraśreṣṭho rudra sūnus tato 'bhavat
araje vāsasī rakte vasānaḥ pāvakātmajaḥ
     bhāti dīptavapuḥ śrīmān raktābhrābhyām ivāṃśumān
kukkuṭaś cāgninā dattas tasya ketur alaṃkṛtaḥ
     rathe samucchrito bhāti kālāgnir iva lohitaḥ
viveśa kavacaṃ cāsya śarīraṃ sahajaṃ tataḥ
     yudhyamānasya dehasya prādurbhavati tat sadā
śaktir varma balaṃ tejo kāntatvaṃ satyam akṣatiḥ
     brahmaṇyatvam asaṃmoho bhaktānāṃ parirakṣaṇam
nikṛntanaṃ ca śatrūṇāṃ lokānāṃ cābhirakṣaṇam
     skandena saha jātāni sarvāṇy eva janādhipa
evaṃ devagaṇaiḥ sarvaiḥ so 'bhiṣiktaḥ svalaṃkṛtaḥ
     babhau pratītaḥ sumanāḥ paripūrṇendu darśanaḥ
iṣṭaiḥ svādhyāyaghoṣaiś ca deva tūryaravair api
     devagandharvagītaiś ca sarvair apsarasāṃ gaṇaiḥ
etaiś cānyaiś ca vividhair hṛṣṭatuṣṭair alaṃkṛtaiḥ
     krīḍann iva tadā devair abhiṣiktaḥ sa pāvakiḥ
abhiṣiktaṃ mahāsenam apaśyanta divaukasaḥ
     vinihatya tamo sūryaṃ yathehābhyuditaṃ tathā
athainam abhyayuḥ sarvā deva senāḥ sahasraśaḥ
     asmākaṃ tvaṃ patir iti bruvāṇāḥ sarvatodiśam
tāḥ samāsādya bhagavān sarvabhūtagaṇair vṛtaḥ
     arcitaś ca stutaś caiva sāntvayām āsa tā api
śatakratuś cābhiṣicya skandaṃ senāpatiṃ tadā
     sasmāra tāṃ deva senāṃ yā sā tena vimokṣitā
ayaṃ tasyāḥ patir nūnaṃ vihito brahmaṇā svayam
     iti cintyānayām āsa devasenāṃ svalaṃkṛtām
skandaṃ covāca balabhid iyaṃ kanyā surottama
     ajāte tvayi nirdiṣṭā tava patnī svayambhuvā
tasmāt tvam asyā vidhivat pāṇiṃ mantrapuraskṛtam
     gṛhāṇa dakṣiṇaṃ devyāḥ pāṇinā padmavarcasam
evam uktaḥ sa jagrāha tasyāḥ pāṇiṃ yathāvidhi
     bṛhaspatir mantravidhaṃ jajāpa ca juhāva ca
evaṃ skandasya mahiṣīṃ devasenāṃ vidur budhāḥ
     ṣaṣṭhīṃ yāṃ brāhmaṇāḥ prāhur lakṣmīm āśāṃ sukhapradām
     sinīvālīṃ kuhūṃ caiva sadvṛttim aparājitām
yadā skandaḥ patir labdhaḥ śāśvato devasenayā
     tadā tam āśrayal lakṣmīḥ svayaṃ devī śarīriṇī
śrījuṣṭaḥ pañcamīṃ skandas tasmāc chrī pañcamī smṛtā
     ṣaṣṭhyāṃ kṛtārtho 'bhūd yasmāt tasmāt ṣaṣṭhī mahātithiḥ
