adhyardhayojanaṃ gatvā nadīṃ paścān mukhāśritām
 sarayūṃ puṇyasalilāṃ dadarśa raghunandanaḥ
atha tasmin muhūrte tu brahmā lokapitāmahaḥ
 sarvaiḥ parivṛto devair ṛṣibhiś ca mahātmabhiḥ
āyayau yatra kākutsthaḥ svargāya samupasthitaḥ
 vimānaśatakoṭībhir divyābhir abhisaṃvṛtaḥ
papāta puṣpavṛṣṭiś ca vāyumuktā mahaughavat
tasmiṃs tūryaśatākīrṇe gandharvāpsarasaṃkule
 sarayūsalilaṃ rāmaḥ padbhyāṃ samupacakrame
tataḥ pitāmaho vāṇīm antarikṣād abhāṣata
 āgaccha viṣṇo bhadraṃ te diṣṭyā prāpto 'si rāghava
bhrātṛbhiḥ saha devābhaiḥ praviśasva svakāṃ tanum
 vaiṣṇavīṃ tāṃ mahātejas tad ākāśaṃ sanātanam
tvaṃ hi lokagatir deva na tvāṃ ke cit prajānate
 ṛte māyāṃ viśālākṣa tava pūrvaparigrahām
tvam acintyaṃ mahad bhūtam akṣayaṃ sarvasaṃgraham
 yām icchasi mahātejas tāṃ tanuṃ praviśa svayam
pitāmahavacaḥ śrutvā viniścitya mahāmatiḥ
 viveśa vaiṣṇavaṃ tejaḥ saśarīraḥ sahānujaḥ
tato viṣṇugataṃ devaṃ pūjayanti sma devatāḥ
 sādhyā marudgaṇāś caiva sendrāḥ sāgnipurogamāḥ
ye ca divyā ṛṣigaṇā gandharvāpsarasaś ca yāḥ
 suparṇanāgayakṣāś ca daityadānavarākṣasāḥ
sarvaṃ hṛṣṭaṃ pramuditaṃ sarvaṃ pūrṇamanoratham
 sādhu sādhv iti tat sarvaṃ tridivaṃ gatakalmaṣam
atha viṣṇur mahātejāḥ pitāmaham uvāca ha
 eṣāṃ lokāñ janaughānāṃ dātum arhasi suvrata
ime hi sarve snehān mām anuyātā manasvinaḥ
 bhaktā bhājayitavyāś ca tyaktātmānaś ca matkṛte
tac chrutvā viṣṇuvacanaṃ brahmā lokaguruḥ prabhuḥ
 lokān sāntānikān nāma yāsyantīme samāgatāḥ
yac ca tiryaggataṃ kiṃ cid rāmam evānucintayat
 prāṇāṃs tyakṣyati bhaktyā vai saṃtāne tu nivatsyati
 sarvair eva guṇair yukte brahmalokād anantare
vānarāś ca svakāṃ yonim ṛkṣāś caiva tathā yayuḥ
 yebhyo viniḥsṛtā ye ye surādibhyaḥ susaṃbhavāḥ
ṛṣibhyo nāgayakṣebhyas tāṃs tān eva prapedire
 tathoktavati deveśe gopratāram upāgatāḥ
bhejire sarayūṃ sarve harṣapūrṇāśruviklavāḥ
 avagāhya jalaṃ yo yaḥ prāṇī hy āsīt prahṛṣṭavat
mānuṣaṃ deham utsṛjya vimānaṃ so 'dhyarohata
 tiryagyonigatāś cāpi saṃprāptāḥ sarayūjalam
divyā divyena vapuṣā devā dīptā ivābhavan
 gatvā tu sarayūtoyaṃ sthāvarāṇi carāṇi ca
prāpya tat toyavikledaṃ devalokam upāgaman
 devānāṃ yasya yā yonir vānarā ṛṣka rākṣasāḥ
tām eva viviśuḥ sarve devān nikṣipya cāmbhasi
 tathā svargagataṃ sarvaṃ kṛtvā lokagurur divam
jagāma tridaśaiḥ sārdhaṃ hṛṣṭair hṛṣṭo mahāmatiḥ
