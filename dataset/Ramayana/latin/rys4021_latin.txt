tato nipatitāṃ tārāṃ cyutāṃ tārām ivāmbarāt
 śanair āśvāsayām āsa hanūmān hariyūthapaḥ
guṇadoṣakṛtaṃ jantuḥ svakarmaphalahetukam
 avyagras tad avāpnoti sarvaṃ pretya śubhāśubham
śocyā śocasi kaṃ śocyaṃ dīnaṃ dīnānukampase
 kaś ca kasyānuśocyo 'sti dehe 'smin budbudopame
aṅgadas tu kumāro 'yaṃ draṣṭavyo jīvaputrayā
 āyatyā ca vidheyāni samarthāny asya cintaya
jānāsy aniyatām evaṃ bhūtānām āgatiṃ gatim
 tasmāc chubhaṃ hi kartavyaṃ paṇḍite naihalaukikam
yasmin harisahasrāṇi prayutāny arbudāni ca
 vartayanti kṛtāṃśāni so 'yaṃ diṣṭāntam āgataḥ
yad ayaṃ nyāyadṛṣṭārthaḥ sāmadānakṣamāparaḥ
 gato dharmajitāṃ bhūmiṃ nainaṃ śocitum arhasi
sarve ca hariśārdūla putraś cāyaṃ tavāṅgadaḥ
 haryṛṣkapatirājyaṃ ca tvatsanātham anindite
tāv imau śokasaṃtaptau śanaiḥ preraya bhāmini
 tvayā parigṛhīto 'yam aṅgadaḥ śāstu medinīm
saṃtatiś ca yathādṛṣṭā kṛtyaṃ yac cāpi sāmpratam
 rājñas tat kriyatāṃ sarvam eṣa kālasya niścayaḥ
saṃskāryo harirājas tu aṅgadaś cābhiṣicyatām
 siṃhāsanagataṃ putraṃ paśyantī śāntim eṣyasi
sā tasya vacanaṃ śrutvā bhartṛvyasanapīḍitā
 abravīd uttaraṃ tārā hanūmantam avasthitam
aṅgada pratirūpāṇāṃ putrāṇām ekataḥ śatam
 hatasyāpy asya vīrasya gātrasaṃśleṣaṇaṃ varam
na cāhaṃ harirājasya prabhavāmy aṅgadasya vā
 pitṛvyastasya sugrīvaḥ sarvakāryeṣv anantaraḥ
na hy eṣā buddhir āstheyā hanūmann aṅgadaṃ prati
 pitā hi bandhuḥ putrasya na mātā harisattama
na hi mama harirājasaṃśrayāt; kṣamataram asti paratra ceha vā
 abhimukhahatavīrasevitaṃ; śayanam idaṃ mama sevituṃ kṣamam
