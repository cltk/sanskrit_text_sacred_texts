[vai]
      sā tu kanyā mahārāja brāhmaṇaṃ saṃśitavratam
      toṣayām āsa śuddhena manasā saṃśitavratā
prātar āyāsya ity uktvā kadā cid dvijasattamaḥ
      tata āyāti rājendra sāye rātrāv atho punaḥ
taṃ ca sarvāsu velāsu bhakṣyabhojya pratiśrayaiḥ
      pūjayām āsa sā kanyā vardhamānais tu sarvadā
annādi samudācāraḥ śayyāsanakṛtas tathā
      divase divase tasya vardhate na tu hīyate
nirbhartsanāpavādaiś ca tathaivāpriyayā girā
      brāhmaṇasya pṛthā rājan na cakārāpriyaṃ tadā
vyaste kāle puno caiti na caiti bahuśo dvijaḥ
      durlabhyam api caivānnaṃ dīyatām iti so 'bravīt
kṛtam eva ca tat sarvaṃ pṛthā tasmai nyavedayat
      śiṣyavat putravac caiva svasṛvac ca susaṃyatā
yathopajoṣaṃ rājendra dvijātipravarasya sā
      prītim utpādayām āsa kanyā yatnair aninditā
tasyās tu śīlavṛttena tutoṣa dvijasattamaḥ
      avadhānena bhūyo 'sya paraṃ yatnam athākarot
tāṃ prabhāte ca sāye ca pitā papraccha bhārata
     api tuṣyati te putri brāhmaṇaḥ paricaryayā
taṃ sā paramam ity eva pratyuvāca yaśasvinī
     tataḥ prītim avāpāgryāṃ kuntibhojo mahāmanaḥ
tataḥ saṃvatsare pūrṇe yadāsau japatāṃ varaḥ
     nāpaśyad duṣkṛtaṃ kiṃ cit pṛthāyāḥ sauhṛde rataḥ
tataḥ prītamanā bhūtvā sa enāṃ brāhmaṇo 'bravīt
     prīto 'smi paramaṃ bhadre paricāreṇa te śubhe
varān vṛṇīṣva kalyāṇi durāpān mānuṣair iha
     yais tvaṃ sīmantinīḥ sarvā yaśasābhibhaviṣyasi
[untī]
     kṛtāni mama sarvāṇi yasyā me vedavittama
     tvaṃ prasannaḥ pitā caiva kṛtaṃ vipra varair mama
[brā]
     yadi necchasi bhadre tvaṃ varaṃ mattaḥ śucismite
     imaṃ mantraṃ gṛhāṇa tvam āhvānāya divaukasām
yaṃ yaṃ devaṃ tvam etena mantreṇāvāhayiṣyasi
     tena tena vaśe bhadre sthātavyaṃ te bhaviṣyati
akāmo vā sakāmo vā na sa naiṣyati te vaśam
     vibudho mantrasaṃśānto vākye bhṛtya ivānataḥ
[vai]
     na śaśāka dvitīyaṃ sā pratyākhyātum aninditā
     taṃ vai dvijātipravaraṃ tadā śāpabhayān nṛpa
tatas tām anavadyāṅgīṃ grāhayām āsa vai dvijaḥ
     mantragrāmaṃ tadā rājann atharvaśirasi śrutam
taṃ pradāya tu rājendra kuntibhojam uvāca ha
     uṣito 'smi sukhaṃ rājan kanyayā paritoṣitaḥ
tava gehe suvihitaḥ sadā supratipūjitaḥ
     sādhayiṣyāmahe tāvad ity uktvāntaradhīyata
sa tu rājā dvijaṃ dṛṣṭvā tatraivāntar hitaṃ tadā
     babhūva vismayāviṣṭaḥ pṛthāṃ ca samapūjayat
