[bhīsma]
      draupadeyā mahārāja sarve pañca mahārathāḥ
      vairāṭir uttaraś caiva ratho mama mahān mataḥ
abhimanyur mahārāja rathayūthapa yūthapaḥ
      samaḥ pārthena samare vāsudevena vā bhavet
laghv astraś citrayodhī ca manasvī dṛḍhavikramaḥ
      saṃsmaran vai parikleśaṃ svapitur vikramiṣyati
sātyakir mādhavaḥ śūro rathayūthapa yūthapaḥ
      eṣa vṛṣṇipravīrāṇām amarṣī jitasādhvasaḥ
uttamaujās tathā rājan ratho mama mahān mataḥ
      yudhāmanyuś ca vikrānto rathodāro nararṣabhaḥ
eteṣāṃ bahusāhasrā rathā nāgā hayās tathā
      yotsyante te tanuṃ tyaktvā kuntīputra priyepsayā
pāṇḍavaiḥ saha rājendra tava senāsu bhārata
      agnimārutavad rājann āhvayantaḥ parasparam
ajeyau samare vṛddhau virāṭadrupadāv ubhau
      mahārathau mahāvīryau matau me puruṣarṣabhau
vayovṛddhāv api tu tau kṣatradharmaparāyaṇau
      yatiṣyete paraṃ śaktyā sthitau vīra gate pathi
saṃbandhakena rājendra tau tu vīryabalānvayāt
     ārya vṛttau maheṣvāsau snehapāśasitāv ubhau
kāraṇaṃ prāpya tu narāḥ sarva eva mahābhujāḥ
     śūrā vā kātarā vāpi bhavanti narapuṃgava
ekāyanagatāv etau pārthena dṛḍhabhaktikau
     tyaktvā prāṇān paraṃ śaktyā ghaṭitārau narādhipa
pṛthag akṣauhiṇībhyāṃ tāv ubhau saṃyati dāruṇau
     saṃbandhibhāvaṃ rakṣantau mahat karma kariṣyataḥ
lokavīrau maheṣvāsau tyaktātmānau ca bhārata
     pratyayamparirakṣantau mahat karma kariṣyataḥ
