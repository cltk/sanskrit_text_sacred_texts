[vai]
      tau rathābhyāṃ naravyāghrau dāvasyobhayataḥ sthitau
      dikṣu sarvāsu bhūtānāṃ cakrāte kadanaṃ mahat
yatra yatra hi dṛśyante prāṇinaḥ khāṇḍavālayāḥ
      palāyantas tatra tatra tau vīrau paryadhāvatām
chidraṃ hi na prapaśyanti rathayor āśu vikramāt
      āviddhāv iva dṛśyete rathinau tau rathottamau
khāṇḍave dahyamāne tu bhūtāny atha sahasraśaḥ
      utpetur bhairavān nādān vinadanto diśo daśa
dagdhaika deśā bahavo niṣṭaptāś ca tathāpare
      sphuṭitākṣā viśīrṇāś ca viplutāś ca vicetasaḥ
samāliṅgya sutān anye pitṝn mātṝṃs tathāpare
      tyaktuṃ na śekuḥ snehena tathaiva nidhanaṃ gatāḥ
vikṛtair darśanair anye samupetuḥ sahasraśaḥ
      tatra tatra vighūrṇantaḥ punar agnau prapedire
dagdhapakṣākṣi caraṇā viceṣṭanto mahītale
      tatra tatra sma dṛśyante vinaśyantaḥ śarīriṇaḥ
jalasthāneṣu sarveṣu kvāthyamāneṣu bhārata
      gatasattvāḥ sma dṛśyante kūrmamatsyāḥ sahasraśaḥ
śarīraiḥ saṃpradīptaiś ca dehavanta ivāgnayaḥ
     adṛśyanta vane tasmin prāṇinaḥ prāṇasaṃkṣaye
tāṃs tathotpatataḥ pārthaḥ śaraiḥ saṃchidya khaṇḍaśaḥ
     dīpyamāne tataḥ prāsyat prahasan kṛṣṇavartmani
te śarācita sarvāṅgā vinadanto mahāravān
     ūrdhvam utpatya vegena nipetuḥ pāvake punaḥ
śarair abhyāhatānāṃ ca dahyatāṃ ca vanaukasām
     virāvaḥ śrūyate ha sma samudrasyeva mathyataḥ
vahneś cāpi prahṛṣṭasya kham utpetur mahārciṣaḥ
     janayām āsur udvegaṃ sumahāntaṃ divaukasām
tato jagmur mahātmānaḥ sarva eva divaukasaḥ
     śaraṇaṃ devarājānaṃ sahasrākṣaṃ puraṃdaram
[devāh]
     kiṃ nv ime mānavāḥ sarve dahyante kṛṣṇavartmanā
     kac cin na saṃkṣayaḥ prāpto lokānām amareśvara
[vai]
     tac chrutvā vṛtrahā tebhyaḥ svayam evānvavekṣya ca
     khāṇḍavasya vimokṣārthaṃ prayayau harivāhanaḥ
mahatā meghajālena nānārūpeṇa vajrabhṛt
     ākāśaṃ samavastīrya pravavarṣa sureśvaraḥ
tato 'kṣamātrā visṛjan dhārāḥ śatasahasraśaḥ
     abhyavarṣat sahasrākṣaḥ pāvakaṃ khāṇḍavaṃ prati
asaṃprāptās tu tā dhārās tejasā jātavedasaḥ
     kha eva samaśuṣyanta na kāś cit pāvakaṃ gatāḥ
tato namucihā kruddho bhṛśam arciṣmatas tadā
     punar evābhyavarṣat tam ambhaḥ pravisṛjan bahu
arcir dhārābhisaṃbaddhaṃ dhūmavidyut samākulam
     babhūva tad vanaṃ ghoraṃ stanayitnusaghoṣavat
