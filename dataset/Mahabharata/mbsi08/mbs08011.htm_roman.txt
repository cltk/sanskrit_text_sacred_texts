[s]
      bhīmasenaṃ tato drauṇī rājan vivyādha patriṇā
      tvarayā parayā yukto darśayann astralāghavam
athainaṃ punar ājaghne navatyā niśitaiḥ śaraiḥ
      sarvamarmāṇi saṃprekṣya marmajño laghuhastavat
bhīmasenaḥ samākīrṇo drauṇinā niśitaiḥ śaraiḥ
      rarāja samare rājan raśmivān iva bhāskaraḥ
tataḥ śarasahasreṇa suprayuktena pāṇḍavaḥ
      droṇaputram avacchādya siṃhanādam amuñcata
śaraiḥ śarāṃs tato drauṇiḥ saṃvārya yudhi pāṇḍavam
      lalāṭe 'bhyahanad rājan nārācena smayann iva
lalāṭasthaṃ tato bāṇaṃ dhārayām āsa pāṇḍavaḥ
      yathā śṛṅgaṃ vane dṛptaḥ khaḍgo dhārayate nṛpa
tato drauṇiṃ raṇe bhīmo yatamānaṃ parākramī
      tribhir vivyādha nārācair lalāṭe vismayann iva
lalāṭasthais tato bāṇair brāhmaṇaḥ sa vyarocata
      prāvṛṣīva yathā siktas triśṛṅgaḥ parvatottamaḥ
tataḥ śaraśatair drauṇir madayām āsa pāṇḍavaḥ
      na cainaṃ kampayām āsa mātariśveva parvatam
tathaiva pāṇḍavaṃ yuddhe drauṇiḥ śaraśataiḥ śitaiḥ
     nākampayata saṃhṛṣṭo vāryogha iva parvatam
tāv anyonyaṃ śarair ghoraiś chādayānau mahārathau
     rathacaryā gatau śūrau śuśubhāte raṇotkaṭau
ādityāv iva saṃdīptau lokakṣayakarāv ubhau
     svaraśmibhir ivānyonyaṃ tāpayantau śarottamaiḥ
kṛtapratikṛte yatnaṃ kurvāṇau ca mahāraṇe
     kṛtapratikṛte yatnaṃ cakrāte tāv abhītavat
vyāghrāv iva ca saṃgrāme ceratus tau mahārathau
     śaradaṃṣṭrau durādharṣau cāpavyāttau bhayānakau
abhūtāṃ tāv adṛśyau ca śarajālaiḥ samantataḥ
     meghajālair iva cchannau gagane candrabhāskarau
prakāśau ca muhūrtena tatraivāstām ariṃdamau
     vimuktau meghajālena śaśisūryau yathā divi
apasavyaṃ tataś cakre drauṇis tatra vṛkodaram
     kirañ śaraśatair ugrair dhārābhir iva parvatam
na tu tan mamṛṣe bhīmaḥ śatror vijayalakṣaṇam
     praticakre ca taṃ rājan pāṇḍavo 'py apasavyataḥ
maṇḍalānāṃ vibhāgeṣu gatapratyāgateṣu ca
     babhūva tumulaṃ yuddhaṃ tayos tatra mahāmṛdhe
caritvā vividhān mārgān maṇḍalaṃ sthānam eva ca
     śaraiḥ pūrṇāyatotsṛṣṭair anyonyam abhijaghnatuḥ
anyonyasya vadhe yatnaṃ cakratus tau mahārathau
     īṣatur virathaṃ caiva kartum anyonyam āhave
tato drauṇir mahāstrāṇi prāduścakre mahārathaḥ
     tāny astrair eva samare pratijaghne 'sya pāṇḍavaḥ
tato ghoraṃ mahārāja astrayuddham avartata
     grahayuddhaṃ yathā ghoraṃ prajāsaṃharaṇe abhūt
te bāṇāḥ samasajjanta kṣiptās tābhyāṃ tu bhārata
     dyotayanto diśaḥ sarvās tac ca sainyaṃ samantataḥ
bāṇasaṃghāvṛtaṃ ghoram ākāśaṃ samapadyata
     uklā pātakṛtaṃ yadvat prajānāṃ saṃkṣaye nṛpa
bāṇābhighātāt saṃjajñe tatra bhārata pāvakaḥ
     sa visphuliṅgo dīptārciḥ so 'dahad vāhinī dvayam
tatra siddhā mahārāja saṃpatanto 'bruvan vacaḥ
     ati yuddhāni sarvāṇi yuddham etat tato 'dhikam
sarvayuddhāni caitasya kalāṃ nārhanti ṣoḍaśīm
     naitādṛśaṃ punar yuddhaṃ na bhūtaṃ na bhaviṣyati
aho jñānena saṃyuktāv ubhau cograparākramau
     aho bhīme balaṃ bhīmam etayoś ca kṛtāstratā
aho vīryasya sāratvam aho sauṣṭhavam etayoḥ
     sthitāv etau hi samare kālāntakayamopamau
rudrau dvāv iva saṃbhūtau yathā dvāv iva bhāskarau
     yamau vā puruṣavyāghrau ghorarūpāv imau raṇe
śrūyante sma tadā vācaḥ siddhānāṃ vai muhur muhuḥ
     siṃhanādaś ca saṃjajñe sametānāṃ divaukasām
     adbhutaṃ cāpy acintyaṃ ca dṛṣṭvā karma tayor mṛdhe
tau śūrau samare rājan parasparakṛtāgasau
     parasparam udaikṣetāṃ krodhād udvṛtya cākṣuṣī
krodharaktekṣaṇau tau tu krodhāt prasphuritādharau
     krodhāt saṃdaṣṭa daśanau saṃdaṣṭa daśanac chadau
anyonyaṃ chādayantau sma śaravṛṣṭyā mahārathau
     śarāmbudhārau samare śastravidyut prakāśinau
tāv anyonyaṃ dhvajau viddhvā sārathī ca mahārathau
     anyonyasya hayān viddhvā bibhidāte parasparam
tataḥ kruddhau mahārāja bāṇau gṛhya mahāhave
     ubhau cikṣipatus tūrṇam anyonyasya vadhaiṣiṇau
tau sāyakau mahārāja dyotamānau camūmukhe
     ājaghrāte samāsādya vajravegau durāsadau
tau parasparavegāc ca śarābhyāṃ ca bhṛśāhatau
     nipetatur mahāvīrau svarathopasthayos tadā
tatas tu sārathir jñātvā droṇaputram acetanam
     apovāha raṇād rājan sarvakṣatrasya paśyataḥ
tathaiva pāṇḍavaṃ rājan vihvalantaṃ muhur muhuḥ
     apovāha rathenājau sārathiḥ śatrutāpanam
