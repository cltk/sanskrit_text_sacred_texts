prasthāpya tad balaṃ sarvaṃ māsamātroṣitaḥ pathi
 eka evāśu śatrughno jagāma tvaritas tadā
dvirātram antare śūra uṣya rāghavanandanaḥ
 vālmīker āśramaṃ puṇyam agacchad vāsam uttamam
so 'bhivādya mahātmānaṃ vālmīkiṃ munisattamam
 kṛtāñjalir atho bhūtvā vākyam etad uvāca ha
bhagavan vastum icchāmi guroḥ kṛtyād ihāgataḥ
 śvaḥ prabhāte gamiṣyāmi pratīcīṃ vāruṇīṃ diśam
śatrughnasya vacaḥ śrutvā prahasya munipuṃgavaḥ
 pratyuvaca mahātmānaṃ svāgataṃ te mahāyaśaḥ
svam āśramam idaṃ saumya rāghavāṇāṃ kulasya ha
 āsanaṃ pādyam arghyaṃ ca nirviśaṅkaḥ pratīccha me
pratigṛhya tataḥ pūjāṃ phalamūlaṃ ca bhojanam
 bhakṣayām āsa kākutsthas tṛptiṃ ca paramāṃ gataḥ
sa tu bhuktvā mahābāhur maharṣiṃ tam uvāca ha
 pūrvaṃ yajñavibhūtīyaṃ kasyāśramasamīpataḥ
tasya tadbhāṣitaṃ śrutvā vālmīkir vākyam abravīt
 śatrughna śṛṇu yasyedaṃ babhūvāyatanaṃ purā
yuṣmākaṃ pūrvako rājā sudāsasya mahātmanaḥ
 putro mitrasaho nāma vīryavān atidhārmikaḥ
sa bāla eva saudāso mṛgayām upacakrame
 cañcūryamāṇaṃ dadṛśe sa śūro rākṣasadvayam
śārdūlarūpiṇau ghorau mṛgān bahusahasraśaḥ
 bhakṣayāṇāv asaṃtuṣṭau paryāptiṃ ca na jagmatuḥ
sa tu tau rākṣasau dṛṣṭvā nirmṛgaṃ ca vanaṃ kṛtam
 krodhena mahatāviṣṭo jaghānaikaṃ maheṣuṇā
vinipātya tam ekaṃ tu saudāsaḥ puruṣarṣabhaḥ
 vijvaro vigatāmarṣo hataṃ rakṣo 'bhyavaikṣata
nirīkṣamāṇaṃ taṃ dṛṣṭvā sahāyas tasya rakṣasaḥ
 saṃtāpam akarod ghoraṃ saudāsaṃ cedam abravīt
yasmād anaparāddhaṃ tvaṃ sahāyaṃ mama jaghnivān
 tasmāt tavāpu pāpiṣṭha pradāsyāmi pratikriyām
evam uktvā tu taṃ rakṣas tatraivāntaradhīyata
 kālaparyāya yogena rājā mitrasaho 'bhavat
rājāpi yajate yajñaṃ tasyāśramasamīpataḥ
 aśvamedhaṃ mahāyajñaṃ taṃ vasiṣṭho 'bhyapālayat
tatra yajño mahān āsīd bahuvarṣa gaṇāyutān
 samṛddhaḥ parayā lakṣmyā devayajñasamo 'bhavat
athāvasāne yajñasya pūrvavairam anusmaran
 vasiṣṭharūpī rājānam iti hovāca rākṣasaḥ
adya yajñāvasānānte sāmiṣaṃ bhojanaṃ mama
 dīyatām iti śīghraṃ vai nātra kāryā vicāraṇā
tac chrutvā vyāhṛtaṃ vākyaṃ rakṣasā kāmarūpiṇā
 bhakṣasaṃskārakuśalam uvāca pṛthivīpatiḥ
haviṣyaṃ sāmiṣaṃ svādu yathā bhavati bhojanam
 tathā kuruṣva śīghraṃ vai parituṣyed yathā guruḥ
śāsanāt pārthivendrasya sūdaḥ saṃbhrāntamānasaḥ
 sa ca rakṣaḥ punas tatra sūdaveṣam athākarot
sa mānuṣam atho māṃsaṃ pārthivāya nyavedayat
 idaṃ svāduhaviṣyaṃ ca sāmiṣaṃ cānnam āhṛtam
sa bhojanaṃ vasiṣṭhāya patnyā sārdham upāharat
 madayantyā naravyāghra sāmiṣaṃ rakṣasā hṛtam
jñātvā tadāmiṣaṃ vipro mānuṣaṃ bhojanāhṛtam
 krodhena mahatāviṣṭo vyāhartum upacakrame
yasmāt tvaṃ bhojanaṃ rājan mamaitad dātum icchasi
 tasmād bhojanam etat te bhaviṣyati na saṃśayaḥ
sa rājā saha patnyā vai praṇipatya muhur muhuḥ
 punar vasiṣṭhaṃ provāca yad uktaṃ brahmarūpiṇā
tac chrutā pārthivendrasya rakṣasā vikṛtaṃ ca tat
 punaḥ provāca rājānaṃ vasiṣṭhaḥ puruṣarṣabham
mayā roṣaparītena yad idaṃ vyāhṛtaṃ vacaḥ
 naitac chakyaṃ vṛthā kartuṃ pradāsyāmi ca te varam
kālo dvādaśa varṣāṇi śāpasyāsya bhaviṣyati
 matprasādāc ca rājendra atītaṃ na smariṣyasi
evaṃ sa rājā taṃ śāpam upabhujyārimardanaḥ
 pratilebhe punā rājyaṃ prajāś caivānvapālayat
tasya kalmāṣapādasya yajñasyāyatanaṃ śubham
 āśramasya samīpe 'smin yasmin pṛcchasi rāghava
tasya tāṃ pārthivendrasya kathāṃ śrutvā sudāruṇam
 viveśa parṇaśālāyāṃ maharṣim abhivādya ca
