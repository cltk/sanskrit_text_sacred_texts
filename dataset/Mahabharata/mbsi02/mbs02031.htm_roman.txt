[v]
      sa gatvā hāstinapuraṃ nakulaḥ samitiṃjayaḥ
      bhīṣmam āmantrayām āsa dhṛtarāṣṭraṃ ca pāṇḍavaḥ
prayayuḥ prītamanaso yajñaṃ brahma puraḥsarāḥ
      saṃśrutya dharmarājasya yajñaṃ yajñavidas tadā
anye ca śataśas tuṣṭair manobhir manujarṣabha
      draṣṭukāmāḥ sabhāṃ caiva dharmarājaṃ ca pāṇḍavam
digbhyaḥ sarve samāpetuḥ pārthivās tatra bhārata
      samupādāya ratnāni vividhāni mahānti ca
dhṛtarāṣṭraś ca bhīṣmaś ca viduraś ca mahāmatiḥ
      duryodhana purogāś ca bhrātaraḥ sarva eva te
satkṛtyāmantritāḥ sarve ācārya pramukhā nṛpāḥ
      gāndhārarājaḥ subalaḥ śakuniś ca mahābalaḥ
acalo vṛṣakaś caiva karṇaś ca rathināṃ varaḥ
      ṛtaḥ śalyo madrarājo bāhlikaś ca mahārathaḥ
somadatto 'tha kauravyo bhūrir bhūriśravāḥ śalaḥ
      aśvatthāmā kṛpo droṇaḥ saindhavaś ca jayadrathaḥ
yajñasenaḥ saputraś ca śālvaś ca vasudhādhipaḥ
      prāgjyotiṣaś ca nṛpatir bhagadatto mahāyaśāḥ
saha sarvais tathā mlecchaiḥ sāgarānūpavāsibhiḥ
     pārvatīyāś ca rājāno rājā caiva bṛhadbalaḥ
pauṇḍrako vāsudevaś ca vaṅgaḥ kāliṅgakas tathā
     ākarṣaḥ kuntalaś caiva vānavāsyāndhrakās tathā
draviḍāḥ siṃhalāś caiva rājā kāśmīrakas tathā
     kuntibhojo mahātejāḥ suhmaś ca sumahābalaḥ
bāhlikāś cāpare śūrā rājānaḥ sarva eva te
     virāṭaḥ saha putraiś ca mācellaś ca mahārathaḥ
     rājāno rājaputrāś ca nānājanapadeśvarāḥ
śiśupālo mahāvīryaḥ saha putreṇa bhārata
     āgacchat pāṇḍaveyasya yajñaṃ saṃgrāmadurmadaḥ
rāmaś caivāniruddhaś ca babhruś ca sahasā raṇaḥ
     gada pradyumna sāmbāś ca cāru deṣṇaś ca vīryavān
ulmuko niśaṭhaś caiva vīraḥ prādyumnir eva ca
     vṛṣṇayo nikhilenānye samājagmur mahārathāḥ
ete cānye ca bahavo rājāno madhyadeśajāḥ
     ājagmuḥ pāṇḍuputrasya rājasūyaṃ mahākratum
dadus teṣām āvasathān dharmarājasya śāsanāt
     bahu kakṣyānvitān rājan dīrghikā vṛkṣaśobhitān
tathā dharmātmajas teṣāṃ cakre pūjām anuttamām
     satkṛtāś ca yathoddiṣṭāñ jagmur āvasathān nṛpāḥ
kailāsaśikharaprakhyān manojñān dravyabhūṣitān
     sarvataḥ saṃvṛtān uccaiḥ prākāraiḥ sukṛtaiḥ sitaiḥ
suvarṇajālasaṃvītān maṇikuṭṭima śobhitān
     sukhārohaṇa sopānān mahāsanaparicchadān
sragdāma samavachannān uttamāguru gandhinaḥ
     haṃsāṃśu varṇasadṛśān āyojanasudarśanān
asaṃbādhān samadvārān yutān uccāvacair guṇaiḥ
     bahudhātupinaddhāṅgān himavacchikharān iva
viśrāntās te tato 'paśyan bhūmipā bhūridakṣiṇam
     vṛtaṃ sadasyair bahubhir dharmarājaṃ yudhiṣṭhiram
tat sado pārthivaiḥ kīrṇaṃ brāhmaṇaiś ca mahātmabhiḥ
     bhrājate sma tadā rājan nākapṛṣṭham ivāmaraiḥ
