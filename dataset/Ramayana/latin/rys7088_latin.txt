vālmīkinaivam uktas tu rāghavaḥ pratyabhāṣata
 prāñjalir jagato madhye dṛṣṭvā tāṃ devavarṇinīm
evam etan mahābhāga yathā vadasi dharmavit
 pratyayo hi mama brahmaṃs tava vākyair akalmaṣaiḥ
pratyayo hi purā datto vaidehyā surasaṃnidhau
 seyaṃ lokabhayād brahmann apāpety abhijānatā
 parityaktā mayā sītā tad bhavān kṣantum arhati
jānāmi cemau putrau me yamajātau kuśīlavau
 śuddhāyāṃ jagato madhye maithilyāṃ prītir astu me
abhiprāyaṃ tu vijñāya rāmasya surasattamāḥ
 pitāmahaṃ puraskṛtya sarva eva samāgatāḥ
ādityā vasavo rudrā viśve deśā marudgaṇāḥ
 aśvināv ṛṣigandharvā apsarāṇāṃ gaṇās tathā
 sādhyāś ca devāḥ sarve te sarve ca paramarṣayaḥ
tato vāyuḥ śubhaḥ puṇyo divyagandho manoramaḥ
 taṃ janaughaṃ suraśreṣṭho hlādayām āsa sarvataḥ
tad adbhutam ivācintyaṃ nirīkṣante samāhitāḥ
 mānavāḥ sarvarāṣṭrebhyaḥ pūrvaṃ kṛtayuge yathā
sarvān samāgatān dṛṣṭvā sītā kāṣāyavāsinī
 abravīt prāñjalir vākyam adhodṛṣṭir avānmukhī
yathāhaṃ rāghavād anyaṃ manasāpi na cintaye
 tathā me mādhavī devī vivaraṃ dātum arhati
tathā śapantyāṃ vaidehyāṃ prādurāsīt tad adbhutam
 bhūtalād utthitaṃ divyaṃ siṃhāsanam anuttamam
dhriyamāṇaṃ śirobhis tan nāgair amitavikramaiḥ
 divyaṃ divyena vapuṣā sarvaratnavibhūṣitam
tasmiṃs tu dharaṇī devī bāhubhyāṃ gṛhya maithilīm
 svāgatenābhinandyainām āsane copaveṣayat
tām āsanagatāṃ dṛṣṭvā praviśantīṃ rasātalam
 puṇyavṛṣṭir avicchinnā divyā sītām avākirat
sādhukāraś ca sumahān devānāṃ sahasotthitaḥ
 sādhu sādhv iti vai sīte yasyās te śīlam īdṛśam
evaṃ bahuvidhā vāco hy antarikṣagatāḥ surāḥ
 vyājahrur hṛṣṭamanaso dṛṣṭvā sītāpraveśanam
yajñavāṭagatāś cāpi munayaḥ sarva eva te
 rājānaś ca naravyāghrā vismayān noparemire
antarikṣe ca bhūmau ca sarve sthāvarajaṅgamāḥ
 dānavāś ca mahākāyāḥ pātāle pannagādhipāḥ
ke cid vineduḥ saṃhṛṣṭāḥ ke cid dhyānaparāyaṇāḥ
 ke cid rāmaṃ nirīkṣante ke cit sītām acetanāḥ
sītāpraveśanaṃ dṛṣṭvā teṣām āsīt samāgamaḥ
 taṃ muhūrtam ivātyarthaṃ sarvaṃ saṃmohitaṃ jagat
