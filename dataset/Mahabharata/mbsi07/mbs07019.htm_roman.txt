[s]
      pariṇāmya niśāṃ tāṃ tu bhāradvājo mahārathaḥ
      bahūktvā ca tato rājan rājānaṃ ca suyodhanam
vidhāya yogaṃ pārthena saṃśaptakagaṇaiḥ saha
      niṣkrānte ca raṇāt pārthe saṃśaptakavadhaṃ prati
vyūḍhānīkas tato droṇaḥ pāṇḍavānāṃ mahācamūm
      abhyayād bharataśreṣṭha dharmarāja jighṛkṣayā
vyūhaṃ dṛṣṭvā suparṇaṃ tu bhāradvāja kṛtaṃ tadā
      vyūhena maḍalārdhena pratyavyūhad yudhiṣṭhiraḥ
mukham āsīt suparṇasya bhāradvājo mahārathaḥ
      śiro duryodhano rājā sodaryaiḥ sānugaiḥ saha
cakṣuṣī kṛtavarmā ca gautamaś cāsyatām varaḥ
      bhūtavarmā kṣemaśarmā karakarṣaś ca vīryavān
kaliṅgāḥ siṃhalāḥ prācyāḥ śūrābhīrā daśerakāḥ
      śakā yavanakāmbojās tathā haṃsapadāś ca ye
grīvāyāṃ śūrasenāś ca daradā madrakekayāḥ
      gajāśvarathapattyaughās tasthuḥ śatasahasraśaḥ
bhūriśravāḥ śalaḥ śalyaḥ somadattaś ca bāhlikaḥ
      akṣauhiṇyā vṛtā vīrā dakṣṇiṇaṃ pakṣam āśritāḥ
vindānuvindāv āvantyau kāmbojaś ca sudakṣiṇaḥ
     vāmaṃ pakṣaṃ samāśritya droṇaputrāgragāḥ sthitāḥ
pṛṣṭhe kaliṅgāḥ sāmbaṣṭhā māgadhāḥ paundra madrakāḥ
     gāndhārāḥ śakuniprāgyāḥ pārvatīyā vasātayaḥ
pucche vaikartanaḥ karṇaḥ saputrajñāti bāndhanaḥ
     mahatyā senayā tasthau nānā dhvajasamutthayā
jayadratho bhīmarathaḥ sāmyātrika sabho jayaḥ
     bhūmiṃ jayo vṛṣakrātho naiṣadhaś ca mahābalaḥ
vṛtā balena mahatā brahmalokapuraskṛtāḥ
     vyūhasyopari te rājan sthitā yuddhaviśāradāḥ
droṇena vihito vyūhaḥ padātyaśvarathadvipaiḥ
     vātoddhūtārṇavākāraḥ pravṛtta iva lakṣyate
tasya pakṣaprapakṣebhyo niṣpatanti yuyutsavaḥ
     sa vidyut stanitā meghāḥ sarvadigbhya ivoṣṇage
tasya prāgjyotiṣo madhye vidhivat kalpitaṃ gajam
     āsthitaḥ śuśubhe rājann aṃśumān udaye yathā
mālyadāmavatā rājā śvetac chatreṇa dhāryatā
     kṛttikā yogayuktena paurṇamāsyām ivendunā
nīlāñjanacaya prakhyo madāndho dvirado babhau
     abhivṛṣṭo mahāmeghair yathā syāt parvato mahān
nānā nṛpatibhir vīrair vividhāyudhabhūṣaṇaiḥ
     samanvitaḥ pārvatīyaiḥ śakro devagaṇair iva
tato yudhiṣṭhiraḥ prekṣya vyūhaṃ tam atimānuṣam
     ajayyam aribhiḥ saṃkhye pārṣataṃ vākyam abravīt
brāhmaṇasya vaśaṃ nāham iyām adya yathā prabho
     pārāvata savarṇāśva tathā nītir vidhīyatām
[dhṛsṭa]
     droṇasya yatamānasya vaśaṃ naiṣyasi suvrata
     aham āvārayiṣyāmi droṇam adya sahānugam
mayi jīvati kauravya nodvegaṃ kartum arhasi
     na hi śakto raṇe droṇo vijetuṃ māṃ kathaṃ cana
[s]
     evam uktvā kiran bāṇān drupadasya suto balī
     pārāvata savarṣāśvaḥ svayaṃ droṇam upādravat
aniṣṭa darśanaṃ dṛṣṭvā dhṛṣṭadyumnam avasthitam
     kṣaṇenaivābhavad droṇo nātihṛṣṭamanā iva
taṃ tu saṃprekṣya putras te durmukhaḥ śatrukarśanaḥ
     priyaṃ cikīrṣan droṇasya dhṛṣṭadyumnam avārayat
sa saṃprahāras tumulaḥ samarūpa ivābhavat
     pārṣatasya ca śūrasya durmukhasya ca bhārata
pārṣataḥ śarajālena kṣipraṃ pracchādya durmukham
     bhāradvājaṃ śaraugheṇa mahatā samavārayat
droṇam āvāritaṃ dṛṣṭvā bhṛśāyastas tavātmajaḥ
     nānā liṅgaiḥ śaravrātaiḥ pārṣataṃ samamohayat
tayor viṣaktayor saṃkhye pāñcālya kurumukhyayoḥ
     droṇo yaudhiṣṭhiraṃ sainyaṃ bahudhā vyadhamac charaiḥ
anilena yathābhrāṇi vicchinnāni samantataḥ
     tathā pārthasya sainyāni vicchinnāni kva cit kva cit
muhūrtam iva tad yuddham āsīn madhuradarśanam
     tata unmattavad rājan nirmaryādam avartata
naiva sve na pare rājann ajñāyanta parasparam
     anumānena saṃjñābhir yuddhaṃ tat samavartata
cūḍāmaṇiṣu niṣkeṣu bhūṣaṇeṣv asi carmasu
     teṣām ādityavarṇābhā marīcyaḥ pracakāśire
tat prakīrṇapatākānāṃ rathavāraṇavājinām
     balākā śabalābhrābhaṃ dadṛśe rūpam āhave
narān eva narā jaghnur udagrāś ca hayā hayān
     rathāṃś ca rathino jaghnur vāraṇā varavāraṇān
samucchritapatākānāṃ gajānāṃ paramadvipaiḥ
     kṣaṇena tumulo ghoraḥ saṃgrāhaḥ samavartata
teṣāṃ saṃsaktagātrāṇāṃ karṣatām itaretaram
     dantasaṃghāta saṃgharṣāt sa dhūmo 'gnir ajāyata
viprakīrṇapatākās te viṣāṇa janitāgnayaḥ
     babhūvuḥ khaṃ samāsādya sa vidyuta ivāmbudāḥ
vikṣaradbhir nadadbhiś ca nipatadbhiś ca vāraṇaiḥ
     saṃbabhūva mahī kīrṇā meghair dyaur iva śāradī
teṣām āhanyamānānāṃ bāṇatomara vṛṣṭibhiḥ
     vāraṇānāṃ ravo jajñe meghānām iva saṃplave
tomarābhihatāḥ ke cid bāṇaiś ca paramadvipāḥ
     vitresuḥ sarvabhūtānāṃ śabdam evāpare 'vrajan
viṣāṇābhihatāś cāpi ke cit tatra gajā gajaiḥ
     cakrur ārtasvaraṃ ghoram utpātajaladā iva
pratīpaṃ hriyamāṇāś ca vāraṇā varavāraṇaiḥ
     unmathya punar ājahruḥ preritāḥ paramāṅkuśaiḥ
mahāmātrā mahāmātrais tāḍitāḥ śaratomaraiḥ
     gajebhyaḥ pṛthivīṃ jagmur muktapraharaṇāṅkuśāḥ
nirmanuṣyāś ca mātaṅgā vinadantas tatas tataḥ
     chinnābhrāṇīva saṃpetuḥ saṃpraviśya parasparam
hatān parivahantaś ca yantritāḥ paramāyudhaiḥ
     diśo jagmur mahānāgāḥ ke cid ekacarā iva
tāḍitās tāḍyamānāś ca tomararṣṭi paraśvadhaiḥ
     petur ārtasvaraṃ kṛtvā tadā viśasane gajāḥ
teṣāṃ śailopamaiḥ kāryair nipatadbhiḥ samantataḥ
     āhatā sahasā bhūmiś cakampe ca nanāda ca
sāditaiḥ sa gajārohaiḥ sa patākaiḥ samantataḥ
     mātaṅgaiḥ śuśubhe bhūmir vikīrṇair iva parvataiḥ
gajasthāś ca mahāmātrā nirbhinnahṛdayā raṇe
     rathibhiḥ pātitā ballair vikīrṇāṅkuśa tomarāḥ
krauñcavad vinadanto 'nyanārācābhihatā gajāḥ
     parān svāṃś cāpi mṛdnantaḥ paripetur diśo daśa
gajāśvarathasaṃghānāṃ śarīraughasamāvṛtā
     babhūva pṛthivī rājan māṃr aśoṇita kardamā
pramathya ca viṣāṇāgraiḥ samutkṣipya ca vāraṇaiḥ
     sacakrāś ca vicakrāś ca rathair eva mahārathāḥ
rathāś ca rathibhir hīnā nirmanuṣyāś ca vājinaḥ
     hatārohāś ca mātaṅgā diśo jagmuḥ śarāturāḥ
jaghānātra pitā putraṃ putraś ca pitaraṃ tathā
     ity āsīt tumulaṃ yuddhaṃ na prajñāyata kiṃ cana
ā gulphebhyo 'vasīdanta narāḥ śoṇitakardame
     dīpyamānaiḥ parikṣiptā dāvair iva mahādrumāḥ
śoṇitaiḥ sicyamānāni vastrāṇi kavacāni ca
     chatrāṇi ca patākāś ca sarvaṃ raktam adṛśyata
hayaughāś ca rathaughāś ca naraughāś ca nipātitāḥ
     saṃvṛttāḥ punar āvṛttā bahudhā rathanemibhiḥ
sa gajaughamahāvegaḥ parāsu naraśaivalaḥ
     rathaughatumulāvartaḥ prababhau sainyasāgaraḥ
taṃ vāhana mahānaubhir yodhā jaya dhanaiṣiṇaḥ
     avagāhyāvamajjante naiva mohaṃ pracakrire
śaravarṣābhivṛṣṭeṣu yodheṣv ajita lakṣmasu
     na hi svacittatāṃ lebhe kaś cid āhata lakṣaṇaḥ
vartamāne tathā yuddhe ghorarūpe bhayaṃkare
     mohayitvā parān droṇo yudhiṣṭhiram upādravan
