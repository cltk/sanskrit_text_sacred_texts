[s]
      jitvā yavanakāmbojān yuyudhānas tato 'rjunam
      jagāma tava sainyasya madhyena rathināṃ varaḥ
śaradaṃṣṭro naravyāghro vicitrakavacacchaviḥ
      mṛgān vyāghrajivājighraṃs tava sainyam abhīṣayat
sa rathena caran mārgān dhanur abhrāmayad bhṛśam
      rukmapṛṣṭhaṃ mahāvegaṃ rukmacandraka saṃkulam
rukmāṅgada śiras trāṇo rukmavarma samāvṛtaḥ
      rukmadhvajavaraḥ śūro meruśṛṅga ivābabhau
sa danur maṇḍalaḥ saṃkhye tejo bhāsvararaśmivān
      śaradīvoditaḥ sūryo nṛsūryo virarāja ha
vṛṣabhaskandhavikrānto vṛṣabhākṣo nararṣabhaḥ
      tāvakānāṃ babhau madhye gavāṃ madhye yathā vṛṣaḥ
mattadviradasaṃkāśaṃ mattadviradagāminam
      prabhinnam iva mātaṅgaṃ yūthamadhye vyavasthitam
      vyāghrā iva jighāṃsantas tvadīyābhyadravad raṇe
droṇānīkam atikrāntaṃ bhojānīkaṃ ca dustaram
      jalasaṃdhārṇavaṃ tīrtvā kāmbojānāṃ ca vāhinīm
hārdikya makarān muktaṃ tīrṇaṃ vai sainyasāgaram
      parivavruḥ susaṃkruddhās tvadīyāḥ sātyakiṃ rathāḥ
duryodhanaś citraseno duḥśāsanaviviṃśatī
     śakunir duḥsahaś caiva yuvā durmarṣaṇaḥ krathaḥ
anye ca bahavaḥ śūrāḥ śastravanto durāsadāḥ
     pṛṣṭhataḥ sātyakiṃ yāntam anvadhāvann amarṣitāḥ
atha śabdo mahān āsīt tava sainyasya māriṣa
     mārutoddhūta vegasya sāgarasyeva parvaṇi
tān abhidravataḥ sarvān samīkṣya śinipuṃgavaḥ
     śanair yāhīti yantāram abravīt prahasann iva
idam eti samuddhūtaṃ dhārtarāṣṭrasya yad balam
     mām evābhimukhaṃ tūrṇaṃ gajāśvarathapattimat
nādayan vai diśaḥ sarvā rathaghoṣeṇa sārathe
     pṛthivīṃ cāntarikṣaṃ ca kampayan sāgarān api
etad balārṇavaṃ tāta vārayiṣye mahāraṇe
     paurṇamāsyām ivoddhūtaṃ veleva salilāśayam
paśya me sūta vikrāntam indrasyeva mahāmṛdhe
     eṣa sainyāni śatrūṇāṃ vidhamāni śitaiḥ śaraiḥ
nihatān āhave paśya padātyaśvarathadvipān
     maccharair agnisaṃkāśair videhāsūn sahasraśaḥ
ity evaṃ bruvatas tasya sātyaker amitaujasaḥ
     samīpaṃ sainikās te tu śīghram īyur yuyutsavaḥ
     jahy ādravasva tiṣṭheti paśya paśyeti vādinaḥ
tān evaṃ bruvato vīrān sātyakir niśitaiḥ śaraiḥ
     jaghāna triśatān aśvān kuñjarāṃś ca catuḥśatān
sa saṃprahāras tumulas tasya teṣāṃ ca dhanvinām
     devāsuraraṇaprakhyaḥ prāvartata janakṣayaḥ
meghajālanibhaṃ sainyaṃ tava putrasya māriṣa
     pratyagṛhṇāc chineḥ pautraḥ śarair āśīviṣopamaiḥ
pracchādyamānaḥ samare śarajālaiḥ sa vīryavān
     asaṃbhramaṃ mahārāja tāvakān avahīd bahūn
āścaryaṃ tatra rājendra sumahad dṛṣṭavān aham
     na moghaḥ sāyakaḥ kaś cit sātyaker abhavat prabho
rathanāgāśvakalilaḥ padātyūrmi samākulaḥ
     śaineya velām āsādya sthitaḥ sainyamahārṇavaḥ
saṃbhrāntanaranāgāśvam āvartata muhur muhuḥ
     tat sainyam iṣubhis tena vadhyamānaṃ samantataḥ
     babhrāma tatra tatraiva gāvaḥ śītārditā iva
padātinaṃ rathaṃ nāgaṃ sādinaṃ turagaṃ tathā
     aviddhaṃ tatra nādrākṣaṃ yuyudhānasya sāyakaiḥ
na tādṛk kadanaṃ rājan kṛtavāṃs tatra phalgunaḥ
     yādṛk kṣayam anīkānām akarot sātyakir nṛpa
     atyarjunaṃ śineḥ pautro yudhyate bharatarṣabha
tato duryodhano rājā sātvatasya tribhiḥ śaraiḥ
     vivyādha sūtaṃ niśitaiś caturbhiś caturo hayān
sātyakiṃ ca tribhir viddhvā punar vivyādha so 'ṣṭabhiḥ
     duḥśāsanaḥ ṣoḍaśabhir vivyādha śini puṃgavam
śakuniḥ pañcaviṃśatyā citrasenaś capañcabhiḥ
     duḥsahaḥ pañcadaśabhir vivyādhorasi sātyakim
utsmayan vṛṣṇiśārdūlas tathā bāṇaiḥ samāhataḥ
     tān avidhyan mahārāja sarvān eva tribhis tribhiḥ
gāḍhaviddhān arīk kṛtvā mārgaṇaiḥ so 'titejanaiḥ
     śaineyaḥ śyenavat saṃkhye vyacaral laghuvikramaḥ
saubalasya dhanuś chittvā hastāvāpaṃ nikṛtya ca
     duryodhanaṃ tribhir bāṇair abhyavidhyat stanāntare
citrasenaṃ śatenaiva daśabhir duḥsahaṃ tathā
     duḥśāsanaṃ ca viṃśatyā vivyādha śinipuṃgavaḥ
athānyad dhanur ādāya syālas tava viśāṃ pate
     aṣṭabhiḥ sātyakiṃ viddhvā punar vivyādha pañcabhiḥ
duḥśāsanaś ca daśabhir duḥsahaś ca tribhiḥ śaraiḥ
     durmukhaś ca dvādaśabhī rājan vivyādha sātyakim
duryodhanas trisaptatyā viddhvā bhārata mādhavam
     tato 'sya niśitair bāṇais tribhir vivyādha sārathim
tān sarvān sahitāñ śūrān yatamānān mahārathān
     pañcabhiḥ pañcabhir bāṇaiḥ punar vivyādha sātyakiḥ
tataḥ sa rathināṃ śreṣṭhas tava putrasya sārathim
     ājaghānāśu bhallena sa hato nyapatad bhuvi
pātite sārathau tasmiṃs tava putra rathaḥ prabho
     vātāyamānais tair aśvair apānīyata saṃgarāt
tatas tava sutā rājan sainikāś ca viśāṃ pate
     rājño ratham abhiprekṣya vidrutāḥ śataśo 'bhavan
vidrutaṃ tatra tat sainyaṃ dṛṣṭvā bhārata sātyakiḥ
     avākirac chairais tīkṣṇai rukmapuṅkhaiḥ śilāśitaiḥ
vidrāvya sarvasainyāni tāvakāni samantataḥ
     prayayau sātyakī rājañ śvetāśvasya rathaṃ prati
taṃ śarān ādadānaṃ ca rakṣamāṇaṃ ca sārathim
     ātmānaṃ mocayantaṃ ca tāvakāḥ samapūjayan
