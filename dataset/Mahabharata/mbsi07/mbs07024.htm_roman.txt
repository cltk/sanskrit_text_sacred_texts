[s]
      mahad bhairavam āsīn naḥ saṃnivṛtteṣu pāṇḍuṣu
      dṛṣṭvā droṇaṃ chādyamānaṃ tair bhāskaram ivāmbudaiḥ
taiś coddhūtaṃ rajas tīvram avacakre camūṃ tava
      tato hatam amanyāma droṇaṃ dṛṣṭipathe hate
tāṃs tu śūrān maheṣvāsān krūraṃ karma cikīrṣataḥ
      dṛṣṭvā duryodhanas tūrṇaṃ svasainyaṃ samacūcudat
yathāśakti yathotsāhaṃ yathā sattvaṃ narādhipāḥ
      vārayadhvaṃ yathāyogaṃ pāṇḍavānām anīkinīm
tato durmarṣaṇo bhīmam abhyagacchat sutas tava
      ārād dṛṣṭvā kiran bāṇair icchan droṇasya jīvitam
taṃ bāṇair avatastāra kruddho mṛtyum ivāhave
      taṃ ca bhīmo 'tudad bāṇais tad āsīt tumulaṃ mahat
ta īśvara samādiṣṭāḥ prājñāḥ śūrāḥ prahāriṇaḥ
      bāhyaṃ mṛtyubhayaṃ kṛtvā pratyatiṣṭhan parān yudhi
kṛtavarmā śineḥ putraṃ droṇa prepsuṃ viśāṃ pate
      paryavārayad āyāntaṃ śūraṃ samitiśobhanam
taṃ śaineyaḥ śaravrātaiḥ kruddhaḥ kruddham avārayat
      kṛtavarmā ca śaineyaṃ matto mattam iva dvipam
saindhavaḥ kṣatradharmāṇam āpatantaṃ śaraughiṇam
     ugradhanvā maheṣvāsaṃ yatto droṇād avārayat
kṣatradharmā sindhupateś chittvā ketana kārmuke
     nārācair bahubhiḥ kruddhaḥ sarvamarmasv atāḍayat
athānyad dhanur ādāya saindhavaḥ kṛtahastavat
     vivyādha kṣatradharmāṇaṃ raṇe sarvāyasaiḥ śaraiḥ
yuyutsuṃ pāṇḍavārthāya yatamānaṃ mahāratham
     subāhur bhrātaraṃ śūraṃ yatto droṇād avārayat
subāhoḥ sadhanurbāṇāv asyataḥ parighopamau
     yuyutsuḥ śitapītābhyāṃ kṣurābhyām acchinad bhujau
rājānaṃ pāṇḍavaśreṣṭhaṃ dharmātmānaṃ yudhiṣṭhiram
     veleva sāgaraṃ kṣubdhaṃ madrarāṭ samavārayat
taṃ dharmarājo bahubhir marmabhidbhir avākirat
     madreśas taṃ catuḥṣaṣṭyā śarair viddhvānadad bhṛśam
tasya nānadataḥ ketum uccakarta sa kārmukam
     kṣurābhyāṃ pāṇḍavaśreṣṭhas tata uccukruśur janāḥ
tathaiva rājā bāhlīko rājānaṃ drupadaṃ śaraiḥ
     ādravantaṃ sahānīkaṃ sahānīko nyavārayat
tad yuddham abhavad ghoraṃ vṛddhayoḥ saha senayoḥ
     yathā mahāyūthapayor dvipayoḥ saṃprabhinnayoḥ
vindānuvindāv āvantyau virāṭaṃ matyam ārcchatām
     saha sainyau sahānīkaṃ yathendrāgnī purā balim
tad utpiñjalakaṃ yuddham āsīd devāsuropamam
     matsyānāṃ kekayaiḥ sārdham abhītāśvarathadvipam
nākuliṃ tu śatānīkaṃ bhūtakarmā sabhā patiḥ
     asyantam iṣujālāni yāntaṃ droṇād avārayat
tato nakula dāyādas tribhir bhallaiḥ susaṃśitaiḥ
     cakre vibāhu śirasaṃ bhūtakarmāṇam āhave
suta somaṃ tu vikrāntam āpatantaṃ śaraughiṇam
     droṇāyābhimukhaṃ vīraṃ viviṃśatir avārayat
suta somas tu saṃkruddhaḥ svapitṛvyam ajihmagaiḥ
     viviṃśatiṃ śarair viddhvā nābhyavartata daṃśitaḥ
atha bhīma rathaḥ śālvam āśugair āyasaiḥ śitaiḥ
     ṣaḍbhiḥ sāśvaniyantāram anayad yamasādanam
śrutakarmāṇam āyāntaṃ mayūrasadṛśair hayaiḥ
     caitrasenir mahārāja tava pautro nyavārayat
tau pautrau tava durdharṣau parasparavadhaiṣiṇau
     pitṝṇām arthasiddhyarthaṃ cakratur yuddham uttamam
tiṣṭhantam agrato dṛṣṭvā prativindhyaṃ tam āhave
     druṇir mānaṃ pituḥ kurvan mārgaṇaiḥ samavārayat
taṃ kruddhaḥ prativivyādha prativindhyaḥ śitaiḥ śaraiḥ
     siṃhalāṅgūla lakṣmāṇaṃ pitur arthe vyavasthitam
pravapann iva bījāni bījakāle nararṣabha
     drauṇāyanir draupadeyaṃ śaravarṣair avākirat
yas tu śūratamo rājan senayor ubhayor mataḥ
     taṃ paṭac cara hantāraṃ lakṣmaṇaḥ samavārayat
sa lakṣmaṇasyeṣv asanaṃ chittvā lakṣma ca bhārata
     lakṣmaṇe śarajālāni visṛjan bahv aśobhata
vikarṇas tu mahāprājño yājñaseniṃ śikhaṇḍinam
     paryavārayad āyāntaṃ yuvānaṃ samare yuvā
tatas tam iṣujālena yājñaseniḥ samāvṛṇot
     vidhūya tad bāṇajālaṃ babhau tava suto balī
aṅgado 'bhimukhaḥ śūram uttamaujasam āhave
     droṇāyābhimukhaṃ yāntaṃ vatsadantair avārayat
sa saṃprahāras tumulas tayoḥ puruṣasiṃhayoḥ
     sainikānāṃ ca sarveṣāṃ tayoś ca prītivardhanaḥ
durmukhas tu maheṣvāso vīraṃ puru jitaṃ balī
     droṇāyābhimukhaṃ yāntaṃ kuntibhojam avārayat
sa durmukhaṃ bhruvor madhye nārācena vyatāḍayat
     tasya tad vibabhau vaktraṃ sa nālam iva paṅkajam
karṇas tu kekayān bhrātṝn pañca lohitaka dhvajān
     droṇāyābhimukhaṃ yātāñ śaravarṣair avārayat
te cainaṃ bhṛśasaṃkruddhāḥ śaravrātair avākiran
     sa ca tāṃś chādayām āsa śarajālaiḥ punaḥ punaḥ
naiva karṇo na te pañca dadṛśur bāṇasaṃvṛtāḥ
     sāśvasūta dhvajarathāḥ parasparaśarācitāḥ
putras te durjayaś caiva jayaś ca vijayaś ca ha
     nīlaṃ kāśyaṃ jayaṃ śūrās trayas trīn pratyavārayan
tad yuddham abhavad ghoram īkṣitṛprītivardhanam
     siṃhavyāghra tarakṣūṇāṃ yathebha mahiṣarṣabhaiḥ
kṣemadhūrti bṛhantau tau bhrātarau sātvataṃ yudhi
     droṇāyābhimukhaṃ yāntaṃ śarais tīkṣṇais tatakṣatuḥ
tayos tasya ca tad yuddham atyadbhutam ivābhavat
     siṃhasya dvipamukhyābhyāṃ prabhinnābhyāṃ yathā vane
rājānaṃ tu tathāmbaṣṭham ekaṃ yuddhābhinandinam
     cedirājaḥ śarān asyan kruddho droṇād avārayat
tam ambaṣṭho 'sthi bhedinyā niravidhyac chalākayā
     sa tyaktvā sa śaraṃ cāpaṃ rathād bhūmim athāpatat
vārdhakṣemiṃ tu vārṣṇeyaṃ kṛpaḥ śāradvataḥ śaraiḥ
     akṣudraḥ kṣudrakair droṇāt kruddha rūpam avārayat
yudhyantau kṛpa vārṣṇeyau ye 'paśyaṃś citrayodhinau
     te yuddhasaktamanaso nānyā bubudhire kriyāḥ
saumadatttis tu rājānaṃ maṇimantam atandritam
     paryavārayad āyāntaṃ yaśo droṇasya vardhayan
sa saumadattes tvaritaś chittveṣv asana ketane
     punaḥ patākāṃ sūtaṃ ca chattraṃ cāpātayad rathāt
athāplutya rathāt tūrṇaṃ yūpaketur amitrahā
     sāśvasūta dhvajarathaṃ taṃ cakarta varāsinā
rathaṃ ca svaṃ samāsthāya dhanur ādāya cāparam
     svayaṃ yacchan hayān rājan vyadhamat pāṇḍavīṃ camūm
musalair mudgaraiś cakrair bhiṇḍipālaiḥ paraśvadhaiḥ
     pāṃsuvātāgnisalilair bhasma loṣṭha tṛṇadrumaiḥ
ārujan prarujan bhañjan nighnan vidrāvayan kṣipan
     senāṃ vibhīṣayann āyād droṇa prepsur ghaṭotcakaḥ
taṃ tu nānāpraharaṇair nānā yuddhaviśeṣaṇaiḥ
     rākṣasaṃ rākṣasaḥ kruddha samājaghne hy alambusaḥ
tayor tad abhavad yuddhaṃ rakṣo grāmaṇi mukhyayoḥ
     tādṛg yādṛk purāvṛttaṃ śambarāmara rājayoḥ
evaṃ dvaṃdva śatāny āsan rathavāraṇavājinām
     padātīnāṃ ca bhadraṃte tava teṣāṃ ca saṃkulam
naitādṛśo dṛṣṭapūrvaḥ saṃgrāmo naiva ca śrutaḥ
     droṇasyābhāva bhāveṣu prasaktānāṃ yathābhavat
idaṃ ghoram idaṃ citram idaṃ raudram iti prabho
     tatra yuddhāny adṛśyanta pratatāni bahūni ca
