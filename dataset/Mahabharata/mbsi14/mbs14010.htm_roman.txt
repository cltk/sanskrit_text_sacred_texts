[i]
      evam etad brahmabalaṃ garīyo; na brahmataḥ kiṃ cid anyad garīyaḥ
      āvikṣitasya tu balaṃ na mṛṣye; vajram asmai prahariṣyāmi ghoram
dhṛtarāṣṭra prahito gaccha maruttaṃ; saṃvartena sahitaṃ taṃ vadasva
      bṛhaspatiṃ tvam upaśikṣasva rājan; vajraṃ vā te prahariṣyāmi ghoram
[v]
      tato gatvā ghṛtarāṣṭro narendraṃ; provācedaṃ vacanaṃ vāsavasya
      gandharvaṃ māṃ dhṛtarāṣṭraṃ nibodha; tvām āgataṃ vaku kāmaṃ narendra
aindraṃ vākyaṃ śṛṇu me rājasiṃha; yat prāha lokādhipatir mahātmā
      bṛhaspatiṃ yājakaṃ tvaṃ vṛṇīṣva; vajraṃ vā te prahariṣyāmi ghoram
      vacaś ced etan na kariṣyase me; prāhaitad etāvad acintyakarmā
[m]
      tvaṃ caivaitad vettha puraṃdaraś ca; viśve devā vasavaś cāśvinau ca
      mitradrohe niṣkṛtir vai yathaiva; nāstīti lokeṣu sadaiva vādaḥ
bṛhaspatir yājayitā mahendraṃ; deva śreṣṭhaṃ vajrabhṛtāṃ variṣṭham
      saṃvarto māṃ yājayitādya rājan; na te vākyaṃ tasya vā rocayāmi
[gandharva]
      ghoro nādaḥ śrūyate vāsavasya; nabhastale garjato rājasiṃha
      vyaktaṃ vajraṃ mokṣyate te mahendraḥ; kṣemaṃ rājaṃś cintyatām eṣa kālaḥ
ity evam ukto dhṛtarāṣṭreṇa rājā; śrutvā nādaṃ nadato vāsavasya
      taponityaṃ dharmavidāṃ variṣṭhaṃ; saṃvartaṃ taṃ jñāpayām āsa kāryam
[m]
      imam aśmānaṃ plavamānam ārād; adhvā dūraṃ tena na dṛśyate 'dya
      prapadye 'haṃ śarma viprendra tvattaḥ; prayaccha tasmād abhayaṃ vipramukhya
ayam āyāti vai vajrī diśo vidyotayan daśa
     amānuṣeṇa ghoreṇa sadasyās trāsitā hi naḥ
[s]
     bhayaṃ śakrād vyetu te rājasiṃha; praṇotsye 'haṃ bhayam etat sughoram
     saṃstambhinyā vidyayā kṣipram eva; mā bhais tvam asmād bhava cāpi pratītaḥ
ahaṃ saṃstambhayiṣyāmi mā bhais tvaṃ śakrato nṛpa
     sarveṣām eva devānāṃ kṣapitāny āyudhāni me
diśo vajraṃ vrajatāṃ vāyur etu; varṣaṃ bhūtvā nipatatu kānaneṣu
     āpaḥ plavantv antarikṣe vṛthā ca; saudāminī dṛśyatāṃ mā bibhas tvam
atho vahnis trātuvā sarvatas te; kāmavarṣaṃ varṣatu vāsavo vā
     vajraṃ tathā sthāpayatāṃ ca vāyur; mahāghoraṃ plavamānaṃ jalaughaiḥ
[m]
     ghoraḥ śabdaḥ śrūyate vai mahāsvano; vajrasyaiṣa sahito mārutena
     ātmā hi me pravyathate muhur muhur; na me svāsthyaṃ jāyate cādya vipra
[s]
     vajrād ugrād vyetu bhayaṃ tavādya; vāto bhūtvā hanmi narendra vajram
     bhayaṃ tyaktvā varam anyaṃ vṛṇīṣva; kaṃ te kāmaṃ tapasā sādhayāmi
[m]
     indraḥ sākṣāt sahasābhyetu vipra; havir yajñe pratigṛhṇātu caiva
     svaṃ svaṃ dhiṣṇyaṃ caiva juṣantu devāḥ; sutaṃ somaṃ pratigṛhṇantu caiva
[s]
     ayam indro haribhir āyāti rājan; devaiḥ sarvaiḥ sahitaḥ somapīthī
     mantrāhūto yajñam imaṃ mayādya; paśyasvainaṃ mantravisrasta kāyam
[v]
     tato devaiḥ sahito devarājo; rathe yuktvā tān harīn vājimukhyān
     āyād yajñam adhi rājñaḥ pipāsur; āvikṣitasyāprameyasya somam
tam āyāntaṃ sahitaṃ devasaṃghaiḥ; pratyudyayau sa purodhā maruttaḥ
     cakre pūjāṃ devarājāya cāgryāṃ; yathāśāstraṃ vidhivat prīyamāṇaḥ
[s]
     svāgataṃ te puruhūteha vidvan; yajño 'dyāyaṃ saṃnihite tvayīndra
     śośubhyate balavṛtraghna bhūyaḥ; pibasva somaṃ sutam udyataṃ mayā
[m]
     śivena māṃ paśya namaś ca te 'stu; prāpto yajñaḥ saphalaṃ jīvitaṃ me
     ayaṃ yajñaṃ kurute me surendra; bṛhaspater avaro janmanā yaḥ
[i]
     jānāmi te gurum enaṃ tapodhanaṃ; bṛhaspater anujaṃ tigmatejasam
     yasyāhvānād āgato 'haṃ narendra; prītir me 'dya tvayi manuḥ pranaṣṭaḥ
[s]
     yadi prītas tvam asi vai devarāja; tasmāt svayaṃ śādhi yajñe vidhānam
     svayaṃ sarvān kuru mārgān surendra; jānātv ayaṃ sarvalokaś ca deva
[v]
     evam uktas tv āṅgirasena śakraḥ; samādideśa svayam eva devān
     sabhāḥ kriyantām āvasathāś ca mukhyāḥ; sahasraśaś citrabhaumāḥ samṛddhāḥ
kḷpta sthūṇāḥ kurutārohaṇāni; gandharvāṇām apsarasāṃ ca śīghram
     yeṣu nṛtyerann apsarasaḥ sahasraśaḥ; svargoddeśaḥ kriyatāṃ yajñavāṭaḥ
ity uktās te cakrur āśu pratītā; divaukasaḥ śakra vākyān narendra
     tato vākyaṃ prāha rājānam indraḥ; prīto rājan pūjayāno maruttam
eṣa tvayāham iha rājan sametya; ye cāpy anye tava pūrve narendrāḥ
     sarvāś cānyā devatāḥ prīyamāṇā; havis tubhyaṃ pratigṛhṇantu rājan
āgneyaṃ vai lohitam ālabhantāṃ; vaiśvadevaṃ bahurūpaṃ virājan
     nīlaṃ cokṣāṇaṃ medhyam abhyālabhantāṃ; calac chiśnaṃ mat pradiṣṭaṃ dvijendrāḥ
tato yajño vavṛdhe tasya rājño; yatra devāḥ svayam annāni jahruḥ
     yasmiñ śakro brāhmaṇaiḥ pūjyamānaḥ; sadasyo 'bhūd dharimān devarājaḥ
tataḥ saṃvartaś cityagato mahātmā; yathā vahniḥ prajvalito dvitīyaḥ
     havīṃṣy uccair āhvayan devasaṃghāñ; juhāvāgnau mantravat supratītaḥ
tataḥ pītvā balabhit somam agryaṃ; ye cāpy anye somapā vai divaukasaḥ
     sarve 'nujñātāḥ prayayuḥ pārthivena; yathājoṣaṃ tarpitāḥ prītimantaḥ
tato rājā jātarūpasya rāśīn; pade pade kārayām āsa hṛṣṭaḥ
     dvijātibhyo visṛjan bhūri vittaṃ; rarāja vitteśa ivāri hantā
tato vittaṃ vividhaṃ saṃnidhāya; yathotsāhaṃ kārayitvā ca kośam
     anujñāto guruṇā saṃnivṛtya; śaśāsa gām akhilāṃ sāgarāntām
evaṃguṇaḥ saṃbabhūveha rājā; yasya kratau tat suvarṇaṃ prabhūtam
     tat tvaṃ samādāya narendra vittaṃ; yajasva devāṃs tarpayāno vidhānaiḥ
[v]
     tato rājā pāṇḍavo hṛṣṭarūpaḥ; śrutvā vākyaṃ satyavatyāḥ sutasya
     manaś cakre tena vittena yaṣṭuṃ; tato 'mātyair mantrayām āsa bhūyaḥ
