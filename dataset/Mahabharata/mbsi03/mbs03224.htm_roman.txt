[vai]
      mārkaṇḍeyādhibhir vipraiḥ pāṇḍavaiś ca mahātmabhiḥ
      kathābhir anukūlābhiḥ sahāsitvā janārdanaḥ
tatas taiḥ saṃvidaṃ kṛtvā yathāvan madhusūdanaḥ
      ārurukṣū rathaṃ satyām āhvayām āsa keśavaḥ
satyabhāmā tatas tatra svajitvā drupadātmajām
      uvāca vacanaṃ hṛdyaṃ yathā bhāvasamāhitam
kṛṣṇe mā bhūt tavotkaṇṭhā mā vyathā mā prajāgaraḥ
      bhartṛbhir devasaṃkāśair jitāṃ prāpsyasi medinīm
na hy evaṃ śīlasaṃpannā naivaṃ pūjita lakṣaṇāḥ
      prāpnuvanti ciraṃ kleśaṃ yathā tvam asitekṣaṇe
avaśyaṃ ca tvayā bhūmir iyaṃ nihatakaṇṭakā
      bhartṛbhiḥ saha bhoktavyā nirdvandveti śrutaṃ mayā
dhārtarāṣṭra vadhaṃ kṛtvā vaurāṇi pratiyātya ca
      yudhiṣṭhirasthāṃ pṛthivīṃ draṣṭāsi drupadātmaje
yās tāḥ pravrājamānāṃ tvāṃ prāhasan darpamohitāḥ
      tāḥ kṣipraṃ hatasaṃkalpā drakṣyasi tvaṃ kuru striyaḥ
tava duḥkhopapannāyā yair ācaritam apriyam
      viddhi saṃprasthitān sarvāṃs tān kṛṣṇe yamasādanam
putras te prativindhyaś ca suta somas tathā vibhuḥ
     śrutakarmārjuniś caiva śatānīkaś ca nākuliḥ
     sahadevāc ca yo jātaḥ śrutasenas tavātmajaḥ
sarve kuśalino vīrāḥ kṛtāstrāś ca sutās tava
     abhimanyur iva prītā dvāravatyāṃ ratā bhṛśam
tvam ivaiṣāṃ subhadrāca prītyā sarvātmanā sthitā
     prīyate bhāvanirdvandvā tebhyaś ca vigatajvarā
bheje sarvātmanā caiva pradyumna jananī tathā
     bhānuprabhṛtibhiś cainān viśinaṣṭi ca keśavaḥ
bhojanāc chādane caiṣāṃ nityaṃ me śvaśuraḥ sthitaḥ
     rāmaprabhṛtayaḥ sarve bhajanty andhakavṛṣṇayaḥ
     tulyo hi praṇayas teṣāṃ pradyumnasya ca bhāmini
evamādi priyaṃ prītyā hṛdyam uktvā mano'nugam
     gamanāya mano cakre vāsudeva rathaṃ prati
tāṃ kṛṣṇāṃ kṛṣṇa mahiṣī cakārābhipradakṣiṇam
     āruroha rathaṃ śaureḥ satyabhāmā ca bhāminī
smayitvā tu yaduśreṣṭho draupadīṃ parisāntvya ca
     upāvartya tataḥ śīghrair hayaiḥ prāyāt paraṃtapaḥ
