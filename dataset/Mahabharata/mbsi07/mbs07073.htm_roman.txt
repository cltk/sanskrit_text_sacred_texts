[dhṛ]
      bāṇe tasmin nikṛtte tu dhṛṣṭadyumne ca mokṣite
      tena vṛṣṇipravīreṇa yuyudhānena saṃjaya
amarṣito maheṣvāsaḥ sarvaśastrabhṛtāṃ varaḥ
      naravyāghraḥ śineḥ pautre droṇaḥ kim akarod yudhi
[s]
      saṃpradrutaḥ krodhaviṣo vyāditāsya śarāsanaḥ
      tīkṣṇadhāreṣu daśanaḥ śitanārāca daṃṣṭravān
saṃrambhāmarṣa tāmrākṣo mahāhir iva niḥśvasan
      naravīra pramuditaiḥ śoṇair aśvair mahājavaiḥ
utpatadbhir ivākāśaṃ kramadbhir iva sarvataḥ
      rukmapuṅkhāñ śarān asyan yuyudhānam upādravat
śarapāta mahāvarṣaṃ rathaghoṣabalāhakam
      kārmukākarṣa vikṣiptaṃ nārācabahu vidyutam
śaktikhaḍgāśani dharaṃ krodhavegasamutthitam
      droṇa megham anāvāryaṃ hayamāruta coditam
dṛṣṭvaivābhipatantaṃ taṃ śūraḥ parapuraṃjayaḥ
      uvāca sūtaṃ śaineyaḥ prahasan yuddhadurmadaḥ
etaṃ vai brāhmaṇaṃ krūraṃ svakarmaṇy anavasthitam
      āśrayaṃ dhārtarāṣṭrasya rājño duḥkhabhayāvaham
śīghraṃ prajavitair aśvaiḥ pratyudyāhi prahṛṣṭavat
     ācāryaṃ rājaputrāṇāṃ satataṃ śūramāninam
tato rajatasaṃkāśā mādhavasya hayottamāḥ
     droṇasyābhimukhāḥ śīghram agacchan vātaraṃhasaḥ
iṣujālāvṛtaṃ ghoram andhakāram anantaram
     anādhṛṣyam ivānyeṣāṃ śūrāṇām abhavat tadā
tataḥ śīghrāstra viduṣor droṇa sātvatayos tadā
     nāntarma śaravṛṣṭīnāṃ dṛśyate narasiṃhayoḥ
iṣūṇāṃ saṃnipātena śabdo dhārābhighātajaḥ
     śuśruve śakram uktānām aśanīnām iva svanaḥ
nārācair atividdhānāṃ śarāṇāṃ rūpam ābabhau
     āśīviṣavidaṣṭānāṃ sarpāṇām iva bhārata
tayor jyātalanirghoṣo vyaśrūyata sudāruṇaḥ
     ajasraṃ śailaśṛṅgāṇāṃ vajreṇāhanyatām iva
ubhayos tau rathau rājaṃs te cāśvāstau ca sārathī
     rukmapuṅkhaiḥ śaraiś channāś citrarūpā babhus tadā
nirmalānām ajihmānāṃ nārācānāṃ viśāṃ pate
     nirmuktāśīviṣābhānāṃ saṃpāto 'bhūt sudāruṇaḥ
ubhayoḥ patite chattraṃ tathaiva patitau dhvajau
     ubhau rudhirasiktāṅgāv ubhau ca vijayaiṣiṇau
sravadbhiḥ śoṇitaṃ gātraiḥ prasrutāv iva vāraṇau
     anyonyam abhividhyetāṃ jīvitāntakaraiḥ śaraiḥ
garjitotkruṣṭa saṃnādāḥ śaṅkhadundubhinisvanāḥ
     upāraman mahārāja vyājahāra na kaś cana
tūṣṇīṃbhūtāny anīkāni yodhā yuddhād upāraman
     dadṛśe dvairathaṃ tābhyāṃ jātakautūhalo janaḥ
rathino hastiyantāro hayārohāḥ padātayaḥ
     avaikṣantācalair netraiḥ parivārya ratharṣabhau
hastyanīkāny atiṣṭhanta tahānīkāni vājinām
     tathaiva rathavāhinyaḥ prativyūhya vyavasthitāḥ
muktā vidrumacitraiś ca maṇikāñcanabhūṣitaiḥ
     dhvajair ābharaṇaiś citraiḥ kavacaiś ca hiraṇmayaiḥ
vaijayantī patākābhiḥ paristomāṅgakambalaiḥ
     vimalair niśitaiḥ śastrair hayānāṃ ca prakīrṇakaiḥ
jātarūpamayībhiś ca rājatībhiś ca mūrdhasu
     gajānāṃ kumbhamālābhir dantaveṣṭaiś ca bhārata
sabalākāḥ sa khadyotāḥ sairāvata śatahradāḥ
     adṛśyantoṣṇa paryāye meghānām iva vāgurāḥ
apaśyann asmadīyāś ca te ca yaudhiṣṭhirāḥ sthitāḥ
     tad yuddhaṃ yuyudhānasya droṇasya ca mahātmanaḥ
vimānāgragatā devā brahma śakrapurogamāḥ
     siddhacāraṇasaṃghāś ca vidyādharamahoragāḥ
gatapratyāgatākṣepaiś citraiḥ śastravighātibhiḥ
     vividhair vismayaṃ jagmus tayoḥ puruṣasiṃhayoḥ
hastalāghavam astreṣu darśayantau mahābalau
     anyonyaṃ samavidhyetāṃ śarais tau droṇa sātyakī
tato droṇasya dāśārhaḥ śarāṃś ciccheda saṃyuge
     patribhiḥ sudṛḍhair āśu dhanuś caiva mahādyute
nimeṣāntaramātreṇa bhāradvājo 'paraṃ dhanuḥ
     sajyaṃ cakāra tac cāśu cicchedāsya sa sātyakiḥ
tatas tvaran punar droṇo dhanur hasto vyatiṣṭhata
     sajyaṃ sajyaṃ punaś cāsya ciccheda niśitaiḥ śaraiḥ
tato 'sya saṃyuge droṇo dṛṣṭvā karmātimānuṣam
     yuyudhānasya rājendra manasedam acintayat
etad astrabalaṃ rāme kārtavīrye dhanaṃjaye
     bhīṣme ca puruṣavyāghre yad idaṃ sātvatāṃ vare
taṃ cāsya manasā droṇaḥ pūjayām āsa vikramam
     lāghavaṃ vāsavasyeva saṃprekṣya dvijasattamaḥ
tutoṣāstravidāṃ śreṣṭhas tathā devāḥ sa vāsavāḥ
     na tām ālakṣayām āsur laghutāṃ śīghrakāriṇaḥ
devāś ca yuyudhānasya gandharvāś ca viśāṃ pate
     siddhacāraṇasaṃghāś ca vidur droṇasya karma tat
tato 'nyad dhanur ādāya droṇaḥ kṣatriya mardanaḥ
     astrair astravidāṃ śreṣṭho yodhayām āsa bhārata
tasyāstrāṇy astramāyābhiḥ pratihanya sa sātyakiḥ
     jaghāna niśitair bāṇais tad adbhutam ivābhavat
tasyātimānuṣaṃ karma dṛṣṭvānyair asamaṃ raṇe
     yuktaṃ yogena yogajñās tāvakāḥ samapūjayan
yad astram asyati droṇas tad evāsyati sātyakiḥ
     tam ācāryo 'py asaṃbhrānto 'yodhayatlśatru tāpanaḥ
tataḥ kruddho mahārāja dhanurvedasya pāragaḥ
     vadhāya yuyudhānasya divyam astram udairayat
tad āgneyaṃ mahāghoraṃ vipughnam upalakṣya saḥ
     astraṃ divyaṃ maheṣvāso vāruṇaṃ samudairayat
hāhākāro mahān āsīd dṛṣṭvā divyāstradhāriṇau
     na vicerus tadākāśe bhūtāny ākāśagāny api
astre te vāruṇāgneye tābhyāṃ bāṇasamāhite
     na tāvad abhiṣajyete vyāvartad atha bhāskaraḥ
tato yudhiṣṭhiro rājā bhīmasenaś ca pāṇḍavaḥ
     nakulaḥ sahadevaś ca paryarakṣanta sātyakim
dhṛṣṭvadyumna mukhaiḥ sārdhaṃ virāṭaś ca sa kekayaḥ
     matsyāḥ śālveya senāś ca droṇam ājagmur añjasā
duḥśāsanaṃ puraskṛtya rājaputraḥ sahasraśaḥ
     droṇam abhyupapadyanta sapatnaiḥ parivāritam
tato yuddham abhūd rājaṃs tava teṣāṃ ca dhanvinām
     rajasā saṃvṛte loke śarajālasamāvṛte
sarvam āvignam abhavan na prājñāyata kiṃ cana
     sainyena rajasā dhvaste nirmaryādam avartata
