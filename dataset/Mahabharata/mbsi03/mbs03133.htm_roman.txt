[asṭ]
      andhasya panthā badhirasya panthāḥ; striyaḥ panthā vaivadhikasya panthāḥ
      rājñaḥ panthā brāhmaṇenāsametya sametya; tu brāhmaṇasyaiva panthāḥ
[r]
      panthā ayaṃ te 'dya mayā nisṛṣṭo; yenecchase tena kāmaṃ vrajasva
      na pāvako vidyate vai laghīyān; indro 'pi nityaṃ namate brāhmaṇānām
[asṭ]
      yajñaṃ draṣṭuṃ prāptavantau svatāta; kautūhalaṃ nau balavad vai vivṛddham
      āvāṃ prāptāv atithī saṃpraveśaṃ; kāṅkṣāvahe dvārapate tavājñām
aindradyumner yajñadṛśāv ihāvāṃ; vivakṣū vai janakendraṃ didṛkṣū
      na vai krodhād vyādhinaivottamena; saṃyojaya dvārapāla kṣaṇena
[dvārap]
      bandeḥ samādeśa karā vayaṃ sma; nibodha vākyaṃ ca mayeryamāṇam
      na vai bālāḥ praviśanty atra viprā; vṛddhā vidvāṃsaḥ praviśanti dvijāgryāḥ
[asṭ]
      yady atra vṛddheṣu kṛtaḥ praveśo; yuktaṃ mama dvārapāla praveṣṭum
      vayaṃ hi vṛddhāś caritavratāś ca; veda prabhāvena praveśanārhāḥ
śuśrūṣavaś cāpi jitendriyāś ca; jñānāgame cāpi gatāḥ sma niṣṭhām
      na bāla ity avamantavyam āhur; bālo 'py agnir dahati spṛśyamānaḥ
[dv]
      saro vatīm īraya veda juṣṭām; ekākṣarāṃ bahurūpāṃ virājam
      aṅgātmānaṃ samavekṣasva bālaṃ; kiṃ ślāghase dur labhā vādasiddhiḥ
[asṭ]
      na jñāyate kāyavṛddhyā vivṛddhir; yathāṣṭhīlā śālmaleḥ saṃpravṛddhā
      hrasvo 'lpakāyaḥ phalito vivṛddho; yaś cāphalas tasya na vṛddhabhāvaḥ
vṛddhebhya eveha matiṃ sma bālā; gṛhṇanti kālena bhavanti vṛddhāḥ
     na hi jñānam alpakālena śakyaṃ; kasmād bālo vṛddha ivāvabhāṣase
[asṭ]
     na tena sthaviro bhavati yenāsya palitaṃ śiraḥ
     bālo 'pi yaḥ prajānāti taṃ devāḥ sthaviraṃ viduḥ
na hāyanair na palitair na vittena na bandhubhiḥ
     ṛṣayaś cakrire dharmaṃ yo 'nūcānaḥ sa no mahān
didṛkṣur asmi saṃprāpto bandinaṃ rājasaṃsadi
     nivedayasva māṃ dvāḥ stha rājñe puṣkara māline
draṣṭāsy adya vadata dvārapāla; manīṣibhiḥ saha vāde vivṛddhe
     utāho vāpy uccatāṃ nīcatāṃ vā; tūṣṇīṃbhūteṣv atha sarveṣu cādya
[dv]
     kathaṃ yajñaṃ daśavarṣo viśes tvaṃ; vinītānāṃ viduṣāṃ saṃpraveśyam
     upāyataḥ prayatiṣye tavāhaṃ; praveśane kuru yatnaṃ yathāvat
[asṭ]
     bho bho rājañ janakānāṃ variṣṭha; sabhājyas tvaṃ tvayi sarvaṃ samṛddham
     tvaṃ vā kartā karmaṇāṃ yajñiyānāṃ; yayātir eko nṛpatir vā purastāt
vidvān bandī veda vido nigṛhya; vāde bhagnān apratiśaṅkamānaḥ
     tvayā nisṛṣṭaiḥ puruṣair āptakṛdbhir; jale sarvān majjayatīti naḥ śrutam
sa tac chrutvā brāhmaṇānāṃ sakāśād; brahmodyaṃ vai kathayitum āgato 'smi
     kvāsau bandī yāvad enaṃ sametya; nakṣatrāṇīva savitā nāśayāmi
[r]
     āśaṃsase bandinaṃ tvaṃ vijetum; avijñātvā vākyabalaṃ parasya
     vijñāta vīryaiḥ śakyam evaṃ; pravaktuṃ dṛṣṭaś cāsau brāhmaṇair vādaśīlaiḥ
[asṭ]
     vivādito 'sau na hi mādṛśair hi; siṃhī kṛtas tena vadaty abhītaḥ
     sametya māṃ nihataḥ śeṣyate 'dya; mārge bhagnaṃ śakaṭam ivābalākṣam
[r]
     ṣaṇṇābher dvādaśākṣasya caturviṃśatiparvaṇaḥ
     yas triṣaṣṭi śatārasya vedārthaṃ sa paraḥ kaviḥ
[asṭ]
     caturviṃśatiparva tvāṃ ṣaṇ ṇābhi dvādaśa pradhi
     tat triṣaṣṭi śatāraṃ vai cakraṃ pātu sadāgati
[r]
     vaḍave iva saṃyukte śyenapāte divaukasām
     kas tayor garbham ādhatte garbhaṃ suṣuvatuś ca kam
mā sma te te gṛhe rājañ śātravāṇām api dhruvam
     vātasārathir ādhatte garbhaṃ suṣuvatuś ca tam
kiṃ svit suptaṃ na nimiṣati kiṃ svij jātaṃ na copati
     kasya svid dhṛdayaṃ nāsti kiṃ svid vegena vardhate
matsyaḥ supto na nimiṣaty andaṃ jātaṃ na copati
     aśmano hṛdayaṃ nāsti nadīvegena vardhate
na tvā manye mānuṣaṃ deva sattvaṃ; na tvaṃ bālaḥ sthaviras tvaṃ mato me
     na te tulyo vidyate vāk pralāpe; tasmād dvāraṃ vitarāmy eṣa bandī
