[mārk]
      tatas tatraiva rāmasya samāsīnasya taiḥ saha
      samājagmuḥ kapiśreṣṭhāḥ sugrīvavacanāt tadā
vṛtaḥ koṭisahasreṇa vānarāṇāṃ tarasvinām
      śvaśuro vālinaḥ śrīmān suṣeṇo rāmam abhyayāt
koṭīśatavṛtau cāpi gajo gavaya eva ca
      vānarendrau mahāvīryau pṛthakpṛthag adṛśyatām
ṣaṣṭikoṭisahasrāṇi prakarṣan pratyadṛśyata
      golāṅgūlo mahārāja gavākṣo bhīmadarśanaḥ
gandhamādanavāsī tu prathito gandhamādanaḥ
      koṭīsahasram ugrāṇāṃ harīṇāṃ samakarṣata
panaso nāma medhāvī vānaraḥ sumahābalaḥ
      koṭīr daśa dvādaśa ca triṃśat pañca prakarṣati
śrīmān dadhimukho nāma harivṛddho 'pi vīryavān
      pracakarṣa mahat sainyaṃ harīṇāṃ bhīma tejasām
kṛṣṇānāṃ mukhapuṇḍāṇām ṛkṣāṇāṃ bhīmakarmaṇām
      koṭīśatasahasreṇa jāmbavān pratyadṛśyata
ete cānye ca bahavo hariyūthapayūthapāḥ
      asaṃkhyeyā mahārāja samīyū rāmakāraṇāt
śirīṣa kusumābhānāṃ siṃhānām iva nardatām
     śrūyate tumulaḥ śabdas tatra tatra pradhāvatām
girikūṭa nibhāḥ ke cit ke cin mahiṣasaṃnibhāḥ
     śarad abhrapratīkāśāḥ piṣṭa hiṅgula kānanāḥ
utpatantaḥ patantaś ca plavamānāś ca vānarāḥ
     uddhunvanto 'pare reṇūn samājagmuḥ samantataḥ
sa vānaramahālokaḥ pūrṇasāgara saṃnibhaḥ
     niveśam akarot tatra sugrīvānumate tadā
tatas teṣu harīndreṣu samāvṛtteṣu sarvaśaḥ
     tithau praśaste nakṣatre muhurte cābhipūjite
tena vyūḍhena sainyena lokān udvartayann iva
     prayayau rāghavaḥ śrīmān sugrīvasahitas tadā
mukham āsīt tu sainyasya hanūmān mārutātmajaḥ
     jaghanaṃ pālayām āsa saumitrir akutobhayaḥ
baddhagodhāṅguli trāṇau rāghavau tatra rejatuḥ
     vṛtau hari mahāmātraiś candrasūryau grahair iva
prababhau harisainyaṃ tac chāla tālaśilāyudham
     sumahac chāli bhavanaṃ yathā sūryodayaṃ prati
nala nīlāṅgadakrātha mainda dviradapālitā
     yayau sumahatī senā rāghavasyārthasiddhaye
vidhivat supraśasteṣu bahumūlaphaleṣu ca
     prabhūtamadhu māṃseṣu vārimatsu śiveṣu ca
nivasanti nirābādhā tathaiva girisānuṣu
     upāyād dhari senā sā kṣārodam atha sāgaram
dvitīya sāgaranibhaṃ tad balaṃ bahula dhvajam
     velāvanaṃ samāsādya nivāsam akarot tadā
tato dāśarathiḥ śrīmān sugrīvaṃ pratyabhāṣata
     madhye vānaramukhyānāṃ prāptakālam idaṃ vacaḥ
upāyaḥ ko nu bhavatāṃ mahat sāgaralaṅghane
     iyaṃ ca mahatī senāsāgaraś cāpi dustaraḥ
tatrānye vyāharanti sma vānarāḥ paṭu māninaḥ
     samarthā laṅghane sindhor na tu kṛtsnasya vānarāḥ
ke cin naubhir vyavasyanti kecīc ca vividhaiḥ plavaiḥ
     neti rāmaś ca tān sarvān sāntvayan pratyabhāṣata
śatayojanavistāraṃ na śaktāḥ sarvavānarāḥ
     krāntuṃ toyanidhiṃ vīrā naiṣā vo naiṣṭhikī matiḥ
nāvo na santi senāyā bahvyas tārayituṃ tathā
     vaṇijām upaghātaṃ ca katham asmadvidhaś caret
vistīrṇaṃ caiva naḥ sainyaṃ hanyāc chidreṣu vai paraḥ
     plavoḍupa pratāraś ca naivātra mama rocate
ahaṃ tv imaṃ jalanidhiṃ samārapsyāmy upāyataḥ
     pratiśeṣyāmy upavasan darśayiṣyati māṃ tataḥ
na ced darśayitā mārgaṃ dhakṣyāmy enam ahaṃ tataḥ
     mahāstrair apratihatair atyagni pavanojjvalaiḥ
ity uktvā saha saumitrir upaspṛśyātha rāghavaḥ
     pratiśiśye jalanidhiṃ vidhivat kuśasaṃstare
sāgaras tu tataḥ svapne darśayām āsa rāghavam
     devo nadanadī bhartā śrīmān yādogaṇair vṛtaḥ
kausalyā mātar ity evam ābhāṣya madhuraṃ vacaḥ
     idam ity āha ratnānām ākaraiḥ śataśo vṛtaḥ
brūhi kiṃ te karomy atra sāhāyyaṃ puruṣarṣabha
     ikṣvākur asmi te jñātir iti rāmas tam abravīt
mārgam icchāmi sainyasya dattaṃ nadanadīpate
     yena gatvā daśagrīvaṃ hanyāṃ paulastya pāṃsanam
yady evaṃ yācato mārgaṃ na pradāsyati me bhavān
     śarais tvāṃ śoṣayiṣyāmi divyāstrapratimantritaiḥ
ity evaṃ bruvataḥ śrutvā rāmasya varuṇālayaḥ
     uvāca vyathito vākyam iti baddhāñjaliḥ sthitaḥ
necchāmi pratighātaṃ te nāsmi vighnakaras tava
     śṛṇu cedaṃ vaco rāma śrutvā kartavyam ācara
yadi dāsyāmi te mārgaṃ sainyasya vrajato ''jñayā
     anye 'py ājñāpayiṣyanti mām evaṃ dhanuṣo balāt
asti tv atra nalo nāma vānaraḥ śilpisaṃmataḥ
     tvaṣṭur devasya tanayo balavān viśvakarmaṇaḥ
sa yat kāṣṭhaṃ tṛṇaṃ vāpi śilāṃ vā kṣepsyate mayi
     sarvaṃ tad dhārayiṣyāmi sa te setur bhaviṣyati
ity uktvāntarhite tasmin rāmo nalam uvāca ha
     kuru setuṃ samudre tvaṃ śakto hy asi mato mama
tenopāyena kākutsthaḥ setubandham akārayat
     daśayojanavistāram āyataṃ śatayojanam
nalasetur iti khyāto yo 'dyāpi prathito bhuvi
     rāmasyājñāṃ puraskṛtya dhāryate girisaṃnibhaḥ
tatrasthaṃ sa tu dharmātmā samāgacchad vibhīṣaṇaḥ
     bhrātā vai rākṣasendrasya caturbhiḥ sacivaiḥ saha
prajijagrāha rāmas taṃ svāgatena mahāmanāḥ
     sugrīvasya tu śaṅkābhūt praṇidhiḥ syād iti sma ha
rāghavas tasya ceṣṭābhiḥ samyak ca cariteṅgitaiḥ
     yadā tattvena tuṣṭo 'bhūt tata enam apūjayat
sarvarākṣasa rājye cāpy abhyaṣiñcad vibhīṣaṇam
     cakre ca mantrānucaraṃ suhṛdaṃ lakṣmaṇasya ca
vibhīṣaṇa mate caiva so 'tyakrāman mahārṇavam
     sasainyaṃ setunā tena māsenaiva narādhipa
tato gatvā samāsādya laṅkodyānāny anekaśaḥ
     bhedayām āsa kapibhir mahānti ca bahūni ca
tatrāstāṃ rāvaṇāmātyau rākṣasau śukasāraṇau
     cārau vānararūpeṇa tau jagrāha vibhīṣaṇaḥ
pratipannau yadā rūpaṃ rākṣasaṃ tau niśācarau
     darśayitvā tataḥ sainyaṃ rāmaḥ paścād avāsṛjat
niveśyopavane sainyaṃ tac chūraḥ prājñavānaram
     preṣayām āsa dautyena rāvaṇasya tato 'ṅgadam
