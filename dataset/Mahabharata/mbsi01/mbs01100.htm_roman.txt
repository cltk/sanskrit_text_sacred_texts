[v]
      tataḥ satyavatī kāle vadhūṃ snātām ṛtau tadā
      saṃveśayantī śayane śanakair vākyam abravīt
kausalye devaras te 'sti so 'dya tvānupravekṣyati
      apramattā pratīkṣainaṃ niśīthe āgamiṣyati
śvaśrvās tad vacanaśrutvā śayānā śayane śubhe
      sācintayat tadā bhīṣmam anyāṃś ca kurupuṃgavān
tato 'mbikāyāṃ prathamaṃ niyuktaḥ satyavāg ṛṣiḥ
      dīpyamāneṣu dīpeṣu śayanaṃ praviveśa ha
tasya kṛṣṇasya kapilā jaṭā dīpte ca locane
      babhrūṇi caiva śmaśrūṇi dṛṣṭvā devī nyamīlayat
saṃbabhūva tayā rātrau mātuḥ priyacikīrṣayā
      bhayāt kāśisutā taṃ tu nāśaknod abhivīkṣitum
tato niṣkrāntam āsādya mātāputram athābravīt
      apy asyāṃ guṇavān putra rājaputro bhaviṣyati
niśamya tad vaco mātur vyāsaḥ paramabuddhimān
      provācātīndriya jñāno vidhinā saṃpracoditaḥ
nāgāyuga samaprāṇo vidvān rājarṣisattamaḥ
      mahābhāgo mahāvīryo mahābuddhir bhaviṣyati
tasya cāpi śataṃ putrā bhaviṣyanti mahābalāḥ
     kiṃ tu mātuḥ sa vaiguṇyād andha eva bhaviṣyati
tasya tad vacanaṃ śrutvā mātāputram athābravīt
     nāndhaḥ kurūṇāṃ nṛpatir anurūpas tapodhana
jñātivaṃśasya goptāraṃ pitṝṇāṃ vaṃśavardhanam
     dvitīyaṃ kuruvaṃśasya rājānaṃ dātum arhasi
sa tatheti pratijñāya niścakrāma mahātapāḥ
     sāpi kālena kausalyā suṣuve 'ndhaṃ tam ātmajam
punar eva tu sā devī paribhāṣya snuṣāṃ tataḥ
     ṛṣim āvāhayat satyā yathāpūrvam aninditā
tatas tenaiva vidhinā maharṣis tām apadyata
     ambālikām athābhyāgād ṛṣiṃ dṛṣṭvā ca sāpi tam
     viṣaṇṇā pāṇḍusaṃkāśā samapadyata bhārata
tāṃ bhītāṃ pāṇḍusaṃkāśāṃ viṣaṇṇāṃ prekṣya pārthiva
     vyāsaḥ satyavatī putra idaṃ vacanam abravīt
yasmāt pāṇḍutvam āpannā virūpaṃ prekṣya mām api
     tasmād eṣa sutas tubhyaṃ pāṇḍur eva bhaviṣyati
nāma cāsya tad eveha bhaviṣyati śubhānane
     ity uktvā sa nirākrāmad bhagavān ṛṣisattamaḥ
tato niṣkrāntam ālokya satyā putram abhāṣata
     śaśaṃsa sa punar mātre tasya bālasya pāṇḍutām
taṃ mātā punar evānyam ekaṃ putram ayācata
     tatheti ca maharṣis tāṃ mātaraṃ pratyabhāṣata
tataḥ kumāraṃ sā devī prāptakālam ajījanat
     pāṇḍuṃ lakṣaṇasaṃpannaṃ dīpyamānam iva śriyā
     tasya putrā maheṣvāsā jajñire pañca pāṇḍavāḥ
ṛtukāle tato jyeṣṭhāṃ vadhūṃ tasmai nyayojayat
     sā tu rūpaṃ ca gandhaṃ ca maharṣeḥ pravicintya tam
     nākarod vacanaṃ devyā bhayāt surasutopamā
tataḥ svair bhūṣaṇair dāsīṃ bhūṣayitvāpsara upamām
     preṣayām āsa kṛṣṇāya tataḥ kāśipateḥ sutā
dāsī ṛṣim anuprāptaṃ pratyudgamyābhivādya ca
     saṃviveśābhyanujñātā satkṛtyopacacāra ha
kāmopabhogena tu sa tasyāṃ tuṣṭim agād ṛṣiḥ
     tayā sahoṣito rātriṃ maharṣiḥ prīyamāṇayā
uttiṣṭhann abravīd enām abhujiṣyā bhaviṣyasi
     ayaṃ ca te śubhe garbhaḥ śrīmān udaram āgataḥ
     dharmātmā bhavitā loke sarvabuddhimatāṃ varaḥ
sa jajñe viduro nāma kṛṣṇadvaipāyanātmajaḥ
     dhṛtarāṣṭrasya ca bhrātā pāṇḍoś cāmitabuddhimān
dharmo vidura rūpeṇa śāpāt tasya mahātmanaḥ
     māṇḍavyasyārtha tattvajñaḥ kāmakrodhavivarjitaḥ
sa dharmasyānṛṇo bhūtvā punar mātrā sametya ca
     tasyai garbhaṃ samāvedya tatraivāntaradhīyata
evaṃ vicitravīryasya kṣetre dvaipāyanād api
     jajñire devagarbhābhāḥ kuruvaṃśavivardhanāḥ
