[mārk]
      tatas tāṃ bhartṛśokārtāṃ dīnāṃ malinavāsasam
      maṇiśeṣābhyalaṃkārāṃ rudatīṃ ca pativratām
rākṣasībhir upāsyantīṃ samāsīnāṃ śilātale
      rāvaṇaḥ kāmabāṇārto dadarśopasasarpa ca
devadānavagandharvayakṣakiṃpuruṣair yudhi
      ajito śokavanikāṃ yayau kandarpa mohitaḥ
divyāmbara dharaḥ śrīmān sumṛṣṭamaṇikuṇḍalaḥ
      vicitramālyamukuṭo vasanta iva mūrtimān
sa kalpavṛkṣasadṛśo yatnād api vibhūṣitaḥ
      śmaśānacaityadrumavad bhūṣito 'pi bhayaṃkaraḥ
sa tasyās tanumadhyāyāḥ samīpe rajanīcaraḥ
      dadṛśe rohiṇīm etya śanaiścara iva grahaḥ
sa tām āmantrya suśroṇīṃ puṣpahetu śarāhataḥ
      idam ity abravīd bālāṃ trastāṃ rauhīm ivābalām
sīte paryāptam etāvat kṛto bhartur anugrahaḥ
      prasādaṃ kuru tanv aṅgi kriyatāṃ parikarma te
bhajasva māṃ varārohe mahārhābharaṇāmbarā
      bhava me sarvanārīṇām uttamā varavarṇini
santi me devakanyāś ca rājarṣīṇāṃ tathāṅganāḥ
     santi dānava kanyāś ca daityānāṃ cāpi yoṣitaḥ
caturdaśa piśācānāṃ koṭyo me vacane sthitāḥ
     dvis tāvat puruṣādānāṃ rakṣasāṃ bhīmakarmaṇām
tato me triguṇā yakṣā ye madvacana kāriṇaḥ
     ke cid eva dhanādhyakṣaṃ bhrātaraṃ me samāśritāḥ
gandharvāpsaraso bhadre mām āpānagataṃ sadā
     upatiṣṭhanti vāmoru yathaiva bhrātaraṃ mama
putro 'ham api viprarṣeḥ sākṣād viśravaso muneḥ
     pañcamo lokapālānām iti me prathitaṃ yaśaḥ
divyāni bhakṣyabhojyāni pānāni vividhāni ca
     yathaiva tridaśeśasya tathaiva mama bhāmini
kṣīyatāṃ duṣkṛtaṃ karma vanavāsa kṛtaṃ tava
     bhāryā me bhava suśroṇi yathā mandodarī tathā
ity uktā tena vaidehī parivṛtya śubhānanā
     tṛṇam antarataḥ kṛtvā tam uvāca niśācaram
aśivenātivāmorur ajasraṃ netravāriṇā
     stanāv apatitau bālā sahitāv abhivarṣatī
     uvāca vākyaṃ taṃ kṣudraṃ vaidehī patidevatā
asakṛd vadato vākyam īdṛśaṃ rākṣaseśvara
     viṣādayuktam etat te mayā śrutam abhāgyayā
tad bhadra sukhabhadraṃ te mānasaṃ vinivartyatām
     paradārāsmy alabhyā ca satataṃ ca pativratā
na caivaupayikī bhāryā mānuṣī kṛpaṇā tava
     vivaśāṃ dharṣayitvā ca kāṃ tvaṃ prītim avāpsyasi
prajāpatisamo vipro brahmayoniḥ pitā tava
     na ca pālayase dharmaṃ lokapālasamaḥ katham
bhrātaraṃ rājarājānaṃ maheśvara sakhaṃ prabhum
     dhaneśvaraṃ vyapadiśan kathaṃ tv iha na lajjase
ity uktvā prārudat sītā kampayantī payodharau
     śirodharāṃ ca tanv aṅgī mukhaṃ pracchādya vāsasā
tasyā rudatyā bhāminyā dīrghā veṇī susaṃyatā
     dadṛśe svasitā snigdhā lākī vyālīva mūrdhani
tac chrutvā rāvaṇo vākyaṃ sītayoktaṃ suniṣṭhuram
     pratyākhyāto 'pi durmedhāḥ punar evābravīd vacaḥ
kāmam aṅgāni me sīte dunotu makaradhvajaḥ
     na tvām akāmāṃ suśroṇīṃ sameṣye cāruhāsinīm
kiṃ nu śakyaṃ mayā kartuṃ yat tvam adyāpi mānuṣam
     āhārabhūtam asmākaṃ rāmam evānurudhyase
ity uktvā tām anindyāṅgīṃ sa rākṣasagaṇeśvaraḥ
     tatraivāntarhito bhūtvā jagāmābhimatāṃ diśam
rākṣasībhiḥ parivṛtā vaidehī śokakarśitā
     sevyamānā trijaṭayā tatraiva nyavasat tadā
