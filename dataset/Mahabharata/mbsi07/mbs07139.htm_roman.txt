[s]
      prakāśite tathā loke rajasā ca tamovṛte
      samājagmur atho vīrāḥ parasparavadhaiṣiṇaḥ
te sametya raṇe rājañ śastraprāsāsi dhāriṇaḥ
      parasparam udakṣanta parasparakṛtāgasaḥ
pradīpānāṃ sahasraiś ca dīpyamānaiḥ samantataḥ
      virarāja tadā bhūmir dyaur grahair iva bhārata
ulkā śataiḥ prajvalitai raṇabhūṇir vyarājata
      dahyamāneva lokānām abhāve vai vasuṃdharā
pradīpyanta diśaḥ sarvāḥ pradīpais taiḥ samantataḥ
      varṣā pradoṣe khadyotair vṛtā vṛkṣā ivābabhuḥ
asajjanta tato vīrā vīreṣv eva pṛthak pṛthak
      nāgā nāgaiḥ samājagmus turagāḥ saha vājibhiḥ
rathā rathavarair eva samājagmur mudānvitāḥ
      tasmin rātrimukhe ghore putrasya tava śāsanāt
tato 'rjuno mahārāja kauravāṇām anīkinīm
      vyadhamat tvarayā yuktaḥ kṣapayan sarvapārthivān
[dhṛ]
      tasmin praviṣṭe saṃrabdhe mama putrasya vāhinīm
      amṛṣyamāṇe durdharṣe kiṃ va āsīn manas tadā
kim amanyanta sainyāni praviṣṭe śatrutāpane
     duryodhanaś ca kiṃ kṛtyaṃ prāptakālam amanyata
ke cainaṃ samare vīraṃ pratyudyayur ariṃdamam
     ke 'rakṣan dakṣiṇaṃ cakraṃ ke ca droṇasya savyataḥ
ke pṛṣṭhato 'sya hy abhavan vīrā vīrasya yudhyataḥ
     ke purastād agacchanta nighnataḥ śātravān raṇe
yat prāviśan maheṣvāsaḥ pāñcālān aparājitaḥ
     nṛtyann iva naravyāghro rathamārgeṣu vīryavān
dadāha ca śarair droṇaḥ pāñcālānāṃ rathavrajān
     dhūmaketur iva kruddhaḥ sa kathaṃ mṛtyum īyivān
avyagrān eva hi parān akthayasy aparājitān
     hatāṃś caiva viṣaṇṇāṃś ca viprakīrṇāṃś ca śaṃsasi
     rathino virathāṃś caiva kṛtān yuddheṣu māmakān
[dhṛ]
     droṇasya matam ājñāya yoddhukāmasya tāṃ niśām
     duyodhano mahārāja vaśyān bhrātṝn abhāṣata
vikarṇaṃ citrasenaṃ ca mahābāhuṃ ca kauravam
     durdharṣaṃ dīrghabāhuṃ ca ye ca teṣāṃ padānugāḥ
droṇaṃ yattāḥ parākrāntāḥ sarve rakṣata pṛṣṭhataḥ
     hārdikyo dakṣiṇaṃ cakraṃ śalyaś caivottaraṃ tathā
trigartānāṃ ca ye śūrā hataśiṣṭā mahārathāḥ
     tāṃś caiva sarvān putras te samacodayad agrataḥ
ācāryo hi susaṃyatto bhṛśaṃ yattāś ca pāṇḍavāḥ
     taṃ rakṣata susaṃyattā nighnantaṃ śātravān raṇe
droṇo hi balavān yuddhe kṣiprahastaḥ parākramī
     nirjayet tridaśān yuddhe kim u pārthān sa somakān
te yūyaṃ sahitāḥ sarve bhṛśaṃ yattā mahārathāḥ
     droṇaṃ rakṣata pāñcālyād dhṛṣṭadyumnān mahārathāt
pāṇḍaveyeṣu sainyeṣu yodhaṃ paśyāmy ahaṃ na tam
     yo jayeta raṇe droṇaṃ dhṛṣṭadyumnād ṛte nṛpāḥ
tasya sarvātmanā manye bhāradvājasya rakṣaṇam
     sa guptaḥ somakān hanyāt sṛñjayāṃś ca sarājakān
sṛñjayeṣv atha sarveṣu nihateṣu camūmukhe
     dhṛṣṭadyumnaṃ raṇe drauṇir nāśayiṣyaty asaṃśayam
tathārjunaṃ raṇe karṇo vijeṣyati mahārathaḥ
     bhīmasenam ahaṃ cāpi yuddhe jeṣyāmi daṃśitaḥ
so 'yaṃ mama jayo vyaktaṃ dīrghakālaṃ bhaviṣyati
     tasmād rakṣata saṃgrāme droṇam eva mahārathāḥ
ity uktvā bharataśreṣṭha putro duryodhanas tava
     vyādideśa tataḥ sainyaṃ tasmiṃs tamasi dāruṇe
tataḥ pravavṛte yuddhaṃ rātrau tad bharatarṣabha
     ubhayoḥ senayor ghoraṃ vijayaṃ prati kāṅkṣiṇoḥ
arjunaḥ kauravaṃ sainyam arjunaṃ cāpi kauravāḥ
     nānāśastrasamāvāpair anyonyaṃ paryapīḍayan
drauṇiḥ pāñcālarājānaṃ bhāradvājaś ca sṛñjayān
     dhādayām āsatuḥ saṃkhye śaraiḥ saṃnataparvabhiḥ
pāṇḍupāñcāla senānāṃ kauravāṇāṃ ca māriṣa
     āsīn niṣṭānako ghoro nighnatām itaretaram
naivāsmābhir na pūrvair no dṛṣṭaṃ pūrvaṃ tathāvidham
     yuddhaṃ yādṛśam evāsīt tāṃ rātriṃ sumahābhayam
