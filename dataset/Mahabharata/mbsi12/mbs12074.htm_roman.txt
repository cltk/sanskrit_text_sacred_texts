rājñā purohitaḥ kāryo bhaved vidvān bahuśrutaḥ
      ubhau samīkṣya dharmārthāv aprameyāv anantaram
dharmātmā dharmavid yeṣāṃ rājñāṃ rājan purohitaḥ
      rājā caivaṃ guṇo yeṣāṃ kuśalaṃ teṣu sarvaśaḥ
ubhau prajā vardhayato devān pūrvān parān pitṝn
      yau sameyāsthitau dharme śraddheyau sutapasvinau
parasparasya suhṛdau saṃmatau samacetanau
      brahmakṣatrasya saṃmānāt prajāḥ sukham avāpnuyuḥ
vimānanāt tayor eva prajā naśyeyur eva ha
      brahmakṣatraṃ hi sarveṣāṃ dharmāṇāṃ mūlam ucyate
atrāpy udāharantīmam itihāsaṃ purātanam
      aila kaśyapa saṃvādaṃ taṃ nibodha yudhiṣṭhira
yadā hi brahma prajahāti kṣatraṃ; kṣatraṃ yadā vā prajahāti brahma
      anvag balaṃ katame 'smin bhajante; tathābalyaṃ katame 'smin viyanti
vyṛddhaṃ rāṣṭraṃ bhavati kṣatriyasya; brahmakṣatraṃ yatra virudhyate ha
      anvag balaṃ dasyavas tad bhajante; 'balyaṃ tathā tatra viyanti santaḥ
naiṣām ukṣā vardhate nota usrā; na gargaro mathyate no yajante
      naiṣāṃ putrā vedam adhīyate ca; yadā brahmakṣatriyāḥ saṃtyajanti
naiṣām ukṣāvardhate jātu gehe; nādhīyate sa prajā no yajante
     apadhvastā dasyu bhūtā bhavanti; ye brāhmaṇāḥ kṣatriyān saṃtyajanti
etau hi nityasaṃyuktāv itaretara dhāraṇe
     kṣatraṃ hi brahmaṇo yonir yoniḥ kṣatrasya ca dvijāḥ
ubhāv etau nityam abhiprapannau; saṃprāpatur mahatīṃ śrīpratiṣṭhām
     tayoḥ saṃdhir bhidyate cet purāṇas; tataḥ sarvaṃ bhavati hi saṃpramūḍham
nātra plavaṃ labhate pāragāmī; mahāgādhe naur iva saṃpraṇunnā
     cāturvarṇyaṃ bhavati ca saṃpramūḍhaṃ; tataḥ prajāḥ kṣayasaṃsthā bhavanti
brahma vṛkṣo rakṣyamāṇo madhu hemaca varṣati
     arakṣyamāṇaḥ satatam aśrupāpaṃ ca varṣati
abrahma cārī caraṇād apeto; yadā brahmā brahmaṇi trāṇam icchet
     āścaryaśo varṣati tatra devas; tatrābhīkṣṇaṃ duḥ sahāś cāviśanti
striyaṃ hatvā brāhmaṇaṃ vāpi pāpaḥ; sabhāyāṃ yatra labhate 'nuvādam
     rājñaḥ sakāśe na bibheti cāpi; tato bhayaṃ jāyate kṣatriyasya
pāpaiḥ pāpe kriyamāṇe 'tivelaṃ; tato rudro jāyate deva eṣaḥ
     pāpaiḥ pāpāḥ saṃjanayanti rudraṃ; tataḥ sarvān sādhv asādhūn hinasti
kuto rudraḥ kīdṛśo vāpi rudraḥ; sattvaiḥ sattvaṃ dṛśyate vadhyamānam
     etad vidvan kaśyapa me pracakṣva; yato rudro jāyate deva eṣaḥ
ātmā rudro hṛdaye mānavānāṃ; svaṃ svaṃ dehaṃ paradehaṃ ca hanti
     vātotpātaiḥ sadṛśaṃ rudram āhur; dāvair jīmūtaiḥ sadṛśaṃ rūpam asya
na vai vātaṃ parivṛnoti kaś cin; na jīmūto varṣati naiva dāvaḥ
     tathāyukto dṛśyate mānaveṣu; kāmadveṣād badhyate mucyate ca
yathaika gehe jātavedāḥ pradīptaḥ; kṛtsnaṃ grāmaṃ pradahet sa tvarā vān
     vimohanaṃ kurute deva eṣa; tataḥ sarvaṃ spṛśyate puṇyapāpaiḥ
yadi daṇḍaḥ spṛśate puṇyabhājaṃ; pāpaiḥ pāpe kriyamāṇe 'viśeṣāt
     kasya hetoḥ sukṛtaṃ nāma kuryād; duṣkṛtaṃ vā kasya hetor na kuryāt
asaṃtyāgāt pāpakṛtām apāpaṃs; tulyo daṇḍaḥ spṛśyate miśrabhāvāt
     śuṣkeṇārdraṃ dahyate miśrabhāvān; na miśraḥ syāt pāpakṛdbhiḥ kathaṃ cit
sādhv asādhūn dhārayatīha bhūmiḥ; sādhv asādhūṃs tāpayatīha sūryaḥ
     sādhv asādhūn vātayatīha vāyur; āpas tathā sādhv asādhūn vahanti
evam asmin vartate loka eva; nāmutraivaṃ vartate rājaputra
     pretyaitayor antaravān viśeṣo; yo vai puṇyaṃ carate yaś ca pāpam
puṇyasya loko madhumān dhṛtārcir; hiraṇyajyotir amṛtasya nābhiḥ
     tatra pretya modate brahmacārī; na tatra mṛtyur na jarā nota duḥkham
pāpasya loko nirayo 'prakāśo; nityaṃ duḥkhaḥ śokabhūyiṣṭha eva
     tatrātmānaṃ śocate pāpakarmā; bahvīḥ samāḥ prapatann apratiṣṭhaḥ
mitho bhedād brāhmaṇakṣatriyāṇāṃ; prajā duḥkhaṃ duḥ sahaṃ cāviśanti
     evaṃ jñātvā kārya eveha vidvān; purohito naikavidyo nṛpeṇa
taṃ caivānvabhiṣicyeta tathā dharmo vidhīyate
     agryo hi brāhmaṇaḥ proktaḥ sarvasyaiveha dharmataḥ
pūrvaṃ hi brāhmaṇāḥ sṛṣṭā iti dharmavido viduḥ
     jyeṣṭhenābhijanenāsya prāptaṃ sarvaṃ yad uttaram
tasmān mānyaś ca pūjyaś ca brāhmaṇaḥ prasṛtāgra bhuk
     sarvaṃ śreṣṭhaṃ variṣṭhaṃ ca nivedyaṃ tasya dharmataḥ
avaśyam etat kartavyaṃ rājñā balavatāpi hi
     brahma vardhayati kṣatraṃ kṣatrato brahma vardhate
