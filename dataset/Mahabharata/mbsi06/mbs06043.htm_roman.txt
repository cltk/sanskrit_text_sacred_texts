[s]
      pūrvāhṇe tasya raudrasya yuddham ahno viśāṃ pate
      prāvartata mahāghoraṃ rājñāṃ dehāvakartanam
kurūṇāṃ pāṇḍavānāṃ ca saṃgrāme vijigīṣatām
      siṃhānām iva saṃhrādo divam urvīṃ ca nādayan
āsīt kila kilā śabdas talaśaṅkharavaiḥ saha
      jajñire siṃhanādāś ca śūrāṇāṃ pratigarjatām
talatrābhihatāś caiva jyāśabdā bharatarṣabha
      pattīnāṃ pādaśabdāś ca vājināṃ ca mahāsvanāḥ
tottrāṅkuśa nipātāś ca āyudhānāṃ ca nisvanāḥ
      ghaṇṭā śabdāś ca nāgānām anyonyam abhidhāvatām
tasmin samudite śabde tumule lomaharṣaṇe
      babhūva rathanirghoṣaḥ parjanyaninadopamaḥ
te manaḥ krūram ādhāya samabhityaktajīvitāḥ
      pāṇḍavān abhyavartanta sarva evocchritadhvajāḥ
svayaṃ śāṃtanavo rājann abhyadhāvad dhanaṃjayam
      pragṛhya kārmukaṃ ghoraṃ kāladaṇḍopamaṃ raṇe
arjuno 'pi dhanur gṛhya gāṇḍīvaṃ lokaviśrutam
      abhyadhāvata tejasvī gāṅgeyaṃ raṇamūrdhani
tāv ubhau kuruśārdūlau parasparavadhaiṣiṇau
     gāṅgeyas tu raṇe pārthaṃ viddhvā nākampayad balī
     tathaiva pāṇḍavo rājan bhīṣmaṃ nākampayad yudhi
sātyakiś ca maheṣvāsaḥ kṛtavarmāṇam abhyayāt
     tayoḥ samabhavad yuddhaṃ tumulaṃ lomaharṣaṇam
sātyakiḥ kṛtavarmāṇaṃ kṛtavarmā ca sātyakim
     ānarhatuḥ śarair ghorais takṣamāṇau parasparam
tau śarācita sarvāṅgau śuśubhāte mahābalau
     vasante puṣpaśabalau puṣpitāv iva kuṃśukau
abhimanyur maheṣvāso bṛhadbalam ayodhayat
     tataḥ kosalako rājā saubhadrasya viśāṃ pate
     dhvajaṃ ciccheda samare sārathiṃ ca nyapātayat
saubhadras tu tataḥ kruddhaṃ pātite rathasārathau
     bṛhadbalaṃ mahārāja vivyādha navabhiḥ śaraiḥ
athāparābhyāṃ bhallābhyāṃ pītābhyām arimardanaḥ
     dhvajam ekena ciccheda pārṣṇim ekena sārathim
     anyonyaṃ ca śarais tīkṣṇaiḥ kruddhau rājaṃs tatakṣatuḥ
māninaṃ samare dṛptaṃ kṛtavairaṃ mahāratham
     bhīmasenas tava sutaṃ duryodhanam ayodhayat
tāv ubhau naraśārdūlau kurumukhyau mahābalau
     anyonyaṃ śaravarṣābhyāṃ vavṛṣāte raṇājire
tau tu vīkṣya mahātmānau kṛtinau citrayodhinau
     vismayaḥ sarvabhūtānāṃ samapadyata bhārata
duḥśāsanas tu nakulaṃ pratyudyāya mahāratham
     avidhyan niśitair bāṇair bahubhir marmabhedibhiḥ
tasya mādrī sutaḥ ketuṃ sa śaraṃ ca śarāsanam
     ciccheda niśitair bāṇaiḥ prahasann iva bhārata
     athainaṃ pañcaviṃśatyā kṣudrakāṇāṃ samārdayat
putras tu tava durdharṣo nakulasya mahāhave
     yugeṣāṃ cicchide bāṇair dhvajaṃ caiva nyapātayat
durmukhaḥ sahadevaṃ tu pratyudyāya mahābalam
     vivyādha śaravarṣeṇa yatamānaṃ mahāhave
sahadevas tato vīro durmukhasya mahāhave
     śareṇa bhṛśatīkṣṇena pātayām āsa sārathim
tāv anyonyaṃ samāsādya samare yuddhadurmadau
     trāsayetāṃ śarair ghoraiḥ kṛtapratikṛtaiṣiṇau
yudhiṣṭhiraḥ svayaṃ rājā madrarājānam abhyayāt
     tasya madrādhipaś cāpaṃ dvidhā ciccheda māriṣa
tad apāsya dhanuś chinnaṃ kuntīputro yudhiṣṭhiraḥ
     anyakārmukam ādāya vegavad balavattaram
tato madreśvaraṃ rājā śaraiḥ saṃnataparvabhiḥ
     chādayām āsa saṃkruddhas tiṣṭha tiṣṭheti cābravīt
dhṛṣṭadyumnas tato droṇam abhyadravata bhārata
     tasya droṇaḥ susaṃkruddhaḥ parāsu karaṇaṃ dṛḍham
     tridhā ciccheda samare yatamānasya kārmukam
śaraṃ caiva mahāghoraṃ kāladaṇḍam ivāparam
     preṣayām āsa samare so 'sya kāye nyamajjata
athānyad dhanur ādāya sāyakāṃś ca caturdaśa
     droṇaṃ drupadaputras tu prativivyādha saṃyuge
     tāv anyonyaṃ susaṃkruddhau cakratuḥ subhṛśaṃ raṇam
saumadattiṃ raṇe śaṅkho rabhasaṃ rabhaso yudhi
     pratyudyayau mahārāja tiṣṭha tiṣṭheti cābravīt
tasya vai dakṣiṇaṃ vīro nirbibheda raṇe bhujam
     saumadattis tathā śaṅkhaṃ jatru deśe samāhanat
tayoḥ samabhavad yuddhaṃ ghorarūpaṃ viśāṃ pate
     dṛptayoḥ samare tūrṇaṃ vṛtravāsavayor iva
bāhlīkaṃ tu raṇe kruddhaṃ kruddha rūpo viśāṃ pate
     abhyadravad ameyātmā dhṛṣṭaketur mahārathaḥ
bāhlīkas tu tato rājan dhṛṣṭaketum amarṣaṇam
     śarair bahubhir ānarcchat siṃhanādam athānadat
cedirājas tu saṃkruddho bāhlīkaṃ navabhiḥ śaraiḥ
     vivyādha samare tūrṇaṃ matto mattam iva dvipam
tau tatra samare kruddhau nardantau ca muhur muhuḥ
     samīyatuḥ susaṃkruddhāv aṅgāraka budhāv iva
rākṣasaṃ krūrakarmāṇaṃ krūrakarmā ghaṭotkacaḥ
     alambusaṃ pratyudiyād balaṃ śakra ivāhave
ghaṭotkacas tu saṃkruddho rākṣasaṃ taṃ mahābalam
     navatyā sāyakais tīkṣṇair dārayām āsa bhārata
alambusas tu samare bhaimaseniṃ mahābalam
     bahudhā vārayām āsa śaraiḥ saṃnataparvabhiḥ
vyabhrājetāṃ tatas tau tu saṃyuge śaravikṣatau
     yathā devāsure yuddhe balaśakrau mahābalau
śikhaṇḍī samare rājan drauṇim abhyudyatau balī
     aśvatthāmā tataḥ kruddhaḥ śikhaṇḍinam avasthitam
nārācena sutīkṣṇena bhṛśaṃ viddhvā vyakampayat
     śikhaṇḍy api tato rājan droṇaputram atāḍayat
sāyakena supītena tīkṣṇena niśitena ca
     tau jaghnatus tadānyonyaṃ śarair bahuvidhair mṛdhe
bhagadattaṃ raṇe śūraṃ virāṭo vāhinīpatiḥ
     abhyayāt tvarito rājaṃs tato yuddham avartata
virāṭo bhagadattena śaravarṣeṇa tāḍitaḥ
     abhyavarṣat susaṃkruddho megho vṛṣṭyā ivācalam
bhagadattas tatas tūrṇaṃ virāṭaṃ pṛthivīpatim
     chādayām āsa samare meghaḥ sūryam ivoditam
bṛhat kṣatraṃ tu kaikeyaṃ kṛpaḥ śāradvato yayau
     taṃ kṛpaḥ śaravarṣeṇa chādayām āsa bhārata
gautamaṃ kekayaḥ kruddhaḥ śaravṛṣṭyābhyapūrayat
     tāv anyonyaṃ hayān hatvā dhanuṣī vinikṛtya vai
virathāv asiyuddhāya samīyatur amarṣaṇau
     tayos tad abhavad yuddhaṃ ghorarūpaṃ sudāruṇam
drupadas tu tato rājā saindhavaṃ vai jayadratham
     abhyudyayau saṃprahṛṣṭo hṛṣṭarūpaṃ paraṃtapa
tataḥ saindhavako rājā drupadaṃ viśikhais tribhiḥ
     tāḍayām āsa samare sa ca taṃ pratyavidhyata
tayoḥ samabhavad yuddhaṃ ghorarūpaṃ sudāruṇam
     īkṣitṛprītijananaṃ śukrāṅgārakayor iva
vikarṇas tu sutas tubhyaṃ suta somaṃ mahābalam
     abhyayāj javanair aśvais tato yuddham avartata
vikarṇaḥ suta somaṃ tu viddhvā nākampayac charaiḥ
     suta somo vikarṇaṃ ca tad adbhutam ivābhavat
suśarmāṇaṃ naravyāghraṃ cekitāno mahārathaḥ
     abhyadravat susaṃkruddhaḥ pāṇḍavārthe parākramī
suśarmā tu mahārāja cekitānaṃ mahāratham
     mahatā śaravarṣeṇa vārayām āsa saṃyuge
cekitāno 'pi saṃrabdhaḥ suśarmāṇaṃ mahāhave
     prācchādayat tam iṣubhir mahāmegha ivācalam
śakuniḥ prativindhyaṃ tu parākrāntaṃ parākramī
     abhyadravata rājendra matto mattam iva dvipam
yaudhiṣṭhiras tu saṃkruddhaḥ saubalaṃ niśitaiḥ śaraiḥ
     vyadārayata saṃgrāme maghavān iva dānavam
śakuniḥ prativindhyaṃ tu pratividhyantam āhave
     vyadārayan mahāprājñaḥ śaraiḥ saṃnataparvabhiḥ
sudakṣiṇaṃ tu rājendra kāmbojānāṃ mahāratham
     śrutakarmā parākrāntam abhyadravata saṃyuge
sudakṣiṇas tu samare sāhadeviṃ mahāratham
     viddhvā nākampayata vai mainākam iva parvatam
śrutakarmā tataḥ kruddhaḥ kāmbojānāṃ mahāratham
     śarair bahubhir ānarchad darayann iva sarvaśaḥ
irāvān atha saṃkruddhaḥ śrutāyuṣam amarṣaṇam
     pratyudyayau raṇe yatto yatta rūpataraṃ tataḥ
ārjunis tasya samare hayān hatvā mahārathaḥ
     nanāda sumahan nādaṃ tat sainyaṃ pratyapūrayat
śrutāyus tv atha saṃkruddhaḥ phālguneḥ samare hayān
     nijaghāna gadāgreṇa tato yuddham avartata
vindānuvindāv āvantyau kuntibhojaṃ mahāratham
     sa senaṃ sa sutaṃ vīraṃ saṃsasajjatur āhave
tatrādbhutam apaśyāma āvantyānāṃ parākramam
     yad ayudhyan sthirā bhūtvā mahatyā senayā saha
anuvindas tu gadayā kuntibhojam atāḍayat
     kuntibhojas tatas tūrṇaṃ śaravrātair avākirat
kuntibhojasutaś cāpi vindaṃ vivyādha sāyakaiḥ
     sa ca taṃ prativivyādha tad adbhutam ivābhavat
kekayā bhrātaraḥ pañca gāndhārān pañca māriṣa
     sa sainyās te sa sainyāṃś ca yodhayām āsur āhave
vīrabāhuś ca te putro vairāṭiṃ rathasattamam
     uttaraṃ yodhayām āsa vivyādha niśitaiḥ śaraiḥ
     uttaraś cāpi taṃ ghoraṃ vivyādha niśitaiḥ śaraiḥ
cedirāṭ samare rājann ulūkaṃ samabhidravat
     ulūkaś cāpi taṃ bāṇair niśitair lomavāhibhiḥ
tayor yuddhaṃ samabhavad ghorarūpaṃ viśāṃ pate
     dārayetāṃ susaṃkruddhāv anyonyam aparājitau
evaṃ dvaṃdva sahasrāṇi rathavāraṇavājinām
     padātīnāṃ ca samare tava teṣāṃ ca saṃkulam
muhūrtam iva tad yuddham āsīn madhuradarśanam
     tata unmattavad rājan na prājñāyata kiṃ cana
gajo gajena samare rathī ca rathinaṃ yayau
     aśvo 'śvaṃ samabhipretya padātiś ca padātinam
tato yuddhaṃ sudurdharṣaṃ vyākulaṃ samapadyata
     śūrāṇāṃ samare tatra samāsādya parasparam
tatra devarṣayaḥ siddhāś cāraṇāś ca samāgatāḥ
     praikṣanta tad raṇaṃ ghoraṃ devāsuraraṇopamam
tato danti sahasrāṇi rathānāṃ cāpi māriṣa
     aśvaughāḥ puruṣaughāś ca viparītaṃ samāyayuḥ
tatra tatraiva dṛśyante rathavāraṇapattayaḥ
     sādinaś ca naravyāghra yudhyamānā muhur muhuḥ
