[y]
      sarvatra buddhiḥ kathitā śreṣṭhā te bharatarṣabha
      anāgatā tathotpannā dīrghasūtrā vināśinī
tad icchāmi parāṃ buddhiṃ śrotuṃ bharatasattama
      yathā rājan na muhyeta śatrubhiḥ parivāritaḥ
dharmārthakuśalaprājña sarvaśāstraviśārada
      pṛcchāmi tvā kuru kśreṣṭha tan me vyākhyātum arhasi
śatrubhir bahubhir grasto yathā varteta pārthivaḥ
      etad icchāmy ahaṃ śrotuṃ sarvam eva yathāvidhi
viṣamasthaṃ hi rājānaṃ śatravaḥ paripanthinaḥ
      bahavo 'py ekam uddhartuṃ yatante pūrvatāpitāḥ
sarvataḥ prārthyamānena durbalena mahābalaiḥ
      ekenaivāsahāyena śakyaṃ sthātuṃ kathaṃ bhavet
kathaṃ mitram ariṃ caiva vindeta bharatarṣabha
      ceṣṭitavyaṃ kathaṃ cātha śatror mitrasya cāntare
prajñāta lakṣaṇe rājann amitre mitratāṃ gate
      kathaṃ nu puruṣaḥ kuryāt kiṃ vā kṛtvā sukhī bhavet
vigrahaṃ kena vā kuryāt saṃdhiṃ vā kena yojayet
      kathaṃ vā śatrumadhyastho vartetābalavān iti
etad vai sarvakṛtyānāṃ paraṃ kṛtyaṃ paraṃtapa
     naitasya kaś cid vaktāsti śrotā cāpi sudurlabhaḥ
ṛte śāṃtanavād bhīṣmāt satyasaṃdhāj jitendriyāt
     tad anviṣya mahābāho sarvam etad vadasva me
[bh]
     tvad yukto 'yam anupraśno yudhiṣṭhira guṇodayaḥ
     śṛṇu me putra kārtsnyena guhyam āpatsu bhārata
amitro mitratāṃ yāti mitraṃ cāpi praduṣyati
     sāmarthya yogāt kāryāṇāṃ tadgatyā hi sadāgatiḥ
tasmād viśvasitavyaṃ ca vigrahaṃ ca samācaret
     deśaṃ kālaṃ ca vijñāya kāryākāryaviniścaye
saṃdhātavyaṃ budhair nityaṃ vyavasyaṃ ca hitārthibhiḥ
     amitrair api saṃdheyaṃ prāṇā rakṣyāś ca bhārata
yo hy amitrair naro nityaṃ na saṃdadhyād apaṇḍitaḥ
     na so 'rtham āpnuyāt kiṃ cit phalāny api ca bhārata
yas tv amitreṇa saṃdhatte mitreṇa ca virudhyate
     arthayuktiṃ samālokya sumahad vindate phalam
atrāpy udāharantīmam itihāsaṃ purātanam
     mārjārasya ca saṃvādaṃ nyagrodhe mūṣakasya ca
vane mahati kasmiṃś cin nyagrodhaḥ sumahān abhūt
     latā jālaparicchanno nānādvija gaṇāyutaḥ
skandhavān meghasaṃkāśaḥ śītac chāyo manoramaḥ
     vairantyam abhito jātas tarur vyālamṛgākulaḥ
tasya mūlaṃ samāśritya kṛtvā śatamukhaṃ bilam
     vasati sma mahāprājñaḥ palito nāma mūṣakaḥ
śākhāś ca tasya saṃśritya vasati sma sukhaṃ puraḥ
     lomaśo nāma mārjāraḥ pakṣisattvāvasādakaḥ
tatra cāgatya cāṇḍālo vairantya kṛtaketanaḥ
     ayojayat tam unmāthaṃ nityam astaṃ gate ravau
tatra snāyumayān pāśān yathāvat saṃnidhāya saḥ
     gṛhaṃ gatvā sukhaṃ śete prabhātām eti śarvarīm
tatra sma nityaṃ badhyante naktaṃ bahuvidhā mṛgāḥ
     kadā cit tatra mārjāras tv apramatto 'py abadhyata
tasmin baddhe mahāprājñaḥ śatrau nityātatāyini
     taṃ kālaṃ palito jñātvā vicacāra sunirbhayaḥ
tenānucaratā tasmin vane viśvastacāriṇā
     bhakṣaṃ vicaramāṇena nacirād dṛṣṭam āmiṣam
sa tam unmātham āruhya tad āmiṣam abhakṣayat
     tasyopari sapatnasya baddhasya manasā hasan
āmiṣe tu prasaktaḥ sa kadā cid avalokayan
     apaśyad aparaṃ ghoram ātmanaḥ śatrum āgatam
śaraprasūna saṃkāśaṃ mahī vivara śāyinam
     nakulaṃ harikaṃ nāma capalaṃ tāmralocanam
tena mūṣaka gandhena tvaramāṇam upāgatam
     bhakṣārthaṃ lelihad vaktraṃ bhūmāv ūrdhvamukhaṃ sthitam
śakhā gatam ariṃ cānyad apaśyat koṭarālayam
     ulūkaṃ candrakaṃ nāma tīkṣṇatuṇḍaṃ kṣapācaram
gatasya viṣayaṃ tasya nakulolūkayos tadā
     athāsyāsīd iyaṃ cintā tat prāpya sumahad bhayam
āpady asyāṃ sukaṣṭāyāṃ maraṇe samupasthite
     samantād bhaya utpanne kathaṃ kāryaṃ hitaiṣiṇā
sa tathā sarvato ruddhaḥ sarvatra samadarśanaḥ
     abhavad bhayasaṃtaptaś cakre cemāṃ parāṃ gatim
āpad vināśabhūyiṣṭhā śataikīyaṃ ca jīvitam
     samanta saṃśayā ceyam asmān āpad upasthitā
gataṃ hi sahasā bhūmiṃ nakulo māṃ samāpnuyāt
     ulūkaś ceha tiṣṭhantaṃ mārjāraḥ pāśasaṃkṣayāt
na tv evāsmad vidhaḥ prājñaḥ saṃmohaṃ gantum arhati
     kariṣye jīvite yatnaṃ yāvad ucchvāsanigraham
na hi buddhyānvitāḥ prājñā nītiśāstraviśāradāḥ
     saṃbhramanty āpadaṃ prāpya mahato 'rthān avāpya ca
na tv anyām iha mārjārād gatiṃ paśyāmi sāṃpratam
     viṣamastho hy ayaṃ jantuḥ kṛtyaṃ cāsya mahan mayā
jīvitārthī kathaṃ tv adya prārthitaḥ śatrubhis tribhiḥ
     tasmād imam ahaṃ śatruṃ mārjāraṃ saṃśrayāmi vai
kṣatravidyāṃ samāśritya hitam asyopadhāraye
     yenemaṃ śatrusaṃghātaṃ matipūrveṇa vañcaye
ayam atyantaśatrur me vaiṣamyaṃ paramaṃ gataḥ
     mūḍho grāhayituṃ svārthaṃ saṃgatyā yadi śakyate
kadā cid vyasanaṃ prāpya saṃdhiṃ kuryān mayā saha
     balinā saṃniviṣṭasya śatror api parigrahaḥ
     kārya ity āhur ācāryā viṣame jīvitārthinā
śreyān hi paṇḍitaḥ śatrur na ca mitram apaṇḍitam
     mama hy amitre mārjāre jīvitaṃ saṃpratiṣṭhitam
hantainaṃ saṃpravakṣyāmi hetum ātmābhirakṣaṇe
     apīdānīm ayaṃ śatruḥ saṃgatyā paṇḍito bhavet
tato 'rthagatitattvajñaḥ saṃdhivigrahakālavit
     sāntvapūrvam idaṃ vākyaṃ mārjāraṃ mūṣako 'bravīt
sauhṛdena bhibhāṣe tvā kac cin mārjārajīvasi
     jīvitaṃ hi tavecchāmi śreyaḥ sādhāraṇaṃ hi nau
na te saumya viṣattavyaṃ jīviṣyasi yathā purā
     ahaṃ tvām uddhariṣyāmi prāṇāñ jahyāṃ hi te kṛte
asti kaś cid upāyo 'tra puṣkalaḥ pratibhāti mām
     yena śakyas tvayā mokṣaḥ prāptuṃ śreyo yathā mayā
mayā hy upāyo dṛṣṭo 'yaṃ vicārya matim ātmanaḥ
     ātmārthaṃ ca tvadarthaṃ ca śreyaḥ sādhāraṇaṃ hi nau
idaṃ hi nakulolūkaṃ pāpabuddhy abhitaḥ sthitam
     na dharṣayati mārjāratena me svasti sāṃpratam
kūjaṃś capala netro 'yaṃ kauśiko māṃ nirīkṣate
     nagaśākhā grahas tiṣṭhaṃs tasyāhaṃ bhṛśam udvije
satāṃ sāptapadaṃ sakhyaṃ sa vāso me 'si paṇḍitaḥ
     sāṃvāsyakaṃ kariṣyāmi nāsti te mṛtyuto bhayam
na hi śaknoṣi mārjārapāśaṃ chettuṃ vinā mayā
     ahaṃ chetsyāmi te pāśaṃ yadi māṃ tvaṃ na hiṃsasi
tvam āśrito nagasyāgraṃ mūlaṃ tv aham upāśritaḥ
     ciroṣitāv ihāvāṃ vai vṛkṣe 'smin viditaṃ hi te
yasminn āśvasate kaś cid yaś ca nāśvasate kva cit
     na tau dhīrāḥ praśaṃsanti nityam udvignacetasau
tasmād vivardhatāṃ prītiḥ satyā saṃgatir astu nau
     kālātītam apārthaṃ hi na praśaṃsanti paṇḍitāḥ
arthayuktim imāṃ tāvad yathā bhūtāṃ niśāmaya
     tava jīvitam icchāmi tvaṃ mamecchasi jīvitam
kaś cit tarati kāṣṭhena sugambhīrāṃ mahānadīm
     sa tārayati tat kāṣṭhaṃ sa ca kāṣṭhena tāryate
īdṛśo nau samāyogo bhaviṣyati sunistaram
     ahaṃ tvāṃ tārayiṣyāmi tvaṃ ca māṃ tārayiṣyasi
evam uktvā tu palitas tadartham ubhayor hitam
     hetumad grahaṇīyaṃ ca kālākāṅkṣī vyapaikṣata
atha suvyāhṛtaṃ tasya śrutvā śatrur vicakṣaṇaḥ
     hetumad grahaṇīyārthaṃ mārjāro vākyam abravīt
buddhimān vākyasaṃpannas tad vākyam anuvarṇayan
     tām avasthām avekṣyāntyāṃ sāmnaiva pratyapūjayat
tatas tīkṣṇāgradaśano vaiḍūryamaṇilocanaḥ
     mūṣakaṃ mandam udvīkṣya mārjāro lomaśo 'bravīt
nandāmi saumya bhadraṃ te yo māṃ jīvantam icchasi
     śreyaś ca yadi jānīṣe kriyatāṃ mā vicāraya
ahaṃ hi dṛḍham āpannas tvam āpannataro mayā
     dvayor āpannayoḥ saṃdhiḥ kriyatāṃ mā vicāraya
vidhatsva prāptakālaṃ yat kāryaṃ sidhyatu cāvayoḥ
     mayi kṛcchrād vinirmukte na vinaṅkṣyati te kṛtam
nyastamāno 'smi bhakto 'smi śiṣyas tvaddhitakṛt tathā
     nideśavaśavartī ca bhavantaṃ śaraṇaṃ gataḥ
ity evam uktaḥ palito mārjāraṃ vaśam āgatam
     vākyaṃ hitam uvācedam abhinītārtham arthavat
udāraṃ yad bhavān āha naitac citraṃ bhavadvidhe
     vidito yas tu mārgo me hitārthaṃ śṛṇu taṃ mama
ahaṃ tvānupravekṣyāmi nakulān me mahad bhayam
     trāyasva māṃ mā vadhīś ca śakto 'smi tava mokṣaṇe
ulūkāc caiva māṃ rakṣa kṣudraḥ prārthayate hi mām
     ahaṃ chetsyāmi te pāśān sakhe satyena te śape
tad vacaḥ saṃgataṃ śrutvā lomaśo yuktam arthavat
     harṣād udvīkṣya palitaṃ svāgatenābhyapūjayat
sa taṃ saṃpūjya palitaṃ mārjāraḥ sauhṛde sthitaḥ
     suvicintyābravīd dhīraḥ prītas tvarita eva hi
kṣipram āgaccha bhadraṃ te tvaṃ me prāṇasamaḥ sakhā
     tava prājña prasādād dhi kṣipraṃ prāpsyāmi jīvitam
yad yad evaṃgatenādya śakyaṃ kartuṃ mayā tava
     tad ājñāpaya kartāhaṃ saṃdhir evāstu nau sakhe
asmāt te saṃśayān muktaḥ sa mitra gaṇabāndhavaḥ
     sarvakāryāṇi kartāhaṃ priyāṇi ca hitāni ca
muktaś ca vyasanād asmāt saumyāham api nāma te
     prītim utpādayeyaṃ ca pratikartuṃ ca śaknuyām
grāhayitvā tu taṃ svārthaṃ mārjāraṃ mūṣakas tadā
     praviveśa suvisrabdhaḥ samyag arthāṃś cacāra ha
evam āśvasito vidvān mārjāreṇa sa mūṣakaḥ
     mārjārorasi visrabdhaḥ suṣvāpa pitṛmātṛvat
līnaṃ tu tasya gātreṣu mārjārasyātha mūṣakam
     tau dṛṣṭvā nakulolūkau nirāśau jagmatur gṛhān
līnas tu tasya gātreṣu palito deśakālavit
     ciccheda pāśān nṛpate kālākāṅkṣī śanaiḥ śanaiḥ
atha bandhaparikliṣṭo mārjāro vīkṣya mūṣakam
     chindantaṃ vai tadā pāśān atvarantaṃ tvarānvitaḥ
tam atvarantaṃ palitaṃ pāśānāṃ chedane tadā
     saṃcodayitum ārebhe mārjāro mūṣakaṃ tadā
kiṃ saumya nābhitvarase kiṃ kṛtārtho 'vamanyase
     chindhi pāśān amitraghna purā śvapaca eti saḥ
ity uktas tvaratā tena matimān palito 'bravīt
     mārjāram akṛtaprajñaṃ vaśyam ātmahitaṃ vacaḥ
tūṣṇīṃ bhava na te saumya tvarā kāryā na saṃbhramaḥ
     vayam evātra kālajñā na kālaḥ parihāsyate
akāle kṛtyam ārabdhaṃ kartuṃ nārthāya kalpate
     tad eva kāla ārabdhaṃ mahate 'rthāya kalpate
akālavipramuktān me tvatta eva bhayaṃ bhavet
     tasmāt kālaṃ pratīkṣasva kim iti tvarase sakhe
yāvat paśyāmi caṇḍālam āyāntaṃ śastrapāṇinam
     tataś chetsyāmi te pāśaṃ prāpte sādhāraṇe bhaye
tasmin kāle pramuktas tvaṃ tarum evādhirohasi
     na hi te jīvitād anyat kiṃ cit kṛtyaṃ bhaviṣyati
tato bhavaty atikrānte traste bhīte ca lomaśa
     ahaṃ bilaṃ pravekṣyāmi bhavāṭ śākhāṃ gamiṣyati
evam uktas tu mārjāro mūṣakeṇātmano hitam
     vacanaṃ vākyatattvajño jīvitārthī mahāmatiḥ
athātmakṛtya tvaritaḥ samyak praśrayam ācaran
     uvāca lomaśo vākyaṃ mūṣakaṃ cirakāriṇam
na hy evaṃ mitrakāryāṇi prītyā kurvanti sādhavaḥ
     yathā tvaṃ mokṣitaḥ kṛcchrāt tvaramāṇena vai mayā
tāthaiva tvaramāṇena tvayā kāryaṃ hitaṃ mama
     yatnaṃ kuru mahāprājña yathā svasty āvayor bhavet
atha vā pūrvavairaṃ tvaṃ smaran kālaṃ vikarṣasi
     paśya duṣkṛtakarmatvaṃ vyaktam āyuḥ kṣayo mama
yac ca kiṃ cin mayājñānāt purastād vipriyaṃ kṛtam
     na tan manasi kartavyaṃ kṣamaye tvāṃ prasīda me
tam evaṃ vādinaṃ prājñaḥ śāstravid buddhisaṃmataḥ
    uvācedaṃ vacaḥ śreṣṭhaṃ mārjāraṃ mūṣakas tadā
śrutaṃ me tava mārjārasvam arthaṃ parigṛhṇataḥ
    mamāpi tvaṃ vijānīhi svam arthaṃ parigṛhṇataḥ
yan mitraṃ bhītavat sādhyaṃ yan mitra bhayasaṃhitam
    surakṣitaṃ tataḥ kāryaṃ pāṇiḥ sarpamukhād iva
kṛtvā balavatā saṃdhim ātmānaṃ yo na rakṣati
    apathyam iva tad bhuktaṃ tasyānarthāya kalpate
na kaś cit kasya cin mitraṃ na kaś cit kasya cit suhṛt
    arthair arthā nibadhyante gajair vanagajā iva
na hi kaś cit kṛte kārye kartāraṃ samavekṣate
    tasmāt sarvāṇi kāryāṇi sāvaśeṣāṇi kārayet
tasmin kāle 'pi ca bhavān divā kīrtibhayānvitaḥ
    mama na grahaṇe śaktaḥ palāyanaparāyaṇaḥ
chinnaṃ tu tantu bāhulyaṃ tantur eko 'vaśeṣitaḥ
    chetsyāmy ahaṃ tad apy āśu nirvṛto bhava lomaśa
tayoḥ saṃvadator evaṃ tathaivāpannayor dvayoḥ
    kṣayaṃ jagāma sā rātrir lomaśaṃ cāviśad bhayam
tataḥ prabhātasamaye vikṛtaḥ kṛṣṇapiṅgalaḥ
    sthūlasphig vikaco rūkṣaḥ śvacakraparivāritaḥ
śaṅkukarṇo mahāvaktraḥ palito ghoradarśanaḥ
    parigho nāma caṇḍālaḥ śastrapāṇir adṛśyata
taṃ dṛṣṭvā yamadūtābhaṃ mārjāras trastacetanaḥ
    uvāca palitaṃ bhītaḥ kim idānīṃ kariṣyasi
atha cāpi susaṃtrastau taṃ dṛṣṭvā ghoradarśanam
    kṣaṇena nakulolūkau nairāśyaṃ jagmatus tadā
balinau matimantau ca saṃghātaṃ cāpy upāgatau
    aśakyau sunayāt tasmāt saṃpradharṣayituṃ balāt
kāryārthaṃ kṛtasaṃdhī tau dṛṣṭvā mārjāramūṣakau
    ulūka nakulau tūrṇaṃ jagmatuḥ svaṃ svam ālayam
tataś ciccheda taṃ tantuṃ mārjārasya sa mūṣakaḥ
    vipramukto 'tha mārjāras tam evābhyapatad drumam
sa ca tasmād bhayān mukto mukto ghoreṇa śatruṇā
    bilaṃ viveśa palitaḥ śākhāṃ bheje ca lomaśaḥ
unmātham apy athādāya caṇḍālo vīkṣya sarvaśaḥ
    vihatāśaḥ kṣaṇenātha tasmād deśād apākramat
    jagāma ca svabhavanaṃ caṇḍālo bharatarṣabha
tatas tasmād bhayān mukto durlabhaṃ prāpya jīvitam
    bilasthaṃ pādapāgrasthaḥ palitaṃ lomaśo 'bravīt
akṛtvā saṃvidaṃ kāṃ cit sahasāham upaplutaḥ
    kṛtajñaṃ kṛtakalyāṇaṃ kac cin māṃ nābhiśaṅkase
gatvā ca mama viśvāsaṃ dattvā ca mama jīvitam
    mitropabhoga samaye kiṃ tvaṃ naivopasarpasi
kṛtvā hi pūrvaṃ mitrāṇi yaḥ paścān nānutiṣṭhati
    na sa mitrāṇi labhate kṛcchrāsv āpatsu durmatiḥ
tat kṛto 'haṃ tvayā mitraṃ sāmarthyād ātmanaḥ sakhe
    sa māṃ mitratvam āpannam upabhoktuṃ tvam arhasi
yāni me santi mitrāṇi ye ca me santi bāndhavāḥ
    sarve tvāṃ pūjayiṣyanti śiṣyā gurum iva priyam
ahaṃ ca pūjayiṣye tvāṃ samitragaṇabāndhavam
    jīvitasya pradātāraṃ kṛtajñaḥ ko na pūjayet
īśravo me bhavān astu śarīrasya gṛhasya ca
    arthānāṃ caiva sarveṣām anuśāstā ca me bhava
amātyo me bhava prājña piteva hi praśādhi mām
    na te 'sti bhayam asmatto jīvitenātmanaḥ śape
buddhyā tvam uśanāḥ sākṣād bale tv adhikṛtā vayam
    tvanmantrabalayukto hi vindeta jayam eva ha
evam uktaḥ paraṃ sāntvaṃ mārjāreṇa sa mūṣakaḥ
    uvāca paramārthajñaḥ ślakṣṇam ātmahitaṃ vacaḥ
yad bhavān āha tat sarvaṃ mayā te lomaśa śrutam
    mamāpi tāvad bruvataḥ śṛṇu yat pratibhāti mām
veditavyāni mitrāṇi boddhavyāś cāpi śatravaḥ
    etat susūkṣmaṃ loke 'smin dṛśyate prājñasaṃmatam
śatrurūpāś ca suhṛdo mitrarūpāś ca śatravaḥ
    sāntvitās te na budhyante rāgalobha vaśaṃgatāḥ
nāsti jātyā ripur nāma mitraṃ nāma na vidyate
    sāmarthya yogāj jāyante mitrāṇi ripavas tathā
yo yasmiñ jīvati svārthaṃ paśyet tāvat sa jīvati
    sa tasya tāvan mitraṃ syād yāvan na syād viparyayaḥ
nāsti maitrī sthirā nāma na ca dhruvam asauhṛdam
    arthayuktyā hi jāyante mitrāṇi ripavas tathā
mitraṃ ca śatrutām eti kasmiṃś cit kālaparyaye
    śatruś ca mitratām eti svārtho hi balavattaraḥ
yo viśvasati mitreṣu na cāśvasati śatruṣu
    arthayuktim avijñāya calitaṃ tasya jīvitam
arthayuktim avijñāya yaḥ śubhe kurute matim
    mitre vā yadi vā śatrau tasyāpi calitā matiḥ
na viśvased aviśvaste viśvaste 'pi na viśvaset
    viśvāsād bhayam utpannaṃ mūlāny api nikṛntati
arthayuktyā hi deśyante pitā mātā sutās tathā
    mātulā bhāgineyāś ca tathā saṃbandhibāndhavāḥ
putraṃ hi mātā pitaru tyajataḥ patitaṃ priyam
    loko rakṣati cātmānaṃ paśya svārthasya sāratām
taṃ manye nikṛtiprajñaṃ yo mokṣaṃ pratyanantaram
    kṛtyaṃ mṛgayase kartuṃ sukhopāyam asaṃśayam
asmin nilaya eva tvaṃ nyagrodhād avatāritaḥ
    pūrvaṃ niviṣṭam unmāthaṃ capalatvān na buddhivān
ātmanaś capalo nāsti kuto 'nyeṣāṃ bhaviṣyati
    tasmāt sarvāṇi kāryāṇi capalo hanty asaṃśayam
bravīti madhuraṃ kaṃ cit priyo me ha bhavān iti
    tan mithyā karaṇaṃ sarvaṃ vistareṇāpi me śṛṇu
kāraṇāt priyatām eti dveṣyo bhavati kāraṇāt
    arthārthī jīvaloko 'yaṃ na kaś cit kasya cit priyaḥ
sakhyaṃ sodarayor bhrātror dampatyor vā parasparam
    kasya cin nābhijānāmi prītiṃ niṣkāraṇām iha
yady api bhrātaraḥ kruddhā māryā vā kāraṇāntare
    svabhāvatas te prīyante netaraḥ prīyate janaḥ
priyo bhavati dānena priyavādena cāparaḥ
    mantrahoma japair anyaḥ kāryārthaṃ prīyate janaḥ
utpanne kāraṇe prītir nāsti nau kāraṇāntare
    pradhvaste kāraṇasthāne sā prītir vinivartate
kiṃ nu tat kāraṇaṃ manye yanāhaṃ bhavataḥ priyaḥ
    anyatrābhyavahārārthāt tatrāpi ca budhā vayam
kālo hetuṃ vikurute svārthas tam anuvartate
    svārthaṃ prājño 'bhijānāti prājñaṃ loko 'nuvartate
na tv īdṛśaṃ tvayā vācyaṃ viduṣi svārthapaṇḍite
    akāle 'viṣamasthasya svārthahetur ayaṃ tava
tasmān nāhaṃ cale svārthāt susthitaḥ saṃdhivigrahe
    abhrāṇām iva rūpāṇi vikurvanti kṣaṇe kṣaṇe
adyaiva hi ripur bhūtvā punar adyaiva sauhṛdam
    punaś ca ripur adyaiva yuktīnāṃ paśya cāpalam
āsīt tāvat tu maitrī nau yāvad dhetur abhūt purā
    sā gatā saha tenaiva kālayuktena hetunā
tvaṃ hi me 'tyantataḥ śatruḥ sāmarthyān mitratāṃ gataḥ
    tat kṛtyam abhinirvṛttaṃ prakṛtiḥ śatrutāṃ gatā
so 'ham evaṃ praṇītāni jñātvā śāstrāṇi tattvataḥ
    praviśeyaṃ kathaṃ pāśaṃ tvatkṛtaṃ tad vadasva me
tvadvīryeṇa vimukto 'haṃ madvīryeṇa tathā bhavān
    anyonyānugrahe vṛtte nāsti bhūyaḥ samāgamaḥ
tvaṃ hi saumya kṛtārtho 'dya nirvṛttārthās tathā vayam
    na te 'sty anyan mayā kṛtyaṃ kiṃ cid anyatra bhakṣaṇāt
aham annaṃ bhavān bhoktā durbalo 'haṃ bhavān balī
    nāvayor vidyate saṃdhir niyukte viṣame bale
saṃmanye 'haṃ tava prajñāṃ yan mokṣāt pratyanantaram
    bhakṣyaṃ mṛgayase nūnaṃ sukhopāyam asaṃśayam
bhakṣyārtham eva baddhas tvaṃ sa muktaḥ prasṛtaḥ kṣudhā
    śāstrajñam abhisaṃdhāya nūnaṃ bhakṣayitādya mām
jānāmi kṣudhitaṃ hi tvām āhārasamayaś ca te
    sa tvaṃ mām abhisaṃdhāya bhakṣyaṃ mṛgayase punaḥ
yac cāpi putradāraṃ svaṃ tat saṃnisṛjase mayi
    śuśrūṣāṃ nāma me kartuṃ sakhe mama na tatkṣamam
tvayā māṃ sahitaṃ dṛṣṭvā priyā bhāryā sutāś ca ye
    kasmān māṃ te na khādeyur hṛṣṭāḥ praṇayinas tvayi
nāhaṃ tvayā sameṣyāmi vṛtto hetuḥ samāgame
    śivaṃ dhyāyasva me 'trasthaḥ sukṛtaṃ smaryate yadi
śatror annādya bhūtaḥ san kliṣṭasya kṣudhitasya ca
    bhakṣyaṃ mṛgayamāṇasya kaḥ prājño viṣayaṃ vrajet
svasti te 'stu gamiṣyāmi dūrād api tavodvije
    nāhaṃ tvayā sameṣyāmi nirvṛto bhava lomaśa
balavat saṃnikarṣo hi na kadā cit praśasyate
    praśāntād api me prājña bhetavyaṃ balinaḥ sadā
yadi tv arthena me kāryaṃ brūhi kiṃ karavāṇi te
    kāmaṃ sarvaṃ pradāsyāmi na tv ātmānaṃ kadā cana
ātmārthe saṃtatis tyājyā rājyaṃ ratnaṃ dhanaṃ tathā
    api sarvasvam utsṛjya rakṣed ātmānam ātmanā
aiśvaryadhanaratnānāṃ pratyamitre 'pi tiṣṭhatām
    dṛṣṭā hi punar āvṛttir jīvitām iti naḥ śrutam
na tv ātmanaḥ saṃpradānaṃ dhanaratnavad iṣyate
    ātmā tu sarvato rakṣyo dārair api dhanair api
ātmarakṣita tantrāṇāṃ suparīkṣita kāriṇām
    āpado nopapadyante puruṣāṇāṃ svadoṣajāḥ
śatrūn samyag vijānanti durbalā ye balīyasaḥ
    teṣāṃ na cālyate buddhir ātmārthaṃ kṛtaniścayā
ity abhivyaktam evāsau palitenāvabhartsitaḥ
    mārjāro vrīḍito bhūtvā mūṣakaṃ vākyam abravīt
saṃmanye 'haṃ tava prajñāṃ yas tvaṃ mama hite rataḥ
    uktavān arthatattvena mayā saṃbhinnadarśanaḥ
na tu mām anyathā sādho tvaṃ vijñātum ihārhasi
    prāṇapradānajaṃ tvatto mama sauhṛdam āgatam
dharmajño 'smi guṇajño 'smi kṛtajño 'smi viśeṣataḥ
    mitreṣu vatsalaś cāsmi tvadvidheṣu viśeṣataḥ
tan mām evaṃgate sādho na yāvayitum arhasi
    tvayā hi yāvyamāno 'haṃ prāṇāñ jahyāṃ sabāndhavaḥ
dhik śabdo hi budhair dṛṣṭo madvidheṣu manasviṣu
    maraṇaṃ dharmatattvajña na māṃ śaṅkitum arhasi
iti saṃstūyamāno hi mārjāreṇa sa mūṣakaḥ
    manasā bhāvagambhīraṃ mārjāraṃ vākyam abravīt
sādhur bhavāñ śrutārtho 'smi prīyate na ca viśvase
    saṃstavair vā dhanaughair vā nāhaṃ śakyaḥ punas tvayā
na hy amitravaśaṃ yānti prājñā niṣkaraṇaṃ sakhe
    asminn arthe ca gāthe dve nibodhośanasā kṛte
śatrusādhāraṇe kṛtye kṛtvā saṃdhiṃ balīyasā
    samāhitaś cared yuktyā kṛtārthaś ca na viśvaset
tasmāt sarvāsv avasthāsu rakṣeñ jīvitam ātmanaḥ
    dravyāṇi saṃtatiś caiva sarvaṃ bhavati jīvataḥ
saṃkṣepo nītiśāstrāṇām aviśvāsaḥ paro mataḥ
    nṛṣu tasmād aviśvāsaḥ puṣkalaṃ hitam ātmanaḥ
vadhyante na hy aviśvastāḥ śatrubhir durbalā api
    viśvastās tv āśu vadhyante balavanto 'pi durbalaiḥ
tvadvidhebhyo mayā hy ātmā rakṣyo mārjārasarvadā
    rakṣa tvam api cātmānaṃ caṇḍālāñ jātikilbiṣāt
sa tasya bruvatas tv evaṃ saṃtrāsāñ jātasādhvasaḥ
    svabaliṃ hi javenāśu mārjāraḥ prayayau tataḥ
tataḥ śāstrārthatattvajño buddhisāmarthyam ātmanaḥ
    viśrāvya palitaḥ prājño bilam anyañ jagāma ha
evaṃ prajñāvatā buddhyā durbalena mahābalāḥ
    ekena bahavo 'mitrāḥ saṃdhiṃ kurvīta paṇḍitaḥ
ariṇāpi samarthena saṃdhiṃ kurvīta paṇḍitaḥ
    mūṣakaś ca viḍālaś ca muktāv anyonyasaṃśrayāt
ity eṣa kṣatradharmasya mayā mārgo 'nudarśitaḥ
    vistareṇa mahīpāla saṃkṣepeṇa punaḥ śṛṇu
anyonyakṛtavairau tu cakratuḥ prītim uttamām
    anyonyam abhisaṃdhātum abhūc caiva tayor matiḥ
tatra prājño 'bhisaṃdhatte samyag buddhibalāśrayāt
    abhisaṃdhīyate prājñaḥ pramādād api cābudhaiḥ
tasmād abhītavad bhīto viśvastavad aviśvasan
    na hy apramattaś calati calito vā vinaśyati
kālena ripuṇā saṃdhiḥ kāle mitreṇa vigrahaḥ
    kārya ity eva tattvajñāḥ prājur nityaṃ yudhiṣṭhira
evaṃ matvā mahārāja śāstrārtham abhigamya ca
    abhiyukto 'pramattaś ca prāg bhayād bhītavac caret
bhītavat saṃvidhiḥ kāryaḥ pratisaṃdhis tathaiva ca
    bhayād utpadyate buddhir apramattābhiyogajā
na bhayaṃ vidyate rājan bhītasyānāgate bhaye
    abhītasya tu visrambhāt sumahāñ jāyate bhayam
na bhīrur iti cātyantaṃ mantro 'deyaḥ kathaṃ cana
    avijñānād dhi vijñāte gacched āspada darśiṣu
tasmād abhītavad bhīto viśvastavad aviśvasan
    kāryāṇāṃ gurutāṃ buddhvā nānṛtaṃ kiṃ cid ācaret
evam etan mayā proktam itihāsaṃ yudhiṣṭhira
    śrutvā tvaṃ suhṛdāṃ madhye yathāvat samupācara
upalabhya matiṃ cāgryām arimitrāntaraṃ tathā
    saṃdhivigrahakālaṃ ca mokṣopāyaṃ tathāpadi
śatrusādhāraṇe kṛtye kṛtvā saṃdhiṃ balīyasā
    samāgamaṃ cared yuktyā kṛtārtho na ca viśvaset
aviruddhāṃ trivargeṇa nītim etāṃ yudhiṣṭhira
    abhyuttiṣṭha śrutād asmād bhūyas tvaṃ rañjayan prajāḥ
brāhmaṇaiś cāpi te sārdhaṃ yātrā bhavatu pāṇḍava
    brāhmaṇā hi paraṃ śreyo divi ceha ca bhārata
ete dharmasya vettāraḥ kṛtajñāḥ satataṃ prabho
    pūjitāḥ śubhakarmāṇaḥ pūrvajityā narādhipa
rājyaṃ śreyaḥ paraṃ rājan yaśaḥ kīrtiṃ ca lapsyase
    kulasya saṃtatiṃ caiva yathānyāyaṃ yathākramam
dvayor imaṃ bhārata saṃdhivigrahaṃ; subhāṣitaṃ buddhiviśeṣakāritam
    tathānvavekṣya kṣitipena sarvadā; niṣevitavyaṃ nṛpa śatrumaṇḍale
