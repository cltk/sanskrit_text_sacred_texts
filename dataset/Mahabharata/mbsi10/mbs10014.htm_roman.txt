[v]
      iṅgitenaiva dāśārhas tam abhiprāyam āditaḥ
      drauṇer buddhvā mahābāhur arjunaṃ pratyabhāṣata
arjunārjuna yad divyam astraṃ te hṛdi vartate
      dropopadiṣṭaṃ tasyāyaṃ kālaḥ saṃprati pāṇḍava
bhrātṝṇām ātmanaś caiva paritrāṇāya bhārata
      visṛjaitat tvam apy ājāv astram astranivāraṇam
keśavenaivam uktas tu pāṇḍavaḥ paravīrahā
      avātarad rathāt tūrṇaṃ pragṛhya saśaraṃ dhanuḥ
pūrvam ācārya putrāya tato 'nantaram ātmane
      bhrātṛbhyaś caiva sarvebhyaḥ svastīty uktvā paraṃtapaḥ
devatābhyo namaskṛtya gurubhyaś ceva sarvaśaḥ
      utsasarja śivaṃ dhyāyann astram astreṇa śāmyatām
tatas tad astraṃ sahasā sṛṣṭaṃ gāṇḍīvadhanvanā
      prajajvāla mahārciṣmad yugāntānala saṃnibham
tathaiva droṇaputrasya tad astraṃ tigmatejasaḥ
      prajajvāla mahājvālaṃ tejo maṇḍalasaṃvṛtam
nirghātā bahavaś cāsan petur ulkāḥ sahasraśaḥ
      mahad bhayaṃ ca bhūtānāṃ sarveṣāṃ samajāyata
saśabdam abhavad vyoma jvālāmālā kulaṃ bhṛśam
     cacāla ca mahīkṛtsnā saparvatavanadrumā
te astre tejasā lokāṃs tāpayantī vyavasthite
     maharṣī sahitau tatra darśayām āsatus tadā
nāradaḥ sa ca dharmātmā bharatānāṃ pitāmahaḥ
     ubhau śamayituṃ vīrau bhāradvāja dhanaṃjayau
tau munī sarvadharmajñau sarvabhūtahitaiṣiṇau
     dīptayor astrayor madhye sthitau paramatejasau
tadantaram anādhṛṣyāv upagamya yaśasvinau
     āstām ṛṣivarau tatra jvalitāv iva pāvakau
prāṇabhṛdbhir anādhṛṣyau devadānava saṃmatau
     astratejaḥ śamayituṃ lokānāṃ hitakāmyayā
[rsī]
     nānāśastravidaḥ pūrve ye 'py atītā mahārathāḥ
     naitad astraṃ manuṣyeṣu taiḥ prayuktaṃ kathaṃ cana
