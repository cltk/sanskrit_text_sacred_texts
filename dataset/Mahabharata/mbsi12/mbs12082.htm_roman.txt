evam agrāhyake tasmiñ jñātisaṃbandhimaṇḍale
      mitreṣv amitreṣv api ca kathaṃ bhāvo vibhāvyate
atrāpy udāharantīmam itihāsaṃ purātanam
      vāsudevasya saṃvādaṃ surarṣer nāradasya ca
nāsuhṛt paramaṃ mantraṃ nāradārhati veditum
      apaṇḍito vāpi suhṛt paṇḍito vāpi nātmavān
sa te sauhṛdam āsthāya kiṃ cid vakṣyāmi nārada
      kṛtsnāṃ ca buddhiṃ saṃprekṣya saṃpṛcche tridivaṃ gama
dāsyam aiśvaryavādena jñātīnāṃ vai karomy aham
      ardhabhoktāsmi bhogānāṃ vāg dur uktāni ca kṣame
araṇīm agnikāmo vā mathnāti hṛdayaṃ mama
      vācā dur uktaṃ devarṣe tan me dahati nityadā
balaṃ saṃkarṣaṇe nityaṃ saukumāryaṃ punar gade
      rūpeṇa mattaḥ pradyumnaḥ so 'sahāyo 'smi nārava
anye hi sumahābhāgā balavanto dur āsadāḥ
      nityotthānena saṃpannā nāradāndhakavṛṣṇayaḥ
yasya na syur na vai sa syād yasya syuḥ kṛcchram eva tat
      dvābhyāṃ nivārito nityaṃ vṛṇomy ekataraṃ na ca
syātāṃ yasyāhukākrūrau kiṃ nu duḥkhataraṃ tataḥ
     yasya vāpi na tau syātāṃ kiṃ nu duḥkhataraṃ tataḥ
so 'haṃ kitava māteva dvayor api mahāmune
     ekasya jayam āśaṃse dvitīyasyāparājayam
mamaivaṃ kliśyamānasya nāradobhayataḥ sadā
     vaktum arhasi yac chreyo jñātīnām ātmanas tathā
āpado dvividhāḥ kṛṣṇa bāhyāś cābhyantarāś ca ha
     prādurbhavanti vārṣṇeya svakṛtā yadi vānyataḥ
seyam ābhyantarā tubhyam āpat kṛcchrā svakarma jā
     akrūra bhojaprabhavāḥ sarve hy ete tad anvayāḥ
arthahetor hi kāmād vādvārā bībhatsayāpi vā
     ātmanā prāptam aiśvaryam anyatra pratipāditam
kṛtamūlam idānīṃ taj jātaśabdaṃ sahāyavat
     na śakyaṃ punar ādātuṃ vāntam annam iva tvayā
babhrūgrasenayo rājyaṃ nāptuṃ śakyaṃ kathaṃ cana
     jñātibheda bhayāt kṛṣṇa tvayā cāpi viśeṣataḥ
tac cet sidhyet prayatnena kṛtvā karma suduṣ karam
     mahākṣayavyayaṃ vā syād vināśo vā punar bhavet
anāyasena śastreṇa mṛdunā hṛdayachidā
     jihvām uddhara sarveṣāṃ parimṛjyānumṛjya ca
anāyasaṃ mune śastraṃ mṛdu vidyām ahaṃ katham
     yenaiṣām uddhare jihvāṃ parimṛjyānumṛjya ca
śaktyānna dānaṃ satataṃ titikṣā dama ārjavam
     yathārha pratipūjā ca śastram etad anāyasam
jñātīnāṃ vaktukāmānāṃ kaṭūni ca laghūni ca
     girā tvaṃ hṛdayaṃ vācaṃ śamayasva manāṃsi ca
nāmahā puruṣaḥ kaś cin nānātmā nāsahāya vān
     mahatīṃ dhuram ādatte tām udyamyorasā vaha
sarva eva guruṃ bhāram anaḍvān vahate same
     durge pratīkaḥ sugavo bhāraṃ vahati dur vaham
bhedād vināśaḥ saṃghānāṃ saṃghamukhyo 'si keśava
     yathā tvāṃ prāpya notsīded ayaṃ saṃghas tathā kuru
nānyatra buddhikṣāntibhyāṃ nānyatrendriya nigrahāt
     nānyatra dhanasaṃtyāgād gaṇaḥ prājñe 'vatiṣṭhate
dhanyaṃ yaśasyam āyuṣyaṃ svapakṣodbhāvanaṃ śubham
     jñātīnām avināśaḥ syād yathā kṛṣṇa tathā kuru
āyatyāṃ ca tadātve ca na te 'sty aviditaṃ prabho
     ṣāḍguṇyasya vidhānena yātrā yānavidhau tathā
mādhavāḥ kukurā bhojāḥ sarve cāndhakavṛṣṇayaḥ
     tvayy āsaktā mahābāho lokā lokeśvarāś ca ye
upāsate hi tvad buddhim ṛṣayaś cāpi mādhava
     tvaṃ guruḥ sarvabhūtānāṃ jānīṣe tvaṃ gatāgatam
     tvām āsādya yaduśreṣṭham edhante jñātinaḥ sukham
