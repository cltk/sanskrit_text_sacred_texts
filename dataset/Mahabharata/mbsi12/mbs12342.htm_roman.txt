[brāhmaṇa]
      samutpannābhidhāno 'smi vāṅ mādhuryeṇa te 'nagha
      mitratām abhipannas tvāṃ kiṃ cid vakṣyāmi tac chṛṇu
gṛhastha dharmaṃ viprendra kṛtvā putragataṃ tv aham
      dharmaṃ paramakaṃ kuryāṃ ko hi mārgo bhaved dvija
aham ātmānam ātmastham eka evātmani sthitaḥ
      kartuṃ kāṅkṣāmi necchāmi baddhaḥ sādhāraṇair guṇaiḥ
yāvad evānatītaṃ me vayaḥ putraphalāśritam
      tāvad icchāmi pātheyam ādātuṃ pāralaukikam
asmin hi lokasaṃtāne paraṃ pāram abhīpsataḥ
      utpannā me matir ayaṃ kuto dharmamayaḥ plavaḥ
samuhyamānāni niśamya loke; niryātyamānāni ca sāttvikāni
      dṛṣṭvā ca dharmadhvajaketumālāṃ; prakīryamānām upari prajānām
na me mano rajyate bhogakāle; dṛṣṭvā yatīn prārthayataḥ paratra
      tenātithe buddhibalāśrayeṇa; dharmārthatattve viniyuṅkṣva māṃ tvam
[bhīsma]
      so 'tithir vacanaṃ tasya śrutvā dharmābhilāsinaḥ
      provāca vacanaṃ ślakṣṇaṃ prājño madhurayā girā
aham apy atra muhyāmi mamāpy eṣa manorathaḥ
      na ca saṃniścayaṃ yāmi bahu dvāre triviṣṭape
ke cin mokṣaṃ praśaṃsanti ke cid yajñaphalaṃ dvijāḥ
     vāna prasthāśramaṃ ke cid gārhasthyaṃ ke cid āśritāḥ
rājadharmāśrayaṃ ke cit ke cid ātmaphalāśrayam
     guru caryāśrayaṃ ke cit ke cid vākyaṃ yam āśrayam
mātaraṃ pitaraṃ ke cic chuśrūsanto divaṃ gatāḥ
     ahiṃsayā pare svargaṃ satyena ca tathā pare
āhave 'bhimukhāḥ ke cin nihatāḥ svid divaṃ gatāḥ
     ke cid uñchavrataiḥ siddhāḥ svargamārgasamāśritāḥ
ke cid adhyayane yuktā veda vrataparāḥ śubhāḥ
     buddhimanto gatāḥ svargaṃ tuṣṭātmāno jitendriyāḥ
ārjavenāpare yuktā nihatānārjavair janaiḥ
     ṛjavo nākapṛṣṭhe vai śuddhātmānaḥ pratiṣṭhitāḥ
evaṃ bahuvidhair loke dharmadvārair anāvṛtaiḥ
     mamāpi matir āvignā meghalekheva vāyunā
