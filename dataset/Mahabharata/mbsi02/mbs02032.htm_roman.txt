[v]
      pitā mahaṃ guruṃ caiva pratyudgamya yudhiṣṭhiraḥ
      abhivādya tato rājann idaṃ vacanam abravīt
      bhīṣmaṃ droṇaṃ kṛpaṃ drauṇiṃ duryodhana viviṃśatī
asmin yajñe bhavanto mām anugṛhṇantu sarvaśaḥ
      idaṃ vaḥ svam ahaṃ caiva yad ihāsti dhanaṃ mama
      prīṇayantu bhavanto māṃ yatheṣṭam aniyantritāḥ
evam uktvā sa tān sarvān dīkṣitaḥ pāṇḍavāgrajaḥ
      yuyoja ha yathāyogam adhikāreṣv anantaram
bhakṣyabhojyādhikāreṣu duḥśāsanam ayojayat
      parigrahe brāhmaṇānām aśvatthāmānam uktavān
rājñāṃ tu pratipūjārthaṃ saṃjayaṃ saṃnyayojayat
      kṛtākṛta parijñāne bhīṣmadroṇau mahāmatī
hiraṇyasya suvarṇasya ratnānāṃ cānvavekṣaṇe
      dakṣiṇānāṃ ca vai dāne kṛpaṃ rājā nyayojayat
      tathānyān puruṣavyāghrāṃs tasmiṃs tasmin nyayojayat
bāhliko dhṛtarāṣṭraś ca somadatto jayadrathaḥ
      nakulena samānītāḥ svāmivat tatra remire
kṣattā vyayakaras tv āsīd viduraḥ sarvadharmavit
      duryodhanas tv arhaṇāni pratijagrāha sarvaśaḥ
sarvalokaḥ samāvṛttaḥ piprīṣuḥ phalam uttamam
      draṣṭukāmaḥ sabhāṃ caiva dharmarājaṃ ca pāṇḍavam
na kaś cid āharat tatra sahasrāvaram arhaṇam
     ratnaiś ca bahubhis tatra dharmarājam avardhayan
kathaṃ nu mama kauravyo ratnadānaiḥ samāpnuyāt
     yajñam ity eva rājānaḥ spardhamānā dadur dhanam
bhavanaiḥ savimānāgraiḥ sodarkair balasaṃvṛtaiḥ
     lokarāja vimānaiś ca brāhmaṇāvasathaiḥ saha
kṛtair āvasathair divyair vimānapratimais tathā
     vicitrai ratnavadbhiś ca ṛddhyā paramayā yutaiḥ
rājabhiś ca samāvṛttair atīva śrīsamṛddhibhiḥ
     aśobhata sado rājan kaunteyasya mahātmanaḥ
ṛddyā ca varuṇaṃ devaṃ spardhamāno yudhiṣṭhiraḥ
     ṣaḍ agninātha yajñena so 'yajad dakṣiṇāvatā
     sarvāñ janān sarvakāmaiḥ samṛddhair samatarpayat
annavān bahubhakṣyaś ca bhuktavaj janasaṃvṛtaḥ
     ratnopahāra karmaṇyo babhūva sa samāgamaḥ
iḍājya homāhutibhir mantraśikṣā samanvitaiḥ
     tasmin hi tatṛpur devās tate yajñe maharṣibhiḥ
yathā devās tathā viprā dakṣiṇānna mahādhanaiḥ
     tatṛpuḥ sarvavarṇāś ca tasmin yajñe mudānvitāḥ
