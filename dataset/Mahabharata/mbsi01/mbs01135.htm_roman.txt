[vai]
      vidurasya suhṛt kaś cit khanakaḥ kuśalaḥ kva cit
      vivikte pāṇḍavān rājann idaṃ vacanam abravīt
prahito vidureṇāsmi khanakaḥ kuśalo bhṛśam
      pāṇḍavānāṃ priyaṃ kāryam iti kiṃ karavāṇi vaḥ
pracchannaṃ vidureṇoktaḥ śreyas tvam iha pāṇḍavān
      pratipādaya viśvāsād iti kiṃ karavāṇi vaḥ
kṛṣṇapakṣe caturdaśyāṃ rātrāv asya purocanaḥ
      bhavanasya tava dvāri pradāsyati hutāśanam
mātrā saha pradagdhavyāḥ pāṇḍavāḥ puruṣarṣabhāḥ
      iti vyavasitaṃ pārtha dhārtarāṣṭrasya me śrutam
kiṃ cic ca vidureṇokto mleccha vācāsi pāṇḍava
      tvayā ca tat tathety uktam etad viśvāsakāraṇam
uvāca taṃ satyadhṛtiḥ kuntīputro yudhiṣṭhiraḥ
      abhijānāmi saumya tvāṃ suhṛdaṃ vidurasya vai
śucim āptaṃ priyaṃ caiva sadā ca dṛḍhabhaktikam
      na vidyate kaveḥ kiṃ cid abhijñānaprayojanam
yathā naḥ sa tathā nas tvaṃ nirviśeṣā vayaṃ tvayi
      bhavataḥ sma yathā tasya pālayāsmān yathā kaviḥ
idaṃ śaraṇam āgneyaṃ madartham iti me matiḥ
     purocanena vihitaṃ dhārtarāṣṭrasya śāsanāt
sa pāpaḥ kośavāṃś caiva sasahāyaś ca durmatiḥ
     asmān api ca duṣṭātmā nityakālaṃ prabādhate
sa bhavān mokṣayatv asmān yatnenāsmād dhutāśanāt
     asmāsv iha hi dagdheṣu sakāmaḥ syāt suyodhanaḥ
samṛddham āyudhāgāram idaṃ tasya durātmanaḥ
     vaprānte niṣpratīkāram āśliṣyedaṃ kṛtaṃ mahat
idaṃ tad aśubhaṃ nūnaṃ tasya karma cikīrṣitam
     prāg eva viduro veda tenāsmān anvabodhayat
seyam āpad anuprāptā kṣattā yāṃ dṛṣṭavān purā
     purocanasyāviditān asmāṃs tvaṃ vipramocaya
sa tatheti pratiśrutya khanako yatnam āsthitaḥ
     parikhām utkiran nāma cakāra sumahad bilam
cakre ca veśmanas tasya madhye nātimahan mukham
     kapāṭayuktam ajñātaṃ samaṃ bhūmyā ca bhārata
purocana bhayāc caiva vyadadhāt saṃvṛtaṃ mukham
     sa tatra ca gṛhadvāri vasaty aśubha dhīḥ sadā
tatra te sāyudhāḥ sarve vasanti sma kṣapāṃ nṛpa
     divā caranti mṛgayāṃ pāṇḍaveyā vanād vanam
viśvastavad aviśvastā vañcayantaḥ purocanam
     atuṣṭās tuṣṭavad rājann ūṣuḥ paramaduḥkhitāḥ
na cainān anvabudhyanta narā nagaravāsinaḥ
     anyatra vidurāmātyāt tasmāt khanaka sattamāt
