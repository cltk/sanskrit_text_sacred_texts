[bhīsma]
      śakunir mātulas te 'sau ratha eko narādhipa
      prasajya pāṇḍavair vairaṃ yotsyate nātra saṃśayaḥ
etasya sainyā durdharṣāḥ samare 'pratiyāyinaḥ
      vikṛtāyudha bhūyiṣṭhā vāyuvegasamā jave
droṇaputro maheṣvāsaḥ sarveṣām ati dhanvinām
      samare citrayodhī ca dṛḍhāstraś ca mahārathaḥ
etasya hi mahārāja yathā gāṇḍīvadhanvanaḥ
      śarāsanād vinirmuktāḥ saṃsaktā yānti sāyakāḥ
naiṣa śakyo mayā vīraḥ saṃkhyātuṃ rathasattamaḥ
      nirdahed api lokāṃs trīn icchann eṣa mahāyaśāḥ
krodhas tejaś ca tapasā saṃbhṛto ''śramavāsinā
      droṇenānugṛhītaś ca divyair astrair udāradhīḥ
doṣas tv asya mahān eko yenaiṣa bharatarṣabha
      na me ratho nātiratho mataḥ pārthiva sattama
jīvitaṃ priyam atyartham āyuṣ kāmaḥ sadā dvijaḥ
      na hy asya sadṛśaḥ kaś cid ubhayoḥ senayor api
hanyād ekarathenaiva devānām api vāhinīm
      vapuṣmāṃs talaghoṣeṇa sphoṭayed api parvatān
asaṃkhyeyaguṇo vīraḥ prahartā dāruṇadyutiḥ
     daṇḍapāṇir ivāsahyaḥ kālavat pracariṣyati
yugāntāgnisamaḥ krodhe siṃhagrīvo mahāmatiḥ
     eṣa bhārata yuddhasya pṛṣṭhaṃ saṃśamayiṣyati
pitā tv asya mahātejā vṛddho 'pi yuvabhir varaḥ
     raṇe karma mahat kartā tatra me nāsti saṃśayaḥ
astravegāniloddhūtaḥ senā kaṣṇendhanotthitaḥ
     pāṇḍuputrasya sainyāni pradhakṣyati jaye dhṛtaḥ
rathayūthapa yūthānāṃ yūthapaḥ sa nararṣabhaḥ
     bhāradvājātmajaḥ kartā karma tīvraṃ hitāya vaḥ
sarvamūrdhābhiṣiktānām ācāryaḥ sthaviro guruḥ
     gacched antaṃ sṛñjayānāṃ priyas tv asya dhanaṃjayaḥ
naiṣa jātu maheṣvāsaḥ pārtham akliṣṭakāriṇam
     hanyād ācāryakaṃ dīptaṃ saṃsmṛtya guṇanirjitam
ślāghaty eṣa sadā vīraḥ pārthasya guṇavistaraiḥ
     putrād abhyadhikaṃ caiva bhāradvājo 'nupaśyati
hanyād ekarathenaiva devagandharvadānavān
     ekībhūtān api raṇe divyair astraiḥ pratāpavān
pauravo rājaśārdūlas tava rājan mahārathaḥ
     mato mama ratho vīra paravīra rathārujaḥ
svena sainyena sahitaḥ pratapañ śatruvāhinīm
     pradhakṣyati sapāñcālān kakṣaṃ kṛṣṇa gatir yathā
satyavrato rathavaro rājaputro mahārathaḥ
     tava rājan ripubale kālavat pracariṣyati
etasya yodhā rājendra vicitrakavacāyudhāḥ
     vicariṣyanti saṃgrāme nighnantaḥ śātravāṃs tava
vṛṣaseno rathāgryas te karṇa putro mahārathaḥ
     pradhakṣyati ripūṇāṃ te balāni balināṃ varaḥ
jalasaṃdho mahātejā rājan rathavaras tava
     tyakṣyate samare prāṇān māgadhaḥ paravīrahā
eṣa yotsyati saṃgrāme gajaskandhaviśāradaḥ
     rathena vā mahābāhuḥ kṣapayañ śatruvāhinīm
ratha eṣa mahārāja mato mama nararṣabhaḥ
     tvadarthe tyakṣyati prāṇān saha sainyo mahāraṇe
eṣa vikrāntayodhī ca citrayodhī ca saṃgare
     vītabhīś cāpi te rājañ śātravaiḥ saha yotsyate
bāhlīko 'tirathaś caiva samare cānivartitā
     mama rājan mato yuddhe śūro vaivasvatopamaḥ
na hy eṣa samaraṃ prāpya nivarteta kathaṃ cana
     yathā satatago rājan nābhihatya parān raṇe
senāpatir mahārāja satyavāṃs te mahārathaḥ
     raṇeṣv adbhutakarmā ca rathaḥ pararathārujaḥ
etasya samaraṃ dṛṣṭvā na vyathāsti kathaṃ cana
     utsmayann abhyupaity eṣa parān rathapathe sthitān
eṣa cāriṣu vikrāntaḥ karma satpuruṣocitam
     kartā vimarde sumahat tvadarthe puruṣottamaḥ
alāyudho rākṣasendraḥ krūrakarmā mahābalaḥ
     haniṣyati parān rājan pūrvavairam anusmaran
eṣa rākṣasasainyānāṃ sarveṣāṃ rathasattamaḥ
     māyāvī dṛḍhavairaś ca samare vicariṣyati
prāgjyotiṣādhipo vīro bhagadattaḥ pratāpavān
     gajāṅkuśa dharaśreṣṭho rathe caiva viśāradaḥ
etena yuddham abhavat purā gāṇḍīvadhanvanaḥ
     divasān subahūn rājann ubhayor jaya gṛddhinoḥ
tataḥ sakhāyaṃ gāndhāre mānayan pākaśāsanam
     akarot saṃvidaṃ tena pāṇḍavena mahātmanā
eṣa yotsyati saṃgrāme gajaskandhaviśāradaḥ
     airāvata gato rājā devānām iva vāsavaḥ
