[san]
      yat tac chukraṃ mahaj jyotir dīpyamānaṃ mahad yaśaḥ
      tad vai devā upāsante yasmād arko virājate
      yoginas taṃ prapaśyanti bhagavantaṃ sanātanam
śukrād brahma prabhavati brahma śukreṇa vardhate
      tac chukraṃ jyotiṣāṃ madhye 'taptaṃ tapati tāpanam
      yoginas taṃ prapaśyanti bhagavantaṃ sanātanam
āpo 'tha adbhyaḥ salilasya madhye; ubhau devau śiśriyāte 'ntarikṣe
      sa sadhrīcīḥ sa viṣūcīr vasānā; ubhe bibharti pṛthivīṃ divaṃ ca
      yoginas taṃ prapaśyanti bhagavantaṃ sanātanam
ubhau ca devau pṛthivīṃ divaṃ ca; diśaś ca śukraṃ bhuvanaṃ bibharti
      tasmād diśaḥ saritaś ca sravanti; tasmāt samudrā vihitā mahāntaḥ
      yoginas taṃ prapaśyanti bhagavantaṃ sanātanam
cakre rathasya tiṣṭhantaṃ dhruvasyāvyaya karmaṇaḥ
      ketumantaṃ vahanty aśvās taṃ divyam ajaraṃ divi
      yoginas taṃ prapaśyanti bhagavantaṃ sanātanam
na sādṛśye tiṣṭhati rūpam asya; na cakṣuṣā paśyati kaś cid enam
      manīṣayātho manasā hṛdā ca; yaivaṃ vidur amṛtās te bhavanti
      yoginas taṃ prapaśyanti bhagavantaṃ sanātanam
dvādaśa pūgāṃ saritaṃ deva rakṣitam
      madhu īśantas tadā saṃcaranti ghoram
      yoginas taṃ prapaśyanti bhagavantaṃ sanātanam
tad ardhamāsaṃ pibati saṃcitya bhramaro madhu
      īśānaḥ sarvabhūteṣu havir bhūtam akalpayat
      yoginas taṃ prapaśyanti bhagavantaṃ sanātanam
hiraṇyaparṇam aśvattham abhipatya apakṣakāḥ
      yoginas taṃ prapaśyanti bhagavantaṃ sanātanam
pūrṇāt pūrṇāny uddharanti pūrṇāt pūrṇāni cakrire
     haranti pūrṇāt pūrṇāni pūrṇam evāvaśiṣyate
     yoginas taṃ prapaśyanti bhagavantaṃ sanātanam
tasmād vai vāyur āyātas tasmiṃś ca prayataḥ sadā
     tasmād agniś ca somaś ca tasmiṃś ca prāṇa ātataḥ
sarvam eva tato vidyāt tat tad vaktuṃ na śaknumaḥ
     yoginas taṃ prapaśyanti bhagavantaṃ sanātanam
apānaṃ girati prāṇaḥ prāṇaṃ girati candramāḥ
     ādityo girate candramādityaṃ girate paraḥ
     yoginas taṃ prapaśyanti bhagavantaṃ sanātanam
ekaṃ pādaṃ notkṣipati salilād dhaṃsa uccaran
     taṃ cet satatam ṛtvijaṃ na mṛtyur nāmṛtaṃ bhavet
     yoginas taṃ prapaśyanti bhagavantaṃ sanātanam
evaṃ devo mahātmā sa pāvakaṃ puruṣo giran
     yo vai taṃ puruṣaṃ veda tasyehātmā na riṣyate
     yoginas taṃ prapaśyanti bhagavantaṃ sanātanam
yaḥ sahasraṃ sahasrāṇāṃ pakṣān saṃtatya saṃpatet
     madhyame madhya āgacched api cet syān manojavaḥ
     yoginas taṃ prapaśyanti bhagavantaṃ sanātanam
na darśane tiṣṭhati rūpam asya; paśyanti cainaṃ suviśuddhasattvāḥ
     hito manīṣī manasābhipaśyed; ye taṃ śrayeyur amṛtās te bhavanti
     yoginas taṃ prapaśyanti bhagavantaṃ sanātanam
gūhanti sarpā iva gahvarāṇi; svaśikṣayā svena vṛttena martyāḥ
     teṣu pramuhyanti janā vimūḍhā; yathādhvānaṃ mohayante bhayāya
     yoginas taṃ prapaśyanti bhagavantaṃ sanātanam
sadā sadāsatkṛtaḥ syān na mṛtyur amṛtaṃ kutaḥ
     satyānṛte satyasamāna bandhane; sataś ca yonir asataś caika eva
     yoginas taṃ prapaśyanti bhagavantaṃ sanātanam
na sādhunā nota asādhunā vā; samānam etad dṛśyate mānuṣeṣu
     samānam etad amṛtasya vidyād; evaṃ yukto madhu tad vai parīpset
     yoginas taṃ prapaśyanti bhagavantaṃ sanātanam
nāsyātivādā hṛdayaṃ tāpayanti; nānadhītaṃ nāhutam agnihotram
     mano brāhmīṃ laghutām ādadhīta; prajñānam asya nāma dhīrā labhante
     yoginas taṃ prapaśyanti bhagavantaṃ sanātanam
evaṃ yaḥ sarvabhūteṣu ātmānam anupaśyati
     anyatrānyatra yukteṣu kiṃ sa śocet tataḥ param
yathoda pāne mahati sarvataḥ saṃplutodake
     evaṃ sarveṣu vedeṣu brāhmaṇasya vijānataḥ
aṅguṣṭha mātraḥ puruṣo mahātmā; na dṛśyate 'sau hṛdaye niviṣṭaḥ
     ajaś caro divārātram atandritaś ca; sa taṃ matvā kavir āste prasannaḥ
aham evāsmi vo mātā pitā putro 'smy ahaṃ punaḥ
     ātmāham api sarvasya yac ca nāsti yad asti ca
pitāmaho 'smi sthaviraḥ pitā putraś ca bhārata
     mamaiva yūyam ātmasthā na me yūyaṃ na vo 'py aham
ātmaiva sthānaṃ mama janma cātmā; vedaprokto 'ham ajara pratiṣṭhaḥ
aṇor aṇīyān sumanāḥ sarvabhūteṣu jāgṛmi
     pitaraṃ sarvabhūtānāṃ puṣkare nihitaṃ viduḥ
