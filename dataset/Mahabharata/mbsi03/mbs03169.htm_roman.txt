[arj]
      adṛśyamānās te daityā yodhayanti sma māyayā
      adṛśyān astravīryeṇa tān apy aham ayodhayam
gāṇḍīvamuktā viśikhāḥ samyag astrapracoditāḥ
      acchindann uttamāṅgāni yatra yatra sma te 'bhavan
tato nivātavakacā vadhyamānā mayā yudhi
      saṃhṛtya māyāṃ sahasā prāviśan puram ātmanaḥ
vyapayāteṣu daityeṣu prādurbhūte ca darśane
      apaśyaṃ dānavāṃs tatra hatāñ śatasahasraśaḥ
viniṣpiṣṭāni tatraiṣāṃ śastrāṇy ābharaṇāni ca
      kūṭaśaḥ sma pradṛśyante gātrāṇi kavacāni ca
hayānāṃ nāntaraṃ hy āsīt padād vicalituṃ padam
      utpatya sahasā tasthur antarikṣagamās tataḥ
tato nivātakavacā vyoma saṃchādya kevalam
      adṛśyā hy abhyavartanta visṛjantaḥ śiloccayān
antarbhūmi gatāś cānye hayānāṃ caraṇāny atha
      nyagṛhṇan dānavā ghorā rathacakre ca bhārata
vinigṛhya harīn aśvān rathaṃ ca mama yudhyataḥ
      sarvato mām acinvanta sarathaṃ dharaṇīdharaiḥ
parvatair upacīyadbhiḥ patamānais tathāparaiḥ
     sa deśo yatra vartāma guheva samapadyata
parvataiś chādyamāno 'haṃ nigṛhītaiś ca vājibhiḥ
     agacchaṃ paramām ārtiṃ mātalis tad alakṣayat
lakṣayitvā tu māṃ bhītam idaṃ vacanam abravīt
     arjunārjuna mā bhais tvaṃ vajram astram udīraya
tato 'haṃ tasya tad vākyaṃ śrutvā vajram udīrayam
     devarājasya dayitaṃ vajram astraṃ narādhipa
acalaṃ sthānam āsādya gāṇḍīvam anumantrya ca
     amuñcaṃ vajrasaṃsparśān āyasān niśitāñ śarān
tato māyāś ca tāḥ sarvā nivātakavacāṃś ca tān
     te vajracoditā bāṇā vajrabhūtāḥ samāviśan
te vajravegābhihatā dānavāḥ parvatopamāḥ
     itaretaram āśliṣya nyapatan pṛthivītale
antarbhūmau tu ye 'gṛhṇan dānavā rathavājinaḥ
     anupraviśya tān bāṇāḥ prāhiṇvan yamasādanam
hatair nivātakavacair nirasaiḥ parvatopamaiḥ
     samācchādyata deśaḥ sa vikīrṇair iva parvataiḥ
na hayānāṃ kṣatiḥ kā cin na rathasya na mātaleḥ
     mama cādṛśyata tadā tad adbhutam ivābhavat
tato māṃ prahasan rājan mātaliḥ pratyabhāṣata
     naitad arjuna deveṣu tvayi vīryaṃ yadīkṣyate
hateṣv asurasaṃgheṣu dārās teṣāṃ tu sarvaśaḥ
     prākrośan nagare tasmin yathā śaradi lakṣmaṇāḥ
tato mātalinā sārdham ahaṃ tat puram abhyayām
     trāsayan rathaghoṣeṇa nivātakavacastriyaḥ
tān dṛṣṭvā daśasāhasrān mayūrasadṛśān hayān
     rathaṃ ca ravisaṃkāśaṃ prādravan gaṇaśaḥ striyaḥ
tābhir ābharaṇaiḥ śabdas trāsitābhiḥ samīritaḥ
     śilānām iva śaileṣu patantīnām abhūt tadā
vitrastā daitya nāryas tāḥ svāni veśmāny athāviśan
     bahuratnavicitrāṇi śātakumbhamayāni ca
tad adbhutākāram ahaṃ dṛṣṭvā nagaram uttamam
     viśiṣṭaṃ deva nagarād apṛcchaṃ mātaliṃ tataḥ
idam evaṃvidhaṃ kasmād devatā nāviśanty uta
     puraṃdara purād dhīdaṃ viśiṣṭam iti lakṣaye
[mā]
     āsīd idaṃ purā pārtha devarājasya naḥ puram
     tato nivātakavacair itaḥ pracyāvitāḥ surāḥ
tapas taptvā mahat tīvraṃ prasādya ca pitāmaham
     idaṃ vṛtaṃ nivāsāya devebhyaś cābhayaṃ yudhi
tataḥ śakreṇa bhagavān svayambhūr abhicoditaḥ
     vidhattāṃ bhagavān atrety ātmano hitakāmyayā
tata ukto bhagavatā diṣṭam atreti vāsavaḥ
     bhavitāntas tvam evaiṣāṃ dehenānyena vṛtrahan
tata eṣāṃ vadhārthāya śakro 'strāṇi dadau tava
     na hi śakyāḥ surair hantuṃ ya ete nihatās tvayā
kālasya pariṇāmena tatas tvam iha bhārata
     eṣām antakaraḥ prāptas tat tvayā ca kṛtaṃ tathā
dānavānāṃ vināśārthaṃ mahāstrāṇāṃ mahad balam
     grāhitas tvaṃ mahendreṇa puruṣendra tad uttamam
[arj]
     tataḥ praviśya nagaraṃ dānavāṃś ca nihatya tān
     punar mātalinā sārdham agacchaṃ deva sadma tat
