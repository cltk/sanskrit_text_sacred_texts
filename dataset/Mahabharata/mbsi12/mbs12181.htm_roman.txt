[bhṛgu]
      asṛjad brāhmaṇān eva pūrvaṃ brahmā prajāpatiḥ
      ātmatejo 'bhinirvṛttān bhāskarāgnisamaprabhān
tataḥ satyaṃ ca dharmaṃ ca tapo brahma ca śāśvatam
      ācāraṃ caiva śaucaṃ ca svargāya vidadhe prabhuḥ
devadānavagandharvadaityāsuramahoragāḥ
      yakṣarāskasa nāgāś ca piśācā manujās tathā
brāhmaṇāḥ kṣatriyā vaiśyāḥ śūdrāś ca dvijasattama
      ye cānye bhūtasaṃghānāṃ saṃghās tāṃś cāpi nirmame
brāhmaṇānāṃ sito varṇaḥ kṣatriyāṇāṃ tu lohitaḥ
      vaiśyānāṃ pītako varṇaḥ śūdrāṇām asitas tathā
[bha]
      cāturvarṇyasya varṇena yadi varṇo vibhajyate
      sarveṣāṃ khalu varṇānāṃ dṛśyate varṇasaṃkaraḥ
kāmaḥ krodho bhayaṃ lobhaḥ śokaś cintā kṣudhā śramaḥ
      sarveṣāṃ naḥ prabhavati kasmād varṇo vibhajyate
svedamūtra purīṣāṇi śleṣmā pittaṃ saśonitam
      tanuḥ kṣarati sarveṣāṃ kasmād varṇo vibhajyate
jaṅgamānām asaṃkhyeyāḥ sthāvarāṇāṃ ca jātayaḥ
      teṣāṃ vividhavarṇānāṃ kuto varṇaviniścayaḥ
[bh]
     na viśeṣo 'sti varṇānāṃ sarvaṃ brāhmam idaṃ jagat
     brahmaṇā pūrvasṛṣṭaṃ hi karmabhir varṇatāṃ gatam
kāmabhoga priyās tīkṣṇāḥ krodhanāḥ priya sāhasāḥ
     tyaktasvadharmā raktāṅgās te dvijāḥ kṣatratāṃ gatāḥ
goṣu vṛttidṃ samādhāya pītāḥ kṛṣyupajīvinaḥ
     svadharmaṃ nānutiṣṭhanti te dvijā vaiśyatāṃ gatāḥ
hiṃsānṛta priyā lubdhāḥ sarvakarmopajīvinaḥ
     kṛṣṇāḥ śaucaparibhraṣṭās te dvijāḥ śūdratāṃ gatāḥ
ity etair karmabhir vyastā dvijā varṇāntaraṃ gatāḥ
     dharmo yajñakriyā caiṣāṃ nityaṃ na pratiṣidhyate
varṇāś catvāra ete hi yeṣāṃ brāhmī sarasvatī
     vihitā brahmaṇā pūrvaṃ lobhāt tv ajñānatāṃ gatāḥ
brāhmaṇā dharmatantrasthās tapas teṣāṃ na naśyati
     brahma dhārayatāṃ nityaṃ vratāni niyamāṃs tathā
brahma caitat purā sṛṣṭaṃ ye na jānanty atadvidaḥ
     teṣāṃ bahuvidhās tv anyās tatra tatra hi jātayaḥ
piśācā rākṣasāḥ pretā bahudhā mleccha jātayaḥ
     pranasta jñānavijñānāḥ svacchandācāra ceṣṭitāḥ
prajā brāhmaṇa saṃskārāḥ svadharmakṛtaniścayāḥ
     ṛṣibhiḥ svena tapasā sṛjyante cāpare paraiḥ
ādideva samudbhūtā brahma mūlākṣayāvyayā
     sā sṛṣṭir mānasī nāma dharmatantra parāyanā
