[vaiṣampāyana]
      tato duryodhanaṃ dṛṣṭvā gāndhārī śokakarśitā
      sahasā nyapatad bhūmau chinneva kadalī vane
sā tu labdhvā punaḥ saṃjñāṃ vikruśya ca punaḥ punaḥ
      duryodhanam abhiprekṣya śayānaṃ rudhirokṣitam
pariṣvajya ca gāndhārī kṛpaṇaṃ paryadevayat
      hāhā putreti gāndhārī vilalāpākulendriyā
sugūḍha jatru vipulaṃ hāraniṣkaniṣevitam
      vāriṇā netrajenoraḥ siñcantī śokatāpitā
      samīpasthaṃ hṛṣīkeśam idaṃ vacanam abravīt
upasthite'smin saṃgrāme jñātīnāṃ saṃkṣaye vibho
      mām ayaṃ prāha vārṣṇeya prāñjalir nṛpasattamaḥ
      asmiñ jñātisamuddharṣe jayam ambā bravītu me
ity ukte jānatī sarvam ahaṃ svaṃ vyasanāgamam
      abruvaṃ puruṣavyāghra yato dharmas tato jayaḥ
yathā na yudhyamānas tvaṃ saṃpramuhyasi putraka
      dhruvaṃ śāstrajitāṁl lokān prāptāsy amaravad vibho
ity evam abruvaṃ pūrvaṃ nainaṃ śocāmi vai prabho
      dhṛtarāṣṭraṃ tu śocāmi kṛpaṇaṃ hatabāndhavam
amarṣaṇaṃ yudhāṃ śreṣṭhaṃ kṛtāstraṃ yuddhadurmadam
      śayānaṃ vīraśayane paśya mādhava me sutam
yo 'yaṃ mūrdhāvasiktānām agre yāti paraṃtapaḥ
     so 'yaṃ pāṃsuṣu śete 'dya paśya kālasya paryayam
dhruvaṃ duryodhano vīro gatiṃ nasulabhāṃ gataḥ
     tathā hy abhimukhaḥ śete śayane vīrasevite
yaṃ purā paryupāsīnā ramayanti mahīkṣitaḥ
     mahītalasthaṃ nihataṃ gṛdhrās taṃ paryupāsate
yaṃ purā vyajanair agryair upavījanti yoṣitaḥ
     tam adya pakṣavyajanair upavījanti pakṣiṇaḥ
eṣa śete mahābāhur balavān satyavikramaḥ
     siṃheneva dvipaḥ saṃkhye bhīmasenena pātitaḥ
paśya duryodhanaṃ kṛṣṇa śayānaṃ rudhirokṣitam
     nihataṃ bhīmasenena gadām udyamya bhārata
akṣauhiṇīr mahābāhur daśa caikāṃ ca keśava
     anayad yaḥ purā saṃkhye so 'nayān nidhanaṃ gataḥ
eṣa duryodhanaḥ śete maheṣvāso mahārathaḥ
     śārdūla iva siṃhena bhīmasenena pātitaḥ
viduraṃ hy avamanyaiṣa pitaraṃ caiva mandabhāk
     bālo vṛddhāvamānena mando mṛtyuvaśaṃ gataḥ
niḥsapatnā mahī yasya trayodaśa samāḥ sthitā
     sa śete nihato bhūmau putro me pṛthivīpatiḥ
apaśyaṃ kṛṣṇa pṛthivīṃ dhārtarāṣṭrānuśāsanāt
     pūrṇāṃ hastigavāśvasya vārṣṇeya na tu tac ciram
tām evādya mahābāho paśyāmy anyānuśāsanāt
     hīnāṃ hastigavāśvena kiṃ nu jīvāmi mādhava
idaṃ kṛcchrataraṃ paśya putrasyāpi vadhān mama
     yad imāṃ paryupāsante hatāñ śūrān raṇe striyaḥ
prakīrṇakeśāṃ suśroṇīṃ duryodhana bhujāṅkagām
     rukmavedī nibhāṃ paśya kṛṣṇa lakṣmaṇamātaram
nūnam eṣā purā bālā jīvamāne mahābhuje
     bhujāv āśritya ramate subhujasya manasvinī
kathaṃ tu śatadhā nedaṃ hṛdayaṃ mama dīryate
     paśyantyā nihataṃ putraṃ putreṇa sahitaṃ raṇe
putraṃ rudhirasaṃsiktam upajighraty aninditā
     duryodhanaṃ tu vāmoruḥ pāṇinā parimārjati
kiṃ nu śocati bhartāraṃ putraṃ caiṣā manasvinī
     tathā hy avasthitā bhāti putraṃ cāpy abhivīkṣya sā
svaśiraḥ pañcaśākhābhyām abhihatyāyatekṣaṇā
     pataty urasi vīrasya kururājasya mādhava
puṇḍarīkanibhā bhāti puṇḍarīkāntara prabhā
     mukhaṃ vimṛjya putrasya bhartuś caiva tapasvinī
yadi cāpy āgamāḥ santi yadi vā śrutayas tathā
     dhruvaṃ lokān avāpto 'yaṃ nṛpo bāhubalārjitān
