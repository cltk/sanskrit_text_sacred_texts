[y]
      pitāmaha mahāprājña yudhi satyaparākrama
      śrotum icchāmi kārtsnyena kṛṣṇam avyayam īśvaram
yac cāsya tejaḥ sumahad yac ca karma purātanam
      tan me sarvaṃ yathātattvaṃ prabrūhi bharatarṣabha
tiryagyonigataṃ rūpaṃ kathaṃ dhāritavān hariḥ
      kena kāryavisargeṇa tan me brūhi pitāmaha
[bhī]
      purāhaṃ mṛgayāṃ yāto mārkandeyāśrame sthitaḥ
      tatrāpaśyaṃ munigaṇān samāsīnān sahasraśaḥ
tatas te madhuparkeṇa pūjāṃ cakrur atho mayi
      pratigṛhya ca tāṃ pūjāṃ pratyanandam ṛṣīn aham
kathaiṣā kathitā tatra kaśyapena maharṣiṇā
      manaḥ prahlādinīṃ divyāṃ tām ihaikamanāḥ śṛṇu
purā dānavamukhyāhi krodhalobha samanvitāḥ
      balena mattāḥ śataśo narakādyā mahāsurāḥ
tathaiva cānye bahavo dānavā yuddhadurmadāḥ
      na sahante sma devānāṃ samṛddhiṃ tām anuttamām
dānavair ardyamānās tu devā devarṣayas tathā
      na śarma lebhire rājan viśamānās tatas tataḥ
pṛthivīṃ cārtarūpāṃ te samapaśyan divaukasaḥ
     dānavair abhisaṃkīrṇāṃ ghorarūpair mahābalaiḥ
     bhārārtām apakṛṣṭāṃ ca duḥkhitāṃ saṃnimajjatīm
athāditeyāḥ saṃstrastā brahmāṇam idam abruvan
     kathaṃ śakyāmahe brahman dānavair upamardanam
svayambhūs tān uvācedaṃ nisṛṣṭo 'tra vidhir mayā
     te vareṇābhisaṃmattā balena ca madena ca
nāvabhotsyanti saṃmūḍhā viṣṇum avyaktadarśanam
     varāharūpiṇaṃ devam adhṛṣyam amarair api
eṣa vegena gatvā hi yatra te dānavādhamāḥ
     antar bhūmigatā ghorā nivasanti sahasraśaḥ
     śamayiṣyati śrutvā te jahṛṣuḥ surasattamāḥ
tato viṣṇur mahātejā vārāhaṃ rūpam āśritaḥ
     antar bhūmiṃ saṃpraviśya jagām aditijān prati
dṛṣṭvā ca sahitāḥ sarve daityāḥ sattvam amānuṣam
     prasahya sahasā sarve saṃtasthuḥ kālamohitāḥ
sarve ca samabhidrutya varāhaṃ jagṛhuḥ samam
     saṃkruddhāś ca varāhaṃ taṃ vyakarṣanta samantataḥ
dānavendrā mahākāyā mahāvīryā balocchritāḥ
     nāśaknuvaṃś ca kiṃ cit te tasya kartuṃ tadā vibho
tato 'gaman vismayaṃ te dānavendrā bhayāt tadā
     saṃśayaṃ gatam ātmānaṃ menire ca sahasraśaḥ
tato devādi devaḥ sa yogātmā yogasārathiḥ
     yogam āsthāya bhagavāṃs tadā bharatasattama
vinanāda mahānādaṃ kṣobhayan daityadānavān
     saṃnāditā yena lokāḥ sarvāś caiva diśo daśa
tena saṃnādaśabdena lokāḥ saṃkṣobham āgaman
     saṃbhrantāś ca diśaḥ sarvā devāḥ śakrapurogamāḥ
nirviceṣṭaṃ jagac cāpi babhūvātibhṛśaṃ tadā
     sthāvaraṃ jaṅgamaṃ caiva tena nādena mohitam
tatas te dānavāḥ sarve tena śabdena bhīsitāḥ
     petur gatāsavaś caiva viṣṇutejo vimohitāḥ
rasātala gatāṃś caiva varāhas tridaśadviṣaḥ
     khuraiḥ saṃdārayām āsa māṃsamedo 'sthi saṃcayam
nādena tena mahatā sanātana iti smṛtaḥ
     padmanābho mahāyogī bhūtācāryaḥ sa bhūtarāj
tato devagaṇāḥ sarve pitāmaham upābruvan
     nādo 'yaṃ kīdṛśo deva nainaṃ vidma vayaṃ vibho
     ko 'sau hi kasya vā nādo yena vihvalitaṃ jagat
etasminn antare viṣṇur vārāhaṃ rūpam āsthitaḥ
     udatiṣṭhan mahādevaḥ stūyamāno maharṣibhiḥ
[pitāmaha]
     nihatya dānava patīn māhā varṣmā mahābalaḥ
     eṣa devo mahāyogī bhūtātmā bhūtabhāvanaḥ
sarvabhūteśvaro yogī yonir ātmā tathātmanaḥ
     sthirī bhavata kṛṣṇo 'yaṃ sarvapāpapranāśanaḥ
kṛtvā karmātisādhv etad aśakyam amitaprabhuḥ
     samāyātaḥ svam ātmānaṃ mahābhāgo mahādyutiḥ
     padmanābho mahāyogī bhūtātmā bhūtabhāvanaḥ
na saṃtāpo na bhīḥ kāryā śoko vā surasattamāḥ
     vidhir eṣa prabhāvaś ca kālaḥ saṃkṣaya kārakaḥ
     lokān dhārayatānena nādo mukto mahātmanā
sa eva hi mahābhāgaḥ sarvalokanamaskṛtaḥ
     acyutaḥ pundarīkākṣaḥ sarvabhūtasamudbhavaḥ
