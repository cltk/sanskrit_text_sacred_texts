[y]
      yathā jyeṣṭhaḥ kaniṣṭheṣu vartate bharatarṣabha
      kaniṣṭhāś ca yathā jyeṣṭhe varteraṃs tad bravīhi me
[bh]
      jyeṣṭhavat tāta vartasva jyeṣṭho hi satataṃ bhavān
      guror garīyasī vṛttir yā cec chiṣyasya bhārata
na gurāv akṛtaprajñe śakyaṃ śiṣyeṇa vartitum
      guror hi dīrghadarśitvaṃ yat tac chiṣyasya bhārata
andhaḥ syād andhavelāyāṃ jaḍaḥ syād api vā budhaḥ
      parihāreṇa tad brūyād yas teṣāṃ syād vyatikramaḥ
pratyakṣaṃ bhinnahṛdayā bhedayeyuḥ kṛtaṃ narāḥ
      śriyābhitaptāḥ kaunteya bhedakāmās tathārayaḥ
jyeṣṭhaḥ kulaṃ vardhayati vināśayati vā punaḥ
      hanti sarvam api jyeṣṭhaḥ kulaṃ yatrāvajāyate
atha yo vinikurvīta jyeṣṭho bhrātā yavīyasaḥ
      ajyeṣṭhaḥ syād abhāgaś ca niyamyo rājabhiś ca saḥ
nikṛtī hi naro lokān pāpān gacchaty asaṃśayam
      vidulasyeva tat puṣpaṃ moghaṃ janayituḥ smṛtam
sarvānarthaḥ kule yatra jāyate pāpapūruṣaḥ
      akīrtiṃ janayaty eva kīrtim antardadhāti ca
sarve cāpi vikarma sthā bhāgaṃ nārhanti sodarāḥ
     nāpradāya kaniṣṭhebhyo jyeṣṭhaḥ kurvīta yautakam
anujaṃ hi pitur dāyo jaṅghāśramaphalo 'dhvagaḥ
     svayam īhita labdhaṃ tu nākāmo dātum arhati
bhrātṝṇām avibhaktānām utthānam api cet saha
     na putra bhāgaṃ viṣamaṃ pitā dadyāt kathaṃ cana
na jyeṣṭhān avamanyeta duṣkṛtaḥ sukṛto 'pi vā
     yadi strī yady avarajaḥ śreyaḥ paśyet tathācaret
     dharmaṃ hi śreya ity āhur iti dharmavido viduḥ
daśācāryān upādhyāya upādhyāyān pitā daśa
     daśa caiva pitṝn mātā sarvāṃ vā pṛthivīm api
gauraveṇābhibhavati nāsti mātṛsamo guruḥ
     mātā garīyasī yac ca tenaitāṃ manyate janaḥ
jyeṣṭho bhrātā pitṛsamo mṛte pitari bhārata
     sa hy eṣāṃ vṛttidātā syāt sa caitān paripālayet
kaniṣṭhās taṃ namasyeran sarve chandānuvartinaḥ
     tam eva copajīveran yathaiva pitaraṃ tathā
śarīram etau sṛjataḥ pitā mātā ca bhārata
     ācārya śāstā yā jātiḥ sā satyā sājarāmarā
jyeṣṭhā mātṛsamā cāpi bhaginī bharatarṣabha
     bhrātur bhāryā ca tadvat syād yasyā bālye stanaṃ pibet
