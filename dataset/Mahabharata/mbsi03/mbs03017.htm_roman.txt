[vā]
      tāṃ tūpayātvā rājendra śālvaḥ saubhapatis tadā
      prabhūtanaranāgena balenopaviveśa ha
same niviṣṭā sā senā prabhūtasalilāśaye
      caturaṅga balopetā śālvarājābhipālitā
varjayitvā śmaśānāni devatāyatanāni ca
      valmīkāś caiva caityāṃś ca tan niviṣṭam abhūd balam
anīkānāṃ vibhāgena panthānaḥ ṣaṭ kṛtābhavan
      pravaṇā nava caivāsañ śālvasya śibire nṛpa
sarvāyudhasamopetaṃ sarvaśastraviśāradam
      rathanāgāśvakalilaṃ padātidhvajasaṃkulam
tuṣṭapuṣṭajanopetaṃ vīra lakṣaṇalakṣitam
      vicitradhvajasaṃnāhaṃ vicitrarathakārmukam
saṃniveśya ca kauravya dvārakāyāṃ nararṣabha
      abhisārayām āsa tadā vegena patagendravat
tadāpatantaṃ saṃdṛśya balaṃ śālvapates tadā
      niryāya yodhayām āsuḥ kumārā vṛṣṇinandanāḥ
asahanto 'bhiyātaṃ tac chālva rājasya kaurava
      cārudeṣṇaś ca sāmbaś ca pradyumnaś ca mahārathaḥ
te rathair daṃśitāḥ sarve vicitrābharaṇa dhvajāḥ
     saṃsaktāḥ śālvarājasya bahubhir yodhapuṃgavaiḥ
gṛhītvā tu dhanuḥ sāmbaḥ śālvasya sacivaṃ raṇe
     yodhayām āsa saṃhṛṣṭaḥ kṣemavṛddhiṃ camūpatim
tasya bāṇamayaṃ varṣaṃ jāmbavatyāḥ suto maha t
     mumoca bharataśreṣṭha yathā varṣaṃ sahasradhṛk
tad bāṇavarṣaṃ tumulaṃ viṣehe sa camūpatiḥ
     kṣemavṛddhir mahārāja himavān iva niścalaḥ
tataḥ sāmbāya rājendra kṣemavṛddhir api sma ha
     mumoca māyāvihitaṃ śarajālaṃ mahattaram
tato māyāmayaṃ jālaṃ māyayaiva vidārya saḥ
     sāmbaḥ śarasahasreṇa ratham asyābhyavarṣata
tataḥ sa viddhaḥ sāmbena kṣemavṛddhiś camūpatiḥ
     apāyāj javanair aśvaiḥ sāmba bāṇaprapīḍitaḥ
tasmin vipradrute krūre śālvasyātha camūpatau
     vegavān nāma daiteyaḥ sutaṃ me 'bhyadravad balī
abhipannas tu rājendra sāmbo vṛṣṇikulodvahaḥ
     vegaṃ vegavato rājaṃs tasthau vīro vidhārayan
sa vegavati kaunteya sāmbo vegavatīṃ gadām
     cikṣepa tarasā vīro vyāvidhya satyavikramaḥ
tayā tv abhihato rājan vegavān apatad bhuvi
     vātarugṇa iva kṣuṇṇo jīrṇa mūlo vanaspatiḥ
tasmin nipatite vīre gadā nunne mahāsure
     praviśya mahatīṃ senāṃ yodhayām āsa me sutaḥ
cārudeṣṇena saṃsakto vivindhyonāma dānavaḥ
     mahārathaḥ samājñāto mahārāja mahādhanuḥ
tataḥ sutumulaṃ yuddhaṃ cārudeṣṇa vivindhyayoḥ
     vṛtravāsavayo rājan yathāpūrvaṃ tathābhavat
anyonyasyābhisaṃkruddhāv anyonyaṃ jaghnatuḥ śaraiḥ
     vinadantau mahārāja siṃhāv iva mahābalau
raukmiṇeyas tato bāṇam agnyarkopama varcasam
     abhimāntrya mahāstreṇa saṃdadhe śatrunāśanam
sa vivindhyāya sakrodhaḥ samāhūya mahārathaḥ
     cikṣepa me suto rājan sa gatāsur athāpatat
vivindhyaṃ nihataṃ dṛṣṭvā tāṃ ca vikṣobhitāṃ camūm
     kāmagena sa saubhena śālvaḥ punar upāgamat
tato vyākulitaṃ sarvaṃ dvārakāvāsitad balam
     dṛṣṭvā śālvaṃ mahābāho saubhasthaṃ pṛthivī gatam
tato niryāya kaunteya vyavasthāpya ca tad balam
     ānartānāṃ mahārāja pradyumno vākyam abravīt
sarve bhavantas tiṣṭhantu sarve paśyantu māṃ yudhi
     nivārayantaṃ saṃgrāme balāt saubhaṃ sarājakam
ahaṃ saubhapateḥ senām āyasair bhujagair iva
     dhanur bhujavinirmuktair nāśayāmy adya yādavāḥ
āśvasadhvaṃ na bhīḥ kāryā saubharāḍ adya naśyati
     mayābhipanno duṣṭātmā sasaubho vinaśiṣyati
evaṃ bruvati saṃhṛṣṭe pradyumne pāṇḍunandana
     viṣṭhitaṃ tad balaṃ vīra yuyudhe ca yathāsukham
