[vasisṭha]
      evam apratibuddhatvād abuddha janasevanāt
      sarga koti sahasrāṇi patanāntāni gacchati
dhāmnā dhāma sahasrāṇi maraṇāntāni gacchati
      tiryagyonau manuṣyatve devaloke tathaiva ca
candramā iva kośānāṃ punas tatra sahasraśaḥ
      līyate 'pratibuddhatvād evam eṣa hy abuddhimān
kalāḥ pañcadaśā yonis tad dhāma iti pathyate
      nityam etad vijānīhi somaḥ sodaśamī kalā
kalāyāṃ jāyate 'jasraṃ punaḥ punar abuddhimān
      dhāma tasya payuñjanti bhūya eva tu jāyate
sodaśī tu kalā sūkṣmā sa soma upadhāryatām
      na tūpayujyate devair devān upayunakti sā
evaṃ tāṃ kṣapayitvā hi jāyate nṛpasattama
      sā hy asya prakṛtir dṛṣṭā tat kṣayān mokṣa ucyate
tad evaṃ sodaśa kalaṃ deham avyaktasaṃjñakam
      mamāyam iti manvānas tatraiva parivartate
pañcaviṃśas tathaivātmā tasyaivā pratibodhanāt
      vimalasya vuśuddhasya śuddhānila niṣevanāt
aśuddha eva śuddhātmā tādṛg bhavati pārthiva
     abuddha sevanāc cāpi buddho 'py abudhatāṃ vrajet
tathaivāpratibuddho 'pi jñeyo nṛpatisattama
     prakṛtes triguṇāyās tu sevanāt prākṛto bhavet
[karālajanaka]
     akṣarakṣarayor eṣa dvayoḥ saṃbandha iṣyate
     strīpuṃsor vāpi bhagavan saṃbandhas tadvad ucyate
ṛte na puruṣeṇeha strī garbhaṃ dhārayaty uta
     ṛte striyaṃ na puruṣo rūpaṃ nirvartayet tathā
anyonyasyābhisaṃbandhād anyonyaguṇasaṃśrayāt
     rūpaṃ nirvartayaty etad evaṃ sarvāsu yoniṣu
ratyartham abhisaṃrodhād anyonyaguṇasaṃśrayāt
     ṛtau nirvartate rūpaṃ tad vakṣyāmi nidarśanam
ye guṇāḥ puruṣasyeha ye ca mātṛguṇās tathā
     asthi snāyu ca majjā ca jānīmaḥ pitṛjo dvija
tvaṅ māṃsaṃ śonitaṃ caiva mātṛjāny api śuśruma
     evam etad dvijaśreṣṭha veda śāstreṣu pathyate
pramāṇaṃ yac ca vedoktaṃ śāstroktaṃ yac ca pathyate
     veda śāstrapramāṇaṃ ca pramāṇaṃ ta sanātanam
evam evābhisaṃbaddhau nityaṃ prakṛtipūruṣau
     paśyāmi bhagavaṃs tasmān mokṣadharman na vidyate
atha nānantara kṛtaṃ kiṃ cid eva nidarśanam
     tan mamācakṣva tattvena pratyakṣo hy asi sarvathā
mokṣakāmāṃ vayaṃ cāpi kāṅkṣāmo yad anāmayam
     adeham ajaraṃ divyam atīndriyam anīśvaram
[vas]
     yad etad uktaṃ bhavatā veda śāstranidarśanam
     evam etad yathā caitan na gṛhṇāti tathā bhavān
dhāryate hi tvayā grantha ubhayor veda śāstrayoḥ
     na tu granthasya tattvajño yathāvat tvaṃ nareśvara
yo hi vede ca śāstre ca grantha dhāraṇa tatparaḥ
     na ca granthārtha tattvajñas tasya tad dhāraṇaṃ vṛthā
bhāraṃ sa vahate tasya granthasyārthaṃ na vetti yaḥ
     yas tu granthārtha tattvajño nāsya granthāgamo vṛthā
granthasyārthaṃ ca pṛṣṭaḥ saṃs tādṛśo vaktum arhati
     yathātattvābhigamanād arthaṃ tasya sa vindati
yas tu saṃsatsu kathayed granthārthaṃ sthūlabuddhimān
     sa kathaṃ mandavijñāno granthaṃ vakṣyati nirnayāt
nirnayaṃ cāpi chidrātmā na taṃ vakṣyati tattvataḥ
     sopahāsātmatām eti yasmāc caivātmavān api
tasmāt tvaṃ śṛṇu rājendra yathaitad anudṛśyate
     yāthātathyena sāṃkhyeṣu yogeṣu ca mahātmasu
yad eva yogāḥ paśyanti sāṃkhyais tad anugamyate
     ekaṃ sāṃkhyaṃ ca yogaṃ ca yaḥ paśyati sa buddhimān
tvan māṃsaṃ rudhiraṃ medaḥ pittaṃ majjāsthi snāyu ca
     etad aindriyakaṃ tāta yad bhavān idam āha vai
dravyād dravyasya niṣpattir indriyād indriyaṃ tathā
     dehād deham avāpnoti bījād bījaṃ tathaiva ca
nirindriyasyābīlasya nirdravyasyāsya dehinaḥ
     kathaṃ guṇā bhaviṣyanti nirguṇatvān mahātmanaḥ
guṇā guṇeṣu jāyante tatraiva niviśanti ca
     evaṃguṇāḥ prakṛtito jāyante ca na santi ca
tvan māṃsaṃ rudhiraṃ medaḥ pittaṃ majjāsthi snāyu ca
     astau tāny atha śukreṇa jānīhi prākṛtāni vai
pumāṃś caivāpumāṃś caiva trailiṅgyaṃ prākṛtaṃ smṛtam
     naiva pumān pumāṃś caiva sa liṅgīty abhidhīyate
aliṅgā prakṛtir liṅgair upalabhyati sātmajaiḥ
     yathā puṣpa phalair nityam ṛtavo mūrtayas tathā
evam apy anumānena hy aliṅgam upalabhyate
     pañcaviṃśatimas tāta liṅgeṣv aniyatātmakaḥ
anādi nidhano 'nantaḥ sarvadarśī nirāmayaḥ
     kevalaṃ tv abhimānitvād guṇeṣv aguṇa ucyate
guṇā guṇavataḥ santi nirguṇasya kuto guṇāḥ
     tasmād evaṃ vijānanti ye janā guṇadarśinaḥ
yadā tvaiṣa guṇān sarvān prākṛtān abhimanyate
     tadā sa guṇavān eva parameṇānupaśyati
yat tad buddheḥ paraṃ prāhuḥ sāṃkhyā yogāś ca sarvaśaḥ
     budhyamānaṃ mahāprājñam abuddha parivarjanāt
aprabuddham athāvyaktaṃ saguṇaṃ prāhur īśvaram
     nirguṇaṃ ceśvaraṃ nityam adhiṣṭhātāram eva ca
prakṛteś ca guṇānāṃ ca pañcaviṃśatikaṃ budhāḥ
     sāṃkhyayoge ca kuśalā budhyante paramaiṣiṇaḥ
yadā prabuddhās tv avyaktam avasthā janma bhīravaḥ
     budhyamānaṃ prabudhyanti gamayanti samaṃ tadā
etan nidarśanaṃ samyag asamyag anudarśanam
     budhyamānāprabuddhābhyāṃ pṛthakpṛthag ariṃdama
paraspareṇaitad uktaṃ kṣarākṣara nidarśanam
     ekatvam akṣaraṃ prāhur nānātvaṃ kṣaram ucyate
pañcaviṃśati niṣṭho 'yaṃ yadāsamyak pravartate
     ekatvaṃ darśanaṃ cāsya nānātvaṃ cāpy adarśanam
tattvanistattvayor etat pṛthag eva nidarśanam
     pañcaviṃśati sargaṃ tu tattvam āhur manīṣiṇaḥ
nistattvaṃ pañcaviṃśasya param āhur nidarśanam
     vargasya vargam ācāraṃ tattvaṃ tattvāt sanātanam
