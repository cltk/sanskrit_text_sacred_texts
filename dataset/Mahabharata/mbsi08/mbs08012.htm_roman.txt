[dhṛ]
      yathā saṃśaptakaiḥ sārdham arjunasyābhavad raṇaḥ
      anyeṣāṃ ca madīyānāṃ pāṇḍavais tad bravīhi me
[s]
      śṛṇu rājan yathāvṛttaṃ saṃgrāmaṃ bruvato mama
      vīrāṇāṃ śatrubhiḥ sārdhaṃ dehapāpma praṇāśanam
pārthaḥ saṃśaptaka gaṇaṃ praviśyārṇava saṃnibham
      vyakṣobhayad amitraghno mahāvāta ivārṇavam
śirāṃsy unmathya vīrāṇāṃ śitair bhallair dhanaṃjayaḥ
      pūrṇacandrābhavaktrāṇi svakṣibhrū daśanāni ca
      saṃtastāra kṣitiṃ kṣipraṃ vinālair nalinair iva
suvṛttān āyatān puṣṭāṃś candanāgurubhūṣitān
      sāyudhān sa tanutrāṇān pañcāsyoraga saṃnibhān
      bāhūn kṣurair amitrāṇāṃ vicakartārjuno raṇe
dhuryān dhuryatarān sūtān dhvajāṃś cāpāni sāyakān
      pāṇīn aratnān asakṛd bhallaiś ciccheda pāṇḍavaḥ
dvipān hayān rathāṃś caiva sārohān arjuno raṇe
      śarair anekasāhasrai rājan ninye yamakṣayam
taṃ pravīraṃ pratīyātā nardamānā ivarṣabhāḥ
      vāśitārtham abhikruddhā huṃkṛtvā cābhidudruvuḥ
      nighnantam abhijaghnus te śaraiḥ śṛṅgair ivarṣabhāḥ
tasya teṣāṃ ca tad yuddham abhaval lomaharṣaṇam
      trailokyavijaye yādṛg daityānāṃ saha vajriṇā
astrair astrāṇi saṃvārya dviṣatāṃ sarvato 'rjunaḥ
     iṣubhir bahubhis tūrṇaṃ viddhvā prāṇān rarāsa saḥ
chinnatriveṇucakrākṣān hatayodhāśvasārathīn
     vidhvastāyudha tūṇīrān samunmathita ketanān
saṃchinnayoktra raśmīkān vi triveṇūn vi kūbarān
     vidhvastabandhur ayugān viśastāyudha maṇḍalān
     rathān viśakalīkurvan mahābhrāṇīva mārutaḥ
vismāpayan prekṣaṇīyaṃ dviṣātāṃ bhayavardhanam
     mahārathasahasrasya samaṃ karmārjuno 'karot
siddhadevarṣisaṃghāś ca cāraṇāś caiva tuṣṭuvuḥ
     devadundubhayo neduḥ puṣpavarṣāṇi cāpatan
     keśavārjunayor mūrdhni prāha vāk cāśarīriṇī
candrārkānila vahnīnāṃ kānti dīptibaladyutīḥ
     yau sadā bibhratur vīrau tāv imau keśavārjunau
brahmeśānāv ivājayyau vīrāv ekarathe sthitau
     sarvabhūtavarau vīrau naranārāyaṇāv ubhau
ity etan mahad āścaryaṃ dṛṣṭvā śrutvā ca bhārata
     aśvatthāmā susaṃyattaḥ kṛṣṇāv abhyadravad raṇe
atha pāṇḍavam asyantaṃ yama kālāntakāñ śarān
     seṣuṇā pāṇināhūya hasan drauṇir athābravīt
yadi māṃ manyase vīra prāptam arham ivātithim
     tataḥ sarvātmanādya tvaṃ yuddhātithyaṃ prayaccha me
evam ācārya putreṇa samāhūto yuyutsayā
     bahu mene 'rjuno ''tmānam idaṃ cāha janārdanam
saṃśaptakāś ca me vadhyā drauṇir āhvayate ca mām
     yad atrānantaraṃ prāptaṃ praśādhi tvaṃ mahābhuja
evam ukto 'vahat pārthaṃ kṛṣṇo droṇātmajāntikam
     jaitreṇa vidhināhūtaṃ vāyur indram ivādhvare
tam āmantryaika manasā keśavo drauṇim abravīt
     aśvatthāman sthiro bhūtvā praharāśu sahasva ca
nirveṣṭuṃ bhartṛpiṇḍaṃ hi kālo 'yam upajīvinām
     sūkṣmo vivādo viprāṇāṃ sthūlau kṣātrau jayājayau
yāṃ na saṃkṣamase mohād divyāṃ pārthasya satkriyām
     tām āptum icchan yudhyasva sthiro bhūtvādya pāṇḍavam
ity ukto vāsudevena tathety uktvā dvijottamaḥ
     vivyādha keśavaṃ ṣaṣṭyā nārācair arjunaṃ tribhiḥ
tasyārjunaḥ susaṃkruddhas tribhir bhallaiḥ śarāsanam
     cicchedāthānyad ādatta drauṇir ghorataraṃ dhanuḥ
sa jyaṃ kṛtvā nimeṣāt tad vivyādhārjuna keśavau
     tribhiḥ śarair vāsudevaṃ sahasreṇa ca pāṇḍavam
tataḥ śarasahasrāṇi prayutāny arbudāni ca
     sasṛje drauṇir āyastaḥ saṃstabhya ca raṇe 'rjunam
iṣudher dhanuṣo jyāyā aṅgulībhyaś ca māriṣa
     bāhvoḥ karābhyām uraso vadanaghrāṇanetrataḥ
karṇābhyāṃ śiraso 'ṅgebhyo loma vartmabhya eva ca
     rathadhvajebhyaś ca śarā niṣpetur brahmavādinaḥ
śarajālena mahatā viddhvā keśava pāṇḍavau
     nanāda mudito drauṇir mahāmeghaughanisvanaḥ
tasya nānadataḥ śrutvā pāṇḍavo 'cyutam abravīt
     paśya mādhava daurātmyaṃ droṇaputrasya māṃ prati
vadhaprāptau manyate nau praveśya śaraveśmani
     eṣo 'sya hanmi saṃkalpaṃ śikṣayā ca balena ca
aśvatthāmnaḥ śarān astāṃś chittvaikaikaṃ tridhā tridhā
     vyadhamad bharataśreṣṭho nīhāram iva mārutaḥ
tataḥ saṃśaptakān bhūyaḥ sāśvasūta rathadvipān
     dhvajapattigaṇān ugrair bāṇair vivyādha pāṇḍavaḥ
ye ye dadṛśire tatra yad yad rūpaṃ yathā yathā
     te te tat tac charair vyāptaṃ menire ''tmānam eva ca
te gāṇḍīvapraṇuditā nānārūpāḥ patatriṇaḥ
     krośe sāgre sthitān ghnanti dvipāṃś ca puruṣān raṇe
bhallaiś chinnāḥ karāḥ petuḥ kariṇāṃ madakarṣiṇām
     chinnā yathā paraśubhiḥ pravṛddhāḥ śaradi drumāḥ
paścāt tu śailavat petus te gajāḥ saha sādibhiḥ
     vajrivajrapramathitā yathaivādricayās tathā
gandharvanagarākārān vidhivat kalpitān rathān
     vinītajavanāny uktān āsthitān yuddhadurmadān
śarair viśakalīkurvann amitrān abhyavīvṛṣat
     alaṃkṛtān aśvasādīn patiṃś cāhandhanaṃjayaḥ
dhanaṃjaya yugāntārkaḥ saṃśaptaka mahārṇavam
     vyaśoṣayata duḥśoṣaṃ tīvraiḥ śaragabhastibhiḥ
punar drauṇimahāśailaṃ nārācaiḥ sūryasaṃnibhaiḥ
     nirbibheda mahāvegais tvaran vajrīva parvatam
tam ācārya sutaḥ kruddhaḥ sāśvayantāram āśugaiḥ
     yuyutsur nāśakad yoddhuṃ pārthas tān antarācchinat
tataḥ paramasaṃkruddhaḥ kāṇḍakośān avāsṛjat
     aśvatthāmābhirūpāya gṛhān atithaye yathā
atha saṃśaptakāṃs tyaktvā pāṇḍavo drauṇim abhyayāt
     apāṅkteyam iva tyaktvā dātā pāṅkteyam arthinam
tataḥ samabhavad yuddhaṃ śukrāṅgirasa varcasoḥ
     nakṣatram abhito vyomni śukrāṅgirasayor iva
saṃtāpayantāv anyonyaṃ dīptaiḥ śaragabhastibhiḥ
     lokatrāsa karāv āstāṃ vimārgasthau grahāv iva
tato 'vidhyad bhruvor madhye nārācenārjuno bhṛśam
     sa tena vibabhau drauṇir ūrdhvaraśmir yathā raviḥ
atha kṛṣṇau śaraśatair aśvatthāmnārditau bhṛśam
     saraśmi jālanikarau yugāntārkāv ivāsatuḥ
tato 'rjunaḥ sarvato dhāram astram; avāsṛjad vāsudevābhiguptaḥ
     drauṇāyaniṃ cābhyahanat pṛṣatkair; vajrāgnivaivasvatadaṇḍakalpaiḥ
sa keśavaṃ cārjunaṃ cātitejā; vivyādha marmasv atiraudra karmā
     bāṇaiḥ sumuktair atitīvra vegair; yair āhato mṛtyur api vyatheta
drauṇer iṣūn arjunaḥ saṃnivārya; vyāyacchatas tad dviguṇaiḥ supuṅkhaiḥ
     taṃ sāśvasūta dhvajam ekavīram; āvṛtya saṃśaptaka sainyam ārchat
dhanūṃṣi bāṇān iṣudhīr dhanurjyāḥ; pāṇīn bhujān pāṇigataṃ ca śastram
     chatrāṇi ketūṃs turagān athaiṣāṃ; vastrāṇi mālyāny atha bhūṣaṇāni
carmāṇi varmāṇi manorathāṃś ca; priyāṇi sarvāṇi śirāṃsi caiva
     ciccheda pārtho dviṣatāṃ pramuktair; bāṇaiḥ sthitānām aparāṅmukhānām
sukalpitāḥ syandanavājināgāḥ; samāsthitāḥ kṛtayatnair nṛvīraiḥ
     pārtheritair bāṇagaṇair nirastās; tair eva sārdhaṃ nṛvarair nipetuḥ
padmārka pūrṇendusamānanāni; kirīṭamālā mukuṭotkaṭāni
     bhallārdha candra kṣura hiṃsitāni; prapetur urvyāṃ nṛśirāṃsy ajasram
atha vipair devapatidvipābhair; devāri darpolbaṇa manyudarpaiḥ
     kaliṅga vaṅgāṅganiṣādavīrā; jighāṃsavaḥ pāṇḍavam abhyadhāvan
teṣāṃ dvipānāṃ vicakarta pārtho; varmāṇi marmāṇi karān niyantṝn
     dhvajāḥ patākāś ca tataḥ prapetur; vajrāhatānīva gireḥ śirāṃsi
teṣu prarugṇeṣu guros tanūjaṃ; bāṇaiḥ kirīṭī nava sūryavarṇaiḥ
     pracchādayām āsa mahābhrajālair; vāyuḥ samudyuktam ivāṃśumantam
tato 'rjuneṣūn iṣubhir nirasya; drauṇiḥ śarair arjuna vāsudevau
     pracchādayitva divi candrasūryau; nanāda so 'mbhoda ivātapānte
tam arjunas tāṃś ca punas tvadīyān; abhyarditas tair avikṛtta śastraiḥ
     bāṇāndha kāraṃ sahasaiva kṛtvā; vivyādha sarvān iṣubhiḥ supuṅkhaiḥ
nāpy ādadat saṃdadhan naiva muñcan; bāṇān raṇe 'dṛśyata savyasācī
     hatāṃś ca nāgāṃs turagān padātīn; saṃsyūta dehān dadṛśū rathāṃś ca
saṃdhāya nārācavarān daśāśu; drauṇis tvarann ekam ivotsasarja
     teṣāṃ ca pañcārjunam abhyavidhyan; pañcācyutaṃ nirbibhiduḥ sumuktāḥ
tair āhatau sarvamanuṣyamukhyāv; asṛk kṣarantau dhanadendra kalpau
     samāptavidyena yathābhibhūtau; hatau svid etau kim u menire 'nye
athārjunaṃ prāha daśārha nāthaḥ; pramādyase kiṃ jahi yodham etam
     kuryād dhi doṣaṃ samupekṣito 'sau; kaṣṭo bhaved vyādhir ivākriyāvān
tatheti coktvācyutam apramādī; drauṇiṃ prayatnād iṣubhis tatakṣa
     chittvāśvaraśmīṃs turagān avidhyat; te taṃ raṇād ūhur atīva dūram
āvṛtya neyeṣa punas tu yuddhaṃ; pārthena sārdhaṃ matimān vimṛśya
     jānañ jayaṃ niyataṃ vṛṣṇivīre; dhanaṃjaye cāṅgirasāṃ variṣṭhaḥ
pratīpa kāye tu raṇād aśvatthāmni hṛte hayaiḥ
     mantrauṣadhikriyā dānair vyādhau dehād ivāhṛte
saṃśaptakān abhimukhau prayātau keśavārjunau
     vātoddhūta patākena syandanenaughanādinā
