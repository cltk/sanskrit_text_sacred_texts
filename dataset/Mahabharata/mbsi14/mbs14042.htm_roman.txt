[br]
      ahaṃkārāt prasūtāni mahābhūtāni pañca vai
      pṛthivī vāyur ākāśam āpo jyotiś ca pañcamam
teṣu bhūtāni muhyante mahābhūteṣu pañcasu
      śabdasparśana rūpeṣu rasagandhakriyāsu ca
mahābhūtavināśānte pralaye pratyupasthite
      sarvaprāṇabhṛtāṃ dhīrā mahad utpadyate bhayam
yady asmāj jāyate bhūtaṃ tatra tat pravilīyate
      līyante pratilomāni jāyante cottarottaram
tataḥ pralīne sarvasmin bhūte sthāvarajaṅgame
      smṛtimantas tadā dhīrā na līyante kadā cana
śabdaḥ sparśas tathārūpaṃ raso gandhaś ca pañcamaḥ
      kriyā kāraṇayuktāḥ syur anityā mohasaṃjñitāḥ
lobhaprajana saṃyuktā nirviśeṣā hy akiṃcanāḥ
      māṃsaśoṇitasaṃghātā anyonyasyopajīvinaḥ
bahir ātmāna ity ete dīnāḥ kṛpaṇa vṛttayaḥ
      prāṇāpānāv udānaś ca samāno vyāna eva ca
antarātmeti cāpy ete niyatāḥ pañca vāyavaḥ
      vān mano buddhir ity ebhir sārdham aṣṭātmakaṃ jagat
tvag ghrāṇaśrotracakṣūṃṣi rasanaṃ vāk ca saṃyatā
     viśuddhaṃ ca mano yasya buddhiś cāvyabhicāriṇī
aṣṭau yasyāgnayo hy ete na dahante manaḥ sadā
     sa tad brahma śubhaṃ yāti yasmād bhūyo na vidyate
ekādaśa ca yāny āhur indriyāṇi viśeṣataḥ
     ahaṃkāraprasūtāni tāni vakṣyāmy ahaṃ dvijāḥ
śrotraṃ tvak cakṣuṣī jihvā nāsikā caiva pañcamī
     pādau pāyur upasthaṃ ca hastau vāg daśamī bhavet
indriyagrāma ity eṣa mana ekādaśaṃ bhavet
     etaṃ grāmaṃ jayet pūrvaṃ tato brahma prakāśate
buddhīndriyāṇi pañcāhuḥ pañca karmendriyāṇi ca
     śrotrādīny api pañcāhur buddhiyuktāni tattvataḥ
aviśeṣāṇi cānyāni karma yuktāni tāni tu
     ubhayatra mano jñeyaṃ buddhir dvādaśamī bhavet
ity uktānīndriyāṇīmāny ekādaśa mayā kramāt
     manyante kṛtam ity eva viditvaitāni paṇḍitāḥ
trīṇi sthānāni bhūtānāṃ caturthaṃ nopapadyate
     sthalam āpas tathākāśaṃ janma cāpi caturvidham
aṇḍajodbhijja saṃsveda jarāyujam athāpi ca
     caturdhā janma ity etad bhūtagrāmasya lakṣyate
acarāṇy api bhūtāni khecarāṇi tathaiva ca
     aṇḍajāni vijānīyāt sarvāṃś caiva sarīsṛpān
saṃsvedāḥ kṛmayaḥ proktā jantavaś ca tathāvidhāḥ
     janma dvitīyam ity etaj jaghanyataram ucyate
bhittvā tu pṛthivīṃ yāni jāyante kālaparyayāt
     udbhijjānīti tāny āhur bhūtāni dvijasattamāḥ
dvipāda bahupādāni tiryaggatimatīni ca
     jarāyujāni bhūtāni vittatāny api sattamāḥ
dvividhāpīha vijñeyā brahmayoniḥ sanātanā
     tapaḥ karma ca yat puṇyam ity eṣa viduṣāṃ nayaḥ
dvividhaṃ karma vijñeyam ijyā dānaṃ ca yan makhe
     jātasyādhyayanaṃ puṇyam iti vṛddhānuśāsanam
etad yo veda vidhivat sa mukhaḥ syād dvijarṣabhāḥ
     vimuktaḥ sarvapāpebhya iti caiva nibodhata
ākāśaṃ prathamaṃ bhūtaṃ śrotram adhyātmam ucyate
     adhibhūtaṃ tathā śabdo diśas tatrādhidaivatam
dvitīyaṃ māruto bhūtaṃ tvag adhyātmaṃ ca viśrutam
     spraṣṭavyam adhibhūtaṃ ca vidyut tatrādhidaivatam
tṛtīyaṃ jyotir ity āhur cakṣur adhyātmam ucyate
     adhibhūtaṃ tato rūpaṃ sūryas tatrādhidaivatam
caturtham āpo vijñeyaṃ jihvā cādhyātmam iṣyate
     adhibhūtaṃ rasaś cātra somas tatrādhidaivatam
pṛthivī pañcamaṃ bhūtaṃ ghrāṇaś cādhyātmam iṣyate
     adhibhūtaṃ tathā gandho vāyus tatrādhidaivatam
eṣa pañcasu bhūteṣu catuṣṭaya vidhiḥ smṛtaḥ
     ataḥ paraṃ pravakṣyāmi sarvaṃ trividham indriyam
pādāv adhyātmam ity āhur brāhmaṇās tattvadarśinaḥ
     adhibhūtaṃ tu gantavyaṃ viṣṇus tatrādhidaivatam
avāg gatir apānaś ca pāyur adhyātmam iṣyate
     adhibhūtaṃ visarvaś ca mitras tatrādhidaivatam
prajanaḥ sarvabhūtānām upastho 'dhyātmam ucyate
     adhibhūtaṃ tathā śukraṃ daivataṃ ca prajāpatiḥ
hastāv adhyātmam ity āhur adhyātmaviduṣo janāḥ
     adhibhūtaṃ tu karmāṇi śakras tatrādhidaivatam
vaiśvadevī manaḥ pūrvā vāg adhyātmam ihocyate
     vaktavyam adhibhūtaṃ ca vahnis tatrādhidaivatam
adhyātmaṃ mana ity āhuḥ pañca bhūtānucārakam
     adhibhūtaṃ ca manyavyaṃ candramāś cādhidaivatam
adhyātmaṃ buddhir ity āhuḥ ṣaḍindriya vicāriṇī
     adhibhūtaṃ tu vijñeyaṃ brahmā tatrādhidaivatam
yathāvad adhyātmavidhir eṣa vaḥ kīrtito mayā
     jñānam asya hi dharmajñāḥ prāptaṃ buddhimatām iha
indriyāṇīndriyārthāś ca mahābhūtāni pañca ca
     sarvāṇy etāni saṃdhāya manasā saṃpradhārayet
kṣīṇe manasi sarvasmin na janma sukham iṣyate
     jñānasaṃpanna sattvānāṃ tat sukhaṃ viduṣāṃ matam
ataḥ paraṃ pravakṣyāmi sūkṣmabhāvakarīṃ śivām
     nivṛttiṃ sarvabhūteṣu mṛdunā dāruṇena vā
guṇāguṇam anāsaṅgam ekacaryam anantaram
     etad brāhmaṇato vṛttam āhur ekapadaṃ sukham
vidvān kūrma ivāṅgāni kāmān saṃhṛtya sarvaśaḥ
     virajāḥ sarvato mukto yo naraḥ sa sukhī sadā
kāmān ātmani saṃyamya kṣīṇatṛṣṇaḥ samāhitaḥ
     sarvabhūtasuhṛn maitro brahmabhūyaṃ sa gacchati
indriyāṇāṃ nirodhena sarveṣāṃ viṣayaiṣiṇām
     muner janapada tyāgād adhyātmāgniḥ samidhyate
yathāgnir indhanair iddho mahājyotiḥ prakāśate
     tathendriya nirodhena mahān ātmā prakāśate
yadā paśyati bhūtāni prasannātmātmano hṛdi
     svayaṃ yonis tadā sūkṣmāt sūkṣmam āpnoty anuttamam
agnī rūpaṃ payaḥ sroto vāyuḥ sparśanam eva ca
     mahī paṅkadharaṃ ghoram ākāśaṃ śravaṇaṃ tathā
rāgaśokasamāviṣṭaṃ pañca srotaḥ samāvṛtam
     pañca bhūtasamāyuktaṃ navadvāraṃ dvidaivatam
rajasvalam athādṛśyaṃ triguṇaṃ ca tridhātukam
     saṃsargābhirataṃ mūḍhaṃ śarīram iti dhāraṇā
duścaraṃ jīvaloke 'smin sattvaṃ prati samāśritam
     etad eva hi loke 'smin kālacakraṃ pravartate
etan mahārṇavaṃ ghoram agādhaṃ mohasaṃjñitam
     visṛjet saṃkṣipec caiva bhodhayet sāmaraṃ jagat
kāmakrodhau bhayaṃ moham abhidroham athānṛtam
     indriyāṇāṃ nirodhena sa tāṃs tyajati dustyajān
yasyaite nirjitā loke triguṇāḥ pañca dhātavaḥ
     vyomni tasya paraṃ sthānam anantam atha lakṣyate
kāmakūlām apārāntāṃ manaḥ sroto bhayāvahām
     nadīṃ durga hradāṃ tīrṇaḥ kāmakrodhāv ubhau jayet
sa sarvadoṣanirmuktas tataḥ paśyati yat param
     mano manasi saṃdhāya paśyaty ātmānam ātmani
sarvavit sarvabhūteṣu vīkṣaty ātmānam ātmani
     ekadhā bahudhā caiva vikurvāṇas tatas tataḥ
dhruvaṃ paśyati rūpāṇi dīpād dīpaśataṃ yathā
     sa vai viṣṇuś ca mitraś ca varuṇo 'gniḥ prajāpatiḥ
sa hi dhātā vidhātā ca sa prabhuḥ sarvato mukhaḥ
     hṛdayaṃ sarvabhūtānāṃ mahān ātmā prakāśate
taṃ vipra saṃghāś ca surāsurāś ca; yakṣāḥ piśācāḥ pitaro vayāṃsi
     rakṣogaṇā bhūtagaṇāś ca sarve; maharṣayaś caiva sadā stuvanti
