evaṃ vilapamānasya rāvaṇasya durātmanaḥ
 śrutvā śokābhitaptasya triśirā vākyam abravīt
evam eva mahāvīryo hato nas tāta madhyamaḥ
 na tu satpuruṣā rājan vilapanti yathā bhavān
nūnaṃ tribhuvaṇasyāpi paryāptas tvam asi prabho
 sa kasmāt prākṛta iva śokasyātmānam īdṛśam
brahmadattāsti te śaktiḥ kavacaḥ sāyako dhanuḥ
 sahasrakharasaṃyukto ratho meghasamasvanaḥ
tvayāsakṛd viśastreṇa viśastā devadānavāḥ
 sa sarvāyudhasaṃpanno rāghavaṃ śāstum arhasi
kāmaṃ tiṣṭha mahārājanirgamiṣyāmy ahaṃ raṇam
 uddhariṣyāmi te śatrūn garuḍaḥ pannagān iha
śambaro devarājena narako viṣṇunā yathā
 tathādya śayitā rāmo mayā yudhi nipātitaḥ
śrutvā triśiraso vākyaṃ rāvaṇo rākṣasādhipaḥ
 punar jātam ivātmānaṃ manyate kālacoditaḥ
śrutvā triśiraso vākyaṃ devāntakanarāntakau
 atikāyaś ca tejasvī babhūvur yuddhaharṣitāḥ
tato 'ham aham ity evaṃ garjanto nairṛtarṣabhāḥ
 rāvaṇasya sutā vīrāḥ śakratulyaparākramāḥ
antarikṣacarāḥ sarve sarve māyā viśāradāḥ
 sarve tridaśadarpaghnāḥ sarve ca raṇadurmadāḥ
sarve 'strabalasaṃpannāḥ sarve vistīrṇa kīrtayaḥ
 sarve samaram āsādya na śrūyante sma nirjitāḥ
sarve 'straviduṣo vīrāḥ sarve yuddhaviśāradāḥ
 sarve pravarajijñānāḥ sarve labdhavarās tathā
sa tais tathā bhāskaratulyavarcasaiḥ; sutair vṛtaḥ śatrubalapramardanaiḥ
 rarāja rājā maghavān yathāmarair; vṛto mahādānavadarpanāśanaiḥ
sa putrān saṃpariṣvajya bhūṣayitvā ca bhūṣaṇaiḥ
 āśīrbhiś ca praśastābhiḥ preṣayām āsa saṃyuge
mahodaramahāpārśvau bhrātarau cāpi rāvaṇaḥ
 rakṣaṇārthaṃ kumārāṇāṃ preṣayām āsa saṃyuge
te 'bhivādya mahātmānaṃ rāvaṇaṃ ripurāvaṇam
 kṛtvā pradakṣiṇaṃ caiva mahākāyāḥ pratasthire
sarvauṣadhībhir gandhaiś ca samālabhya mahābalāḥ
 nirjagmur nairṛtaśreṣṭhāḥ ṣaḍ ete yuddhakāṅkṣiṇaḥ
tataḥ sudarśanaṃ nāma nīlajīmūtasaṃnibham
 airāvatakule jātam āruroha mahodaraḥ
sarvāyudhasamāyuktaṃ tūṇībhiś ca svalaṃkṛtam
 rarāja gajam āsthāya savitevāstamūrdhani
hayottamasamāyuktaṃ sarvāyudhasamākulam
 āruroha rathaśreṣṭhaṃ triśirā rāvaṇātmajaḥ
triśirā ratham āsthāya virarāja dhanurdharaḥ
 savidyudulkaḥ sajvālaḥ sendracāpa ivāmbudaḥ
tribhiḥ kirīṭais triśirāḥ śuśubhe sa rathottame
 himavān iva śailendras tribhiḥ kāñcanaparvataiḥ
atikāyo 'pi tejasvī rākṣasendrasutas tadā
 āruroha rathaśreṣṭhaṃ śreṣṭhaḥ sarvadhanuṣmatām
sucakrākṣaṃ susaṃyuktaṃ sānukarṣaṃ sakūbaram
 tūṇībāṇāsanair dīptaṃ prāsāsi parighākulam
sa kāñcanavicitreṇa kirīṭena virājatā
 bhūṣaṇaiś ca babhau meruḥ prabhābhir iva bhāsvaraḥ
sa rarāja rathe tasmin rājasūnur mahābalaḥ
 vṛto nairṛtaśārdūlair vajrapāṇir ivāmaraiḥ
hayam uccaiḥśravaḥ prakhyaṃ śvetaṃ kanakabhūṣaṇam
 manojavaṃ mahākāyam āruroha narāntakaḥ
gṛhītvā prāsam uklābhaṃ virarāja narāntakaḥ
 śaktim ādāya tejasvī guhaḥ śatruṣv ivāhave
devāntakaḥ samādāya parighaṃ vajrabhūṣaṇam
 parigṛhya giriṃ dorbhyāṃ vapur viṣṇor viḍambayan
mahāpārśvo mahātejā gadām ādāya vīryavān
 virarāja gadāpāṇiḥ kubera iva saṃyuge
te pratasthur mahātmāno balair apratimair vṛtāḥ
 surā ivāmarāvatyāṃ balair apratimair vṛtāḥ
tān gajaiś ca turaṃgaiś ca rathaiś cāmbudanisvanaiḥ
 anujagmur mahātmāno rākṣasāḥ pravarāyudhāḥ
te virejur mahātmāno kumārāḥ sūryavarcasaḥ
 kirīṭinaḥ śriyā juṣṭā grahā dīptā ivāmbare
pragṛhītā babhau teṣāṃ chatrāṇām āvaliḥ sitā
 śāradābhrapratīkāśāṃ haṃsāvalir ivāmbare
maraṇaṃ vāpi niścitya śatrūṇāṃ vā parājayam
 iti kṛtvā matiṃ vīrā nirjagmuḥ saṃyugārthinaḥ
jagarjuś ca praṇeduś ca cikṣipuś cāpi sāyakān
 jahṛṣuś ca mahātmāno niryānto yuddhadurmadāḥ
kṣveḍitāsphoṭaninadaiḥ saṃcacāleva medinī
 rakṣasāṃ siṃhanādaiś ca pusphoṭeva tadāmbaram
te 'bhiniṣkramya muditā rākṣasendrā mahābalāḥ
 dadṛśur vānarānīkaṃ samudyataśilānagam
harayo 'pi mahātmāno dadṛśur nairṛtaṃ balam
 hastyaśvarathasaṃbādhaṃ kiṅkiṇīśatanāditam
nīlajīmūtasaṃkāśaṃ samudyatamahāyudham
 dīptānalaraviprakhyair nairṛtaiḥ sarvato vṛtam
tad dṛṣṭvā balam āyāntaṃ labdhalakṣyāḥ plavaṃgamāḥ
 samudyatamahāśailāḥ saṃpraṇedur muhur muhuḥ
tataḥ samudghuṣṭaravaṃ niśamya; rakṣogaṇā vānarayūthapānām
 amṛṣyamāṇāḥ paraharṣam ugraṃ; mahābalā bhīmataraṃ vineduḥ
te rākṣasabalaṃ ghoraṃ praviśya hariyūthapāḥ
 vicerur udyataiḥ śailair nagāḥ śikhariṇo yathā
ke cid ākāśam āviśya ke cid urvyāṃ plavaṃgamāḥ
 rakṣaḥsainyeṣu saṃkruddhāś cerur drumaśilāyudhāḥ
te pādapaśilāśailaiś cakrur vṛṣṭim anuttamām
 bāṇaughair vāryamāṇāś ca harayo bhīmavikramāḥ
siṃhanādān vineduś ca raṇe rākṣasavānarāḥ
 śilābhiś cūrṇayām āsur yātudhānān plavaṃgamāḥ
nijaghnuḥ saṃyuge kruddhāḥ kavacābharaṇāvṛtān
 ke cid rathagatān vīrān gajavājigatān api
nijaghnuḥ sahasāplutya yātudhānān plavaṃgamāḥ
 śailaśṛṅganipātaiś ca muṣṭibhir vāntalocanāḥ
 celuḥ petuś ca neduś ca tatra rākṣasapuṃgavāḥ
tataḥ śailaiś ca khaḍgaiś ca visṛṣṭair harirākṣasaiḥ
 muhūrtenāvṛtā bhūmir abhavac choṇitāplutā
vikīrṇaparvatākārai rakṣobhir arimardanaiḥ
 ākṣiptāḥ kṣipyamāṇāś ca bhagnaśūlāś ca vānaraiḥ
vānarān vānarair eva jagnus te rajanīcarāḥ
 rākṣasān rākṣasair eva jaghnus te vānarā api
ākṣipya ca śilās teṣāṃ nijaghnū rākṣasā harīn
 teṣāṃ cācchidya śastrāṇi jaghnū rakṣāṃsi vānarāḥ
nijaghnuḥ śailaśūlāstrair vibhiduś ca parasparam
 siṃhanādān vineduś ca raṇe vānararākṣasāḥ
chinnavarmatanutrāṇā rākṣasā vānarair hatāḥ
 rudhiraṃ prasrutās tatra rasasāram iva drumāḥ
rathena ca rathaṃ cāpi vāraṇena ca vāraṇam
 hayena ca hayaṃ ke cin nijaghnur vānarā raṇe
kṣuraprair ardhacandraiś ca bhallaiś ca niśitaiḥ śaraiḥ
 rākṣasā vānarendrāṇāṃ cicchiduḥ pādapāñ śilāḥ
vikīrṇaiḥ parvatāgraiś ca drumaiś chinnaiś ca saṃyuge
 hataiś ca kapirakṣobhir durgamā vasudhābhavat
tasmin pravṛtte tumule vimarde; prahṛṣyamāṇeṣu valī mukheṣu
 nipātyamāneṣu ca rākṣaseṣu; maharṣayo devagaṇāś ca neduḥ
tato hayaṃ mārutatulyavegam; āruhya śaktiṃ niśitāṃ pragṛhya
 narāntako vānararājasainyaṃ; mahārṇavaṃ mīna ivāviveśa
sa vānarān saptaśatāni vīraḥ; prāsena dīptena vinirbibheda
 ekaḥ kṣaṇenendraripur mahātmā; jaghāna sainyaṃ haripuṃgavānām
dadṛśuś ca mahātmānaṃ hayapṛṣṭhe pratiṣṭhitam
 carantaṃ harisainyeṣu vidyādharamaharṣayaḥ
sa tasya dadṛśe mārgo māṃsaśoṇitakardamaḥ
 patitaiḥ parvatākārair vānarair abhisaṃvṛtaḥ
yāvad vikramituṃ buddhiṃ cakruḥ plavagapuṃgavāḥ
 tāvad etān atikramya nirbibheda narāntakaḥ
jvalantaṃ prāsam udyamya saṃgrāmānte narāntakaḥ
 dadāha harisainyāni vanānīva vibhāvasuḥ
yāvad utpāṭayām āsur vṛkṣāñ śailān vanaukasaḥ
 tāvat prāsahatāḥ petur vajrakṛttā ivācalāḥ
dikṣu sarvāsu balavān vicacāra narāntakaḥ
 pramṛdnan sarvato yuddhe prāvṛṭkāle yathānilaḥ
na śekur dhāvituṃ vīrā na sthātuṃ spandituṃ kutaḥ
 utpatantaṃ sthitaṃ yāntaṃ sarvān vivyādha vīryavān
ekenāntakakalpena prāsenādityatejasā
 bhinnāni harisainyāni nipetur dharaṇītale
vajraniṣpeṣasadṛśaṃ prāsasyābhinipātanam
 na śekur vānarāḥ soḍhuṃ te vinedur mahāsvanam
patatāṃ harivīrāṇāṃ rūpāṇi pracakāśire
 vajrabhinnāgrakūṭānāṃ śailānāṃ patatām iva
ye tu pūrvaṃ mahātmānaḥ kumbhakarṇena pātitāḥ
 te 'svasthā vānaraśreṣṭhāḥ sugrīvam upatasthire
viprekṣamāṇaḥ sugrīvo dadarśa harivāhinīm
 narāntakabhayatrastāṃ vidravantīm itas tataḥ
vidrutāṃ vāhinīṃ dṛṣṭvā sa dadarśa narāntakam
 gṛhītaprāsam āyāntaṃ hayapṛṣṭhe pratiṣṭhitam
athovāca mahātejāḥ sugrīvo vānarādhipaḥ
 kumāram aṅgadaṃ vīraṃ śakratulyaparākramam
gacchainaṃ rākṣasaṃ vīra yo 'sau turagam āsthitaḥ
 kṣobhayantaṃ haribalaṃ kṣipraṃ prāṇair viyojaya
sa bhartur vacanaṃ śrutvā niṣpapātāṅgadas tadā
 anīkān meghasaṃkāśān meghānīkād ivāṃśumān
śailasaṃghātasaṃkāśo harīṇām uttamo 'ṅgadaḥ
 rarājāṅgadasaṃnaddhaḥ sadhātur iva parvataḥ
nirāyudho mahātejāḥ kevalaṃ nakhadaṃṣṭravān
 narāntakam abhikramya vāliputro 'bravīd vacaḥ
tiṣṭha kiṃ prākṛtair ebhir haribhis tvaṃ kariṣyasi
 asmin vajrasamasparśe prāsaṃ kṣipa mamorasi
aṅgadasya vacaḥ śrutvā pracukrodha narāntakaḥ
 saṃdaśya daśanair oṣṭhaṃ niśvasya ca bhujaṃgavat
sa prāsam āvidhya tadāṅgadāya; samujjvalantaṃ sahasotsasarja
 sa vāliputrorasi vajrakalpe; babhūva bhagno nyapatac ca bhūmau
taṃ prāsam ālokya tadā vibhagnaṃ; suparṇakṛttoragabhogakalpam
 talaṃ samudyamya sa vāliputras; turaṃgamasyābhijaghāna mūrdhni
nimagnapādaḥ sphuṭitākṣi tāro; niṣkrāntajihvo 'calasaṃnikāśaḥ
 sa tasya vājī nipapāta bhūmau; talaprahāreṇa vikīrṇamūrdhā
narāntakaḥ krodhavaśaṃ jagāma; hataṃ turagaṃ patitaṃ nirīkṣya
 sa muṣṭim udyamya mahāprabhāvo; jaghāna śīrṣe yudhi vāliputram
athāṅgado muṣṭivibhinnamūrdhā; susrāva tīvraṃ rudhiraṃ bhṛśoṣṇam
 muhur vijajvāla mumoha cāpi; saṃjñāṃ samāsādya visiṣmiye ca
athāṅgado vajrasamānavegaṃ; saṃvartya muṣṭiṃ giriśṛṅgakalpam
 nipātayām āsa tadā mahātmā; narāntakasyorasi vāliputraḥ
sa muṣṭiniṣpiṣṭavibhinnavakṣā; jvālāṃ vamañ śoṇitadigdhagātraḥ
 narāntako bhūmitale papāta; yathācalo vajranipātabhagnaḥ
athāntarikṣe tridaśottamānāṃ; vanaukasāṃ caiva mahāpraṇādaḥ
 babhūva tasmin nihate 'gryavīre; narāntake vālisutena saṃkhye
athāṅgado rāmamanaḥ praharṣaṇaṃ; suduṣkaraṃ taṃ kṛtavān hi vikramam
 visiṣmiye so 'py ativīrya vikramaḥ; punaś ca yuddhe sa babhūva harṣitaḥ
