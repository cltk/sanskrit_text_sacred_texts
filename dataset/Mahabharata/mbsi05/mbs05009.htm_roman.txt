[y]
      katham indreṇa rājendra sabhāryeṇa mahātmanā
      duḥkhaṃ prāptaṃ paraṃ ghoram etad icchāmi veditum
[ṣ]
      śṛṇu rājan purāvṛttam itihāsaṃ purātanam
      sabhāryeṇa yathā prāptaṃ duḥkham idnreṇa bhārata
tvaṣṭā prajāpatir hy āsīd deva śreṣṭho mahātapāḥ
      saputraṃ vai triśirasam indra drohāt kilāsṛjat
aindraṃ sa prārthayat sthānaṃ viśvarūpo mahādyutiḥ
      tais tribhir vadanair ghoraiḥ sūryendu jvalanopamaiḥ
vedān ekena so 'dhīte surām ekena cāpibat
      ekena ca diśaḥ sarvāḥ pibann iva nirīkṣate
sa tapasvī mṛdur dānto dharme tapasi codyataḥ
      tapo 'tapyan mahat tīvraṃ suduścaram ariṃdama
tasya dṛṣṭvā tapo vīryaṃ sattvaṃ cāmitatejasaḥ
      viṣādam agamac chakra indryo 'yaṃ mā bhaved iti
kathaṃ sajjeta bhogeṣu na ca tapyen mahat tapaḥ
      vivardhamānas triśirāḥ sarvaṃ tribhuvanaṃ graset
iti saṃcintya bahudhā buddhimān bharatarṣabha
      ājñāpayat so 'psarasas tvaṣṭṛputra pralobhane
yathā sa sajjet triśirāḥ kāmabhogeṣu vai bhṛśam
     kṣipraṃ kuruta gacchadhvaṃ pralobhayata māciram
śṛṅgāraveṣāḥ suśroṇyo bhāvair yuktā manoharaiḥ
     pralobhayata bhadraṃ vaḥ śamayadhvaṃ bhayaṃ mama
asvasthaṃ hy ātmanātmānaṃ lakṣayāmi varāṅganāḥ
     bhayam etan mahāghoraṃ kṣipraṃ nāśayatābalāḥ
tathā yatnaṃ kariṣyāmaḥ śakra tasya pralobhane
     yathā nāvāpsyasi bhayaṃ tasmād balaniṣūdana
nirdahann iva cakṣurbhyāṃ yo 'sāv āste tapo nidhiḥ
     taṃ pralobhayituṃ deva gacchāmaḥ sahitā vayam
     yatiṣyāmo vaśe kartuṃ vyapanetuṃ ca te bhayam
indreṇa tās tv anujñātā jagmus triśiraso 'ntikam
     tatra tā vividhair bhāvair lobhayantyo varāṅganāḥ
     nṛtyaṃ saṃdarśayantyaś ca tathaivāṅgeṣu sauṣṭhavam
viceruḥ saṃpraharṣaṃ ca nābhyagacchan mahātapāḥ
     indriyāṇi vaśe kṛtvā pūrṇasāgara saṃnibhaḥ
tās tu yatnaṃ paraṃ kṛtvā punaḥ śakram upasthitāḥ
     kṛtāñjalipuṭāḥ sarvā devarājam athābruvan
na sa śakyaḥ sudurdharṣo dhairyāc cālayituṃ prabho
     yat te kāryaṃ mahābhāga kriyatāṃ tadanantaram
saṃpūjyāpsarasaḥ śakro visṛjya ca mahāmatiḥ
     cintayām āsa tasyaiva vadhopāyaṃ mahātmanaḥ
sa tūṣṇīṃ cintayan vīro devarājaḥ pratāpavān
     viniścita matir dhīmān vadhe triśiraso 'bhavat
vajram asya kṣipāmy adya sa kṣipraṃ na bhaviṣyati
     śatruḥ pravṛddho nopekṣyo durbalo 'pi balīyasā
śāstrabuddhyā viniścitya kṛtvā buddhiṃ vadhe dṛṭhām
     atha vaiśvānara nibhaṃ ghorarūpaṃ bhayāvaham
     mumoca vajraṃ saṃkruddhaḥ śakras triśirasaṃ prati
sa papāta hatas tena vajreṇa dṛḍham āhataḥ
     parvatasyeva śikharaṃ praṇunnaṃ medinī tale
taṃ tu vajrahataṃ dṛṣṭvā śayānam acalopamam
     na śarma lebhe devendro dīpitas tasya tejasā
     hato 'pi dīptatejāḥ sa jīvann iva ca dṛśyate
abhitas tatra takṣāṇāṃ ghaṭamānaṃ śacīpatiḥ
     apaśyad abravīc cainaṃ sa tvaraṃ pākaśāsanaḥ
     kṣipraṃ chindhi śirāṃsy asya kuruṣva vacanaṃ mama
mahāskandho bhṛśaṃ hy eṣa paraśur na tariṣyati
     kartuṃ cāhaṃ na śakṣyāmi karma sadbhir vigarhitam
mā bhais tvaṃ kṣipram etad vai kuruṣva vacanaṃ mama
     matprasādād dhi te śastravarja kalpaṃ bhaviṣyati
kaṃ bhavantam ahaṃ vidyāṃ ghorakarmāṇam adya vai
     etad icchāmy ahaṃ śrotuṃ tattvena kathayasva me
aham indro devarājas takṣan viditam astu te
     kuruṣvaitad yathoktaṃ me takṣan mā tvaṃ vicāraya
krūreṇa nāpatrapase kathaṃ śakreha karmaṇā
     ṛṣiputram imaṃ hatvā brahmahatyā bhayaṃ na te
paścād dharmaṃ cariṣyāmi pāvanārthaṃ suduścaram
     śatrur eṣa mahāvīryo vajreṇa nihato mayā
adyāpi cāham udvignas takṣann asmād bibhemi vai
     kṣipraṃ chindhi śirāṃsi tvaṃ kariṣye 'nugrahaṃ tava
śiraḥ paśos te dāsyanti bhāgaṃ yajñeṣu mānavāḥ
     eṣa te 'nugrahas takṣan kṣipraṃ kuru mama priyam
etac chrutvā tu takṣā sa mahendra vacanaṃ tadā
     śirāṃsy atha triśirasaḥ kuṭhāreṇāchinat tadā
nikṛtteṣu tatas teṣu niṣkrāmaṃs triśirās tv atha
     kapiñjalās tittirāś ca kalaviṅkāś ca sarvaśaḥ
yena vedān adhīte sma pibate somam eva ca
     tasmād vaktrān niviṣpetuḥ kṣipraṃ tasya kapiñjalāḥ
yena sarvā diśo rājan pībann iva nirīkṣate
     tasmād vaktrād viniṣpetus tittirās tasya pāṇḍava
yat surāpaṃ tu tasyāsīd vaktraṃ triśirasas tadā
     kalaviṅkā viniṣpetus tenāsya bharatarṣabha
tatas teṣu nikṛtteṣu vijvaro maghavān abhūt
     jagāma tridivaṃ hṛṣṭas takṣāpi svagṛhān yayau
tvaṣṭā prajāpatiḥ śrutvā śakreṇātha hataṃ sutam
     krodhasaṃraktanayana idaṃ vacanam abravīt
tapyamānaṃ taponityaṃ kṣāntaṃ dāntaṃ jitendriyam
     anāparādhinam yasmāt putraṃ hiṃsitavān mama
tasmāc chakra vadhārthāya vṛtram utpādayāmy aham
     lokāḥ paśyantu me vīryaṃ tapasaś ca balaṃ mahat
     sa ca paśyatu devendro durātmā pāpacetanaḥ
upaspṛśya tataḥ kruddhas tapasvī sumahāyaśāḥ
     agniṃ hutvā samutpādya ghoraṃ vṛtram uvāca ha
     indraśatro vivardhasva prabhāvāt tapaso mama
so 'vardhata divaṃ stabdhvā sūryavaiśvānaropamaḥ
     kiṃ karomīti covāca kālasūrya ivoditaḥ
     śakraṃ jahīti cāpy ukto jagāma tridivaṃ tataḥ
tato yuddhaṃ samabhavad vṛtravāsavayos tadā
     saṃkruddhayor mahāghoraṃ prasaktaṃ kurusattama
tato jagrāha devendraṃ vṛtro vīraḥ śatakratum
     apāvṛtya sa jagrāsa vṛtraḥ krodhasamanvitaḥ
graste vaktreṇa śakre tu saṃbhrāntās tridaśās tadā
     asṛjaṃs te mahāsattvā jṛmbhikāṃ vṛtranāśinīm
vijṛmbhamāṇasya tato vṛtrasyāsyād apāvṛtāt
     svāny aṅgāny abhisaṃkṣipya niṣkrānto balasūdanaḥ
     tataḥ prabhṛti lokeṣu jṛmbhikā prāṇisaṃśritā
jahṛṣuś ca surāḥ sarve dṛṣṭvā śakraṃ viniḥsṛtam
     tataḥ pravavṛte yuddhaṃ vṛtravāsavayoḥ punaḥ
     saṃrabdhayos tadā ghoraṃ suciraṃ bharatarṣabha
yadā vyavardhata raṇe vṛtro balasamanvitaḥ
     tvaṣṭus tapobalād vidvāṃs tadā śakro nyavartata
nivṛtte tu tadā devā viṣādam agaman param
     sametya śakreṇa ca te tvaṣṭus tejo vimohitāḥ
     amantrayanta te sarve munibhiḥ saha bhārata
kiṃ kāryam iti te rājan vicintya bhayamohitāḥ
     jagmuḥ sarve mahātmānaṃ manobhir viṣṇum avyayam
     upaviṣṭā mandarāgre sarve vṛtravadhepsavaḥ
