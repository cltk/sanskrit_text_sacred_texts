[vai]
      praviśantaṃ mahārāja sūtās tuṣṭuvur acyutam
      janāś cāpi maheṣvāsaṃ tuṣṭuvū rājasattamam
lājaiś candanacūrṇaiś cāpy avakīrya janās tadā
      ūcur diṣṭyā nṛpāvighnāt samāpto 'yaṃ kratus tava
apare tv abruvaṃs tatra vātikās taṃ mahīpatim
      yudhiṣṭhirasya yajñena na samo hy eṣa tu kratuḥ
      naiva tasya krator eṣa kalām arhati ṣoḍaśīm
evaṃ tatrābruvan ke cid vātikās taṃ nareśvaram
      suhṛdas tv abruvaṃs tatra ati sarvān ayaṃ kratuḥ
yayātir nahuṣaś cāpi māndhātā bharatas tathā
      kratum enaṃ samāhṛtya pūtāḥ sarve divaṃ gatāḥ
etā vācaḥ śubhāḥ śṛṇvan suhṛdāṃ bharatarṣabha
      praviveśa puraṃ hṛṣṭaḥ svaveśma ca narādhipaḥ
abhivādya tataḥ pādau mātāpitror viśāṃ pate
      bhīṣmadroṇapṛpāṇāṃ ca vidurasya ca dhīmataḥ
abhivāditaḥ kanīyobhir bhrātṛbhir bhrātṛvatsalaḥ
      niṣasādāsane mukhye bhrātṛbhiḥ parivāritaḥ
tam utthāya mahārāja sūtaputro 'bravīd vacaḥ
      diṣṭyā te bharataśreṣṭha samāpto 'yaṃ mahākratuḥ
hateṣu yudhi pārtheṣu rājasūye tathā tvayā
     āhṛte 'haṃ naraśreṣṭha tvāṃ sabhājayitā punaḥ
tam abravīn mahārājo dhārtarāṣṭro mahāyaśaḥ
     satyam etat tvayā vīra pāṇḍaveṣu durātmasu
nihateṣu naraśreṣṭha prāpte cāpi mahākratau
     rājasūye punar vīra tvaṃ māṃ saṃvardhayiṣyasi
evam uktvā mahāprājñaḥ karṇam āśliṣya bhārata
     rājasūyaṃ kratuśreṣṭhaṃ cintayām āsa kauravaḥ
so 'bravīt suhṛdaś cāpi pārśvasthān nṛpasattamaḥ
     kadā tu taṃ kratuvaraṃ rājasūyaṃ mahādhanam
     nihatya pāṇḍavān sarvān āhariṣyāmi kauravāḥ
tam abravīt tadā karṇaḥ śṛṇu me rājakuñjara
     pādau na dhāvaye tāvad yāvan na nihato 'rjunaḥ
athotkruṣṭaṃ maheṣvāsair dhārtarāṣṭrair mahārathaiḥ
     pratijñāte phalgunasya vadhe karṇena saṃyuge
     vijitāṃś cāpy amanyanta pāṇḍavān dhṛtarāṣṭrajāḥ
duryodhano 'pi rājendra visṛjya narapuṃgavān
     praviveśa gṛhaṃ śrīmān yathā caitrarathaṃ prabhuḥ
     te 'pi sarve maheṣvāsā jagmur veśmāni bhārata
pāṇḍavāś ca maheṣvāsā dūtavākyapracoditāḥ
     cintayantas tam evāthaṃ nālabhanta sukhaṃ kva cit
bhūyo ca cārai rājendra pravṛttir upapāditā
     pratijñā sūtaputrasya vijayasya vadhaṃ prati
etac chrutvā dharmasutaḥ samudvigno narādhipa
     abhedyakavacaṃ matvā karṇam adbhutavikramam
     anusmaraṃś ca saṃkleśān na śāntim upayāti saḥ
tasya cintāparītasya buddhijajñe mahātmanaḥ
     bahu vyālamṛgākīrṇaṃ tyaktuṃ dvaitavanaṃ vanam
dhārtarāṣṭro 'pi nṛpatiḥ praśaśāsa vasuṃdharām
     bhrātṛbhiḥ sahito vīrair bhīṣmadroṇakṛpais tathā
saṃgamya sūtaputreṇa karṇenāhava śobhinā
     duryodhanaḥ priye nityaṃ vartamāno mahīpatiḥ
     pūjayām āsa viprendrān kratubhir bhūridakṣiṇaiḥ
bhrātṝṇāṃ ca priyaṃ rājan sa cakāra paraṃtapaḥ
     niścitya manasā vīro dattabhukta phalaṃ dhanam
