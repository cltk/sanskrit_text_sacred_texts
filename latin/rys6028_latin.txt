naravānararājau tau sa ca vāyusutaḥ kapiḥ
 jāmbavān ṛkṣarājaś ca rākṣasaś ca vibhīṣaṇaḥ
aṅgado vāliputraś ca saumitriḥ śarabhaḥ kapiḥ
 suṣeṇaḥ sahadāyādo maindo dvivida eva ca
gajo gavākṣo kumudo nalo 'tha panasas tathā
 amitraviṣayaṃ prāptāḥ samavetāḥ samarthayan
iyaṃ sā lakṣyate laṅkā purī rāvaṇapālitā
 sāsuroragagandharvair amarair api durjayā
kāryasiddhiṃ puraskṛtya mantrayadhvaṃ vinirṇaye
 nityaṃ saṃnihito hy atra rāvaṇo rākṣasādhipaḥ
tathā teṣu bruvāṇeṣu rāvaṇāvarajo 'bravīt
 vākyam agrāmyapadavat puṣkalārthaṃ vibhīṣaṇaḥ
analaḥ śarabhaś caiva saṃpātiḥ praghasas tathā
 gatvā laṅkāṃ mamāmātyāḥ purīṃ punar ihāgatāḥ
bhūtvā śakunayaḥ sarve praviṣṭāś ca ripor balam
 vidhānaṃ vihitaṃ yac ca tad dṛṣṭvā samupasthitāḥ
saṃvidhānaṃ yathāhus te rāvaṇasya durātmanaḥ
 rāma tad bruvataḥ sarvaṃ yathātathyena me śṛṇu
pūrvaṃ prahastaḥ sabalo dvāram āsādya tiṣṭhati
 dakṣiṇaṃ ca mahāvīryau mahāpārśvamahodarau
indrajit paścimadvāraṃ rākṣasair bahubhir vṛtaḥ
 paṭṭasāsidhanuṣmadbhiḥ śūlamudgarapāṇibhiḥ
nānāpraharaṇaiḥ śūrair āvṛto rāvaṇātmajaḥ
 rākṣasānāṃ sahasrais tu bahubhiḥ śastrapāṇibhiḥ
yuktaḥ paramasaṃvigno rākṣasair bahubhir vṛtaḥ
 uttaraṃ nagaradvāraṃ rāvaṇaḥ svayam āsthitaḥ
virūpākṣas tu mahatā śūlakhaḍgadhanuṣmatā
 balena rākṣasaiḥ sārdhaṃ madhyamaṃ gulmam āsthitaḥ
etān evaṃvidhān gulmāṁl laṅkāyāṃ samudīkṣya te
 māmakāḥ sacivāḥ sarve śīghraṃ punar ihāgatāḥ
gajānāṃ ca sahasraṃ ca rathānām ayutaṃ pure
 hayānām ayute dve ca sāgrakoṭī ca rakṣasām
vikrāntā balavantaś ca saṃyugeṣv ātatāyinaḥ
 iṣṭā rākṣasarājasya nityam ete niśācarāḥ
ekaikasyātra yuddhārthe rākṣasasya viśāṃ pate
 parivāraḥ sahasrāṇāṃ sahasram upatiṣṭhate
etāṃ pravṛttiṃ laṅkāyāṃ mantriproktaṃ vibhīṣaṇaḥ
 rāmaṃ kamalapatrākṣam idam uttaram abravīt
kuberaṃ tu yadā rāma rāvaṇaḥ pratyayudhyata
 ṣaṣṭiḥ śatasahasrāṇi tadā niryānti rākṣasāḥ
parākrameṇa vīryeṇa tejasā sattvagauravāt
 sadṛśā yo 'tra darpeṇa rāvaṇasya durātmanaḥ
atra manyur na kartavyo roṣaye tvāṃ na bhīṣaye
 samartho hy asi vīryeṇa surāṇām api nigrahe
tad bhavāṃś caturaṅgeṇa balena mahatā vṛtaḥ
 vyūhyedaṃ vānarānīkaṃ nirmathiṣyasi rāvaṇam
rāvaṇāvaraje vākyam evaṃ bruvati rāghavaḥ
 śatrūṇāṃ pratighātārtham idaṃ vacanam abravīt
pūrvadvāre tu laṅkāyā nīlo vānarapuṃgavaḥ
 prahastaṃ pratiyoddhā syād vānarair bahubhir vṛtaḥ
aṅgado vāliputras tu balena mahatā vṛtaḥ
 dakṣiṇe bādhatāṃ dvāre mahāpārśvamahodarau
hanūmān paścimadvāraṃ nipīḍya pavanātmajaḥ
 praviśatv aprameyātmā bahubhiḥ kapibhir vṛtaḥ
daityadānavasaṃghānām ṛṣīṇāṃ ca mahātmanām
 viprakārapriyaḥ kṣudro varadānabalānvitaḥ
parikrāmati yaḥ sarvāṁl lokān saṃtāpayan prajāḥ
 tasyāhaṃ rākṣasendrasya svayam eva vadhe dhṛtaḥ
uttaraṃ nagaradvāram ahaṃ saumitriṇā saha
 nipīḍyābhipravekṣyāmi sabalo yatra rāvaṇaḥ
vānarendraś ca balavān ṛkṣarājaś ca jāmbavān
 rākṣasendrānujaś caiva gulme bhavatu madhyame
na caiva mānuṣaṃ rūpaṃ kāryaṃ haribhir āhave
 eṣā bhavatu naḥ saṃjñā yuddhe 'smin vānare bale
vānarā eva niścihnaṃ svajane 'smin bhaviṣyati
 vayaṃ tu mānuṣeṇaiva sapta yotsyāmahe parān
aham eva saha bhrātrā lakṣmaṇena mahaujasā
 ātmanā pañcamaś cāyaṃ sakhā mama vibhīṣaṇaḥ
sa rāmaḥ kāryasiddhyartham evam uktvā vibhīṣaṇam
 suvelārohaṇe buddhiṃ cakāra matimān matim
tatas tu rāmo mahatā balena; pracchādya sarvāṃ pṛthivīṃ mahātmā
 prahṛṣṭarūpo 'bhijagāma laṅkāṃ; kṛtvā matiṃ so 'rivadhe mahātmā
