sa jitvā bhrātaraṃ rāma dhanadaṃ rākṣasādhipaḥ
 mahāsenaprasūtiṃ tu yayau śaravaṇaṃ tataḥ
athāpaśyad daśagrīvo raukmaṃ śaravaṇaṃ tadā
 gabhastijālasaṃvītaṃ dvitīyam iva bhāskaram
parvataṃ sa samāsādya kiṃ cid ramyavanāntaram
 apaśyat puṣpakaṃ tatra rāma viṣṭambhitaṃ divi
viṣṭabdhaṃ puṣpakaṃ dṛṣṭvā kāmagaṃ hy agamaṃ kṛtam
 rākṣasaś cintayām āsa sacivais taiḥ samāvṛtaḥ
kim idaṃ yannimittaṃ me na ca gacchati puṣpakam
 parvatasyoparisthasya kasya karma tv idaṃ bhavet
tato 'bravīd daśagrīvaṃ mārīco buddhikovidaḥ
 naitan niṣkaraṇaṃ rājan puṣpako 'yaṃ na gacchati
tataḥ pārśvam upāgamya bhavasyānucaro balī
 nandīśvara uvācedaṃ rākṣasendram aśaṅkitaḥ
nivartasva daśagrīva śaile krīḍati śaṃkaraḥ
suparṇanāgayakṣāṇāṃ daityadānavarakṣasām
 prāṇinām eva sarveṣām agamyaḥ parvataḥ kṛtaḥ
sa roṣāt tāmranayanaḥ puṣpakād avaruhya ca
 ko 'yaṃ śamraka ity uktvā śailamūlam upāgamat
nandīśvaram athāpaśyad avidūrasthitaṃ prabhum
 dīptaṃ śūlam avaṣṭabhya dvitīyam iva śaṃkaram
sa vānaramukhaṃ dṛṣṭvā tam avajñāya rākṣasaḥ
 prahāsaṃ mumuce maurkhyāt satoya iva toyadaḥ
saṃkruddho bhagavān nandī śaṃkarasyāparā tanuḥ
 abravīd rākṣasaṃ tatra daśagrīvam upasthitam
yasmād vānaramūrtiṃ māṃ dṛṣṭvā rākṣasadurmate
 maurkhyāt tvam avajānīṣe parihāsaṃ ca muñcasi
tasmān madrūpasaṃyuktā madvīryasamatejasaḥ
 utpatsyante vadhārthaṃ hi kulasya tava vānarāḥ
kiṃ tv idānīṃ mayā śakyaṃ kartuṃ yat tvāṃ niśācara
 na hantavyo hatas tvaṃ hi pūrvam eva svakarmabhiḥ
acintayitvā sa tadā nandivākyaṃ niśācaraḥ
 parvataṃ taṃ samāsādya vākyam etad uvāca ha
puṣpakasya gatiś chinnā yatkṛte mama gacchataḥ
 tad etac chailam unmūlaṃ karomi tava gopate
kena prabhāvena bhavas tatra krīḍati rājavat
 vijñātavyaṃ na jānīṣe bhayasthānam upasthitam
evam uktvā tato rājan bhujān prakṣipya parvate
 tolayām āsa taṃ śailaṃ samṛgavyālapādapam
tato rāma mahādevaḥ prahasan vīkṣya tatkṛtam
 pādāṅguṣṭhena taṃ śailaṃ pīḍayām āsa līlayā
tatas te pīḍitās tasya śailasyādho gatā bhujāḥ
 vismitāś cābhavaṃs tatra sacivās tasya rakṣasaḥ
rakṣasā tena roṣāc ca bhujānāṃ pīḍanāt tathā
 mukto virāvaḥ sumahāṃs trailokyaṃ yena pūritam
mānuṣāḥ śabdavitrastā menire lokasaṃkṣayam
 devatāś cāpi saṃkṣubdhāś calitāḥ sveṣu karmasu
tataḥ prīto mahādevaḥ śailāgre viṣṭhitas tadā
 muktvā tasya bhujān rājan prāha vākyaṃ daśānanam
prīte 'smi tava vīryāc ca śauṇḍīryāc ca niśācara
 ravato vedanā muktaḥ kharaḥ paramadāruṇaḥ
yasmāl lokatrayaṃ tv etad rāvitaṃ bhayam āgatam
 tasmāt tvaṃ rāvaṇo nāma nāmnā tena bhaviṣyasi
devatā mānuṣā yakṣā ye cānye jagatītale
 evaṃ tvām abhidhāsyanti rāvaṇaṃ lokarāvaṇam
gaccha paulasthya visrabdhaḥ pathā yena tvam icchasi
 mayā tvam abhyanujñāto rākṣasādhipa gamyatām
sākṣān maheśvareṇaivaṃ kṛtanāmā sa rāvaṇaḥ
 abhivādya mahādevaṃ vimānaṃ tat samāruhat
tato mahītale rāma paricakrāma rāvaṇaḥ
 kṣatriyān sumahāvīryān bādhamānas tatas tataḥ
