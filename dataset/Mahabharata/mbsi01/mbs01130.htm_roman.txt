[vai]
      dhṛtarāṣṭras tu putrasya śrutvā vacanam īdṛśam
      muhūrtam iva saṃcintya duryodhanam athābravīt
dharmanityaḥ sadā pāṇḍur mamāsīt priyakṛd dhitaḥ
      sarveṣu jñātiṣu tathā mayi tv āsīd viśeṣataḥ
nāsya kiṃ cin na jānāmi bhojanādi cikīrṣitam
      nivedayati nityaṃ hi mama rājyaṃ dhṛtavrataḥ
tasya putro yathā pāṇḍus tathā dharmaparāyaṇaḥ
      guṇavāṁl lokavikhyātaḥ paurāṇāṃ ca susaṃmataḥ
sa kathaṃ śakyam asmābhir apakraṣṭuṃ balād itaḥ
      pitṛpaitāmahād rājyāt sasahāyo viśeṣataḥ
bhṛtā hi pāṇḍunāmātyā balaṃ ca satataṃ bhṛtam
      bhṛtāḥ putrāś ca pautrāś ca teṣām api viśeṣataḥ
te purā satkṛtās tāta pāṇḍunā pauravā janāḥ
      kathaṃ yudhiṣṭhirasyārthe na no hanyuḥ sabāndhavān
[dur]
      evam etan mayā tāta bhāvitaṃ doṣam ātmani
      dṛṣṭvā prakṛtayaḥ sarvā arthamānena yojitāḥ
dhruvam asmat sahāyās te bhaviṣyanti pradhānataḥ
      arthavargaḥ sahāmātyo matsaṃstho 'dya mahīpate
sa bhavān pāṇḍavān āśu vivāsayitum arhati
     mṛdunaivābhyupāyena nagaraṃ vāraṇāvatam
yadā pratiṣṭhitaṃ rājyaṃ mayi rājan bhaviṣyati
     tadā kuntī sahāpatyā punar eṣyati bhārata
[dhṛ]
     duryodhana mamāpy etad dhṛdi saṃparivartate
     abhiprāyasya pāpatvān naitat tu vivṛṇomy aham
na ca bhīṣmo na ca droṇo na kṣattā na ca gautamaḥ
     vivāsyamānān kaunteyān anumaṃsyanti karhi cit
samā hi kauraveyāṇāṃ vayam ete ca putraka
     naite viṣamam iccheyur dharmayuktā manasvinaḥ
te vayaṃ kauraveyāṇām eteṣāṃ ca mahātmanām
     kathaṃ na vadhyatāṃ tāta gacchema jagatas tathā
[dur]
     madhyasthaḥ satataṃ bhīṣmo droṇaputro mayi sthitaḥ
     yataḥ putras tato droṇo bhavitā nātra sāṃśayaḥ
kṛpaḥ śāradvataś caiva yata ete trayas tataḥ
     droṇaṃ ca bhāgineyaṃ ca na sa tyakṣyati karhi cit
kṣattārtha baddhas tv asmākaṃ pracchannaṃ tu yataḥ pare
     na caikaḥ sa samartho 'smān pāṇḍavārthe prabādhitum
sa viśrabdhaḥ pāṇḍuputrān saha mātrā vivāsaya
     vāraṇāvatam adyaiva nātra doṣo bhaviṣyati
vinidra karaṇaṃ ghoraṃ hṛdi śalyam ivārpitam
     śokapāvakam udbhūtaṃ karmaṇaitena nāśaya
