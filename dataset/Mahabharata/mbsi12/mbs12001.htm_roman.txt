[vaiṣampāyana]
      kṛtodakās te suhṛdaṃ sarveṣāṃ pāṇḍunandanāḥ
      viduro dhṛtarāṣṭraś ca sarvāś ca bharata striyaḥ
tatra te sumahātmāno nyavasan kurunandanāḥ
      śaucaṃ nivartayiṣyanto māsam ekaṃ bahiḥ purāt
kṛtodakaṃ tu rājānaṃ dharmātmānaṃ yudhiṣṭhiram
      abhijagmur mahātmānaḥ siddhā brahmarṣisattamāḥ
dvaipāyano nāradaś ca devalaś ca mahān ṛṣiḥ
      devasthānaś ca kaṇvaś ca teṣāṃ śiṣyāś ca sattamāḥ
anye ca veda vidvāṃsaḥ kṛtaprajñā dvijātayaḥ
      gṛhasthāḥ snātakāḥ sarve dadṛśuḥ kurusattamam
abhigamya mahātmānaḥ pūjitāś ca yathāvidhi
      āsaneṣu mahārheṣu viviśus te maharṣayaḥ
pratigṛhya tataḥ pūjāṃ tat kālasadṛśīṃ tadā
      paryupāsan yathānyāyaṃ parivārya yudhiṣṭhiram
puṇye bhāgīrathī tīre śokavyākula cetasam
      āśvāsayanto rājānaṃ viprāḥ śatasahasraśaḥ
nāradas tv abravīt kāle dharmātmānaṃ yudhiṣṭhiram
      vicārya munibhiḥ sārdhaṃ tat kālasadṛśaṃ vacaḥ
bhavato bāhuvīryeṇa prasādān mādhavasya ca
     jiteyam avaniḥ kṛtsnā dharmeṇa ca yudhiṣṭhiraḥ
diṣṭyā muktāḥ sma saṃgrāmād asmāl lokabhayaṃkarāt
     kṣatradharmarataś cāpi kac cin modasi pāṇḍava
kac cic ca nihatāmitraḥ prīṇāsi suhṛdo nṛpa
     kac cic chriyam imāṃ prāpya na tvāṃ śokaḥ prabādhate
[yudhisṭhira]
     vijiteyaṃ mahīkṛtsnā kṛṣṇa bāhubalāśrayāt
     brāhmaṇānāṃ prasādena bhīmārjunabalena ca
idaṃ tu me mahad duḥkhaṃ vartate hṛdi nityadā
     kṛtvā jñātikṣayam imaṃ mahāntaṃ lobhakāritam
saubhadraṃ draupadeyāṃś ca ghātayitvā priyān sutān
     jayo 'yam ajayākāro bhagavan pratibhāti me
kiṃ nu vakṣyati vārṣṇeyī vadhūr me madhusūdanam
     dvārakāvāsinī kṛṣṇam itaḥ pratigataṃ harim
draupadī hataputreyaṃ kṛpaṇā hatabāndhavā
     asmatpriyahite yuktā bhūyo pīḍayatīva mām
idam anyac ca bhagavan yat tvāṃ vakṣyāmi nārada
     mantrasaṃvaraṇenāsmi kuntyā duḥkhena yojitaḥ
yo 'sau nāgāyuta balo loke 'pratiratho raṇe
     siṃhakhela gatir dhīmān ghṛṇī dānto yatavrataḥ
āśramo dhārtarāṣṭrāṇāṃ mānī tīkṣṇaparākramaḥ
     amarṣī nityasaṃrambhī kṣeptāsmākaṃ raṇe raṇe
śīghrāstraś citrayodhī ca kṛtī cādbhutavikramaḥ
     gūḍhotpannaḥ sutaḥ kuntyā bhrātāsmākaṃ ca sodaraḥ
toyakarmaṇi yaṃ kuntī kathayām āsa sūryajam
     putraṃ sarvaguṇopetam avakīrṇaṃ jale purā
yaṃ sūtaputraṃ loko 'yaṃ rādheyaṃ cāpy amanyata
     sa jyeṣṭhaputraḥ kuntyā vai bhrātāsmākaṃ ca mātṛjaḥ
ajānatā mayā saṃkhye rājyalubdhena ghātitaḥ
     tan me dahati gātrāṇi tūlarāśim ivānalaḥ
na hi taṃ veda pārtho 'pi bhrātaraṃ śvetavāhanaḥ
     nāhaṃ na bhīmo na yamau sa tv asmān veda suvrataḥ
gatā kila pṛthā tasya sakāśam iti naḥ śrutam
     asmākaṃ śama kāmā vai tvaṃ ca putro mamety atha
pṛthāyā na kṛtaḥ kāmas tena cāpi mahātmanā
     ati paścād idaṃ mātary avocad iti naḥ śrutam
na hi śakṣyāmy ahaṃ tyaktuṃ nṛpaṃ duryodhanaṃ raṇe
     anāryaṃ ca nṛśaṃsaṃ ca kṛtaghnaṃ ca hi me bhavet
yudhiṣṭhireṇa saṃdhiṃ cayadi kuryāṃ mate tava
     bhīto raṇe śvetavāhād iti māṃ maṃsyate janaḥ
so 'haṃ nirjitya samare vijayaṃ saha keśavam
     saṃdhāsye dharmaputreṇa paścād iti ca so 'bravīt
tam avocat kila pṛthā punaḥ pṛthula vakṣasam
     caturṇām abhayaṃ dehi kāmaṃ yudhyasva phalgunam
so 'bravīn mātaraṃ dhīmān vepamānaḥ kṛtāñjaliḥ
     prāptān viṣahyāṃś caturo na haniṣyāmi te sutān
pañcaiva hi sutā mātar bhaviṣyanti hi te dhruvam
     sa karṇā vā hate pārthe sārjunā vā hate mayi
taṃ putragṛddhinī bhūyo mātāputram athābravīt
     bhrātṝṇāṃ svasti kurvīthā yeṣāṃ svasti cikīrṣasi
tam evam uktvā tu pṛthā visṛjyopayayau gṛhān
     so 'rjunena hato vīro bhrātā bhrātrā sahodaraḥ
na caiva vivṛto mantraḥ pṛthāyās tasya vā mune
     atha śūro maheṣvāsaḥ pārthenāsau nipātitaḥ
ahaṃ tv ajñāsiṣaṃ paścāt svasodaryaṃ dvijottama
     pūrvajaṃ bhrātaraṃ karṇaṃ pṛthāyā vacanāt prabho
tena me dūyate 'tīva hṛdayaṃ bhrātṛghātinaḥ
     karṇārjuna sahāyo 'haṃ jayeyam api vāsavam
sabhāyāṃ kliśyamānasya dhārtarāṣṭrair durātmabhiḥ
     sahasotpatitaḥ krodhaḥ karṇaṃ dṛṣṭvā praśāmyati
yadāy hy asya giro rūkṣāḥ śṛṇomi kaṭukodayāḥ
     sabhāyāṃ gadato dyūte duryodhanahitaiṣiṇaḥ
tadā naśyati me krodhaḥ pādau tasya nirīkṣya ha
     kuntyā hi sadṛśau pādau karṇasyeti matir mama
sādṛśya hetum anvicchan pṛthāyās tava caiva ha
     kāraṇaṃ nādhigacchāmi kathaṃ cid api cintayan
kathaṃ nu tasya saṃgrāme pṛthivī cakram agrasat
     kathaṃ ca śapto bhrātā me tat tvaṃ vaktum ihārhasi
śrotum icchāmi bhagavaṃs tvattaḥ sarvaṃ yathātatham
     bhavān hi sarvavid vidvāṁl loke veda kṛtākṛtam
