[j]
      evaṃ vṛṣṇyandhakakule śrutvā mausalam āhavam
      pāṇḍavāḥ kim akurvanta tathā kṛṣṇe divaṃ gate
[vai]
      śrutvaiva kauravo rājā vṛṣṇīnāṃ kadanaṃ mahat
      prasthāne matim ādhāya vākyam arjunam abravīt
kālaḥ pacati bhūtāni sarvāṇy eva mahāmate
      karma nyāsam ahaṃ manye tvam api draṣṭum arhasi
ity uktaḥ sa tu kaunteyaḥ kālaḥ kāla iti bruvan
      anvapadyata tad vākyaṃ bhrātur jyeṣṭhasya vīryavān
arjunasya mataṃ jñātvā bhīmaseno yamau tathā
      anvapadyanta tad vākyaṃ yad uktaṃ savyasācinā
tato yuyutsum ānāyya pravrajan dharmakāmyayā
      rājyaṃ paridadau sarvaṃ vaiśya putre yudhiṣṭhiraḥ
abhiṣicya svarājye tu taṃ rājānaṃ parikṣitam
      duḥkhārtaś cābravīd rājā subhadrāṃ pāṇḍavāgrajaḥ
eṣa putrasya te putraḥ kururājo bhaviṣyati
      yadūnāṃ pariśeṣaś ca vajro rājā kṛtaś ca ha
parikṣid dhāstina pure śakra prasthe tu yādavaḥ
      vajro rājā tvayā rakṣyo mā cādharme manaḥ kṛthāḥ
ity uktvā dharmarājaḥ sa vāsudevasya dhīmataḥ
     mātulasya ca vṛddhasya rāmādīnāṃ tathaiva ca
mātṛbhiḥ sahadharmātmā kṛtvodakam atandritaḥ
     śrāddhāny uddiśya sarveṣāṃ cakāra vidhivat tadā
dadau ratnāni vāsāṃsi grāmān aśvān rathān api
     striyaś ca dvijamukhyebhyo gavāṃ śatasahasraśaḥ
kṛpam abhyarcya ca gurum arthamānapuraskṛtam
     śiṣyaṃ parikṣitaṃ tasmai dadau bharatasattamaḥ
tatas tu prakṛtīḥ sarvāḥ samānāyya yudhiṣṭhiraḥ
     sarvam ācaṣṭa rājarṣiś cikīrṣatam athātmanaḥ
te śrutvaiva vacas tasya paurajānapadā janāḥ
     bhṛśam udvignamanaso nābhyanandanta tad vacaḥ
naivaṃ kartavyam iti te tadocus te narādhipam
     na ca rājā tathākārṣīt kālaparyāya dharmavit
tato 'numānya dharmātmā paurajānapadaṃ janam
     gamanāya matiṃ cakre bhrātaraś cāsya te tadā
tataḥ sa rājā kauravyo dharmaputro yudhiṣṭhiraḥ
     utsṛjyābharaṇāny aṅgāj jagṛhe valkalāny uta
bhīmārjunau yamau caiva draupadī ca yaśasvinī
     tathaiva sarve jagṛhur valkalāni janādhipa
vidhivat kārayitveṣṭiṃ naiṣṭhikīṃ bharatarṣabha
     samutsṛjyāpsu sarve 'gnīn pratasthur narapuṃgavāḥ
tataḥ praruruduḥ sarvāḥ striyo dṛṣṭvā nararṣabhān
     prasthitān draupadī ṣaṣṭhān purā dyūtajitān yathā
harṣo 'bhavac ca sarveṣāṃ bhrātṝṇāṃ gamanaṃ prati
     yudhiṣṭhira mataṃ jñātvā vṛṣṇikṣayam aveṣkya ca
bhrātaraḥ pañca kṛṣṇā ca ṣaṣṭhī śvā caiva saptamaḥ
     ātmanā saptamo rājā niryayau gajasāhvayāt
     paurair anugato dūraṃ sarvair antaḥpurais tathā
na cainam aśakat kaśc cin nivartasveti bhāṣitum
     nyavartanta tataḥ sarve narā nagaravāsinaḥ
kṛpa prabbhṛtayaś caiva yuyutsuṃ paryavārayan
     viveśa gaṅgāṃ kauravya ulūpī bhujagātmajā
citrāṅgadā yayau cāpi maṇipūra puraṃ prati
     śiṣṭāḥ parikṣitaṃ tv anyā mātaraḥ paryavārayan
pāṇḍavāś ca mahātmāno draupadī ca yaśasvinī
     kṛpopavāsāḥ kauravya prayayuḥ prāṅmukhās tataḥ
yogayuktā mahātmānas tyāgadharmam upeyuṣaḥ
     abhijagmur bahūn deśān saritaḥ sāgarāṃs tathā
yudhiṣṭhiro yayāv agre bhīmas tu tadanantaram
     arjunas tasya cānv eva yamau caiva yathākramam
pṛṣṭhatas tu varārohā śyāmā padmadalekṣaṇā
     draupadī yoṣitāṃ śreṣṭhā yayau bharatasattama
śvā caivānuyayāv ekaḥ pāṇḍavān prasthitān vane
     krameṇa te yayur vīrā lauhityaṃ salilārṇavam
gāṇḍīvaṃ ca dhanur divyaṃ na mumoca dhanaṃjayaḥ
     ratnalobhān mahārāja tau cākṣayyau maheṣudhī
agniṃ te dadṛśus tatra sthitaṃ śailam ivāgrataḥ
     mārgam āvṛtya tiṣṭhantaṃ sākṣāt puruṣavigraham
tato devaḥ sa saptārciḥ pāṇḍavān idam abravīt
     bho bho pāṇḍusutā vīrāḥ pāvakaṃ mā vibodhata
yudhiṣṭhira mahābāho bhīmasena paraṃtapa
     arjunāśvasutau vīrau nibodhata vaco mama
aham agniḥ kuruśreṣṭhā mayā dagdhaṃ ca khāṇḍavam
     arjunasya prabhāvena tathā nārāyaṇasya ca
ayaṃ vaḥ phalguno bhrātā gāṇḍīvaṃ paramāyudham
     parityajya vanaṃ yātu nānenārtho 'sti kaś cana
cakraratnaṃ tu yat kṛṣṇe sthitam āsīn mahātmani
     gataṃ tac cā punar haste kālenaiṣyati tasya ha
varuṇād āhṛtaṃ pūrvaṃ mayaitat pārtha kāraṇāt
     gāṇḍīvaṃ kārmukaśreṣṭhaṃ varuṇāyaiva dīyatām
tatas te bhrātaraḥ sarve dhanaṃjayam acodayan
     sa jale prākṣipat tat tu tathākṣayyau maheṣudhī
tato 'gnir bharataśreṣṭha tatraivāntaradhīyata
     yayuś ca pāṇḍavā vīrās tatas te dakṣiṇāmukhāḥ
tatas te tūttareṇaiva tīreṇa lavaṇāmbhasaḥ
     jagmur bharataśārdūla diśaṃ dakṣiṇapaścimam
tataḥ punaḥ samāvṛttāḥ paścimāṃ diśam eva te
     dadṛśur dvārakāṃ cāpi sāgareṇa pariplutām
udīcīṃ punar āvṛttya yayur bharatasattamāḥ
     prādakṣiṇyaṃ cikīrṣantaḥ pṛthivyā yogadharmiṇaḥ
