[dhṛ]
      kathaṃ droṇo maheṣvāsaḥ pāñcālyaś cāpi pārṣataḥ
      raṇe samīyatur yattau tan mamācakṣva saṃjaya
diṣṭam eva paraṃ manye pauruṣād api saṃjaya
      yatra śāṃtanavo bhīṣmo nātarad yudhi pāṇḍavam
bhīṣmo hi samare kruddho hanyāl lokāṃś carācarān
      sa kathaṃ pāṇḍavaṃ yuddhe nātarat saṃjayaujasā
[s]
      śṛṇu rājan sthiro bhūtvā yuddham etat sudāruṇam
      na śakyaḥ pāṇḍavo jetuṃ devair api sa vāsavaiḥ
droṇas tu niśitair bāṇair dhṛṣṭadyumnam ayodhayat
      sārathiṃ cāsya bhallena rathanīḍād apātayat
tasyātha caturo vāhāṃś caturbhiḥ sāyakottamaiḥ
      pīḍayām āsa saṃkruddho dhṛṣṭadyumnasya māriṣa
dhṛṣṭadyumnas tato droṇaṃ navatyā niśitaiḥ śaraiḥ
      vivyādha prahasan vīras tiṣṭha tiṣṭheti cābravīt
tataḥ punar ameyātmā bhāradvājaḥ pratāpavān
      śaraiḥ pracchādayām āsa dhṛṣṭadyumnam amarṣaṇam
ādade ca śaraṃ ghoraṃ pārṣatasya vadhaṃ prati
      śakrāśanisamasparśaṃ mṛtyudaṇḍam ivāparam
hāhākāro mahān āsīt sarvasainyasya bhārata
     tam iṣuṃ saṃdhitaṃ dṛṣṭvā bhāradvājena saṃyuge
tatrādbhutam apaśyāma dhṛṣṭadyumnasya pauruṣam
     yad ekaḥ samare vīras tasthau girir ivācalaḥ
taṃ ca dīptaṃ śaraṃ ghoram āyāntaṃ mṛtyum ātmanaḥ
     ciccheda śaravṛṣṭiṃ ca bhāradvāje mumoca ha
tata uccukruśuḥ sarve pāñcālāḥ pāṇḍavaiḥ saha
     dhṛṣṭadyumnena tat karmakṛtaṃ dṛṣṭvā suduṣkaram
tataḥ śaktiṃ mahāvegāṃ svarṇavaiḍūrya bhūṣitām
     droṇasya nidhanākāṅkṣī cikṣepa sa parākramī
tām āpatantīṃ sahasā śaktiṃ kanakabhūṣaṇām
     tridhā cikṣepa samare bhāradvājo hasann iva
śaktiṃ vinihatāṃ dṛṣṭvā dhṛṣṭadyumnaḥ pratāpavān
     vavarṣa śaravarṣāṇi droṇaṃ prati janeśvara
śaravarṣaṃ tatas taṃ tu saṃnivārya mahāyaśāḥ
     droṇo drupadaputrasya madhye ciccheda kārmukam
sa chinnadhanvā samare gadāṃ gurvīṃ mahāyaśāḥ
     droṇāya preṣayām āsa girisāramayīṃ balī
sā gadā vegavan muktā prāyād droṇa jighāṃsayā
     tatrādbhutam apaśyāma bhāradvājasya vikramam
lāghavād vyaṃsayām āsa gadāṃ hemavibhūṣitām
     vyaṃsayitvā gadāṃ tāṃ ca preṣayām āsa pārṣate
bhallān suniśitān pītān svarṇapuṅkhāñ śilāśitān
     te tasya kavacaṃ bhittvā papuḥ śoṇitam āhave
athānyad dhanur ādāya dhṛṣṭadyumne mahāmanāḥ
     droṇaṃ yudhi parākramya śarair vivyādha pañcabhiḥ
rudhirāktau tatas tau tu śuśubhāte nararṣabhau
     vasanta samaye rājan puṣpitāv iva kuṃśukau
amarṣitas tato rājan parākramya camūmukhe
     droṇo drupadaputrasya punaś ciccheda kārmukam
athainaṃ chinnadhanvānaṃ śaraiḥ saṃnataparvabhiḥ
     avākirad ameyātmā vṛṣṭyā megha ivācalam
sārathiṃ cāsya bhallena rathanīḍād apātayat
     athāsya caturo vāhāṃś caturbhir niśitaiḥ śaraiḥ
pātayām āsa samare siṃhanādaṃ nanāda ca
     tato 'pareṇa bhallena hastāc cāpam athācchinat
sa chinnadhanvā viratho hatāśvo hatasārathiḥ
     gadāpāṇir avārohat khyāpayan pauruṣaṃ mahat
tām asya viśikhais tūrṇaṃ pātayām āsa bhārata
     rathād anavarūḍhasya tad adbhutam ivābhavat
tataḥ sa vipulaṃ carma śatacandraṃ ca bhānumat
     khaḍgaṃ ca vipulaṃ divyaṃ pragṛhya subhujo balī
abhidudrāva vegena droṇasya vadhakāṅkṣayā
     āmiṣārthī yathā siṃho vane mattam iva dvipam
tatrādbhutam apaśyāma bhāradvājasya pauruṣam
     lāghavaṃ cāstrayogaṃ ca balaṃ bāhvoś ca bhārata
yad enaṃ śaravarṣeṇa vārayām āsa pārṣatam
     na śaśāka tato gantuṃ balavān api saṃyuge
tatra sthitam apaśyāma dhṛṣṭadyumnaṃ mahāratham
     vārayāṇaṃ śaraughāṃś ca carmaṇā kṛtahastavat
tato bhīmo mahābāhuḥ sahasābhyapatad balī
     sāhāyyakārī samare pārṣatasya mahātmanaḥ
sa droṇaṃ niśitair bāṇai rājan vivyādha saptabhiḥ
     pārṣataṃ ca tadā tūrṇam anyam āropayad ratham
tato duryodhano rājā kaliṅgaṃ samacodayat
     sainyena mahatā yuktaṃ bhāradvājasya rakṣaṇe
tataḥ sā mahatī senā kaliṅgānāṃ janeśvara
     bhīmam abhyudyayau tūrṇaṃ tava putrasya śāsanāt
pāñcālyam abhisaṃtyajya droṇo 'pi rathināṃ varaḥ
     virāṭadrupadau vṛddhau yodhayām āsa saṃgatau
     dhṛṣṭadyumno 'pi samare dharmarājaṃ samabhyayāt
tataḥ pravavṛte yuddhaṃ tumulaṃ lomaharṣaṇam
     kaliṅgānāṃ ca samare bhīmasya ca mahātmanaḥ
     jagataḥ prakṣaya karaṃ ghorarūpaṃ bhayānakam
