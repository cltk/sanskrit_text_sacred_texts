saṃdiṣṭo rākṣasendreṇa prahastasya suto balī
 jambumālī mahādaṃṣṭro nirjagāma dhanurdharaḥ
raktamālyāmbaradharaḥ sragvī rucirakuṇḍalaḥ
 mahān vivṛttanayanaś caṇḍaḥ samaradurjayaḥ
dhanuḥ śakradhanuḥ prakhyaṃ mahad rucirasāyakam
 visphārayāṇo vegena vajrāśanisamasvanam
tasya visphāraghoṣeṇa dhanuṣo mahatā diśaḥ
 pradiśaś ca nabhaś caiva sahasā samapūryata
rathena kharayuktena tam āgatam udīkṣya saḥ
 hanūmān vegasaṃpanno jaharṣa ca nanāda ca
taṃ toraṇaviṭaṅkasthaṃ hanūmantaṃ mahākapim
 jambumālī mahābāhur vivyādha niśitaiḥ śaraiḥ
ardhacandreṇa vadane śirasy ekena karṇinā
 bāhvor vivyādha nārācair daśabhis taṃ kapīśvaram
tasya tac chuśubhe tāmraṃ śareṇābhihataṃ mukham
 śaradīvāmbujaṃ phullaṃ viddhaṃ bhāskararaśminā
cukopa bāṇābhihato rākṣasasya mahākapiḥ
 tataḥ pārśve 'tivipulāṃ dadarśa mahatīṃ śilām
tarasā tāṃ samutpāṭya cikṣepa balavad balī
 tāṃ śarair daśabhiḥ kruddhas tāḍayām āsa rākṣasaḥ
vipannaṃ karma tad dṛṣṭvā hanūmāṃś caṇḍavikramaḥ
 sālaṃ vipulam utpāṭya bhrāmayām āsa vīryavān
bhrāmayantaṃ kapiṃ dṛṣṭvā sālavṛkṣaṃ mahābalam
 cikṣepa subahūn bāṇāñ jambumālī mahābalaḥ
sālaṃ caturbhir ciccheda vānaraṃ pañcabhir bhuje
 urasy ekena bāṇena daśabhis tu stanāntare
sa śaraiḥ pūritatanuḥ krodhena mahatā vṛtaḥ
 tam eva parighaṃ gṛhya bhrāmayām āsa vegitaḥ
ativego 'tivegena bhrāmayitvā balotkaṭaḥ
 parighaṃ pātayām āsa jambumāler mahorasi
tasya caiva śiro nāsti na bāhū na ca jānunī
 na dhanur na ratho nāśvās tatrādṛśyanta neṣavaḥ
sa hatas tarasā tena jambumālī mahārathaḥ
 papāta nihato bhūmau cūrṇitāṅgavibhūṣaṇaḥ
jambumāliṃ ca nihataṃ kiṃkarāṃś ca mahābalān
 cukrodha rāvaṇaḥ śrutvā kopasaṃraktalocanaḥ
sa roṣasaṃvartitatāmralocanaḥ; prahastaputre nihate mahābale
 amātyaputrān ativīryavikramān; samādideśāśu niśācareśvaraḥ
