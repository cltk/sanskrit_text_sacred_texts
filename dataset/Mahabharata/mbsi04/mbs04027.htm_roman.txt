[vai]
      tataḥ śāṃtanavo bhīṣmo bharatānāṃ pitāmahaḥ
      śrutavān deśakālajñas tattvajñaḥ sarvadharmavit
ācārya vākyoparame tad vākyam abhisaṃdadhat
      hitārthaṃ sa uvācemāṃ bhāratīṃ bhāratān prati
yudhiṣṭhire samāsaktāṃ dharmajñe dharmasaṃśritām
      asatsu durlabhāṃ nityaṃ satāṃ cābhimatāṃ sadā
      bhīṣmaḥ samavadat tatra giraṃ sādhubhir arcitām
yathaiṣa brāhmaṇaḥ prāha droṇaḥ sarvārthavattva vit
      sarvalakṣaṇasaṃpannā nāśaṃ nārhanti pāṇḍavāḥ
śrutavṛttopasaṃpannā sādhuvratasamanvitāḥ
      vṛddhānuśāsane magnāḥ satyavrataparāyaṇāḥ
samayaṃ samayajñās te pālayantaḥ śucivratāḥ
      nāvasīditum arhanti udvahantaḥ satāṃ dhuram
dharmataś caiva guptās te svavīryeṇa ca pāṇḍavāḥ
      na nāśam adhigaccheyur iti me dhīyate matiḥ
tatra buddhiṃ praṇeṣyāmi pāṇḍavān prati bhārata
      na tu nītiḥ sunītasya śakyate 'nveṣituṃ paraiḥ
yat tu śakyam ihāsmābhis tān vai saṃcintya pāṇḍavān
      buddhyā pravaktuṃ na drohāt pravakṣyāmi nibodha tat
sā tv iyaṃ sādhu vaktavyā na tv anītaḥ kathaṃ cana
     vṛddhānuśāsane tāta tiṣṭhataḥ satyaśīlinaḥ
avaśyaṃ tv iha dhīreṇa satāṃ madhye vivakṣatā
     yathāmativivaktavyaṃ sarvaśo dharmalipsayā
tatra nāhaṃ tathā manye yathāyam itaro janaḥ
     pure janapade vāpi yatra rājā yudhiṣṭhiraḥ
nāsūyako na cāpīrṣur nātivādī na matsarī
     bhaviṣyati janas tatra svaṃ svaṃ dharmam anuvrataḥ
brahmaghoṣāś ca bhūyāṃsaḥ pūrṇāhutyas tathaiva ca
     kratavaś ca bhaviṣyanti bhūyāṃso bhūridakṣiṇāḥ
sadā ca tatra parjanyaḥ samyag varṣī na saṃśayaḥ
     saṃpannasasyā ca mahī nirītīkā bhaviṣyati
rasavanti ca dhānyāni guṇavanti phalāni ca
     gandhavanti ca mālyāni śubhaśabdā ca bhāratī
vāyuś ca sukhasaṃsparśo nispratīpaṃ ca darśanam
     bhayaṃ nābhyāviśet tatra yatra rājā yudhiṣṭhiraḥ
gāvaś ca bahulās tatra na kṛśā na ca durduhāḥ
     payāṃsi dadhi sarpīṃṣi rasavanti hitāni ca
guṇavanti ca pānāni bhojyāni rasavanti ca
     tatra deśe bhaviṣyanti yatra rājā yudhiṣṭhiraḥ
rasāḥ sparśāś ca gandhāś ca śabdāś cāpi guṇānvitāḥ
     dṛśyāni ca prasannāni yatra rājā yudhiṣṭhiraḥ
svair svair guṇaiḥ susaṃyuktās tasmin varṣe trayodaśe
     deśe tasmin bhaviṣyanti tāta pāṇḍava saṃyute
saṃprītimāñ janas tatra saṃtuṣṭaḥ śucir avyayaḥ
     devatātithipūjāsu sarvabhūtānurāgavān
iṣṭadāno mahotsāhaḥ śaśvad dharmaparāyaṇaḥ
     aśubha dvic chubhaprepsur nityayajñaḥ śubhavrataḥ
     bhaviṣyati janas tatra yatra rājā yudhiṣṭhiraḥ
tyaktavākyānṛtas tāta śubhakalyāṇa maṅgalaḥ
     śubhārthepṣuḥ śubhamatir yatra rājā yudhiṣṭhiraḥ
     bhaviṣyati janas tatra nityaṃ ceṣṭa priyavrataḥ
dharmātmā sa tadādṛśyaḥ so 'pi tāta dvijātibhiḥ
     kiṃ punaḥ prākṛtaiḥ pārthaḥ śakyo vijñātum antataḥ
yasmin satyaṃ dhṛtir dānaṃ parā śāntir dhruvā kṣamā
     hrīḥ śrīḥ kīrtiḥ paraṃ teja ānṛśaṃsyam athārjavam
tasmāt tatra nivāsaṃ tu channaṃ satreṇa dhīmataḥ
     gatiṃ vā paramāṃ tasya notsahe vaktum anyathā
evam etat tu saṃcintya yatkṛtaṃ manyase hitam
     tat kṣipraṃ kuru kauravya yady evaṃ śraddadhāsi me
