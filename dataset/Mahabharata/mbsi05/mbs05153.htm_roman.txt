[v]
      tataḥ śāṃtanavaṃ bhīṣmaṃ prāñjalir dhṛtarāṣṭrajaḥ
      saha sarvair mahīpālair idaṃ vacanam abravīt
ṛte senā praṇetāraṃ pṛtanā sumahaty api
      dīryate yuddham āsādya pipīlika puṭaṃ yathā
na hi jātu dvayor buddhiḥ samā bhavati karhi cit
      śauryaṃ ca nāma netṝṇāṃ spardhate ca parasparam
śrūyate ca mahāprājña haihayān amitaujasaḥ
      abhyayur brāhmaṇāḥ sarve samucchritakuśadhvajāḥ
tān anvayus tadā vaiśyāḥ śūdrāś caiva pitāmaha
      ekatas tu trayo varṇā ekataḥ kṣatriyarṣabhāḥ
te sma yuddheṣv abhajyanta trayo varṇāḥ punaḥ punaḥ
      kṣatriyās tu jayanty eva bahulaṃ caikato balam
tatas te kṣatriyān eva papracchur dvijasattamāḥ
      tebhyaḥ śaśaṃsur dharmajñā yāthātathyaṃ pitāmaha
vayam ekasya śṛṇumo mahābuddhimato raṇe
      bhavantas tu pṛthak sarve svabuddhivaśavartinaḥ
tatas te brāhmaṇāś cakrur ekaṃ senāpatiṃ dvijam
      nayeṣu kuśalaṃ śūram ajayan kṣatriyāṃs tataḥ
evaṃ ye kuśalaṃ śūlaṃ hite sthitam akalmaṣam
     senāpatiṃ prakurvanti te jayanti raṇe ripūn
bhavān uśanasā tulyo hitaiṣī ca sadā mama
     asaṃhāryaḥ sthito dharme sa naḥ senāpatir bhava
raśmīvatām ivādityo vīrudhām iva candramāḥ
     kubera iva yakṣāṇāṃ marutām iva vāsavaḥ
parvatānāṃ yathā meruḥ suparṇaḥ patatām iva
     kumāra iva bhūtānāṃ vasūnām iva havyavāṭ
bhavatā hi vayaṃ guptāḥ śakreṇeva divaukasaḥ
     anādhṛṣyā bhaviṣyāmas tridaśānām api dhruvam
prayātu no bhavān agre devānām iva pāvakiḥ
     vayaṃ tvām anuyāsyāmaḥ saurabheyā ivarṣabham
evam etan mahābāho yathā vadasi bhārata
     yathaiva hi bhavanto me tathaiva mama pāṇḍavāḥ
api caiva maya śreyo vācyaṃ teṣāṃ narādhipa
     yoddhavyaṃ tu tavārthāya yathā sa samayaḥ kṛtaḥ
na tu paśyāmi yoddhāram ātmanaḥ sadṛśaṃ bhuvi
     ṛte tasmān naravyāghrāt kuntīputrād dhanaṃjayāt
sa hi veda mahābāhur divyāny astrāṇi sarvaśaḥ
     na tu māṃ vivṛto yuddhe jātu yudhyeta pāṇḍavaḥ
ahaṃ sa ca kṣaṇenaiva nirmanuṣyam idaṃ jagat
     kuryāṃ śastrabalenaiva sasurāsurarākṣasam
na tv evotsādanīyā me pāṇḍoḥ putrā narādhipa
     tasmād yodhān haniṣyāmi prayogeṇāyutaṃ sadā
evam eṣāṃ kariṣyāmi nidhanaṃ kurunandana
     na cet te māṃ haniṣyanti pūrvam eva samāgame
senāpatis tv ahaṃ rājan samayenāpareṇa te
     bhaviṣyāmi yathākāmaṃ tan me śrotum ihārhasi
karṇo vā yudhyatāṃ pūrvam ahaṃ vā pṛthivīpate
     spardhate hi sadātyarthaṃ sūtaputro mayā raṇe
nāhaṃ jīvati gāṅgeye yotsye rājan kathaṃ cana
     hate bhīṣme tu yotsyāmi saha gāṇḍīvadhanvanā
tataḥ senāpatiṃ cakre vidhivad bhūridakṣiṇam
     dhṛtarāṣṭrātmajo bhīṣmaṃ so 'bhiṣikto vyarocata
tato bherīś ca śaṅkhāṃś ca śataśaś caiva puṣkarān
     vadayām āsur avyagrāḥ puruṣā rājaśāsanāt
siṃhanāśāś ca vividhā vāhanānāṃ canisvanāḥ
     prādurāsann anabhre ca varṣaṃ rudhirakardamam
nirghātāḥ pṛthivī kampā gajabṛṃhita nisvanāḥ
     āsaṃś ca sarvayodhānāṃ pātayanto manāṃsy uta
vācaś cāpy aśarīriṇyo divaś colkāḥ prapedire
     śivāś ca bhayavedinyo nedur dīptasvarā bhṛśam
senāpatye yadā rājā gāṅgeyam abhiṣiktavān
     tadaitāny ugrarūpāṇi abhavañ śataśo nṛpa
tataḥ senāpatiṃ kṛtvā bhīṣmaṃ parabalārdanam
     vācayitvā dvijaśreṣṭhān niṣkair gobhiś ca bhūriśaḥ
vardhamāno jayāśīrbhir niryayau sainikair vṛtaḥ
     āpageyaṃ puraskṛtya bhrātṛbhiḥ sahitas tadā
     skandhāvāreṇa mahatā kurukṣetraṃ jagāma ha
parikramya kurukṣetraṃ karṇena saha kauravaḥ
     śibiraṃ māpayām āsa same deśe narādhipaḥ
madhurānūṣare deśe prabhūtayavasendhane
     yathaiva hāstinapuraṃ tadvac chibiram ābabhau
