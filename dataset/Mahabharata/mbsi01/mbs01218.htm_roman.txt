[vai]
      tasyābhivarṣato vāri pāṇḍavaḥ pratyavārayat
      śaravarṣeṇa bībhatsur uttamāstrāṇi darśayan
śaraiḥ samantataḥ sarvaṃ khāṇḍavaṃ cāpi pāṇḍavaḥ
      chādayām āsa tad varṣam apakṛṣya tato vanāt
na ca sma kiṃ cic chaknoti bhūtaṃ niścaritaṃ tataḥ
      saṃchādyamāne khagamair asyatā savyasācinā
takṣakas tu na tatrāsīt sarparājo mahābalaḥ
      dahyamāne vane tasmin kurukṣetre 'bhavat tadā
aśvasenas tu tatrāsīt takṣakasya suto balī
      sa yatnam akarot tīvraṃ mokṣārthaṃ havyavāhanāt
na śaśāka vinirgantuṃ kaunteya śarapīḍitaḥ
      mokṣayām āsa taṃ mātā nigīrya bhujagātmajā
tasya pūrvaṃ śiro grastaṃ puccham asya nigīryate
      ūrdhvam ācakrame sā tu pannagī putragṛddhinī
tasyās tīkṣṇena bhallena pṛthu dhāreṇa pāṇḍavaḥ
      śiraś ciccheda gacchantyās tām apaśyat sureśvaraḥ
taṃ mumocayiṣur vajrī vātavarṣeṇa pāṇḍavam
      mohayām āsa tat kālam aśvasenas tvam ucyate
tāṃ ca māyāṃ tadā dṛṣṭvā ghorāṃ nāgena vañcitaḥ
     dvidhā tridhā ca ciccheda khagatān eva bhārata
śaśāpa taṃ ca saṃkruddho bībhatsur jihmagāminam
     pāvako vāsudevaś ca apratiṣṭho bhaved iti
tato jiṣṇuḥ sahasrākṣaṃ khaṃ vitatyeṣubhiḥ śitaiḥ
     yodhayām āsa saṃkruddho vañcanāṃ tām anusmaran
devarāḍ api taṃ dṛṣṭvā saṃrabdham iva phalgunam
     svam astram asṛjad dīptaṃ yat tatānākhilaṃ nabhaḥ
tato vāyur mahāghoṣaḥ kṣobhayan sarvasāgarān
     viyatstho 'janayan meghāñ jaladhārā muca ākulān
tad vighātārtham asṛjad arjuno 'py astram uttamam
     vāyavyam evābhimantrya pratipattiviśāradaḥ
tenendrāśani meghānāṃ vīryaujas tadvināśitam
     jaladhārāś ca tāḥ śeṣaṃ jagmur neśuś ca vidyutaḥ
kṣaṇena cābhavad vyoma saṃpraśānta rajas tamaḥ
     sukhaśītānila guṇaṃ prakṛtisthārka maṇḍalam
niṣpratīkāra hṛṣṭaś ca hutabhug vividhākṛtiḥ
     prajajvālātulārciṣmān svanādaiḥ pūrayañ jagat
kṛṣṇābhyāṃ rakṣitaṃ dṛṣṭvā taṃ ca dāvam ahaṃ kṛtāḥ
     samutpetur athākāśaṃ suparṇādyāḥ patatriṇaḥ
garuḍā vajrasadṛśaiḥ pakṣatuṇḍa nakhais tathā
     prahartukāmāḥ saṃpetur ākāśāt kṛṣṇa pāṇḍavau
tathaivoraga saṃghātāḥ pāṇḍavasya samīpataḥ
     utsṛjanto viṣaṃ ghoraṃ niścerur jvalitānanāḥ
tāṃś cakarta śaraiḥ pārthaḥ saroṣān dṛśyakhe carān
     vivaśāś cāpatan dīptaṃ dehābhāvāya pāvakam
tataḥ surāḥ sagandharvā yakṣarākṣasa pannagāḥ
     utpetur nādam atulam utsṛjanto raṇārthiṇaḥ
ayaḥ kaṇapa cakrāśma bhuśuṇḍy udyatabāhavaḥ
     kṛṣṇa pārthau jighāṃsantaḥ krodhasaṃmūrcchitaujasaḥ
teṣām abhivyāharatāṃ śastravarṣaṇṃ ca muñcatām
     pramamāthottamāṅgāni bībhatsur niśitaiḥ śaraiḥ
kṛṣṇaś ca sumahātejāś cakreṇāri nihā tadā
     daityadānava saṃghānāṃ cakāra kadanaṃ mahat
athāpare śarair viddhāś cakravegeritās tadā
     velām iva samāsādya vyātiṣṭhanta mahaujasaḥ
tataḥ śakro 'bhisaṃkruddhas tridaśānāṃ maheśvaraḥ
     pāṇḍuraṃ gajam āsthāya tāv ubhau samabhidravat
aśaniṃ gṛhya tarasā vajram astram avāsṛjat
     hatāv etāv iti prāha surān asurasūdanaḥ
tataḥ samudyatāṃ dṛṣṭvā devendreṇa mahāśanim
     jagṛhuḥ sarvaśastrāṇi svāni svāni surās tadā
kāladaṇḍaṃ yamo rājā śibikāṃ ca dhaneśvaraḥ
     pāśaṃ ca varuṇas tatra vicakraṃ ca tathā śivaḥ
oṣadhīr dīpyamānāś ca jagṛhāte 'śvināv api
     jagṛhe ca dhanur dhātā musalaṃ ca jayas tathā
parvataṃ cāpi jagrāha kruddhas tvaṣṭā mahābalaḥ
     aṃśas tu śaktiṃ jagrāha mṛtyur devaḥ paraśvadham
pragṛhya parighaṃ ghoraṃ vicacārāryamā api
     mitraś ca kṣura paryantaṃ cakraṃ gṛhya vyatiṣṭhata
pūṣā bhagaś ca saṃkruddhaḥ savitā ca viśāṃ pate
     āttakārmukanistriṃśāḥ kṛṣṇa pārthāv abhidrutāḥ
rudrāś ca vasavaś caiva marutaś ca mahābalāḥ
     viśve devās tathā sādhyā dīpyamānāḥ svatejasā
ete cānye ca bahavo devās tau puruṣottamau
     kṛṣṇa pārthau jighāṃsantaḥ pratīyur vividhāyudhāḥ
tatrādbhutāny adṛśyanta nimittāni mahāhave
     yugāntasamarūpāṇi bhūtotsādāya bhārata
tathā tu dṛṣṭvā saṃrabdhaṃ śakraṃ devaiḥ sahācyutau
     abhītau yudhi durdharṣau tasthatuḥ sajjakārmukau
āgatāṃś caiva tān dṛṣṭvā devān ekaikaśas tataḥ
     nyavārayetāṃ saṃkruddhau bāṇair varjopamais tadā
asakṛd bhagnasaṃkalpāḥ surāś ca bahuśaḥ kṛtāḥ
     bhayād raṇaṃ parityajya śakram evābhiśiśriyuḥ
dṛṣṭvā nivāritān devān mādhavenārjunena ca
     āścaryam agamas tatra munayo divi viṣṭhitāḥ
śakraś cāpi tayor vīryam upalabhyāsakṛd raṇe
     babhūva paramaprīto bhūyaś caitāv ayodhayat
tato 'śmavarṣaṃ sumahad vyasṛjat pākaśāsanaḥ
     bhūya eva tadā vīryaṃ jijñāsuḥ savyasācinaḥ
     tac charair arjuno varṣaṃ pratijaghne 'tyamarṣaṇaḥ
viphalaṃ kriyamāṇaṃ tat saṃprekṣya ca śatakratuḥ
     bhūyaḥ saṃvardhayām āsa tad varṣaṃ devarāḍ atha
so 'śmavarṣaṃ mahāvegair iṣubhiḥ pākaśāsaniḥ
     vilayaṃ gamayām āsa harṣayan pitaraṃ tadā
samutpāṭya tu pāṇibhyāṃ mandarāc chikharaṃ mahat
     sadrumaṃ vyasṛjac chakro jighāṃsuḥ pāṇḍunandanam
tato 'rjuno vegavadbhir jvalitāgrair ajihmagaiḥ
     bāṇair vidhvaṃsayām āsa gireḥ śṛṅgaṃ sahasradhā
girer viśīryamāṇasya tasya rūpaṃ tadā babhau
     sārkacandra grahasyeva nabhasaḥ praviśīryataḥ
tenāvāk patatā dāve śailena mahatā bhṛśam
     bhūya eva hatās tatra prāṇinaḥ khāṇḍavālayāḥ
