evaṃ bahuvidhāṃ cintāṃ cintayitva mahākapiḥ
 saṃśrave madhuraṃ vākyaṃ vaidehyā vyājahāra ha
rājā daśaratho nāma rathakuñjaravājinām
 puṇyaśīlo mahākīrtir ṛjur āsīn mahāyaśāḥ
 cakravartikule jātaḥ puraṃdarasamo bale
ahiṃsāratir akṣudro ghṛṇī satyaparākramaḥ
 mukhyaś cekṣvākuvaṃśasya lakṣmīvāṁl lakṣmivardhanaḥ
pārthivavyañjanair yuktaḥ pṛthuśrīḥ pārthivarṣabhaḥ
 pṛthivyāṃ caturantayāṃ viśrutaḥ sukhadaḥ sukhī
tasya putraḥ priyo jyeṣṭhas tārādhipanibhānanaḥ
 rāmo nāma viśeṣajñaḥ śreṣṭhaḥ sarvadhanuṣmatām
rakṣitā svasya vṛttasya svajanasyāpi rakṣitā
 rakṣitā jīvalokasya dharmasya ca paraṃtapaḥ
tasya satyābhisaṃdhasya vṛddhasya vacanāt pituḥ
 sabhāryaḥ saha ca bhrātrā vīraḥ pravrajito vanam
tena tatra mahāraṇye mṛgayāṃ paridhāvatā
 janasthānavadhaṃ śrutvā hatau ca kharadūṣaṇau
 tatas tv amarṣāpahṛtā jānakī rāvaṇena tu
yathārūpāṃ yathāvarṇāṃ yathālakṣmīṃ viniścitām
 aśrauṣaṃ rāghavasyāhaṃ seyam āsāditā mayā
virarāmaivam uktvāsau vācaṃ vānarapuṃgavaḥ
 jānakī cāpi tac chrutvā vismayaṃ paramaṃ gatā
tataḥ sā vakrakeśāntā sukeśī keśasaṃvṛtam
 unnamya vadanaṃ bhīruḥ śiṃśapāvṛkṣam aikṣata
sā tiryag ūrdhvaṃ ca tathāpy adhastān; nirīkṣamāṇā tam acintya buddhim
 dadarśa piṅgādhipater amātyaṃ; vātātmajaṃ sūryam ivodayastham
