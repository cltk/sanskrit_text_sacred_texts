tataḥ sa kiṃkarān hatvā hanūmān dhyānam āsthitaḥ
 vanaṃ bhagnaṃ mayā caityaprāsādo na vināśitaḥ
 tasmāt prāsādam apy evam imaṃ vidhvaṃsayāmy aham
iti saṃcintya hanumān manasā darśayan balam
 caityaprāsādam āplutya meruśṛṅgam ivonnatam
 āruroha hariśreṣṭho hanūmān mārutātmajaḥ
saṃpradhṛṣya ca durdharṣaś caityaprāsādam unnatam
 hanūmān prajvalaṁl lakṣmyā pāriyātropamo 'bhavat
sa bhūtvā tu mahākāyo hanūmān mārutātmajaḥ
 dhṛṣṭam āsphoṭayām āsa laṅkāṃ śabdena pūrayan
tasyāsphoṭitaśabdena mahatā śrotraghātinā
 petur vihaṃgā gaganād uccaiś cedam aghoṣayat
jayaty atibalo rāmo lakṣmaṇaś ca mahābalaḥ
 rājā jayati sugrīvo rāghaveṇābhipālitaḥ
dāso 'haṃ kosalendrasya rāmasyākliṣṭakarmaṇaḥ
 hanumāñ śatrusainyānāṃ nihantā mārutātmajaḥ
na rāvaṇasahasraṃ me yuddhe pratibalaṃ bhavet
 śilābhis tu praharataḥ pādapaiś ca sahasraśaḥ
ardayitvā purīṃ laṅkām abhivādya ca maithilīm
 samṛddhārtho gamiṣyāmi miṣatāṃ sarvarakṣasām
evam uktvā vimānasthaś caityasthān haripuṃgavaḥ
 nanāda bhīmanirhrādo rakṣasāṃ janayan bhayam
tena śabdena mahatā caityapālāḥ śataṃ yayuḥ
 gṛhītvā vividhān astrān prāsān khaḍgān paraśvadhān
 visṛjanto mahākṣayā mārutiṃ paryavārayan
āvarta iva gaṅgāyās toyasya vipulo mahān
 parikṣipya hariśreṣṭhaṃ sa babhau rakṣasāṃ gaṇaḥ
tato vātātmajaḥ kruddho bhīmarūpaṃ samāsthitaḥ
prāsādasya mahāṃs tasya stambhaṃ hemapariṣkṛtam
 utpāṭayitvā vegena hanūmān mārutātmajaḥ
 tatas taṃ bhrāmayām āsa śatadhāraṃ mahābalaḥ
sa rākṣasaśataṃ hatvā vajreṇendra ivāsurān
 antarikṣasthitaḥ śrīmān idaṃ vacanam abravīt
mādṛśānāṃ sahasrāṇi visṛṣṭāni mahātmanām
 balināṃ vānarendrāṇāṃ sugrīvavaśavartinām
śataiḥ śatasahasraiś ca koṭībhir ayutair api
 āgamiṣyati sugrīvaḥ sarveṣāṃ vo niṣūdanaḥ
neyam asti purī laṅkā na yūyaṃ na ca rāvaṇaḥ
 yasmād ikṣvākunāthena baddhaṃ vairaṃ mahātmanā
