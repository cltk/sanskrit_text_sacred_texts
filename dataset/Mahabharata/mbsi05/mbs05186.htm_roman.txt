bhīṣma uvāca
      tato halahalāśabdo divi rājan mahān abhūt
      prasvāpaṃ bhīṣma mā srākṣīr iti kauravanandana
ayuñjam eva caivāhaṃ tad astraṃ bhṛgunandane
      prasvāpaṃ māṃ prayuñjānaṃ nārado vākyam abravīt
ete viyati kauravya divi devagaṇāḥ sthitāḥ
      te tvāṃ nivārayanty adya prasvāpaṃ mā prayojaya
rāmas tapasvī brahmaṇyo brāhmaṇaś ca guruś ca te
      tasyāvamānaṃ kauravya mā sma kārṣīḥ kathaṃ cana
tato 'paśyaṃ diviṣṭhān vai tān aṣṭau brahmavādinaḥ
      te māṃ smayanto rājendra śanakair idam abruvan
yathāha bharataśreṣṭha nāradas tat tathā kuru
      etad dhi paramaṃ śreyo lokānāṃ bharatarṣabha
tataś ca pratisaṃhṛtya tad astraṃ svāpanaṃ mṛdhe
      brahmāstraṃ dīpayāṃ cakre tasmin yudhi yathāvidhi
tato rāmo ruṣito rājaputra; dṛṣṭvā tad astraṃ vinivartitaṃ vai
      jito 'smi bhīṣmeṇa sumandabuddhir; ity eva vākyaṃ sahasā vyamuñcat
tato 'paśyat pitaraṃ jāmadagnyaḥ; pitus tathā pitaraṃ tasya cānyam
      ta evainaṃ saṃparivārya tasthur; ūcuś cainaṃ sāntvapūrvaṃ tadānīm
mā smaivaṃ sāhasaṃ vatsa punaḥ kārṣīḥ kathaṃ cana
     bhīṣmeṇa saṃyugaṃ gantuṃ kṣatriyeṇa viśeṣataḥ
kṣatriyasya tu dharmo 'yaṃ yad yuddhaṃ bhṛgunandana
     svādhyāyo vratacaryā ca brāhmaṇānāṃ paraṃ dhanam
idaṃ nimitte kasmiṃś cid asmābhir upamantritam
     śastradhāraṇam atyugraṃ tac ca kāryaṃ kṛtaṃ tvayā
vatsa paryāptam etāvad bhīṣmeṇa saha saṃyuge
     vimardas te mahābāho vyapayāhi raṇād itaḥ
paryāptam etad bhadraṃ te tava kārmukadhāraṇam
     visarjayaitad durdharṣa tapas tapyasva bhārgava
eṣa bhīṣmaḥ śāṃtanavo devaiḥ sarvair nivāritaḥ
     nivartasva raṇād asmād iti caiva pracoditaḥ
rāmeṇa saha mā yotsīr guruṇeti punaḥ punaḥ
     na hi rāmo raṇe jetuṃ tvayā nyāyyaḥ kurūdvaha
     mānaṃ kuruṣva gāṅgeya brāhmaṇasya raṇājire
vayaṃ tu guravas tubhyaṃ tatas tvāṃ vārayāmahe
     bhīṣmo vasūnām anyatamo diṣṭyā jīvasi putraka
gāṅgeyaḥ śaṃtanoḥ putro vasur eṣa mahāyaśāḥ
     kathaṃ tvayā raṇe jetuṃ rāma śakyo nivarta vai
arjunaḥ pāṇḍavaśreṣṭhaḥ puraṃdarasuto balī
     naraḥ prajāpatir vīraḥ pūrvadevaḥ sanātanaḥ
savyasācīti vikhyātas triṣu lokeṣu vīryavān
     bhīṣmamṛtyur yathākālaṃ vihito vai svayambhuvā
evam uktaḥ sa pitṛbhiḥ pitṝn rāmo 'bravīd idam
     nāhaṃ yudhi nivarteyam iti me vratam āhitam
na nivartitapūrvaṃ ca kadā cid raṇamūdhani
     nivartyatām āpageyaḥ kāmayuddhāt pitāmahāḥ
     na tv ahaṃ vinivartiṣye yuddhād asmāt kathaṃ cana
tatas te munayo rājann ṛcīkapramukhās tadā
     nāradenaiva sahitāḥ samāgamyedam abruvan
nivartasva raṇāt tāta mānayasva dvijottamān
     nety avocam ahaṃ tāṃś ca kṣatradharmavyapekṣayā
mama vratam idaṃ loke nāhaṃ yuddhāt kathaṃ cana
     vimukho vinivarteyaṃ pṛṣṭhato 'bhyāhataḥ śaraiḥ
nāhaṃ lobhān na kārpaṇyān na bhayān nārthakāraṇāt
     tyajeyaṃ śāśvataṃ dharmam iti me niścitā matiḥ
tatas te munayaḥ sarve nāradapramukhā nṛpa
     bhāgīrathī ca me mātā raṇamadhyaṃ prapedire
tathaivāttaśaro dhanvī tathaiva dṛḍhaniścayaḥ
     sthito 'ham āhave yoddhuṃ tatas te rāmam abruvan
     sametya sahitā bhūyaḥ samare bhṛgunandanam
nāvanītaṃ hi hṛdayaṃ viprāṇāṃ śāmya bhārgava
     rāma rāma nivartasva yuddhād asmād dvijottama
     avadhyo hi tvayā bhīṣmas tvaṃ ca bhīṣmasya bhārgava
evaṃ bruvantas te sarve pratirudhya raṇājiram
     nyāsayāṃ cakrire śastraṃ pitaro bhṛgunandanam
tato 'haṃ punar evātha tān aṣṭau brahmavādinaḥ
     adrākṣaṃ dīpyamānān vai grahān aṣṭāv ivoditān
te māṃ sapraṇayaṃ vākyam abruvan samare sthitam
     praihi rāmaṃ mahābāho guruṃ lokahitaṃ kuru
dṛṣṭvā nivartitaṃ rāmaṃ suhṛdvākyena tena vai
     lokānāṃ ca hitaṃ kurvann aham apy ādade vacaḥ
tato 'haṃ rāmam āsādya vavande bhṛśavikṣataḥ
     rāmaś cābhyutsmayan premṇā mām uvāca mahātapāḥ
tvatsamo nāsti loke 'smin kṣatriyaḥ pṛthivīcaraḥ
     gamyatāṃ bhīṣma yuddhe 'smiṃs toṣito 'haṃ bhṛśaṃ tvayā
mama caiva samakṣaṃ tāṃ kanyām āhūya bhārgavaḥ
     uvāca dīnayā vācā madhye teṣāṃ tapasvinām
