praviśya tu mahāraṇyaṃ daṇḍakāraṇyam ātmavān
 dadarśa rāmo durdharṣas tāpasāśramamaṇḍalam
kuśacīraparikṣiptaṃ brāhmyā lakṣmyā samāvṛtam
 yathā pradīptaṃ durdharśaṃ gagane sūryamaṇḍalam
śaraṇyaṃ sarvabhūtānāṃ susamṛṣṭājiraṃ sadā
 pūjitaṃ copanṛttaṃ ca nityam apsarasāṃ gaṇaiḥ
viśālair agniśaraṇaiḥ srugbhāṇḍair ajinaiḥ kuśaiḥ
 samidbhis toyakalaśaiḥ phalamūlaiś ca śobhitam
āraṇyaiś ca mahāvṛkṣaiḥ puṇyaiḥ svāduphalair vṛtam
 balihomārcitaṃ puṇyaṃ brahmaghoṣanināditam
puṣpair vanyaiḥ parikṣiptaṃ padminyā ca sapadmayā
 phalamūlāśanair dāntaiś cīrakṛṣṇājināmbaraiḥ
sūryavaiśvānarābhaiś ca purāṇair munibhir vṛtam
 puṇyaiś a niyatāhāraiḥ śobhitaṃ paramarṣibhiḥ
tad brahmabhavanaprakhyaṃ brahmaghoṣanināditam
 brahmavidbhir mahābhāgair brāhmaṇair upaśobhitam
tad dṛṣṭvā rāghavaḥ śrīmāṃs tāpasāśramamaṇḍalam
 abhyagacchan mahātejā vijyaṃ kṛtvā mahad dhanuḥ
divyajñānopapannās te rāmaṃ dṛṣṭvā maharṣayaḥ
 abhyagacchaṃs tadā prītā vaidehīṃ ca yaśasvinīm
te taṃ somam ivodyantaṃ dṛṣṭvā vai dharmacāriṇaḥ
 maṅgalāni prayuñjānāḥ pratyagṛhṇan dṛḍhavratāḥ
rūpasaṃhananaṃ lakṣmīṃ saukumāryaṃ suveṣatām
 dadṛśur vismitākārā rāmasya vanavāsinaḥ
vaidehīṃ lakṣmaṇaṃ rāmaṃ netrair animiṣair iva
 āścaryabhūtān dadṛśuḥ sarve te vanacāriṇaḥ
atrainaṃ hi mahābhāgāḥ sarvabhūtahite ratāḥ
 atithiṃ parṇaśālāyāṃ rāghavaṃ saṃnyaveśayan
tato rāmasya satkṛtya vidhinā pāvakopamāḥ
 ājahrus te mahābhāgāḥ salilaṃ dharmacāriṇaḥ
mūlaṃ puṣpaṃ phalaṃ vanyam āśramaṃ ca mahātmanaḥ
 nivedayītvā dharmajñās tataḥ prāñjalayo 'bruvan
dharmapālo janasyāsya śaraṇyaś ca mahāyaśāḥ
 pūjanīyaś ca mānyaś ca rājā daṇḍadharo guruḥ
indrasyaiva caturbhāgaḥ prajā rakṣati rāghava
 rājā tasmād vanān bhogān bhuṅkte lokanamaskṛtaḥ
te vayaṃ bhavatā rakṣyā bhavadviṣayavāsinaḥ
 nagarastho vanastho vā tvaṃ no rājā janeśvaraḥ
nyastadaṇḍā vayaṃ rājañ jitakrodhā jitendriyāḥ
 rakṣitavyās tvayā śaśvad garbhabhūtās tapodhanāḥ
evam uktvā phalair mūlaiḥ puṣpair vanyaiś ca rāghavam
 anyaiś ca vividhāhāraiḥ salakṣmaṇam apūjayan
tathānye tāpasāḥ siddhā rāmaṃ vaiśvānaropamāḥ
 nyāyavṛttā yathānyāyaṃ tarpayām āsur īśvaram
