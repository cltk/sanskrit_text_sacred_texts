[vai]
      tasmin bahumṛge 'raṇye ramamāṇā mahārathāḥ
      kāmyake bharataśreṣṭhā vijahrus te yathāmarāḥ
prekṣamāṇā bahuvidhān vanoddeśān samantataḥ
      yathartukālaramyāś ca vanarājīḥ supuṣpitāḥ
pāṇḍavā mṛgayā śīlāś carantas tan mahāvanam
      vijahrur indra pratimāḥ kaṃ cit kālam ariṃdamāḥ
tatas te yaugapadyena yayuḥ sarve caturdiśam
      mṛgayāṃ puruṣavyāghrā brāhmaṇārthe paraṃtapāḥ
draupadīm āśrame nyasya tṛṇabindor anujñayā
      maharṣer dīptatapaso dhaumyasya ca purodhasaḥ
tatas tu rājā sundhūnāṃ vārddhakṣatrir mayā yaśāḥ
      vivāha kāmaḥ śālveyān prayātaḥ so 'bhavat tadā
mahatā paribarheṇa rājayogyena saṃvṛtaḥ
      rājabhir bahubhiḥ sārdham upāyāt kāmyakaṃ ca saḥ
tatrāpaśyat priyāṃ bhāryāṃ pāṇḍavānāṃ yaśasvinām
      tiṣṭhantīm āśramadvāri draupadīṃ nirjane vane
vibhrājamānāṃ vapuṣā bibhratīṃ rūpam uttamam
      bhrājayantīṃ vanoddeśaṃ nīlābhram iva vidyutam
apsarā devakanyā vā māyā vā devanirmitā
     iti kṛtvāñjaliṃ sarve dadṛśus tām aninditām
tataḥ sarājā sindhūnāṃ vārddhakṣatrir jayadrathaḥ
     vismitas tām anindyāṅgīṃ dṛṣṭvāsīd dhṛṣṭamānasaḥ
sa koṭikāśyaṃ rājānam abravīt kāmamohitaḥ
     kasya tv eṣānavadyāṅgī yadi vāpi na mānuṣī
vivāhārtho na me kaś cid imāṃ dṛṣṭvātisundarīm
     etām evāham ādāya gamiṣyāmi svam ālayam
gaccha jānīhi saumyaināṃ kasya kā ca kuto 'pi vā
     kimartham āgatā subhrūr idaṃ kaṇṭakitaṃ vanam
api nāma varārohā mām eṣā lokasundarī
     bhajed adyāyatāpāṅgī sudatī tanumadhyamā
apy ahaṃ kṛtakāmaḥ syām imāṃ prāpya varastriyam
     gaccha jānīhi ko nv asyā nātha ity eva koṭika
sa koṭikāśyas tac chrutvā rathāt praskandya kuṇḍalī
     upetya papraccha tadā kroṣṭā vyāghravadhūm iva
