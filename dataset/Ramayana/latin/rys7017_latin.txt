atha rājan mahābāhur vicaran sa mahītalam
 himavadvanam āsādya paricakrāma rāvaṇaḥ
tatrāpaśyata vai kanyāṃ kṛṣṭājinajaṭādharām
 ārṣeṇa vidhinā yuktāṃ tapantīṃ devatām iva
sa dṛṣṭvā rūpasaṃpannāṃ kanyāṃ tāṃ sumahāvratām
 kāmamohaparītātmā papraccha prahasann iva
kim idaṃ vartase bhadre viruddhaṃ yauvanasya te
 na hi yuktā tavaitasya rūpasyeyaṃ pratikriyā
kasyāsi duhitā bhadre ko vā bhartā tavānaghe
 pṛcchataḥ śaṃsa me śīghraṃ ko vā hetus tapo'rjane
evam uktā tu sā kanyā tenānāryeṇa rakṣasā
 abravīd vidhivat kṛtvā tasyātithyaṃ tapodhanā
kuśadhvajo nāma pitā brahmarṣir mama dhārmikaḥ
 bṛhaspatisutaḥ śrīmān buddhyā tulyo bṛhaspateḥ
tasyāhaṃ kurvato nityaṃ vedābhyāsaṃ mahātmanaḥ
 saṃbhūtā vānmayī kanyā nāmnā vedavatī smṛtā
tato devāḥ sagandharvā yakṣarākṣasapannagāḥ
 te cāpi gatvā pitaraṃ varaṇaṃ rocayanti me
na ca māṃ sa pitā tebhyo dattavān rākṣaseśvara
 kāraṇaṃ tad vadiṣyāmi niśāmaya mahābhuja
pitus tu mama jāmātā viṣṇuḥ kila surottamaḥ
 abhipretas trilokeśas tasmān nānyasya me pitāḥ
dātum icchati dharmātmā tac chrutvā baladarpitaḥ
 śambhur nāma tato rājā daityānāṃ kupito 'bhavat
 tena rātrau prasupto me pitā pāpena hiṃsitaḥ
tato me jananī dīnā tac charīraṃ pitur mama
 pariṣvajya mahābhāgā praviṣṭā dahanaṃ saha
tato manorathaṃ satyaṃ pitur nārāyaṇaṃ prati
 karomīti mamecchā ca hṛdaye sādhu viṣṭhitā
ahaṃ pretagatasyāpi kariṣye kāṅkṣitaṃ pituḥ
 iti pratijñām āruhya carāmi vipulaṃ tapaḥ
etat te sarvam ākhyātaṃ mayā rākṣasapuṃgava
 āśritāṃ viddhi māṃ dharmaṃ nārāyaṇapatīcchayā
vijñātas tvaṃ hi me rājan gaccha paulastyanandana
 jānāmi tapasā sarvaṃ trailokye yad dhi vartate
so 'bravīd rāvaṇas tatra tāṃ kanyāṃ sumahāvratām
 avaruhya vimānāgrāt kandarpaśarapīḍitaḥ
avaliptāsi suśroṇi yasyās te matir īdṛśī
 vṛddhānāṃ mṛgaśāvākṣi bhrājate dharmasaṃcayaḥ
tvaṃ sarvaguṇasaṃpannā nārhase kartum īdṛśam
 trailokyasundarī bhīru yauvane vārdhakaṃ vidhim
kaś ca tāvad asau yaṃ tvaṃ viṣṇur ity abhibhāṣase
 vīryeṇa tapasā caiva bhogena ca balena ca
 na mayāsau samo bhadre yaṃ tvaṃ kāmayase 'ṅgane
ma maivam iti sā kanyā tam uvāca niśācaram
 mūrdhajeṣu ca tāṃ rakṣaḥ karāgreṇa parāmṛśat
tato vedavatī kruddhā keśān hastena sācchinat
 uvācāgniṃ samādhāya maraṇāya kṛtatvarā
dharṣitāyās tvayānārya nedānīṃ mama jīvitam
 rakṣas tasmāt pravekṣyāmi paśyatas te hutāśanam
yasmāt tu dharṣitā cāham apāyā cāpy anāthavat
 tasmāt tava vadhārthaṃ vai samutpatsyāmy ahaṃ punaḥ
na hi śakyaḥ striyā pāpa hantuṃ taṃ tu viśeṣataḥ
 śāpe tvayi mayotsṛṣṭe tapasaś ca vyayo bhavet
yadi tv asti mayā kiṃ cit kṛtaṃ dattaṃ hutaṃ tathā
 tena hy ayonijā sādhvī bhaveyaṃ dharmiṇaḥ sutā
evam uktvā praviṣṭā sā jvalantaṃ vai hutāśanam
 papāta ca divo divyā puṣpavṛṣṭiḥ samantataḥ
pūrvaṃ krodhahataḥ śatrur yayāsau nihatas tvayā
 samupāśritya śailābhaṃ tava vīryam amānuṣam
evam eṣā mahābhāgā martyeṣūtpadyate punaḥ
 kṣetre halamukhagraste vedyām agniśikhopamā
eṣā vedavatī nāma pūrvam āsīt kṛte yuge
 tretāyugam anuprāpya vadhārthaṃ tasya rakṣasaḥ
 sītotpanneti sītaiṣā mānuṣaiḥ punar ucyate
