sītā tadvacanaṃ śrutvā pūrṇacandranibhānanā
 hanūmantam uvācedaṃ dharmārthasahitaṃ vacaḥ
amṛtaṃ viṣasaṃsṛṣṭaṃ tvayā vānarabhāṣitam
 yac ca nānyamanā rāmo yac ca śokaparāyaṇaḥ
aiśvarye vā suvistīrṇe vyasane vā sudāruṇe
 rajjveva puruṣaṃ baddhvā kṛtāntaḥ parikarṣati
vidhir nūnam asaṃhāryaḥ prāṇināṃ plavagottama
 saumitriṃ māṃ ca rāmaṃ ca vyasanaiḥ paśya mohitān
śokasyāsya kadā pāraṃ rāghavo 'dhigamiṣyati
 plavamānaḥ pariśrānto hatanauḥ sāgare yathā
rākṣasānāṃ kṣayaṃ kṛtvā sūdayitvā ca rāvaṇam
 laṅkām unmūlitāṃ kṛtvā kadā drakṣyati māṃ patiḥ
sa vācyaḥ saṃtvarasveti yāvad eva na pūryate
 ayaṃ saṃvatsaraḥ kālas tāvad dhi mama jīvitam
vartate daśamo māso dvau tu śeṣau plavaṃgama
 rāvaṇena nṛśaṃsena samayo yaḥ kṛto mama
vibhīṣaṇena ca bhrātrā mama niryātanaṃ prati
 anunītaḥ prayatnena na ca tat kurute matim
mama pratipradānaṃ hi rāvaṇasya na rocate
 rāvaṇaṃ mārgate saṃkhye mṛtyuḥ kālavaśaṃ gatam
jyeṣṭhā kanyānalā nama vibhīṣaṇasutā kape
 tayā mamaitad ākhyātaṃ mātrā prahitayā svayam
avindhyo nāma medhāvī vidvān rākṣasapuṃgavaḥ
 dhṛtimāñ śīlavān vṛddho rāvaṇasya susaṃmataḥ
rāmāt kṣayam anuprāptaṃ rakṣasāṃ pratyacodayat
 na ca tasyāpi duṣṭātmā śṛṇoti vacanaṃ hitam
āśaṃseti hariśreṣṭha kṣipraṃ māṃ prāpsyate patiḥ
 antarātmā hi me śuddhas tasmiṃś ca bahavo guṇāḥ
utsāhaḥ pauruṣaṃ sattvam ānṛśaṃsyaṃ kṛtajñatā
 vikramaś ca prabhāvaś ca santi vānararāghave
caturdaśasahasrāṇi rākṣasānāṃ jaghāna yaḥ
 janasthāne vinā bhrātrā śatruḥ kas tasya nodvijet
na sa śakyas tulayituṃ vyasanaiḥ puruṣarṣabhaḥ
 ahaṃ tasyānubhāvajñā śakrasyeva pulomajā
śarajālāṃśumāñ śūraḥ kape rāmadivākaraḥ
 śatrurakṣomayaṃ toyam upaśoṣaṃ nayiṣyati
iti saṃjalpamānāṃ tāṃ rāmārthe śokakarśitām
 aśrusaṃpūrṇavadanām uvāca hanumān kapiḥ
śrutvaiva tu vaco mahyaṃ kṣipram eṣyati rāghavaḥ
 camūṃ prakarṣan mahatīṃ haryṛkṣagaṇasaṃkulām
atha vā mocayiṣyāmi tām adyaiva hi rākṣasāt
 asmād duḥkhād upāroha mama pṛṣṭham anindite
tvaṃ hi pṛṣṭhagatāṃ kṛtvā saṃtariṣyāmi sāgaram
 śaktir asti hi me voḍhuṃ laṅkām api sarāvaṇām
ahaṃ prasravaṇasthāya rāghavāyādya maithili
 prāpayiṣyāmi śakrāya havyaṃ hutam ivānalaḥ
drakṣyasy adyaiva vaidehi rāghavaṃ sahalakṣmaṇam
 vyavasāya samāyuktaṃ viṣṇuṃ daityavadhe yathā
tvaddarśanakṛtotsāham āśramasthaṃ mahābalam
 puraṃdaram ivāsīnaṃ nāgarājasya mūrdhani
pṛṣṭham āroha me devi mā vikāṅkṣasva śobhane
 yogam anviccha rāmeṇa śaśāṅkeneva rohiṇī
kathayantīva candreṇa sūryeṇeva suvarcalā
 matpṛṣṭham adhiruhya tvaṃ tarākāśamahārṇavam
na hi me saṃprayātasya tvām ito nayato 'ṅgane
 anugantuṃ gatiṃ śaktāḥ sarve laṅkānivāsinaḥ
yathaivāham iha prāptas tathaivāham asaṃśayam
 yāsyāmi paśya vaidehi tvām udyamya vihāyasaṃ
maithilī tu hariśreṣṭhāc chrutvā vacanam adbhutam
 harṣavismitasarvāṅgī hanūmantam athābravīt
hanūman dūram adhvanaṃ kathaṃ māṃ voḍhum icchasi
 tad eva khalu te manye kapitvaṃ hariyūthapa
kathaṃ vālpaśarīras tvaṃ mām ito netum icchasi
 sakāśaṃ mānavendrasya bhartur me plavagarṣabha
sītāyā vacanaṃ śrutvā hanūmān mārutātmajaḥ
 cintayām āsa lakṣmīvān navaṃ paribhavaṃ kṛtam
na me jānāti sattvaṃ vā prabhāvaṃ vāsitekṣaṇā
 tasmāt paśyatu vaidehī yad rūpaṃ mama kāmataḥ
iti saṃcintya hanumāṃs tadā plavagasattamaḥ
 darśayām āsa vaidehyāḥ svarūpam arimardanaḥ
sa tasmāt pādapād dhīmān āplutya plavagarṣabhaḥ
 tato vardhitum ārebhe sītāpratyayakāraṇāt
merumandārasaṃkāśo babhau dīptānalaprabhaḥ
 agrato vyavatasthe ca sītāyā vānararṣabhaḥ
hariḥ parvatasaṃkāśas tāmravaktro mahābalaḥ
 vajradaṃṣṭranakho bhīmo vaidehīm idam abravīt
saparvatavanoddeśāṃ sāṭṭaprākāratoraṇām
 laṅkām imāṃ sanathāṃ vā nayituṃ śaktir asti me
tad avasthāpya tāṃ buddhir alaṃ devi vikāṅkṣayā
 viśokaṃ kuru vaidehi rāghavaṃ sahalakṣmaṇam
taṃ dṛṣṭvācalasaṃkāśam uvāca janakātmajā
 padmapatraviśālākṣī mārutasyaurasaṃ sutam
tava sattvaṃ balaṃ caiva vijānāmi mahākape
 vāyor iva gatiṃ cāpi tejaś cāgnir ivādbhutam
prākṛto 'nyaḥ kathaṃ cemāṃ bhūmim āgantum arhati
 udadher aprameyasya pāraṃ vānarapuṃgava
jānāmi gamane śaktiṃ nayane cāpi te mama
 avaśyaṃ sāmpradhāryāśu kāryasiddhir ihātmanaḥ
ayuktaṃ tu kapiśreṣṭha mayā gantuṃ tvayā saha
 vāyuvegasavegasya vego māṃ mohayet tava
aham ākāśam āsaktā upary upari sāgaram
 prapateyaṃ hi te pṛṣṭhād bhayād vegena gacchataḥ
patitā sāgare cāhaṃ timinakrajhaṣākule
 bhayeyam āśu vivaśā yādasām annam uttamam
na ca śakṣye tvayā sārdhaṃ gantuṃ śatruvināśana
 kalatravati saṃdehas tvayy api syād asaṃśayam
hriyamāṇāṃ tu māṃ dṛṣṭvā rākṣasā bhīmavikramāḥ
 anugaccheyur ādiṣṭā rāvaṇena durātmanā
tais tvaṃ parivṛtaḥ śūraiḥ śūlam udgara pāṇibhiḥ
 bhaves tvaṃ saṃśayaṃ prāpto mayā vīra kalatravān
sāyudhā bahavo vyomni rākṣasās tvaṃ nirāyudhaḥ
 kathaṃ śakṣyasi saṃyātuṃ māṃ caiva parirakṣitum
yudhyamānasya rakṣobhis tatas taiḥ krūrakarmabhiḥ
 prapateyaṃ hi te pṛṣṭhad bhayārtā kapisattama
atha rakṣāṃsi bhīmāni mahānti balavanti ca
 kathaṃ cit sāmparāye tvāṃ jayeyuḥ kapisattama
atha vā yudhyamānasya pateyaṃ vimukhasya te
 patitāṃ ca gṛhītvā māṃ nayeyuḥ pāparākṣasāḥ
māṃ vā hareyus tvaddhastād viśaseyur athāpi vā
 avyavasthau hi dṛśyete yuddhe jayaparājayau
ahaṃ vāpi vipadyeyaṃ rakṣobhir abhitarjitā
 tvatprayatno hariśreṣṭha bhaven niṣphala eva tu
kāmaṃ tvam api paryāpto nihantuṃ sarvarākṣasān
 rāghavasya yaśo hīyet tvayā śastais tu rākṣasaiḥ
atha vādāya rakṣāṃsi nyasyeyuḥ saṃvṛte hi mām
 yatra te nābhijānīyur harayo nāpi rāghavaḥ
ārambhas tu madartho 'yaṃ tatas tava nirarthakaḥ
 tvayā hi saha rāmasya mahān āgamane guṇaḥ
mayi jīvitam āyattaṃ rāghavasya mahātmanaḥ
 bhrātṝṇāṃ ca mahābāho tava rājakulasya ca
tau nirāśau madarthe tu śokasaṃtāpakarśitau
 saha sarvarkṣaharibhis tyakṣyataḥ prāṇasaṃgraham
bhartur bhaktiṃ puraskṛtya rāmād anyasya vānara
 nāhaṃ spraṣṭuṃ padā gātram iccheyaṃ vānarottama
yad ahaṃ gātrasaṃsparśaṃ rāvaṇasya gatā balāt
 anīśā kiṃ kariṣyāmi vināthā vivaśā satī
yadi rāmo daśagrīvam iha hatvā sarākṣasaṃ
 mām ito gṛhya gaccheta tat tasya sadṛśaṃ bhavet
śrutā hi dṛṣṭāś ca mayā parākramā; mahātmanas tasya raṇāvamardinaḥ
 na devagandharvabhujaṃgarākṣasā; bhavanti rāmeṇa samā hi saṃyuge
samīkṣya taṃ saṃyati citrakārmukaṃ; mahābalaṃ vāsavatulyavikramam
 salakṣmaṇaṃ ko viṣaheta rāghavaṃ; hutāśanaṃ dīptam ivānileritam
salakṣmaṇaṃ rāghavam ājimardanaṃ; diśāgajaṃ mattam iva vyavasthitam
 saheta ko vānaramukhya saṃyuge; yugāntasūryapratimaṃ śarārciṣam
sa me hariśreṣṭha salakṣmaṇaṃ patiṃ; sayūthapaṃ kṣipram ihopapādaya
 cirāya rāmaṃ prati śokakarśitāṃ; kuruṣva māṃ vānaramukhya harṣitām
