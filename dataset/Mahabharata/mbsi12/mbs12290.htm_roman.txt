[y]
      samyak tvayāyaṃ nṛpate varṇitaḥ śiṣṭasaṃmataḥ
      yogamārgo yathānyāyaṃ śiṣyāyeha hitaiṣiṇā
sāṃkhye tvedānīṃ kārtsnyena vidhiṃ prabrūhi pṛcchate
      triṣu lokeṣu yaj jñānaṃ sarvaṃ tad vitidaṃ hi te
[bhī]
      śṛṇu me tvam idaṃ śuddhaṃ sāṃkhyānāṃ viditātmanām
      vihitaṃ yatibhir buddhaiḥ kapilādibhir īśvaraiḥ
yasmin na vibhramāḥ ke cid dṛśyante manujarṣabha
      guṇāś ca yasmin bahavo doṣahāniś ca kevalā
jñānena parisaṃkhyāya sadoṣān viṣayān nṛpa
      mānuṣān durjayān kṛtsnān paiśācān viṣayāṃs tathā
rākṣasān viṣayāñ jñātvā yakṣāṇāṃ viṣayāṃs tathā
      viṣayān auragāñ jñātvā gāndharvaviṣayāṃs tathā
pitṝṇāṃ viṣayāñ jñātvā tiryakṣu caratāṃ nṛpa
      suparṇaviṣayāñ jñātvā marutāṃ viṣayāṃs tathā
rājarṣiviṣayāñ jñātvā brahmarṣiviṣayāṃs tathā
      āsurān viṣayāñ jñātvā vaiśvadevāṃs tathaiva ca
devarṣiviṣayāñ jñātvā yogānān api ceśvarān
      viṣayāṃś ca prajeśānāṃ brahmaṇo viṣayāṃs tathā
āyuṣaś ca paraṃ kālaṃ loke vijñāya tattvataḥ
     sukhasya ca paraṃ tattvaṃ vijñāya vadatāṃ vara
prāpte kāle ca yad duḥkhaṃ patatāṃ viṣayaiṣiṇām
     tiryak ca patatāṃ duḥkhma patatāṃ narake ca yat
svargasya ca guṇān kṛtsnān doṣān sarvāṃś ca bhārata
     vedavāde ca ye doṣā guṇā ye cāpi vaidikāḥ
jñānayoge ca ye doṣā guṇā yoge ca ye nṛpa
     sāṃkhyajñāne ca ye doṣās tathaiva ca guṇā nṛpa
sattvaṃ daśaguṇaṃ jñātvā rajo nava guṇaṃ tathā
     tamaś cāsta guṇaṃ jñātvā buddhiṃ sapta guṇāṃ tathā
so guṇaṃ ca nabho jñātvā manaḥ pañca guṇaṃ tathā
     buddhiṃ caturguṇāṃ jñātvā tamaś ca triguṇaṃ mahat
dviguṇaṃ ca rajo jñātvā sattvam ekaguṇaṃ punaḥ
     mārgaṃ vijñāya tattvena pralaye prekṣaṇaṃ tathā
jñānavijñānasaṃpannāḥ kāraṇair bhāvitāḥ śubhaiḥ
     prāpnuvanti śubhaṃ mokṣaṃ sūkṣmā iha nabhaḥ param
rūpeṇa dṛṣṭiṃ saṃyuktāṃ ghrāṇaṃ gandhaguṇena ca
     śabde saktaṃ tathā śrotraṃ jihvāṃ rasaguṇeṣu ca
tanuṃ sparśe tathā saktāṃ vāyuṃ nabhasi cāśritam
     mohaṃ tamasi saṃsaktaṃ lobham artheṣu saṃśritam
viṣṇuṃ krānte bale śakraṃ koṣṭhe saktaṃ tathānalam
     apsu devīṃ tathā saktām apas tejasi cāśritāḥ
tejo vāyau tu saṃsaktaṃ vāyuṃ nabhasi cāśritam
     nabho mahati saṃyuktaṃ mahad buddhau ca saṃśritam
buddhiṃ tamasi saṃsaktāṃ tamo rajasi cāśritam
     rajaḥ sattve tathā saktaṃ sattvaṃ saktaṃ tathātmani
saktam ātmānam īśe ca deve nārāyaṇe tathā
     devaṃ mokṣe ca saṃsaktaṃ mokṣaṃ saktaṃ tu na kva cit
jñātvā sattvayutaṃ dehaṃ vṛtaṃ sodaśabhir guṇaiḥ
     svabhāvaṃ cetanāṃ caiva jñātvā vai deham āśrite
madhyastham ekam ātmānaṃ pāpaṃ yasmin na vidyate
     dvitīyaṃ karma vijñāya nṛpatau viṣayaiṣiṇām
indriyāṇīndriyārthāś ca sarvān ātmani saṃśṛtān
     prāṇāpānau samānaṃ ca vyānodānau ca tattvataḥ
avākcaivānilaṃ jñātvā pravahaṃ cānilaṃ punaḥ
     sapta vātāṃs tathā śeṣān saptadhā vidhivat punaḥ
prajāpatīn ṛṣīṃś caiva mārgāṃś ca subahūn varān
     saptarṣīṃś ca bahūñ jñātvā rājarṣīṃś ca paraṃtapa
surarṣīn mahataś cānyān maharṣīn sūryasaṃnibhān
     aiśvaryāc cyāvitāñ jñātvā kālena mahatā nṛpa
mahatāṃ bhūtasaṃghānāṃ śrutvā nāśaṃ ca pārthiva
     gatiṃ cāpy aśubhāṃ jñātvā nṛpate pāpakarmaṇām
vaitaraṇyāṃ ca yad duḥkhaṃ patitānāṃ yamakṣaye
     yonīṣu ca vicitrāsu saṃsārān aśubhāṃs tathā
jathare cāśubhe vāsaṃ śonitodaka bhājane
     śleṣma mūtra purīṣe ca tīvragandhasamanvite
śukraśonita saṃghāte majjāsnāyuparigrahe
     sirā śatasamākīrṇe navadvāre pure 'śucau
vijñāyāhitam ātmānaṃ yogāṃś ca vividhān nṛpa
     tāmasānāṃ ca jantūnāṃ ramaṇīyāvṛtātmanām
sāttvikānāṃ ca jantūnāṃ kutsitaṃ bharatarṣabha
     garhitaṃ mahatām arthe sāṃkhyānāṃ viditātmanām
upaplavāṃs tathā ghorāñ śaśinas tejasas tathā
     tārāṇāṃ patanaṃ dṛṣṭvā nakṣatrāṇāṃ ca paryayam
dvandvānāṃ viprayogaṃ ca vijñāya kṛpaṇaṃ nṛpa
     anyonyabhakṣaṇaṃ dṛṣṭvā bhūtānām api cāśubham
bālye mohaṃ ca vijñāya kṣayaṃ dehasya cāśubham
     rāge mohe ca saṃprāpte kva cit sattvaṃ samāśritam
sahasreṣu naraḥ kaś cin mokṣabuddhiṃ samāśritaḥ
     durlabhatvaṃ ca mokṣasya vijñāya śrutipūrvakam
bahumānam alabdheṣu labdhe madhyasthatāṃ punaḥ
     viṣayāṇāṃ ca daurātmyaṃ vijñāya nṛpate punaḥ
gatāsūnāṃ ca kaunteya dehān dṛṣṭvā tathāśubhān
     vāsaṃ kuleṣu jantūnāṃ duḥkhaṃ vijñāya bhārata
brahmaghnānāṃ gatiṃ jñātvā patitānāṃ sudāruṇām
     surā pāne ca saktānāṃ brāhmaṇānāṃ durātmanām
     guru dāraprasaktānāṃ gatiṃ vijñāya cāśubhām
jananīṣu ca vartante ye na samyag yudhiṣṭhira
     sadevakeṣu lokeṣu ye na vartanti mānavāḥ
tena jñānena vijñāya gatiṃ cāśubha karmaṇām
     tiryagyonigatānāṃ ca vijñāya gatayaḥ pṛthak
vedavādāṃs tathā citrān ṛtūnāṃ paryayāṃs tathā
     kṣayaṃ saṃvatsarāṇāṃ ca māsānāṃ prakṣayaṃ tathā
pakṣakṣayaṃ tathā dṛṣṭvā divasānāṃ ca saṃkṣayam
     kṣayaṃ vṛddhiṃ ca candrasya dṛṣṭvā pratyakṣatas tathā
vṛddhiṃ dṛṣṭvā samudrāṇāṃ kṣayaṃ teṣāṃ tathā punaḥ
     kṣayaṃ dhanānāṃ ca tathā punar vṛddhiṃ tathaiva ca
samogānāṃ kṣayaṃ dṛṣṭvā yugānāṃ ca viśeṣataḥ
     kṣayaṃ ca dṛṣṭvā śailānāṃ kṣayaṃ ca saritāṃ tathā
varṇānāṃ ca kṣayaṃ dṛṣṭvā kṣayāntaṃ ca punaḥ punaḥ
     jarāmṛtyuṃ tathā janma dṛṣṭvā duḥkhāni caiva ha
dehadoṣāṃs tathā jñātvā teṣāṃ duḥkhaṃ ca tattvataḥ
     deva viklavatāṃ caiva samyag vijñāya bhārata
ātmadoṣāṃś ca vijñāya sarvān ātmani saṃśritān
     svadehād utthitān gandhāṃs tathā vijñāya cāśubham
[y]
     kān svagātrodbhavān doṣān paśyasy amitavikrama
     etan me saṃśayaṃ kṛtsnaṃ vaktum arhasi tattvataḥ
[bhī]
     pañca doṣān prabho dehe pravadanti manīṣiṇaḥ
     mārgajñāḥ kāpilāḥ sāṃkhyāḥ śṛṇu tān arisūdana
kāmakrodhau bhayaṃ nidrā pañcamaḥ śvāsa ucyate
     ete doṣāḥ śarīreṣu dṛśyante sarvadehinām
chindanti kṣamayā krodhaṃ kāmaṃ saṃkalpavarjanāt
     sattvasaṃśīlanān nidrām apramādād bhayaṃ tathā
     chindanti pañcamaṃ śvāsaṃ laghv āhāratayā nṛpa
guṇān guṇaśatair jñātvā doṣān doṣaśatair api
     hetūn hetuśataiś citraiś citrān vijñāya tattvataḥ
apāṃ phenopamaṃ lokaṃ viṣṇor māyā śatair vṛtam
     cittabhitti pratīkāśaṃ nala sāram anarthakam
tamaḥ śvabhra nibhaṃ dṛṣṭvā varṣabudbuda saṃnibham
     nāśa prāyaṃ sukhād dhīnaṃ nāśottaram abhāvagam
     rajas tamasi saṃmagnaṃ paṅke dvipam ivāvaśam
sāṃkhyā rājan mahāprājñās tyaktvā dehaṃ prajā kṛtam
     jñānajñeyena sāṃkhyena vyāpinā mahatā nṛpa
rājasān aśubhān gandhāṃs tāmasāṃś ca tathāvidhān
     puṇyāṃś ca sāttvikān gandhān sparśajān dehasaṃśritān
     chittvāśu jñānaśastreṇa tapo dandena bhārata
tato duḥkhodakaṃ ghoraṃ cintāśokamahāhradam
     vyādhimṛtyumahāgrāhaṃ mahābhayamahoragam
tamaḥ kūrmaṃ rajo mīnaṃ prajñayā saṃtaranty uta
     snehapaṅkaṃ jarā durgaṃ sparśadvīpam ariṃdama
karmāgādhaṃ satyatīraṃ sthitavratam idaṃ nṛpa
     hiṃsā śīghramahāvegaṃ nānā rasamahākaram
nānā prītimahāratnaṃ duḥkhajvara samīraṇam
     śokatṛṣṇā mahāvartaṃ tīskna vyādhimahāgajam
asthi saṃghātasaṃghātaṃ śleṣma phenam ariṃdama
     dānam uktākaraṃ bhīmaṃ śonita hrada vidrutam
hasitotkruṣṭa nirghoṣaṃ nānā jñānasudustaram
     rodanāśru malakṣāraṃ saṅgatyāgaparāyanam
punar ā janma lokaughaṃ putra bāndhavapattanam
     ahiṃsā satyamaryādaṃ prāṇa tyāgamahormiṇam
vedāntagamana dvīpaṃ sarvabhūtadayodadhim
     mokṣaduṣprāpa viṣayaṃ vadavā mukhasāgaram
taranti munayaḥ siddhā jñānayogena bhārata
     tīrtvā ca dustaraṃ janma viśanti vimalaṃ nabhaḥ
tatas tān sukṛtīn sāṃkhyān sūryo vahati raśmibhiḥ
     padmatantuvad āviśya pravahan viṣayān nṛpa
tatra tān pravaho vāyuḥ pratigṛhṇāti bhārata
     vītarāgān yatīn siddhān vīryayuktāṃs tapodhanān
sūkṣmaḥ śītaḥ sugandhī ca sukhasparśaś ca bhārata
     saptānāṃ marutāṃ śreṣṭho lokān gacchati yaḥ śubhān
     sa tān vahati kaunteya nabhasaḥ paramāṃ gatim
nabho vahati lokeśa rajasaḥ paramāṃ gatim
     rajo vahati rājendra sattvasya paramāṃ gatim
sattvaṃ vahati śuddhātman paraṃ nārāyaṇaṃ prabhum
     prabhur vahati śuddhātmā paramātmānam ātmanā
paramātmānam āsādya tad bhūtāyatanāmalāḥ
     amṛtatvāya kalpante na nivartanti cābhibho
     paramā sā gatiḥ pārtha nirdvandvānāṃ mahātmanām
[y]
     sthānam uttamam āsādya bhagavantaṃ sthiravratāḥ
     ājanma maraṇaṃ vā te smaranty upa na vānagha
yad atra tathyaṃ tan me tvaṃ yathāvad vaktum arhasi
     tvadṛte mānavaṃ nānyaṃ prastum arhāmi kaurava
mokṣadoṣo mahān eṣa prāpya siddhiṃ gatān ṛṣīn
     yadi tatraiva vijñāne vartante yatayaḥ pare
pravṛtti lakṣaṇaṃ dharmaṃ paśyāmi paramaṃ nṛpa
     magnasya hi pare jñāne kiṃ nu duḥkhataraṃ bhavet
[bhī]
     yathānyāyaṃ tvayā tāta praśnaḥ pṛṣṭaḥ susaṃkaṭaḥ
     buddhānām api saṃmohaḥ praśne 'smin bharatarṣabha
     atrāpi tattvaṃ paramaṃ śṛṇu samyag bhayeritam
buddhiś ca paramā yatra kāpilānāṃ mahātmanām
     indriyāṇy api budhyante svadehaṃ dehino nṛpa
     kāraṇāy ātmanas tāni sūkṣmaḥ paśyati tais tu saḥ
ātmanā viprahīnāni kāṣṭha kundya samāni tu
     vinaśyanti na saṃdehaḥ phenā iva mahārṇave
indriyaiḥ saha suptasya dehinaḥ śatrutāpana
     sūkṣmaś carati sarvatra nabhasīva samīraṇaḥ
sa paśyati yathānyāyaṃ sparśān spṛśati cābhibho
     budhyamāno yathāpūrvam akhileneha bhārata
indriyāṇīha sarvāṇi sve sve sthāne yathāvidhi
     anīśatvāt pralīyante sarpā hataviṣā iva
indriyāṇāṃ tu sarveṣāṃ svasthāneṣv eva sarvaśaḥ
     ākramya gatayaḥ sūkṣmāś caraty ātmā na saṃśayaḥ
sattvasya ca guṇān kṛtsnān rajasaś ca guṇān punaḥ
     guṇāṃś ca tamasaḥ sarvān guṇān buddheś ca bhārata
guṇāṃś ca manasas tadvan nabhasaś ca guṇāṃs tathā
     guṇān vāyoś ca dharmātmaṃs tejasaś ca guṇān punaḥ
apāṃ guṇāṃs tathā pārtha pārthivāṃś ca guṇān api
     sarvātmanā guṇair vyāpya kṣetrajñaḥ sa yudhiṣṭhira
ātmā ca yāti kṣetrajñaṃ karmaṇī ca śubhāśubhe
     śiṣyā iva mahātmānam indriyāṇi ca taṃ vibho
prakṛtiṃ cāpy atikramya gacchaty ātmānam avyayam
     paraṃ nārāyaṇātmānaṃ nirdvandvaṃ prakṛteḥ param
vimuktaḥ puṇyapāpebhyaḥ praviṣṭas tam anāmayam
     paramātmānam aguṇaṃ na nivartati bhārata
śiṣṭaṃ tv atra manas tāta indriyāṇi ca bhārata
     āgacchanti yathākālaṃ guroḥ saṃdeśakāriṇaḥ
śakyaṃ cālpena kālena śāntiṃ prāptuṃ guṇārthinā
     evaṃ yuktena kaunteya yuktajñānena mokṣiṇā
sāṃkhyā rājan mahāprājñā gacchanti paramāṃ gatim
     jñānenānena kaunteya tulyaṃ jñānaṃ na vidyate
atra te saṃśayo mā bhūj jñānaṃ sāṃkhyaṃ paraṃ matam
     akṣaraṃ dhruvam avyaktaṃ pūrvaṃ brahma sanātanam
anādimadhyanidhanaṃ nirdvandvaṃ kartṛ śāśvatam
     kūtasthaṃ caiva nityaṃ ca yad vadanti śamātmakāḥ
yataḥ sarvāḥ pravartante sarga pralaya vikriyāḥ
     yac ca śaṃsanti śāstreṣu vadanti paramarṣayaḥ
sarve viprāś ca devāś ca tathāgamavido janāḥ
     brahmaṇyaṃ paramaṃ devam anantaṃ parato 'cyutam
prārthayantaś ca taṃ viprā vadanti guṇabuddayaḥ
    samyag yuktās tathā yogāḥ sāṃkhyāś cāmitadarśanāḥ
amūrtes tasya kaunteya sāṃkhyaṃ mūrtir iti śrutiḥ
    abhijñānāni tasyāhur mataṃ hi bharatarṣabha
dvividhānīha bhūtāni pṛthivyāṃ pṛthivīpate
    jaṅgamāgama saṃjñāni jaṅgamaṃ tu viśiṣyate
jñānaṃ mahad yad dhi mahatsu rājan; vedeṣu sāṃkhyeṣu tathaiva yoge
    yac cāpi dṛṣṭaṃ vividhaṃ purāṇaṃ; sāṃkhyāgataṃ tan nikhilaṃ narendra
yac cetihāseṣu mahatsu dṛṣṭaṃ; yac cārthaśāstre nṛpa śiṣṭajuṣṭe
    jñānaṃ ca loke yad ihāsti kiṃ cit; sāṃkhyāgataṃ tac ca mahan mahātman
śamaś ca dṛṣṭaḥ paramaṃ balaṃ ca; jñānaṃ ca sūkṣmaṃ ca yathāvad uktam
    tapāṃsi sūkṣmāṇi sukhāni caiva; sāṃkhye yathāvad vihitāni rājan
viparyaye tasya hi pārtha devān; gacchanti sāṃkhyāḥ satataṃ sukhena
    tāṃś cānusaṃcārya tataḥ kṛtārthāḥ; patanti vipreṣu yateṣu bhūyaḥ
hitvā ca dehaṃ praviśanti mokṣaṃ; divaukaso dyām iva pārtha sāṃkhyāḥ
    tato 'dhikaṃ te 'bhiratā mahārhe; sāṃkhye dvijāḥ pārthiva śiṣṭajuṣṭe
teṣāṃ na tiryag gamanaṃ hi dṛṣṭaṃ; nāvāg gatiḥ pāpakṛtāṃ nivāsaḥ
    na cābudhānām api te dvijātayo; ye jñānam etan nṛpate 'nuraktāḥ
sāṃkyaṃ viśālaṃ paramaṃ purāṇaṃ; mahārṇavaṃ vimalam udārakāntam
    kṛtsnaṃ ca sāṃkhyaṃ nṛpate mahātmā; nārāyaṇo dhārayate 'prameyam
etan mayoktaṃ naradeva tattvaṃ; nārāyaṇo viśvam idaṃ purāṇam
    sa sarga kāle ca karoti sargaṃ; saṃhāra kāle ca tad atti bhūyaḥ
