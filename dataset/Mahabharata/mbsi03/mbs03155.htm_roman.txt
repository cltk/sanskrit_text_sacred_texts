[vai]
      nihate rākṣase tasmin punar nārāyaṇāśramam
      abhyetya rājā kaunteyo nivāsam akarot prabhuḥ
sa samānīya tān sarvān bhrātṝn ity abravīd vacaḥ
      draupadyā sahitān kāle saṃsmaran bhrātaraṃ jayam
samāś catasro 'bhigatāḥ śivena caratāṃ vane
      kṛtoddeśaś ca bībhatsuḥ pañcamīm abhitaḥ samām
prāpya parvatarājānaṃ śvetaṃ śikhariṇāṃ varam
      tatrāpi ca kṛtoddeśaḥ samāgamadidṛkṣubhiḥ
kṛtaś ca samayas tena pārthenāmita tejasā
      pañcavarṣāṇi vatsyāmi vidyārthīti purā mayi
tatra gāṇḍīvadhanvānam avāptāstram ariṃdamam
      devalokād imaṃ lokaṃ drakṣyāmaḥ punarāgatam
ity uktvā brāhmaṇān sarvān āmantrayata pāṇḍavaḥ
      kāraṇaṃ caiva tat teṣām ācacakṣe tapasvinām
tam ugratapasaḥ prītāḥ kṛtvā pārthaṃ pradakṣiṇam
      brāhmaṇās te 'nvamodanta śivena kuśalena ca
sukhodarkam imaṃ kleśam acirād bharatarṣabha
      kṣatradharmeṇa dharmajña tīrtvā gāṃ pālayiṣyasi
tat tu rājā vacas teṣāṃ pratigṛhya tapasvinām
     pratasthe saha viprais tair bhrātṛbhiś ca paraṃtapaḥ
draupadyā sahitaḥ śrīmān haiḍimbeyādibhis tathā
     rākṣasair anuyātaś ca lomaśenābhirakṣitaḥ
kva cij jagāma padbhyāṃ tu rākṣasair uhyate kva cit
     tatra tatra mahātejā bhrātṛbhiḥ saha suvrataḥ
tato yudhiṣṭhiro rājā bahūn kleśān vicintayan
     siṃhavyāghra gajākīrṇām udīcīṃ prayayau diśam
avekṣamāṇaḥ kailāsaṃ mainākaṃ caiva parvatam
     gandhamādana pādāṃś ca meruṃ cāpi śiloccayam
upary upari śailasya bahvīś ca saritaḥ śivāḥ
     prasthaṃ himavataḥ puṇyaṃ yayau sapta daśe 'hani
dadṛśuḥ pāṇḍavā rājan gandhamādanam antikāt
     pṛṣṭhe himavataḥ puṇye nānādrumalatā yute
salilāvarta saṃjātaiḥ puṣpitaiś ca mahīruhaiḥ
     samāvṛtaṃ puṇyatamam āśramaṃ vṛṣaparvaṇaḥ
tam upakramya rājarṣiṃ dharmātmānam ariṃdamāḥ
     pāṇḍavā vṛṣaparvāṇam avandanta gataklamāḥ
abhyanandat sa rājarṣiḥ putravad bharatarṣabhān
     pūjitāś cāvasaṃs tatra saptarātram ariṃdamāḥ
aṣṭame 'hani saṃprāpte tam ṛṣiṃ lokaviśrutam
     āmantrya vṛṣaparvāṇaṃ prasthānaṃ samarocayan
ekaikaśaś ca tān viprān nivedya vṛṣaparvaṇe
     nyāsabhūtān yathākālaṃ bandhūn iva susatkṛtān
tatas te varavastrāṇi śubhāny ābharaṇāni ca
     nyadadhuḥ pāṇḍavās tasminn āśrame vṛṣaparvaṇaḥ
atītānāgate vidvān kuśalaḥ sarvadharmavit
     anvaśāsat sa dharmajñaḥ putravad bharatarṣabhān
te 'nujñātā mahātmānaḥ prayayur diśam uttarām
     kṛṣṇayā sahitā vīrā brāhmaṇaiś ca mahātmabhiḥ
     tān prasthitān anvagacchad vṛṣaparvā mahīpatiḥ
upanyasya mahātejā viprebhyaḥ pāṇḍavāṃs tadā
     anusaṃsādhya kaunteyān āśīrbhir abhinandya ca
     vṛṣaparvā nivavṛte panthānam upadiśya ca
nānāmṛgagaṇair juṣṭaṃ kaunteyaḥ satyavikramaḥ
     padātir bhrātṛbhiḥ sārdhaṃ prātiṣṭhata yudhiṣṭhiraḥ
nānādrumanirodheṣu vasantaḥ śailasānuṣu
     parvataṃ viviśuḥ śvetaṃ caturthe 'hani pāṇḍavāḥ
mahābhraghanasaṃkāśaṃ salilopahitaṃ śubham
     maṇikāñcanaramyaṃ ca śailaṃ nānā samucchrayam
te samāsādya panthānaṃ yathoktaṃ vṛṣaparvaṇā
     anusasrur yathoddeśaṃ paśyanto vividhān nagān
upary upari śailasya guhā paramadurgamāḥ
     sudurgamāṃs te subahūn sukhenaivābhicakramuḥ
dhaumyaḥ kṛṣṇā ca pārthāś ca lomaśaś ca mahān ṛṣiḥ
     agaman sahitās tatra na kaś cid avahīyate
te mṛgadvijasaṃghuṣṭaṃ nānādvija samākulam
     śākhāmṛgagaṇaiś caiva sevitaṃ sumanoharam
puṇyaṃ padmasaropetaṃ sapalvala mahāvanam
     upatasthur mahāvīryā mālyavantaṃ mahāgirim
tataḥ kiṃpuruṣāvāsaṃ siddhacāraṇasevitam
     dadṛśur hṛṣṭaromāṇaḥ parvataṃ gandhamādanam
vidyādharānucaritaṃ kiṃnarībhis tathaiva ca
     gajasiṃhasamākīrṇam udīrṇaśarabhāyutam
upetam anyaiś ca tadā mṛgair mṛdu ninādibhiḥ
     te gandhamādana vanaṃ tan nandanavanopama
muditāḥ pāṇḍutanayā mano hṛdayanandanam
     viviśuḥ kramaśo vīrā araṇyaṃ śubhakānanam
draupadī sahitā vīrās taiś ca viprair mahātmabhiḥ
     śṛṇvantaḥ prītijananān valgūn madakalāñ śubhān
     śrotraramyān sumadhurāñ śabdān khaga mukheritān
sarvartuphalabhārāḍhyān sarvartukusumojjvalān
     paśyantaḥ pādapāṃś cāpi phalabhāra vanāmitān
āmrān āmrātakān phullān nārikelān satindukān
     ajātakāṃs tathā jīrān dāḍimān bījapūrakān
panasāṁl likucān mocān kharjūrān āmravetasān
     pārāvatāṃs tathā kṣaudrān nīpāṃś cāpi manoramān
bilvān kapitthāñ jambūṃś ca kāśmarīr badarīs tathā
     lpakṣān udumbara vaṭān aśvatthān kṣīriṇas tathā
     bhallātakān āmakalān harītakabibhītakān
iṅgudān karavīrāṃś ca tindukāṃś ca mahāphalān
     etān anyāṃś ca vividhān gandhamādana sānuṣu
phalair amṛtakalpais tān ācitān svādubhis tarūn
     tathaiva campakāśokān ketakān bakulāṃs tathā
puṃnāgān saptaparṇāṃś ca karṇikārān saketakān
     pāṭalān kuṭajān ramyān mandārendīvarāṃs tathā
pārijātān kovidārān devadāru tarūṃs tathā
     śālāṃs tālāṃs tamālāṃś ca priyālān bakulāṃs tathā
     śālmalīḥ kiṃśukāśokāṃ śiṃśapāṃs taralāṃs tathā
cakoraiḥ śatapatraiś ca bhṛṅgarājais tathā śukaiḥ
     kokilaiḥ kalaviṅkaiś ca hārītair jīva jīvakaiḥ
priyavrataiś cātakaiś ca tathānyair vividhaiḥ khagaiḥ
     śrotraramyaṃ sumadhuraṃ kūjadbhiś cāpy adhiṣṭhitān
sarāṃsi ca vicitrāṇi prasannasalilāni ca
     kumudaiḥ puṇḍarīkaiś ca tathā kokanadotpalaiḥ
     kahlāraiḥ kamalaiś caiva ācitāni samantataḥ
kadambaiś cakravākaiś ca kurarair jalakukkuṭaiḥ
     kāraṇḍavaiḥ plavair haṃsair bakair madgubhir eva ca
     etaiś cānyaiś ca kīrṇāni samantāj jalacāribhiḥ
hṛṣṭais tathā tāmarasa rasāsava madālasaiḥ
     padmodara cyuta rajaḥ kiñjalkāruṇa rañjitaiḥ
madhurasvarair madhukarair virutān kamalākarān
     paśyantas te manoramyān gandhamādana sānuṣu
tathaiva padmaṣaṇḍaiś ca maṇḍiteṣu samantataḥ
     śikhaṇḍinībhiḥ sahitāṁl latā maṇḍapakeṣu ca
     meghatūrya ravoddāma madanākulitān bhṛśam
kṛtvaiva kekā madhuraṃ saṃgīta madhurasvaram
     citrān kalāpān vistīrya savilāsān madālasān
     mayūrān dadṛśuś citrān nṛtyato vanalāsakān
kāntābhiḥ sahitān anyān apaśyan ramataḥ sukham
     vallī latā saṃkaṭeṣu kaṭakeṣu sthitāṃs tathā
kāṃś cic chakuna jātāṃś ca viṭapeṣūtkaṭān api
     kalāpa racitāṭopān vicitramukuṭān iva
     vivareṣu tarūṇāṃ ca muditān dadṛśuś ca te
sindhuvārān athoddāmān manmathasyeva tomarān
     suvarṇakusumākīrṇān girīṇāṃ śikhareṣu ca
karṇikārān viracitān karṇa pūrān ivottamān
     athāpaśyan kurabakān vanarājiṣu puṣpitān
     kāmavaśyotsuka karān kāmasyeva śarotkarān
tathaiva vanarājīnām udārān racitān iva
     virājamānāṃs te 'paśyaṃs tilakāṃs tilakān iva
tathānaṅga śarākārān sahakārān manoramān
     apaśyan bhramarārāvān mañjarībhir virājitān
hiraṇyasadṛśaiḥ puṣpair dāvāgnisadṛśair api
     lohitair añjanābhaiś ca vaiḍūrya dadṛśair api
tathā śālāṃs tamālāṃś ca pāṭalyo bakulāni ca
     mālā iva samāsaktāḥ śailānāṃ śikhareṣu ca
evaṃ krameṇa te vīrā vīkṣamāṇāḥ samantataḥ
     gajasaṃgha samābādhaṃ siṃhavyāghra samāyutam
śarabhonnāda saṃghuṣṭaṃ nānārāva nināditam
     sarvartuphalapuṣpāḍhyaṃ gandhamādana sānuṣu
pītā bhāsvaravarṇābhā babhūvur nararājayaḥ
     nātra kaṇṭakinaḥ ke cin nātra ke cid apuṣpitāḥ
     snigdhapatra phalā vṛkṣā gandhamādana sānuṣu
vimalasphaṭikābhāni pāṇḍurachadanair dvijaiḥ
     rājahaṃsair upetāni sārasābhirutāni ca
     sarāṃsi saritaḥ pārthāḥ paśyantaḥ śailasānuṣu
padmotpalavicitrāṇi sukhasparśa jalāni ca
     gandhavanti ca mālyāni rasavanti phalāni ca
     atīva vṛkṣā rājante puṣpitāḥ śailasānuṣu
ete cānye ca bahavas tatra kānanajā drumāḥ
     latāś ca vividhākārāḥ patrapuṣpaphaloccayāḥ
yudhiṣṭhiras tu tān vṛkṣān paśyamāno nagottame
     bhīmasenam idaṃ vākyam abravīn madhurākṣaram
paśya bhīma śubhān deśān devākrīḍān samantataḥ
     amānuṣa gatiṃ prāptāḥ saṃsiddhāḥ sma vṛkodara
lalābhiś caiva bahvībhiḥ puṣpitāḥ pādapottamāḥ
     saṃśliṣṭāḥ pārtha śobhante gandhamādana sānuṣu
śikhaṇḍinībhiś caratāṃ sahitānāṃ śikhaṇḍinām
     nardatāṃ śṛṇu nirghoṣaṃ bhīma parvatasānuṣu
cakorāḥ śatapatrāś ca mattakokila śārikāḥ
     patriṇaḥ puṣpitān etān saṃśliṣyanti mahādrumān
raktapītāruṇāḥ pārtha pādapāgra gatā dvijāḥ
     parasparam udīkṣante bahavo jīva jīvakāḥ
haritāruṇavarṇānāṃ śādvalānāṃ samantataḥ
     sārasāḥ pratidṛśyante śailaprasravaṇeṣv api
vadanti madhurā vācaḥ sarvabhūtamano 'nugāḥ
     bhṛṅgarājopacakrāś ca lohapṛṣṭhāś ca patriṇaḥ
caturviṣāṇāḥ padmābhāḥ kuñjarāḥ sakareṇavaḥ
     ete vaiḍūrya varṇābhaṃ kṣobhayanti mahat saraḥ
bahutālasamutsedhāḥ śailaśṛṅgāt paricyutāḥ
     nānā prasravaṇebhyaś ca vāridhārāḥ patanty amūḥ
bhāskarābha prabhā bhīma śāradābhraghanopamāḥ
     śobhayanti mahāśailaṃ nānā rajatadhātavaḥ
kva cid añjana varṇābhāḥ kva cit kāñcanasaṃnibhāḥ
     dhātavo haritālasya kvacid dhi gulakasya ca
manaḥśilā guhāś caiva saṃdhyābhranikaropamāḥ
     śaśalohita varṇābhāḥ kva cid gaurika dhātavaḥ
sitāsitābhra pratimā bālasūryasamaprabhāḥ
     ete bahuvidhāḥ śailaṃ śobhayanti mahāprabhāḥ
gandharvāḥ saha kāntāhir yathoktaṃ vṛṣaparvaṇā
     dṛśyante śailaśṛṅgeṣu pārtha kiṃpuruṣaiḥ saha
gītānāṃ talatālānāṃ yathā sāmnāṃ ca nisvanaḥ
     śrūyate bahudhā bhīma sarvabhūtamanoharaḥ
mahāgaṅgām udīkṣasva puṇyāṃ deva nadīṃ śubhām
     kalahaṃsa gaṇair juṣṭām ṛṣikiṃnarasevitām
dhātubhiś ca saridbhiś ca kiṃnarair mṛgapakṣibhiḥ
     gandharvair apsarobhiś ca kānakaiś ca manoramaiḥ
vyālaiś ca vividhākāraiḥ śataśīrṣaiḥ samantataḥ
     upetaṃ paśya kaunteya śailarājam ariṃdama
te prītamanasaḥ śūrāḥ prāptā gatim anuttamām
     nātṛpyan partatendrasya darśanena paraṃtapāḥ
upetam atha mālyaiś ca phalavadbhiś ca pādapaiḥ
     ārṣṭiṣeṇasya rājarṣer āśramaṃ dadṛśus tadā
tatas taṃ tīvratapasaṃ kṛśaṃ dhamani saṃtatam
     pāragaṃ sarvadharmāṇām ārṣṭiṣeṇam upāgaman
