[vai]
      tatas tṛtīye divase bhrātaraḥ pañca pāṇḍavāḥ
      snātāḥ śuklāmbara dharāḥ samaye caritavratāḥ
yudhiṣṭhiraṃ puraskṛtya sarvābharaṇabhūṣitāḥ
      abhipadmā yathā nāgā bhrājamānā mahārathāḥ
virāṭasya sabhāṃ gatvā bhūmipālāsaneṣv atha
      niṣeduḥ pāvakaprakhyāḥ sarve dhiṣṇyeṣv ivāgnayaḥ
teṣu tatropaviṣṭeṣu virāṭaḥ pṛthivīpatiḥ
      ājagāma sabhāṃ kartuṃ rājakāryāṇi sarvaśaḥ
śrīmataḥ pāṇḍavān dṛṣṭvā jvalataḥ pāvakān iva
      atha matsyo 'bravīt kaṅkaṃ devarūpam avasthitam
      marudgaṇair upāsīnaṃ tridaśānām iveśvaram
sa kilākṣāti vāpas tvaṃ sabhāstāro mayā kṛtaḥ
      atha rājāsane kasmād upaviṣṭo 'sy alaṃ kṛtaḥ
parihāsepsayā vākyaṃ virāṭasya niśamya ta
      smayamāno 'rjuno rājann idaṃ vacanam abravīt
indrasyāpy āsanaṃ rājann ayam āroḍhum arhati
      brahmaṇyaḥ śutavāṃs tyāgī yajñaśīlo dṛḍhavrataḥ
ayaṃ kurūṇām ṛṣabhaḥ kuntīputro yudhiṣṭhiraḥ
      asya kīrtiḥ sthitā loke sūryasyevodyataḥ prabhā
saṃsaranti diśaḥ sarvā yaśaso 'sya gabhastayaḥ
     uditasyeva sūryasya tejaso 'nu gabhastayaḥ
enaṃ daśasahasrāṇi kuñjarāṇāṃ tarasvinām
     anvayuḥ pṛṣṭhato rājan yāvad adhyāvasat kurūn
triṃśad enaṃ sahasrāṇi rathāḥ kāñcanamālinaḥ
     sadaśvair upasaṃpannāḥ pṛtṭhato 'nuyayuḥ sadā
enam aṣṭa śatāḥ sūtāḥ sumṛṣṭamaṇikuṇḍalāḥ
     astuvan māgadhair sārdhaṃ purā śakram ivarṣayaḥ
enaṃ nityam upāsand akuravaḥ kiṃkarā yathā
     sarve ca rājan rājāno dhaneśvaram ivāmarāḥ
eṣa sarvān mahīpālān karam āhārayat tadā
     vaiśyān iva mahārāja vivaśān svavaśān api
aṣṭāśīti sahasrāṇi snātakānāṃ mahātmanām
     upajīvanti rājānam enaṃ sucaritavratam
eṣa vṛddhān anāthāṃś ca vyaṅgān paṅgūṃś ca mānavān
     putravat pālayām āsa prajā dharmeṇa cābhibho
eṣa dharme dame caiva krodhe cāpi yatavrataḥ
     mahāprasāda brahmaṇyaḥ satyavādī ca pārthivaḥ
śrīpratāpena caitasya tapyate sa suyodhanaḥ
     sagaṇaḥ saha karṇena saubalenāpi vā vibhuḥ
na śakyante hy asy aguṇāḥ prasaṃkhyātuṃ nareśvara
     eṣa dharmaparo nityam ānṛśaṃsyaś ca pāṇḍavaḥ
evaṃ yukto mahārājaḥ pāṇḍavaḥ pārthivarṣabhaḥ
     kathaṃ nārhati rājārham āsanaṃ pṛthivīpatiḥ
