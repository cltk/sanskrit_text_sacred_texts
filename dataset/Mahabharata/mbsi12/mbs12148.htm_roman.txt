[ṣ]
      tasmāt te 'haṃ pravakṣyāmi dharmam āvṛttacetase
      śrīmān mahābalas tuṣṭo yas tvaṃ dharmam avekṣase
      purastād dāruṇo bhūtvā sucitrataram eva tat
anugṛhṇanti bhūtāni svena vṛttena pārthiva
      kṛtsne nūnaṃ sad asatī iti loko vyavasyati
      yatra tvaṃ tādṛśo bhūtvā dharmam adyānupaśyasi
hitvā suruciraṃ bhakṣyaṃ bhogāṃś ca tapa āsthitaḥ
      ity etad api bhūtānām adbhutaṃ janamejaya
yo durbalo bhaved dātā kṛpaṇo vā tapodhanaḥ
      anāścaryaṃ tad ity āhur nātidūre hi vartate
etad eva hi kārpaṇyaṃ samagram asamīkṣitam
      tasmāt samīkṣayaiva syād bhavet tasmiṃs tato guṇaḥ
yajño dānaṃ dayā vedāḥ satyaṃ ca pṛthivīpate
      pañcaitāni pavitrāṇi ṣaṣṭhaṃ sucaritaṃ tapaḥ
tad eva rājñāṃ paramaṃ pavitraṃ janamejaya
      tena samyag gṛhītena śreyāṃsaṃ dharmam āpsyasi
puṇyadeśābhigamanaṃ pavitraṃ paramaṃ smṛtam
      api hy udāharantīmā gāthā gītā yayātinā
yo martyaḥ pratipadyeta āyur jīveta vā punaḥ
      yajñam ekāntataḥ kṛtvā tat saṃnyasya tapaś caret
puṇyam āhuḥ kurukṣetraṃ sarasvatyāṃ pṛthūdakam
     yatrāvagāhya pītvā vā naivaṃ śvo maraṇaṃ tapet
mahāsuraḥ puṣkarāṇi prabhāsottara mānase
     kālodaṃ tv eva gantāsi labdhāyur jīvite punaḥ
sarasvatī dṛṣadvatyau sevamāno 'nusaṃcareḥ
     svādhyāyaśīlaḥ sthāneṣu sarveṣu samupaspṛśeḥ
tyāgadharmaṃ pavitrāṇāṃ saṃnyāsaṃ param abravīt
     atrāpy udāharantīmā gāthāḥ satyavatā kṛtāḥ
yathā kumāraḥ satyo vai na puṇyo na ca pāpakṛt
     na hy asti sarvabhūteṣu duḥkham asmin kutaḥ sukham
evaṃ prakṛtibhūtānāṃ sarvasaṃsarga yāyinām
     tyajatāṃ jīvitaṃ prāyo vivṛte puṇyapātake
yat tv eva rājño jyāyo vai kāryāṇāṃ tad vadāmi te
     balena saṃvibhāgaiś ca jaya svargaṃ punīṣva ca
yasyaivaṃ balam ojaś ca sa dharmasya prabhur naraḥ
     brāhmaṇānāṃ sukhārthaṃ tvaṃ paryehi pṛthivīm imām
yathaivainān purākṣaipsīs tathaivainān prasādaya
     api dhik kriyamāṇo 'pi tyajyamāno 'py anekadhā
ātmano darśanaṃ vidvan nāhantāsmīti mā krudhaḥ
     ghaṭamānaḥ svakāryeṣu kuru naiḥśreyasaṃ param
himāgni ghorasadṛśo rājā bhavati kaś cana
     lāṅgalāśani kalpo vā bhavaty anyaḥ paraṃtapa
na niḥśeṣeṇa mantavyam acikitsyena vā punaḥ
     na jātu nāham asmīti prasaktavyam asādhuṣu
vikarmaṇā tapyamānaḥ pādāt pāpasya mucyate
     naitat kāryaṃ punar iti dvitīyāt parimucyate
     cariṣye dharmam eveti tṛtīyāt parimucyate
kalyāṇan anumantavyaṃ puruṣeṇa bubhūṣatā
     ye sugandhīni sevante tathā gandhā bhavanti te
     ye durgandhīni sevante tathā gandhā bhavanti te
tapaścaryā paraḥ sadyaḥ pāpād dhi parimucyate
     saṃvatsaram upāsyāgnim abhiśastaḥ pramucyate
     trīṇi varṣāṇy upāsyāgniṃ bhrūṇahā vipramucyate
yāvataḥ prāṇino hanyāt taj jātīyān svabhāvataḥ
     pramīyamāṇān unmocya bhrūṇahā vipramucyate
api vāpsu nimajjeta trir japann agha marṣaṇam
     yathāśvamedhāvabhṛthas tathā tan manur abravīt
kṣipraṃ praṇudate pāpaṃ satkāraṃ labhate tathā
     api cainaṃ prasīdanti bhūtāni jaḍa mūkavat
bṛhaspatiṃ deva guruṃ surāsurāḥ; sametya sarve nṛpate 'nvayuñjan
     dharme phalaṃ vettha kṛte maharṣe; tathetarasmin narake pāpaloke
ubhe tu yasya sukṛte bhavetāṃ; kiṃ svit tayos tatra jayottaraṃ syāt
     ācakṣva naḥ karmaphalaṃ maharṣe; kathaṃ pāpaṃ nudate puṇyaśīlaḥ
[b]
     kṛtvā pāpaṃ pūrvam abuddhipūrvaṃ; puṇyāni yaḥ kurute buddhipūrvam
     sa tat pāpaṃ nudate puṇyaśīlo; vāso yathā malinaṃ kṣāra yuktyā
pāpaṃ kṛtvā na manyeta nāham asmīti pūruṣaḥ
     cikīrṣed eva kalyāṇaṃ śraddadhāno 'nasūyakaḥ
chidrāṇi vasanasyeva sādhunā vivṛṇoti yaḥ
     yaḥ pāpaṃ puruṣaḥ kṛtvā kalyāṇam abhipadyate
yathādityaḥ punar udyaṃs tamaḥ sarvaṃ vyapohati
     kalyāṇam ācarann evaṃ sarvaṃ pāpaṃ vyapohati
[bh]
     evam uktvā sa rājānam indroto janamejayam
     yājayām āsa vidhivad vājimedhena śaunakaḥ
tataḥ sa rājā vyapanītakalmaṣaḥ; śriyā yutaḥ prajvalitāgnirūpayā
     viveśa rājyaṃ svam amitrakarśano; divaṃ yathā pūrṇavapur niśākaraḥ
