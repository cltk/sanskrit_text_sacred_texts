sarve te tvaritaṃ gatvā kiṣkindhāṃ vālipālitām
 vṛkṣair ātmānam āvṛtya vyatiṣṭhan gahane vane
vicārya sarvato dṛṣṭiṃ kānane kānanapriyaḥ
 sugrīvo vipulagrīvaḥ krodham āhārayad bhṛśam
tataḥ sa ninadaṃ ghoraṃ kṛtvā yuddhāya cāhvayat
 parivāraiḥ parivṛto nādair bhindann ivāmbaram
atha bālārkasadṛśo dṛptasiṃhagatis tadā
 dṛṣṭvā rāmaṃ kriyādakṣaṃ sugrīvo vākyam abravīt
harivāgurayā vyāptaṃ taptakāñcanatoraṇām
 prāptāḥ sma dhvajayantrāḍhyāṃ kiṣkindhāṃ vālinaḥ purīm
pratijñā yā tvayā vīra kṛtā vālivadhe purā
 saphalāṃ tāṃ kuru kṣipraṃ latāṃ kāla ivāgataḥ
evam uktas tu dharmātmā sugrīveṇa sa rāghavaḥ
 tam athovāca sugrīvaṃ vacanaṃ śatrusūdanaḥ
kṛtābhijñāna cihnas tvam anayā gajasāhvayā
 viparīta ivākāśe sūryo nakṣatra mālayā
adya vālisamutthaṃ te bhayaṃ vairaṃ ca vānara
 ekenāhaṃ pramokṣyāmi bāṇamokṣeṇa saṃyuge
mama darśaya sugrīvavairiṇaṃ bhrātṛrūpiṇam
 vālī vinihato yāvad vane pāṃsuṣu veṣṭate
yadi dṛṣṭipathaṃ prāpto jīvan sa vinivartate
 tato doṣeṇa mā gacchet sadyo garhec ca mā bhavān
pratyakṣaṃ sapta te sālā mayā bāṇena dāritāḥ
 tato vetsi balenādya bālinaṃ nihataṃ mayā
anṛtaṃ noktapūrvaṃ me vīra kṛcchre 'pi tiṣṭhatā
 dharmalobhaparītena na ca vakṣye kathaṃ cana
saphalāṃ ca kariṣyāmi pratijñāṃ jahi saṃbhramam
 prasūtaṃ kalamaṃ kṣetre varṣeṇeva śatakratuḥ
tadāhvānanimittaṃ tvaṃ vālino hemamālinaḥ
 sugrīva kuru taṃ śabdaṃ niṣpated yena vānaraḥ
jitakāśī jayaślāghī tvayā cādharṣitaḥ purāt
 niṣpatiṣyaty asaṃgena vālī sa priyasaṃyugaḥ
ripūṇāṃ dharṣaṇaṃ śūrā marṣayanti na saṃyuge
 jānantas tu svakaṃ vīryaṃ strīsamakṣaṃ viśeṣataḥ
sa tu rāmavacaḥ śrutvā sugrīvo hemapiṅgalaḥ
 nanarda krūranādena vinirbhindann ivāmbaram
tasya śabdena vitrastā gāvo yānti hataprabhāḥ
 rājadoṣaparāmṛṣṭāḥ kulastriya ivākulāḥ
dravanti ca mṛgāḥ śīghraṃ bhagnā iva raṇe hayāḥ
 patanti ca khagā bhūmau kṣīṇapuṇyā iva grahāḥ
tataḥ sa jīmūtagaṇapraṇādo; nādaṃ vyamuñcat tvarayā pratītaḥ
 sūryātmajaḥ śauryavivṛddhatejāḥ; saritpatir vānilacañcalormiḥ
