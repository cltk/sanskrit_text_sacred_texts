[y]
      kiṃ śreyaḥ puruṣasyeha kiṃ kurvan sukham edhate
      vipāpmā ca bhavet kena kiṃ vā kalmaṣa nāśanam
[bh]
      ayaṃ daivatavaṃśo vai ṛṣivaṃśasamanvitaḥ
      dvisaṃdhyaṃ paṭhitaḥ putra kalmaṣāpaharaḥ paraḥ
devāsuragurur devaḥ sarvabhūtanamaskṛtaḥ
      acintyo 'thāpy anirdeśyaḥ sarvaprāṇo hy ayonijaḥ
pitāmaho jagan nāthaḥ sāvitrī brahmaṇaḥ satī
      veda bhūr atha kartā ca viṣṇur nārāyaṇaḥ prabhuḥ
umāpatir virūpākṣaḥ skandaḥ senāpatis tathā
      viśākho hutabhug vāyuś candrādityau prabhākarau
śakraḥ śacīpatir devo yamo dhūmorṇayā saha
      varuṇaḥ saha gaur yā ca saha ṛddhyā dhaneśvaraḥ
saumyā gauḥ surabhir devī viśravāś ca mahān ṛṣiḥ
      ṣaṭ kālaḥ sāgaro gāṅgā sravantyo 'tha marudgaṇāḥ
vālakhilyās tapaḥsiddhāḥ kṛṣṇadvaipāyanas tathā
      nāradaḥ parvataś caiva viśvāvasur hahāhuhūḥ
tumbaruś citrasenaś ca devadūtaś ca viśrutaḥ
      devakanyā mahābhāgā divyāś cāpsarasāṃ gaṇāḥ
urvaśī menakā rambhā miśrakeśī alambuṣā
     viśvācī ca ghṛtācī ca pañca cūḍā tilottamā
ādityā vasavo rudrāḥ sāśvinaḥ pitaro 'pi ca
     dharmaḥ satyaṃ tapo dīkṣā vyavasāyaḥ pitāmahaḥ
śarvaryo divasāś caiva mārīcaḥ kaśyapas tathā
     śukro bṛhaspatir bhaumo budho rāhuḥ śanaiścaraḥ
nakṣatrāṇy ṛtavaś caiva māsāḥ saṃdhyāḥ sa vatsarāḥ
     vainateyāḥ samudrāś ca kadrujāḥ pannagās tathā
śatadrūś ca vipāśā ca candra bhāgā sarasvatī
     sindhuś ca devikā caiva puṣkaraṃ tīrtham eva ca
gaṅgā mahānadī caiva kapilā narmadā tathā
     kampunā ca viśalyā ca karatoyāmbuvāhinī
sarayūr gaṇḍakī caiva lohityaś ca mahānadaḥ
     tāmrāruṇā vetravatī parṇāśā gautamī tathā
godāvarī ca veṇṇā ca kṛṣṇa veṇā tathādrijā
     dṛṣadvatī ca kāverī vaṃkṣur mandākinī tathā
prayāgaṃ ca prabhāsaṃ ca puṇyaṃ naimiṣam eva ca
     tac ca viśveśvara sthānaṃ yatra tad vimalaṃ saraḥ
puṇyatīrthairś ca kalilaṃ kurukṣetraṃ prakīrtitam
     sindhūttamaṃ tapo dānaṃ jambū mārgam athāpi ca
hiraṇvatī vitastā ca tathaivekṣumatī nadī
     veda smṛtir vaidasinī malavāsāś ca nady api
bhūmibhāgās tathā puṇyā gaṅgā dvāram athāpi ca
     ṛṣikulyās tathā medhyā nadī citrapathā tathā
kauśikī yamunā sītā tathā carmaṇvatī nadī
     nadī bhīma rathī caiva bāhudā ca mahānadī
     mahendra vāṇī tridivā nīlikā ca sarasvatī
nandā cāparanandā ca tathā tīrthaṃ mahāhradam
     gayātha phalgu tīrthaṃ ca dharmāraṇyaṃ surair vṛtam
tathā deva nadī puṇyā saraś ca brahmanirmitam
     puṇyaṃ trilokavikhyātaṃ sarvapāpaharaṃ śivam
himavān parvataś caiva divyauṣadhisamanvitaḥ
     vindhyo dhātuvicitrāṅgas tīrthavān auṣadhānvitaḥ
merur mahendro malayaḥ śvetaś ca rajatā citaḥ
     śṛṅgavān mandaro nīlo niṣadho darduras tathā
citrakūṭo 'ñjanābhaś ca parvato gandhamādanaḥ
     puṇyaḥ somagiriś caiva tathaivānye mahīdharāḥ
     diśaś ca vidiśaś caiva kṣitiḥ sarve mahīruhāḥ
viśve devā nabhaś caiva nakṣatrāṇi grahās tathā
     pāntu vaḥ satataṃ devāḥ kīrtitākīrtitā mayā
kīrtayāno naro hy etān mucyate sarvakilbiṣaiḥ
     stuvaṃś ca pratinandaṃś ca mucyate sarvato bhayāt
     sarvasaṃkarapāpebhyo devatā stavanandakaḥ
devatān antaraṃ viprāṃs tapaḥsiddhāṃs tapo 'dhikān
     kīrtitān kīrtayiṣyāmi sarvapāpapramocanān
yavakrīto 'tha raibhyaś ca kakṣīvān auśijas tathā
     bhṛgvaṅgirās tathā kaṇvo medhātithir atha prabhuḥ
     barhī ca guṇasaṃpannaḥ prācīṃ diśam upāśritāḥ
bhadrāṃ diśaṃ mahābhāgā ulmucuḥ pramucus tathā
     mumucuś ca mahābhāgaḥ svasty ātreyaś ca vīryavān
mitrā varuṇayoḥ putras tathāgastyaḥ pratāpavān
     dṛḍhāyuś cordhvabāhuś ca viśrutāv ṛṣisattamau
paścimāṃ diśam āśritya ya edhante nibodha tān
     uṣadguḥ saha sodaryaiḥ parivyādhaś ca vīryavān
ṛṣir dīrghatamāś caiva gautamaḥ kaśyapas tathā
     ekataś ca dvitaś caiva tritaś caiva maharṣayaḥ
     atreḥ putraś ca dharmātmā tathā sārasvataḥ prabhuḥ
uttarāṃ diśam āśritya ya edhante nibodha tān
     atrir vasiṣṭhaḥ śaktiś ca pārāśaryaś ca vīryavān
viśvāmitro bharadvājo jamadagnis tathaiva ca
     ṛcīka pautro rāmaś ca ṛṣir auddālakis tathā
śvetaketuḥ kohalaś ca vipulo devalas tathā
     deva śarmā ca dhaumyaś ca hastikāśyapa eva ca
lomaśo nāciketaś ca lomaharṣaṇa eva ca
     ṛṣir ugraśravāś caiva bhārgavaś cyavanas tathā
eṣa vai samavāyas te ṛṣideva samanvitaḥ
     ādyaḥ prakīrtito rājan sarvapāpapramocanaḥ
nṛgo yayātir nahuṣo yaduḥ pūruś ca vīryavān
     dhundhumāro dilīpaś ca sagaraś ca pratāpavān
kṛśāśvo yauvanāśvaś ca citrāśvaḥ satyavāṃs tathā
     duḥṣanto bharataś caiva cakravartī mahāyaśāḥ
yavano janakaś caiva tathā dṛḍharatho nṛpaḥ
     raghur naravaraś caiva tathā daśaratho nṛpaḥ
rāmo rākṣasahā vīraḥ śaśabindur bhagīrathaḥ
     hariścandro maruttaś ca jahnur jāhnavi sevitā
mahodayo hy alarkaś ca ailaś caiva narādhipaḥ
     karaṃdhamo naraśreṣṭhaḥ kadhmoraś ca narādhipaḥ
dakṣo 'mbarīṣaḥ kukuro ravataś ca mahāyaśāḥ
     mucukundaś ca rājarṣir mitra bhānuḥ priyaṃ karaḥ
trasadasyus tathā rājā śveto rājarṣisattamaḥ
     mahābhiṣaś ca vikhyāto nimi rājas tathāṣṭakaḥ
āyuḥ kṣupaś ca rājarṣiḥ kakṣeyuś ca narādhipaḥ
     śibir auśīnaraś caiva gayaś caiva narādhipaḥ
pratardano divodāsaḥ saudāsaḥ kosaleśvaraḥ
     ailo nalaś ca rājarṣir manuś caiva prajāpatiḥ
havidhraś ca pṛṣadhraś ca pratīpaḥ śaṃtanus tathā
     kakṣasenaś ca rājarṣir ye cānye nānukīrtitāḥ
mā vighnaṃ mā ca me pāpaṃ mā ca me paripanthinaḥ
     dhruvo jayo me nityaṃ syāt paratra ca parā gatiḥ
