[ṣaunaka]
      purāṇam akhilaṃ tāta pitā te 'dhītavān purā
      kac cit tvam api tat sarvam adhīṣe lomaharṣaṇe
purāṇe hi kathā divyā ādivaṃśāś ca dhīmatām
      kathyante tāḥ purāsmābhiḥ śrutāḥ pūrvaṃ pitus tava
tatra vaṃśam ahaṃ pūrvaṃ śrotum icchāmi bhārgavam
      kathayasva kathām etāṃ kalyāḥ sma śravaṇe tava
[s]
      yad adhītaṃ purā samyag dvijaśreṣṭha mahātmabhiḥ
      vaiśampāyana viprādyais taiś cāpi kathitaṃ purā
yad adhītaṃ ca pitrā me samyak caiva tato mayā
      tat tāvac chṛṇu yo devaiḥ sendraiḥ sāgnimarud gaṇaiḥ
      pūjitaḥ pravaro vaṃśo bhṛgūṇāṃ bhṛgunandana
imaṃ vaṃśam ahaṃ brahman bhārgavaṃ te mahāmune
      nigadāmi kathā yuktaṃ purāṇāśraya saṃyutam
bhṛgoḥ sudayitaḥ putraś cyavano nāma bhārgavaḥ
      cyavanasyāpi dāyādaḥ pramatir nāma dhārmikaḥ
      pramater apy abhūt putro ghṛtācyāṃ rurur ity uta
ruror api suto jajñe śunako vedapāragaḥ
      pramadvarāyāṃ dharmātmā tava pūrvapitāmahāt
tapasvī ca yaśasvī ca śrutavān brahmavittamaḥ
      dharmiṣṭhaḥ satyavādī ca niyato niyatendriyaḥ
[ṣ]
     sūtaputra yathā tasya bhārgavasya mahātmanaḥ
     cyavanatvaṃ parikhyātaṃ tan mamācakṣva pṛcchataḥ
[s]
     bhṛgoḥ sudayitā bhāryā pulomety abhiviśrutā
     tasyāṃ garbhaḥ samabhavad bhṛgor vīryasamudbhavaḥ
tasmin garbhe saṃbhṛte 'tha pulomāyāṃ bhṛgūdvaha
     samaye samaśīlinyāṃ dharmapatnyāṃ yaśasvinaḥ
abhiṣekāya niṣkrānte bhṛgau dharmabhṛtāṃ vare
     āśramaṃ tasya rakṣo 'tha pulomābhyājagāma ha
taṃ praviśyāśramaṃ dṛṣṭvā bhṛgor bhāryām aninditām
     hṛcchayena samāviṣṭo vicetāḥ samapadyata
abhyāgataṃ tu tad rakṣaḥ pulomā cārudarśanā
     nyamantrayata vanyena phalamūlādinā tadā
tāṃ tu rakṣas tato brahman hṛcchayenābhipīḍitam
     dṛṣṭvā hṛṣṭam abhūt tatra jihīrṣus tām aninditām
athāgniśaraṇe 'paśyaj jvalitaṃ jātavedasam
     tam apṛcchat tato rakṣaḥ pāvakaṃ jvalitaṃ tadā
śaṃsa me kasya bhāryeyam agne pṛṣṭa ṛtena vai
     satyas tvam asi satyaṃ me vada pāvakapṛcchate
mayā hīyaṃ pūrvavṛtā bhāryārthe varavarṇinī
     paścāt tv imāṃ pitā prādād bhṛgave 'nṛtakāriṇe
seyaṃ yadi varārohā bhṛgor bhāryā rahogatā
     tathā satyaṃ samākhyāhi jihīrṣāmy āśramād imām
manyur hi hṛdayaṃ me 'dya pradahann iva tiṣṭhati
     mat purva bhāryāṃ yad imāṃ bhṛguḥ prāpa sumadhyamām
tad rakṣa evam āmantrya jvalitaṃ jātavedasam
     śaṅkamāno bhṛgor bhāryāṃ punaḥ punar apṛcchata
tvam agne sarvabhūtānām antaś carasi nityadā
     sākṣivat puṇyapāpeṣu satyaṃ brūhi kave vacaḥ
mat pūrvabhāryāpahṛtā bhṛguṇānṛta kāriṇā
     seyaṃ yadi tathā me tvaṃ satyam ākhyātum arhasi
śrutvā tvatto bhṛgor bhāryāṃ hariṣyāmy aham āśramāt
     jātavedaḥ paśyatas te vada satyāṃ giraṃ mama
tasya tad vacanaṃ śrutvā saptārcir duḥkhito bhṛśam
     bhīto 'nṛtāc ca śāpāc ca bhṛgor ity abravīc chanaiḥ
