[vai]
      āhūyamānas tu sa tena saṃkhye; mahāmanā dhṛtarāṣṭrasya putraḥ
      nivartitas tasya girāṅkuśena; gajo yathāmatta ivāṅkuśena
so 'mṛṣyamāṇo vacasābhimṛṣṭo; mahārathenāti rathas tarasvī
      paryāvavartātha rathena vīro; bhogī yathā pādatalābhimṛṣṭaḥ
taṃ prekṣya karṇaḥ parivartamānaṃ; nivartya saṃstabhya ca viddha gātraḥ
      duryodhanaṃ dakṣiṇato 'bhyagacchat; pārthaṃ nṛvīro yudhi hemamālī
bhīṣmas tataḥ śāṃtanavo nivṛtya; hiraṇyakakṣyāṃs tvarayaṃs turaṃgān
      duryodhanaṃ paścimato 'bhyarakṣat; pārthān mahābāhur adhijya dhanvā
droṇaḥ kṛpaś caiva viviṃśatiś ca; duḥśāsanaś caiva nivṛtya śīghram
      sarve purastād vitateṣu cāpā; duryodhanārthaṃ tvaritābhyupeyuḥ
sa tāny anīkāni nivartamānāny; ālokya pūrṇaughanibhāni pārthaḥ
      haṃso yathā megham ivāpatantaṃ; dhanaṃjayaḥ pratyapatat tarasvī
te sarvataḥ saṃparivārya pārtham; astrāṇi divyāni samādadānāḥ
      vavarṣur abhyetya śaraiḥ samantān; meghā yathā bhūdharam ambuvegaiḥ
tato 'stram astreṇa nivārya teṣāṃ; gāṇḍīvadhanvā kurupuṃgavānām
      saṃmohanaṃ śatrusaho 'nyad astraṃ; prāduścakāraindrir apāraṇīyam
tato diśaś cānudiśo vivṛtya; śaraiḥ sudhārair niśitaiḥ supuṅkhaiḥ
      gāṇḍīvaghoṣeṇa manāṃsi teṣāṃ; mahābalaḥ pravyathayāṃ cakāra
tataḥ punar bhīmaravaṃ pragṛhya; dorbhyāṃ mahāśaṅkham udāraghoṣam
     vyanādayat sa pradiśo diśaḥ khaṃ; bhuvaṃ ca pārtho dviṣatāṃ nihantā
te śaṅkhanādena kurupravīrāḥ; saṃmohitāḥ pārtha samīritena
     utsṛjya cāpāni durāsadāni; sarve tadā śānti parā babhūvuḥ
tathā visaṃjñeṣu pareṣu pārthaḥ; smṛtvā tu vākyāni tathottarāyāḥ
     niryāhi madhyād iti matsyaputram; uvāca yāvat kuravo visaṃjñāḥ
ācārya śāradvatayoḥ suśukle; karṇasya pītaṃ ruciraṃ ca vastram
     drauṇeś ca rājñaś ca tathaiva nīle; vastre samādatsva narapravīra
bhīṣmasya saṃjñāṃ tu tathaiva manya; jānāti me 'strapratighātam eṣaḥ
     etasya vāhān kuru savyatas tvam; evaṃ hi yātavyam amūḍha saṃjñaiḥ
raśmīn samutsṛjya tato mahātmā; rathād avaplutya virāṭa putraḥ
     vastrāṇy upādāya mahārathānāṃ; tūrṇaṃ punaḥ svaṃ ratham āruroha
tato 'nvaśāsac caturaḥ sadaśvān; putro virāṭasya hiraṇyakakṣyān
     te tad vyatīyur dhvajinām anīkaṃ; śvetā vahanto 'rjunam ājimadhyāt
tathā tu yāntaṃ puruṣapravīraṃ; bhīṣmaḥ śarair abhyahanat tarasvī
     sa cāpi bhīṣmasya hayān nihatya; vivyādha pārśve daśabhiḥ pṛṣatkaiḥ
tato 'rjuno bhīṣmam apāsya yuddhe; viddhvāsya yantāram ariṣṭadhanvā
     tasthau vimukto rathavṛndamadhyād; rāhuṃ vidāryeva sahasraraśmiḥ
labdhvā tu saṃjñāṃ ca kurupravīraḥ; pārthaṃ samīkṣyātha mahendrakalpam
     raṇād vimuktaṃ sthitam ekam ājau; sa dhārtarāṣṭras tvarito babhāṣe
ayaṃ kathaṃ svid bhavatāṃ vimuktas; taṃ vai prabadhnīta yathā na mucyet
     tam abravīc chāṃtanavaḥ prahasya; kva te gatā buddhir abhūt kva vīryam
śāntiṃ parāśvasya yathā sthito 'bhūr; utsṛjya bāṇāṃś ca dhanuś ca citram
     na tv eva bībhatsur alaṃ nṛśaṃsaṃ; kartuṃ na pāpe 'sya mano niviṣṭam
trailokyahetor na jahet svadharmaṃ; tasmān na sarve nihatā raṇe 'smin
     kṣipraṃ kurūn yāhi kurupravīra; vijitya gāś ca pratiyātu pārthaḥ
duryodhanas tasya tu tan niśamya; pitāmahasyātma hitaṃ vaco 'tha
     atītakāmo yudhi so 'ty amarṣī; rājā viniḥśvasya babhūva tūṣṇīm
tad bhīṣma vākyaṃ hitam īkṣya sarve; dhanaṃjayāgniṃ ca vivardhamānam
     nivartanāyaiva mano nidadhyur; duryodhanaṃ te parirakṣamāṇāḥ
tān prasthitān prītamanāḥ sa pārtho; dhanaṃjayaḥ prekṣya kurupravīrān
     ābhāṣamāṇo 'nuyayau muhūrtaṃ; saṃpūjayaṃs tatra gurūn mahātmā
pitāmahaṃ śāṃtanavaṃ sa vṛddhaṃ; droṇaṃ guruṃ ca pratipūjya mūrdhnā
     drauṇiṃ kṛpaṃ caiva gurūṃś ca sarvāñ; śarair vicitrair abhivādya caiva
duryodhanasyottama ratnacitraṃ; ciccheda pārtho mukuṭaṃ śareṇa
     āmantrya vīrāṃś ca tathaiva mānyān; gāṇḍīvaghoṣeṇa vinādya lokān
sa devadattaṃ sahasā vinādya; vidārya vīro dviṣatāṃ manāṃsi
     dhvajena sarvān abhibhūya śatrūn; sa hemajālena virājamānaḥ
dṛṣṭvā prayātāṃs tu kurūn kirīṭī; hṛṣṭo 'bravīt tatra sa matsyaputram
     āvartayāśvān paśavo jitās te; yātāḥ pare yāhi puraṃ prahṛṣṭaḥ
