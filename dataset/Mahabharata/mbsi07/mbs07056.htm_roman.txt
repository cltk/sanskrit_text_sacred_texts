[s]
      tato 'rjunasya bhavanaṃ praviśyāpratimaṃ vibhuḥ
      spṛṣṭvāmbhaḥ puṇḍarīkākṣaḥ sthaṇḍile śubhalakṣaṇe
      saṃtastāra śubhāṃ śayyāṃ darbhair vaiḍūrya saṃnibhaiḥ
tato mālyena vidhival lājair gandhaiḥ sumaṅgalaiḥ
      alaṃcakāra tāṃ śayyāṃ parivāryāyudhottamaiḥ
tataḥ spṛṣṭodakaṃ pārthaṃ vinītāḥ paricārakāḥ
      darśayāṃ naityakaṃ cakrur naiśaṃ traiyambakaṃ balim
tataḥ prītamanāḥ pārtho gandhair mālyaiś ca mādhavam
      alaṃkṛtyopahāraṃ ta naiśam asmai nyavedayat
smayamānas tu govindaḥ phalgunaṃ pratyabhāṣata
      supyatāṃ pārtha bhadraṃ te kalyāṇāya vrajāmy aham
sthāpayitvā tato dvāḥsthān goptṝṃś cāttāyudhān narān
      dārukānugataḥ śrīmān viveśa śibiraṃ svakam
      śiśye ca śayane śubhre bahu kṛtyaṃ vicintayan
na pāṇḍavānāṃ śibire kaś cit suṣvāpa tāṃ niśām
      prajāgaraḥ sarvajanam āviveśa viśāṃ pate
putraśokābhibhūtena pratijñāto mahātmanā
      sahasā sindhurājasya vadho gāṇḍīvadhanvanā
tat kathaṃ nu mahābāhur vāsaviḥ paravīrahā
      pratijñāṃ saphalāṃ kuryād iti te samacintayan
kaṣṭaṃ hīdaṃ vyavasitaṃ pāṇḍavena mahāmanā
     putraśokābhitaptena pratijñā mahatī kṛtā
bhrātaraś cāpi vikrāntā bahulāni balāni ca
     dhṛtarāṣṭrasya putreṇa sarvaṃ tasmai niveditam
sa hatvā saindhavaṃ saṃkhye punar etu dhanaṃjayaḥ
     jitvā ripugaṇāṃś caiva pārayatv arjuno vratam
ahatvā sindhurājaṃ hi dhūmaketuṃ pravekṣyati
     na hy etad anṛtaṃ kartum arhaḥ pārtho dhanaṃjayaḥ
dharmaputraḥ kathaṃ rājā bhaviṣyati mṛte 'rjune
     tasmin hi vijayaḥ kṛtsnaḥ pāṇḍavena samāhitaḥ
yadi naḥ sukṛtaṃ kiṃ cid yadi dattaṃ hutaṃ yadi
     phalena tasya sarvasya savyasācī jayatv arīn
evaṃ kathayatāṃ teṣāṃ jayam āśaṃsatāṃ prabho
     kṛcchreṇa mahatā rājan rajanī vyatyavartata
tasyāṃ rajanyāṃ madhye tu pratibuddho janārdanaḥ
     smṛtvā pratijñāṃ pārthasya dārukaṃ pratyabhāṣata
arjunena pratijñātam ārtena hatabandhunā
     jayadrathaṃ haniṣyāmi śvobhūta iti dāruka
tat tu druyodhanaḥ śrutvā mantribhir mantrayiṣyati
     yathā jayadrathaṃ pārtho na hanyād iti saṃyuge
akṣauhiṇyo hi tāḥ sarvā rakṣiṣyanti jayadratham
     droṇaś ca saha putreṇa sarvāstravidhipāragaḥ
eko vīraḥ sahasrākṣo daityadānava marditā
     so 'pi taṃ notsahetājau hantuṃ droṇena rakṣitam
so 'haṃ śvas tat kariṣyāmi yathā kuntīsuto 'rjunaḥ
     aprāpte 'staṃ dinakare haniṣyati jayadratham
na hi dārā na mitrāṇi jñātayo na ca bāndhavāḥ
     kaś cin nānyaḥ priyataraḥ kuntīputrān mamārjunāt
anarjunam imaṃ lokaṃ muhūrtam api dāruka
     udīkṣituṃ na śakto 'haṃ bhavitā na ca tat tathā
ahaṃ dhvajinyaḥ śatrūṇāṃ sahayāḥ sa rathadvipāḥ
     arjunārthe haniṣyāmi sa karṇāḥ sa suyodhanāḥ
śvo nirīkṣantu me vīryaṃ trayo lokā mahāhave
     dhanaṃjayārthaṃ samare parākrāntasya dāruka
śvo narendra sahasrāṇi rājaputra śatānica
     sāśvadvipa rathāny ājau vidraviṣyanti dāruka
śvas tāṃ cakrapramathitāṃ drakṣyase nṛpa vāhinīm
     mayā kruddena samare pāṇḍavārthe nipātitām
śvaḥ sa devāḥ sa gandharvāḥ piśācoragarākṣasāḥ
     jñāsyanti lokāḥ sarve māṃ suhṛdaṃ savyasācinaḥ
yas taṃ dveṣṭi sa māṃ dveṣṭi yas tam anu sa mām anu
     iti saṃkalpyatāṃ buddhyā śarīrārdhaṃ mamārjunaḥ
yathā tvam aprabhātāyām asyāṃ niśi rathottamam
     kalpayitvā yathāśāstram ādāya vratasaṃyataḥ
gadāṃ kaumodakīṃ divyāṃ śaktiṃ cakraṃ dhanuḥ śarān
     āropya vai rathe sūta sarvopakaraṇāni ca
sthānaṃ hi kalpayitvā ca rathopasthe dhvajasya me
     vainateyasya vīrasya samare rathaśobhinaḥ
chatraṃ jāmbūnadair jālair arkajvalana saṃnibhaiḥ
     viśvakarma kṛtair divyair aśvān api ca bhūṣitān
balāhakaṃ meghapuṣpaṃ sainyaṃ sugrīvam eva ca
     yuktvā vājivarān yattaḥ kavacī tiṣṭha dāruka
pāñcajanyasya nirghoṣam ārṣabheṇaiva pūritam
     śrutvā tu bhairavaṃ nāradm upayāyā javena mām
ekāhnāham amarṣaṃ ca sarvaduḥkhāni caiva ha
     bhrātuḥ pitṛṣvaseyasya vyapaneṣyāmi dāruka
sarvopāyair yatiṣyāmi yathā bībhatsur āhave
     paśyatāṃ dhārtarāṣṭrāṇāṃ haniṣyati jayadratham
yasya yasya ca bībhatsur vadhe yatnaṃ kariṣyati
     āśaṃse sārathe tatra bhavitāsya dhruvo jayaḥ
[dāruka]
     jaya eva dhruvas tasya kuta eva parājayaḥ
     yasya tvaṃ puruṣavyāghra sārathyam upajagmivān
evaṃ caitat kariṣyāmi yathā mām anuśāsasi
     suprabhātām imāṃ rātriṃ jayāya vijayasya hi
