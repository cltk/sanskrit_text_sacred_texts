[dhṛ]
      atitīvrāṇi duḥkhāni duḥsahāni bahūni ca
      tavāhaṃ saṃjayāśrauṣaṃ putrāṇāṃ mama saṃkṣayam
tathā tu me kathayase yathā yuddhaṃ tu vartate
      na santi sūta kauravyā iti me naiṣṭhikī matiḥ
duryodhanas tu virathaḥ kṛtas tatra mahāraṇe
      dharmaputraḥ kathaṃ cakre tasmin vā nṛpatiḥ katham
aparāhṇe kathaṃ yuddham abhaval loma hārṣaṇam
      tan mamācakṣva tattvena kuśalo hy asi saṃjaya
[s]
      saṃsakteṣu ca sainyeṣu yudhyamāneṣu bhāgaśaḥ
      ratham anyaṃ samāsthāya putras tava viśāṃ pate
krodhena mahatāviṣṭaḥ saviṣo bhujago yathā
      duryodhanas tu dṛṣṭvā vai dharmarājaṃ yudhiṣṭhiram
      uvāca sūta tvaritaṃ yāhi yāhīti bhārata
atra māṃ prāpaya kṣipraṃ sārathe yatra pāṇḍavaḥ
      dhriyamāṇena chatreṇa rājā rājati daṃśitaḥ
sasūtaś codito rājñā rājñaḥ syandanam uttamam
      yudhiṣṭhirasyābhimukhaṃ preṣayām āsa saṃyuge
tato yudhiṣṭhiraḥ kruddhaḥ pramatta iva sad gavaḥ
      sārathiṃ codayām āsa yāhi yatra suyodhanaḥ
tau samājagmatur vīrau bhrātarau rathasāttamau
     sametya ca mahāvīryau saṃnaddhau yuddhadurmadau
     tatakṣatur maheṣvāsau śarair anyonyam āhave
tato duryodhano rājā dharmaśīlasya māriṣa
     śilāśitena bhallena dhanuś ciccheda saṃyuge
     taṃ nāmṛṣyata saṃkruddho vyavasāyaṃ yudhiṣṭhiraḥ
apavidhya dhanuś chinnaṃ krodhasaṃraktalocanaḥ
     anyat kārmukam ādāya dharmaputraś camūmukhe
duryodhanasya ciccheda dhvajaṃ kārmukam eva ca
     athānyad dhanur ādāya pratyavidhyata pāṇḍavam
tāv anyonyaṃ susaṃrabdhau śaravarṣāṇy amuñcatām
     siṃhāv iva susaṃkruddhau parasparajigīṣayā
anyonyaṃ jaghnatuś caiva nardamānau vṛṣāv iva
     anyonyaṃ prekṣamāṇau ca ceratus tau mahārathau
tataḥ pūrṇāyatotsṛṣṭair anyonyaṃ sukṛtavraṇau
     virejatur mahārāja puṣṭitāv iva kiṃśukau
tato rājan pratibhayān siṃhanādān muhur muhuḥ
     talayoś ca tathā śabdān dhanuṣoś ca mahāhave
śaṅkhaśabdaravāṃś caiva cakratus tau rathottamau
     anyonyaṃ ca mahārāja pīḍayāṃ cakratur bhṛśam
tato yudhiṣṭhiro rājā tava putraṃ tribhiḥ śaraiḥ
     ājaghānorasi kruddho vajravego durāsadaḥ
prativivyādha taṃ tūrṇaṃ tava putro mahīpatim
     pañcabhir niśitair bāṇair hemapuṅkhaiḥ śilāśitaiḥ
tato duryodhano rājā śaktiṃ cikṣepa bhārata
     sarvapāraśavīṃ tīkṣṇāṃ maholkā pratimāṃ tadā
tām āpatantīṃ sahasā dharmarājaḥ śilāśitaiḥ
     tribhiś ciccheda sahasā taṃ ca vivyādha saptabhiḥ
nipapāta tataḥ sātha hemadaṇḍā mahāghanā
     nipatantī maholkeva vyarājac chikhi saṃnibhā
śaktiṃ vinihatāṃ dṛṣṭvā putras tava viśāṃ pate
     navabhir niśitair bhallair nijaghāna yudhiṣṭhiram
so 'tividdho balavatām agraṇīḥ śatrutāpanaḥ
     duryodhanaṃ samuddiśya bāṇaṃ jagrāha satvaraḥ
samādhatta ca taṃ bāṇaṃ dhanuṣy ugraṃ mahābalaḥ
     cikṣepa ca tato rājā rājñaḥ kruddhaḥ parākramī
sa tu bāṇaḥ samāsādya tava putraṃ mahāratham
     vyamohayata rājānaṃ dharaṇīṃ ca jagāma ha
tato duryodhanaḥ kruddho gadām udyamya vegitaḥ
     vidhitsuḥ kalahasyāntam abhidudrāva pāṇḍavam
tam ālakṣyodyata gadaṃ daṇḍahastam ivāntakam
     dharmarājo mahāśaktiṃ prāhiṇot tava sūnave
     dīpyamānāṃ mahāvegāṃ maholkāṃ jvalitām iva
rathasthaḥ sa tayā viddho varma bhittvā mahāhave
     bhṛśaṃ saṃvignahṛdayaḥ papāta ca mumoha ca
tatas tvaritam āgatya kṛtavarmā tavātmajam
     pratyapadyata rājānaṃ magnaṃ vai vyasanārṇave
bhīmo 'pi mahatīṃ gṛhya gadāṃ hemapariṣkṛtām
     abhidudrāva vegena kṛtavarmāṇam āhave
     evaṃ tad abhavad yuddhaṃ tvadīyānāṃ paraiḥ saha
