[j]
      sarasvatyāḥ prabhāvo 'yam uktas te dvijasāttama
      kumārasyābhiṣekaṃ tu brahman vyākhyātum arhasi
yasmin kāle ca deśe ca yathā ca vadatāṃ vara
      yaiś cābhiṣikto bhagavān vidhinā yena ca prabhuḥ
skando yathā ca daityānām akarot kadanaṃ mahat
      tathā me sarvam ācakṣva paraṃ kautūhalaṃ hi me
[vai]
      kuruvaṃśasya sadṛśam idaṃ kautūhalaṃ tava
      harṣām utpādayaty etad vaco me janamejaya
hanta te kathayiṣyāmi śṛṇvānasya janādhipa
      abhiṣekaṃ kumārasya prabhāvaṃ ca mahātmanaḥ
tejo māheśvaraṃ skannam agnau prapatitaṃ purā
      tat sarvabhakṣo bhagavān nāśakad dagdhum akṣayam
tenāsīdati tejasvī dīptimān havyahāvanaḥ
      na caiva dhārayām āsa garbhaṃ tejomayaṃ tadā
sā gaṅgām abhisāṃgamya niyogād brahmaṇaḥ prabhuḥ
      garbham āhitavān divyaṃ bhāskaropama tejasam
atha gaṅgāpi taṃ garbham asahantī vidhāraṇe
      utsasarja girau ramye himavaty amarārcite
sa tatra vavṛdhe lokān āvṛtya jvalanātmajaḥ
     dadṛśur jvalanākāraṃ taṃ garbham atha kṛttikāḥ
śarastambe mahātmānam analātmajam īśvaram
     mamāyam iti tāḥ sarvāḥ putrārthinyo 'bhicakramuḥ
tāsāṃ viditvā bhāvaṃ taṃ mātṝṇāṃ bhagavān prabhuḥ
     prasnutānāṃ payaḥ ṣaḍbhir vadanair apibat tadā
taṃ prabhāvaṃ samālakṣya tasya bālasya kṛttikāḥ
     paraṃ vismayam āpannā devyo divyavapur dharāḥ
yatrotsṛṣṭaḥ sa bhagavān gaṅgayā girimūrdhani
     sa śailaḥ kāñcanaḥ sarvaḥ saṃbabhau kurusattama
vardhatā caiva garbheṇa pṛthivī tena rañjitā
     ataś ca sarve saṃvṛttā girayaḥ kāñcanākarāḥ
kumāraś ca mahāvīryaḥ kārttikeya iti smṛtaḥ
     gāṅgeyaḥ pūrvam abhavan mahāyogabalānvitaḥ
sa devas tapasā caiva vīryeṇa ca samanvitaḥ
     vavṛdhe 'tīva rājendra candravat priyadarśanaḥ
sa tasmin kāñcane divye śarastambe śriyā vṛtaḥ
     stūyamānas tadā śete gandharvair munibhis tathā
tathainam anvanṛtyanta devakanyāḥ sahasraśaḥ
     divyavāditra nṛttajñāḥ stuvantyaś cārudarśanāḥ
anvāste ca nadī devaṃ gaṅgā vai saritāṃ varā
     dadhāra pṛthivī cainaṃ bibhratī rūpam uttamam
jātakarmādikās tasya kriyāś cakre bṛhaspatiḥ
     vedaś cainaṃ caturmūrtir upatasthe kṛtāñjaliḥ
dhanurvedaś catuṣpādaḥ śastragrāmaḥ sasaṃgrahaḥ
     tathainaṃ samupātiṣṭhāt sākṣād vāṇī ca kevalā
sa dadarśa mahāvīryaṃ devadevam umāpatim
     śailaputryā sahāsīnaṃ bhūtasaṃgha śatair vṛtam
nikāyā bhūtasaṃghānāṃ paraṃmādbhuta darśanāḥ
     vikṛtā vikṛtākārā vikṛtābharaṇa dhvajāḥ
vyāghrasiṃharkṣa vadanā biḍāla makarānanāḥ
     vṛṣadaṃśa mukhāś cānye gajoṣṭravadanās tathā
ulūka vadanāḥ ke cid gṛdhragomāyudarśanāḥ
     krauñcapārāvata nibhair vadanai rāṅkavair api
śvāvit śakyaka godhānāṃ kharaiḍaka gavāṃ tathā
     sādṛśāni vapūṃṣy anye tatra tatra vyadhārayan
ke cic chailāmbuda prakhyāś cakrālāta gadāyudhāḥ
     kec cid añjana puñjābhāḥ ke cic chvetācalaprabhāḥ
sapta mātṛgaṇāś caiva samājagmur viśāṃ pate
     sādhyā viśve 'tha maruto vasavaḥ pitaras tathā
rudrādityās tathā siddhā bhujagāṃ dānavāḥ khagāḥ
     brahmā svayambhūr bhagavān saputraḥ saha viṣṇunā
śakras tathābhyayād draṣṭuṃ kumāra varam acyutam
     nāradapramukhāś cāpi devagandharvasattamāḥ
devarṣayaś ca siddhāś ca bṛhaspatipurogamāḥ
     ṛbbhavo nāma varadā devānām api devatāḥ
     te 'pi tatra samājagmur yāmā dhāmāś ca sarvaśaḥ
sa tu bālo 'pi bhagavān mahāyogabalānvitaḥ
     abhyājagāma deveśaṃ śūlahastaṃ pinākinam
tam ārajantam ālakṣya śivasyāsīn manogatam
     yugapac chailaputryāś ca gaṅgāyāḥ pāvakasya ca
kiṃ nu pūrvam ayaṃ bālo gauravād abhyupaiṣyati
     api mām iti sarveṣāṃ teṣām āsīn manogatam
teṣām etam abhiprāyaṃ caturṇām upalakṣya saḥ
     yugapad yogam āsthāya sasārja vividhās tanūḥ
tato 'bhavac caturmūrtiḥ kṣaṇena bhagavān prabhuḥ
     skandaḥ śākho viśākhaś ca naigameṣaś ca pṛṣṭhataḥ
evaṃ sa kṛtvā hy ātmānaṃ caturdhā bhagavān prabhuḥ
     yato rudras tataḥ skando jagāmādbhuta darśanaḥ
viśākhas tu yayau yena devī girivarātmajā
     śākho yayau ca bhagavān vāyumūrtir vibhāvasum
     naigameṣo 'gamad gaṅgāṃ kumāraḥ pāvakaprabhaḥ
sarve bhāsvaradehās te catvāraḥ samarūpiṇaḥ
     tān samabhyayur avyagrās tad adbhutam ivābhavat
hāhākāro mahān āsīd devadānavarakṣasām
     tad dṛṣṭvā mahad āścaryam adbhutaṃ lomaharṣaṇam
tato rudraś ca devī ca pāvakaś ca pitāmaham
     gaṅgayā sahitāḥ sarve praṇipetur jagatpatim
praṇipatya tatas te tu vidhivad rājapuṃgava
     idam ūcur vaco rājan kārttikeya priyepsayā
asya bālasya bhagavann ādhipatyaṃ yathepsitam
     asmin priyārthaṃ deveśa sādṛśaṃ dātum arhasi
tataḥ sa bhagavān dhīmān sarvalokapitāmahaḥ
     manasā cintayām āsa kim ayaṃ labhatām iti
aiśvaryāṇi hi sarvāṇi devagandharvarakṣasām
     bhūtayakṣavihaṃgānāṃ pannagānāṃ ca sarvaśaḥ
pūrvam evādideśāsau nikāyeṣu mahātmanām
     samarthaṃ ca tam aiśvarye mahāmatir amanyata
tato muhūrtaṃ sa dhyātvā devānāṃ śreyasi sthitaḥ
     senāpatyaṃ dadau tasmai sarvabhūteṣu bhārata
sarvadeva nikāyānāṃ ye rājānaḥ pariśrutāḥ
     tān sarvān vyādideśāsmai sarvabhūtapitāmahaḥ
tataḥ kumāram ādāya devā brahmapurogamāḥ
     abhiṣekārtham ājagmuḥ śailendraṃ sahitās tataḥ
puṇyāṃ haimavatīṃ devīṃ saricchreṣṭhāṃ sarasvatīm
     samantapañcake yā vai triṣu lokeṣu viśrutā
tatra tīre sarasvatyāḥ puṇye sarvaguṇānvite
     niṣedur devagandharvāḥ sarve saṃpūrṇamānasāḥ
