laṅkāyāṃ tu kṛtaṃ karma ghoraṃ dṛṣṭvā bhavāvaham
 rākṣasendro hanumatā śakreṇeva mahātmanā
 abravīd rākṣasān sarvān hriyā kiṃ cid avāṅmukhaḥ
dharṣitā ca praviṣṭā ca laṅkā duṣprasahā purī
 tena vānaramātreṇa dṛṣṭā sītā ca jānakī
prasādo dharṣitaś caityaḥ pravarā rākṣasā hatāḥ
 āvilā ca purī laṅkā sarvā hanumatā kṛtā
kiṃ kariṣyāmi bhadraṃ vaḥ kiṃ vā yuktam anantaram
 ucyatāṃ naḥ samarthaṃ yat kṛtaṃ ca sukṛtaṃ bhavet
mantramūlaṃ hi vijayaṃ prāhur āryā manasvinaḥ
 tasmād vai rocaye mantraṃ rāmaṃ prati mahābalāḥ
trividhāḥ puruṣā loke uttamādhamamadhyamāḥ
 teṣāṃ tu samavetānāṃ guṇadoṣaṃ vadāmy aham
mantribhir hitasaṃyuktaiḥ samarthair mantranirṇaye
 mitrair vāpi samānārthair bāndhavair api vā hitaiḥ
sahito mantrayitvā yaḥ karmārambhān pravartayet
 daive ca kurute yatnaṃ tam āhuḥ puruṣottamam
eko 'rthaṃ vimṛśed eko dharme prakurute manaḥ
 ekaḥ kāryāṇi kurute tam āhur madhyamaṃ naram
guṇadoṣāv aniścitya tyaktvā daivavyapāśrayam
 kariṣyāmīti yaḥ kāryam upekṣet sa narādhamaḥ
yatheme puruṣā nityam uttamādhamamadhyamāḥ
 evaṃ mantro 'pi vijñeya uttamādhamamadhyamaḥ
aikamatyam upāgamya śāstradṛṣṭena cakṣuṣā
 mantriṇo yatra nirastās tam āhur mantram uttamam
bahvyo 'pi matayo gatvā mantriṇo hy arthanirṇaye
 punar yatraikatāṃ prāptaḥ sa mantro madhyamaḥ smṛtaḥ
anyonyamatim āsthāya yatra saṃpratibhāṣyate
 na caikamatye śreyo 'sti mantraḥ so 'dhama ucyate
tasmāt sumantritaṃ sādhu bhavanto mantrisattamāḥ
 kāryaṃ saṃpratipadyantām etat kṛtyatamaṃ mama
vānarāṇāṃ hi vīrāṇāṃ sahasraiḥ parivāritaḥ
 rāmo 'bhyeti purīṃ laṅkām asmākam uparodhakaḥ
tariṣyati ca suvyaktaṃ rāghavaḥ sāgaraṃ sukham
 tarasā yuktarūpeṇa sānujaḥ sabalānugaḥ
asminn evaṃgate kārye viruddhe vānaraiḥ saha
 hitaṃ pure ca sainye ca sarvaṃ saṃmantryatāṃ mama
