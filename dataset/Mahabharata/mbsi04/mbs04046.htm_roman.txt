[bhīsma]
      sādhu paśyati vai droṇaḥ kṛpaḥ sādhv anupaśyati
      karṇas tu kṣatradharmeṇa yathāvad yoddhum icchati
ācāryo nābhiṣaktavyaḥ puruṣeṇa vijānatā
      deśakālau tu saṃprekṣya yoddhavyam iti me matiḥ
yasya sūryasamāḥ pañca sapatnāḥ syuḥ prahāriṇaḥ
      katham abhyudaye teṣāṃ na pramuhyeta paṇḍitaḥ
svārthe sarve vimuhyanti ye 'pi dharmavido janāḥ
      tasmād rājan bravīmy eṣa vākyaṃ te yadi rocate
karṇo yad abhyavocan nas tejaḥ saṃjananāya tat
      ācārya putraḥ kṣamatāṃ mahat kāryam upasthitam
nāyaṃ kālo virodhasya kaunteye samupasthite
      kṣantavyaṃ bhavatā sarvam ācāryeṇa kṛpeṇa ca
bhavatāṃ hi kṛtāstratvaṃ yathāditye prabhā tathā
      yathā candramaso lakṣma sarvathā nāpakṛṣyate
      evaṃ bhavatsu brāhmaṇyaṃ brahmāstraṃ ca pratiṣṭhitam
catvāra ekato vedāḥ kṣātram ekatra dṛśyate
      naitat samastam ubhayaṃ kaśmiṃś cid anuśuśrumaḥ
anyatra bhāratācāryāt saputrād iti me matiḥ
      brahmāstraṃ caiva vedāś ca naitad anyatra dṛśyate
ācārya putraḥ kṣamatāṃ nāyaṃ kālaḥ svabhedane
     sarve saṃhatya yudhyāmaḥ pākaśāsanim āgatam
balasya vyasanānīha yāny uktāni manīṣibhiḥ
     mukhyo bhedo hi teṣāṃ vai pāpiṣṭho viduṣāṃ mataḥ
[aṣvatth]
     ācārya eva kṣamatāṃ śāntir atra vidhīyatām
     abhiṣajyamāne hi gurau tadvṛttaṃ roṣakāritam
[vai]
     tato duryodhano droṇaṃ kṣamayām āsa bhārata
     saha karṇena bhīṣmeṇa kṛpeṇa ca mahātmanā
[droṇa]
     yad eva prathamaṃ vākyaṃ bhīṣmaḥ śāṃtanavo 'bravīt
     tenaivāhaṃ prasanno vai pramam atra vidhīyatām
yathā duryodhane 'yatte nāgaḥ spṛśati sainikān
     sāhasad yadi vā mohāt tathā nītir vidhīyatām
vanavāse hy anirvṛtte darśayen na dhanaṃjayaḥ
     dhanaṃ vālabhamāno 'tra nādya naḥ kṣantum arhati
yathā nāyaṃ samāyujyād dhārtarāṣṭrān kathaṃ cana
     yathā ca na parājayyāt tathā nītir vidhīyatām
uktaṃ duryodhanenāpi purastād vākyam īdṛśam
     tad anusmṛtya gāṅgeya yathāvad vaktum arhasi
