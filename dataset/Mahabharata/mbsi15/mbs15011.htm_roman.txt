[dhṛ]
      maṇḍalāni ca budhyethāḥ pareṣām ātmanas tathā
      udāsīnaguṇānāṃ ca madhyamānāṃ tathaiva ca
caturṇāṃ śatrujātānāṃ sarveṣām ātatāyinām
      mitraṃ cāmitramitraṃ ca boddhavyaṃ te 'rikarśana
tathāmātyā janapadā durgāṇi viṣamāṇi ca
      balānica kuruśreṣṭha bhavanty eṣāṃ yatheccchakam
te ca dvādaśa kaunteya rājñāṃ vai vividhātmakāḥ
      mantripradhānāś ca guṇāḥ ṣaṣṭir dvādaśa ca prabho
etān maṇḍalam ity āhur ācāryā nītikovidāḥ
      atra ṣāḍguṇyam āyattaṃ yudhiṣṭhira nibodha tat
vṛddhikṣayau ca vijñeyau sthānaṃ ca kurunandana
      dvisaptatyā mahābāho tataḥ ṣāḍguṇya cāriṇaḥ
yadā svapakṣo balavān parapakṣas tathā balaḥ
      vigṛhya śatrūn kaunteya yāyāt kṣitipatis tadā
      yadā svapakṣe 'balavāṃs tadā saṃdhiṃ samāśrayet
dravyāṇāṃ saṃcayaś caiva kartavyaḥ syān mahāṃs tathā
      yadā samartho yānāya nacireṇaiva bhārata
tadā sarvaṃ vidheyaṃ syāt sthānaṃ ca na vibhājayet
      bhūmir alpaphalā deyā viparītasya bhārata
hiraṇyaṃ kupya bhūyiṣṭhaṃ mitraṃ kṣīṇam akośavat
     viparītān na gṛhṇīyāt svayaṃ saṃdhiviśāradaḥ
saṃdhyarthaṃ rājaputraṃ ca lipsethā bharatarṣabha
     vviparītas tu te 'deyaḥ putra kasyāṃ cid āpadi
     tasya pramokṣe yatnaṃ ca kuryāḥ sopāya mantravit
prakṛtīnāṃ ca kaunteya rājā dīnāṃ vibhāvayet
     krameṇa yugapad dvaṃdvaṃ vyasanānāṃ balābalam
pīḍanaṃ stambhanaṃ caiva kośabhaṅgas tathaiva ca
     kāryaṃ yatnena śatrūṇāṃ svarāṣṭraṃ rakṣatā svayam
na ca hiṃsyo 'bhyupagataḥ sāmanto vṛddhim ichatā
     kaunteya taṃ na hiṃseta yo mahīṃ vijigīṣate
gaṇānāṃ bhedane yogaṃ gacchethāḥ saha mantribhiḥ
     sādhu saṃgrahaṇāc caiva pāpanigrahaṇāt tathā
durbalāś cāpi satataṃ nāvaṣṭabhyā balīyasā
     tiṣṭhethā rājaśārdūla vaitasīṃ vṛttim āsthitaḥ
yady evam abhiyāyāc ca durbalaṃ balavān nṛpaḥ
     sāmādibhir upāyais taṃ krameṇa vinivartayet
aśaknuvaṃs tu yuddhāya nispatet saha mantribhiḥ
     kośena paurair daṇḍena ye cānye priyakāriṇaḥ
asaṃbhave tu sarvasya yathāmukhyena niṣpatet
     krameṇānena mokṣaḥ syāc charīram api kevalam
