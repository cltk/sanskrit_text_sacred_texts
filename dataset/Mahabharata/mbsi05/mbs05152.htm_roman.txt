[v]
      vyuṣitāyāṃ rajanyāṃ tu rājā duryodhanas tataḥ
      vyabhajat tāny anīkāni daśa caikaṃ ca bhārata
narahastirathāśvānāṃ sāraṃ madhyaṃ ca phalgu ca
      sarveṣv eteṣv anīkeṣu saṃdideśa mahīpatiḥ
sānukarṣāḥ satūṇīrāḥ savarūthāḥ satomarāḥ
      sopāsaṅgāḥ saśaktīkāḥ saniṣaṅgāḥ sapothikāḥ
sadhvajāḥ sapatākāś ca saśarāsana tomarāḥ
      rajjubhiś ca vicitrābhiḥ sapāśāḥ saparistarāḥ
sakaca grahavikṣepāḥ sataila guḍa vālukāḥ
      sāśīviṣaghaṭāḥ sarve sasarja rasapāṃsavaḥ
saghaṇṭā phalakāḥ sarve vāsī vṛkṣādanānvitāḥ
      vyāghracarma parīvārā vṛtāś ca dvīpicarmabhiḥ
savastayaḥ saśṛṅgāś ca saprāsa vividhāyudhāḥ
      sakuṭhārāḥ sakuddālāḥ sataila kṣaumasarpiṣaḥ
citrānīkāḥ suvapuṣo jvalitā iva pāvakāḥ
      tathā kavacinaḥ śūrāḥ śastreṣu kṛtaniśramāḥ
kulīnā hayayonijñāḥ sārathye viniveśitāḥ
      baddhāriṣṭā baddhakakṣyā baddhadhvajapatākinaḥ
caturyujo rathāḥ sarve sarve śastrasamāyutāḥ
     saṃhṛṣṭavāhanāḥ sarve sarve śataśarāsanāḥ
duryayor hayayor ekas tathānyau pārṣṇisārathī
     tau cāpi rathināṃ śreṣṭhau rathī ca hayavit tathā
nagarāṇīva guptāni durādeyāni śatrubhiḥ
     āsan rathasahasrāṇi hemamālīni sarvaśaḥ
yathā rathās tathā nāgabaddhakakṣyāḥ svalaṃkṛtāḥ
     babhūvuḥ sapta puruṣā ratnavanta ivādrayaḥ
dvāv aṅkuśa dharau teṣu dvāv uttamadhanurdharau
     dvau varāsi dharau rājann ekaḥ śaktipatākadhṛk
gajair mattaiḥ samākīrṇaṃ savarmāyudha kośakaiḥ
     tad babhūva balaṃ rājan kauravyasya sahasraśaḥ
vicitrakavacāmuktaiḥ sapatākaiḥ svalaṃkṛtaiḥ
     sādibhiś copasaṃpannā āsann ayutaśo hayāḥ
susaṃgrāhāḥ susaṃtoṣā hemabhāṇḍa paricchadāḥ
     anekaśatasāhasrās te ca sādivaśe sthitāḥ
nānārūpavikārāś ca nānā kavacaśastriṇaḥ
     padātino narās tatra babhūvur hemamālinaḥ
rathasyāsan daśa gajā gajasya daśavājinaḥ
     narā daśa hayasyāsan pādarakṣāḥ samantataḥ
rathasya nāgāḥ pañcāśan nāgasyāsañ śataṃ hayāḥ
     hayasya puruṣāḥ sapta bhinnasaṃdhāna kāriṇaḥ
senā pañcaśataṃ nāgā rathās tāvanta eva ca
     daśa senā ca pṛtanā pṛtanā daśavāhinī
vāhinī pṛtanā senā dhvajinī sādinī camūḥ
     akṣauhiṇīti paryāyair niruktātha varūthinī
     evaṃ vyūḍhāny anīkāni kauraveyeṇa dhīmatā
akṣauhiṇyo daśaikā ca saṃkhyātāḥ sapta caiva ha
     akṣauhiṇyas tu saptaiva pāṇḍavānām abhūd balam
     akṣauhiṇyo daśaikā ca kauravāṇām abhūd balam
narāṇāṃ pañca pañcāśad eṣā pattir vidhīyate
     senāmukhaṃ ca tisras tā gulma ity abhisaṃjñitaḥ
daśa gulmā gaṇas tv āsīd gaṇās tv ayutaśo 'bhavan
     duryodhanasya senāsu yotsyamānāḥ prahāriṇaḥ
tatra duryodhano rājā śūrān buddhimato narān
     prasamīkṣya mahābāhuś cakre senāpatīṃs tadā
pṛthag akṣauhiṇīnāṃ ca praṇetṝn narasattamān
     vidhipūrvaṃ samānīya pārthivān abhyaṣecayat
kṛpaṃ droṇaṃ ca śalyaṃ ca saindhavaṃ ca mahāratham
     sudakṣiṇaṃ ca kāmbojaṃ kṛtavarmāṇam eva ca
droṇaputraṃ ca karṇaṃ ca bhūriśravasam eva ca
     śakuniṃ saubalaṃ caiva bāhlīkaṃ ca mahāratham
divase divase teṣāṃ prativelaṃ ca bhārata
     cakre sa vividhāḥ saṃjñāḥ pratyakṣaṃ ca punaḥ punaḥ
tathā viniyatāḥ sarve ye ca teṣāṃ padānugāḥ
     babhūvuḥ sainikā rājan rājñaḥ priyacikīrṣavaḥ
