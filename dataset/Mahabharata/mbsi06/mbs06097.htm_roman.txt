[dhṛ]
      ārjuniṃ samare śūraṃ vinighnantaṃ mahāratham
      alambusaḥ kathaṃ yuddhe pratyayudhyata saṃjaya
ārśyaśṛṅgiṃ kathaṃ cāpi saubhadraḥ paravīrahā
      tan mamācakṣva tattvena yathāvṛttaṃ sma saṃyuge
dhanaṃjayaś ca kiṃ cakre mama sainyeṣu saṃjaya
      bhīmo vā balināṃ śreṣṭho rākṣaso vā ghaṭotkacaḥ
nakulaḥ sahadevo vā sātyakir vā mahārathaḥ
      etad ācakṣva me sarvaṃ kuśalo hy asi saṃjaya
[s]
      hanta te 'haṃ pravakṣyāmi saṃgrāmaṃ lomaharṣaṇam
      yathābhūd rākṣasendrasya saubhadrasya ca māriṣa
arjunaś ca yathā saṃkhye bhīmasenaś ca pāṇḍavaḥ
      nakulaḥ sahadevaś ca raṇe cakruḥ parākramam
tathaiva tāvakāḥ sarve bhīṣmadroṇapurogamāḥ
      adbhutāni vicitrāṇi cakruḥ karmāṇy abhītavat
alambusas tu samare abhimanyuṃ mahāratham
      vinadya sumahānādaṃ tarjayitvā muhur muhuḥ
      abhidudrāva vegena tiṣṭha tiṣṭheti cābravīt
saubhadro 'pi raṇe rājan siṃhavad vinadan muhuḥ
      ārśyaśṛṅgiṃ maheṣvāsaṃ pitur atyantavairiṇam
tataḥ sameyatuḥ saṃkhye tvaritau nararākṣasau
     rathābhyāṃ rathināṃ śreṣṭhau yathā vai devadānavau
     māyāvī rākṣasaśreṣṭho divyāstrajñaś ca phālguniḥ
tataḥ kārṣṇir mahārāja niśitaiḥ sāyakais tribhiḥ
     ārśyaśṛṅgiṃ raṇe viddhvā punar vivyādha pañcabhiḥ
alambuso 'pi saṃkruddhaḥ kārṣṇiṃ navabhir āśugaiḥ
     hṛdi vivyādha vegena tottrair iva mahādvipam
ataḥ śarasahasreṇa kṣiprakārī niśācaraḥ
     arjunasya sutaṃ saṃkhye pīḍayām āsa bhārata
abhimanyus tataḥ kruddho navatiṃ nataparvaṇām
     cikṣepa niśitān bāṇān rākṣasasya mahorasi
te tasya viviśus tūrṇaṃ kāyaṃ nirbhidya marmaṇi
     sa tair vibhinnasarvāṅgaḥ śuśubhe rākṣasottamaḥ
     puṣpitaiḥ kiṃśukai rājan saṃstīrṇa iva parvataḥ
sa dhārayañ śarān hemapuṅkhān api mahābalaḥ
     vibabhau rākṣasaśreṣṭhaḥ sa jvāla iva parvataḥ
tataḥ kruddho mahārāja ārśyaśṛṅgir mahābalaḥ
     mahendrapratimaṃ kārṣṇiṃ chādayām āsa patribhiḥ
tena te viśikhā muktā yamadaṇḍopamāḥ śitāḥ
     abhimanyuṃ vinirbhidya prāviśan dharaṇītalam
tathaivārjuninirmuktāḥ śarāḥ kāñcanabhūṣaṇāḥ
     alambusaṃ vinirbhidya prāviśanta dharātalam
saubhadras tu raṇe rakṣaḥ śaraiḥ saṃnataparvabhiḥ
     cakre vimukham āsādya mayaṃ śakra ivāhave
vimukhaṃ ca tato rakṣo vadhyamānaṃ raṇe 'riṇā
     prāduścakre mahāmāyāṃ tāmasīṃ paratāpanaḥ
atas te tamasā sarve hṛtā hy āsan mahītale
     nābhimanyum apaśyanta naiva syān na parān raṇe
abhimanyuś ca tad dṛṣṭvā ghorarūpaṃ mahat tamaḥ
     prāduścakre 'stram atyugraṃ bhāskaraṃ kurunandanaḥ
tataḥ prakāśam abhavaj jagat sarvaṃ mahīpate
     tāṃ cāpi jaghnivān māyāṃ rākṣasasya durātmanaḥ
saṃkruddhaś ca mahāvīryo rākṣasendraṃ narottamaḥ
     chādayām āsa samare śaraiḥ saṃnataparvabhiḥ
bahvīs tathānyā māyāś ca prayuktās tena rakṣasā
     sarvāstravid ameyātmā vārayām āsa phālguniḥ
hatamāyaṃ tato rakṣo vadhyamānaṃ ca sāyakaiḥ
     rathaṃ tatraiva saṃtyajya prādravan mahato bhayāt
tasmin vinirjite tūrṇaṃ kūṭayodhini rākṣase
     ārjuniḥ samare sainyaṃ tāvakaṃ saṃmamarda ha
     madāndho vanyanāgendraḥ sa padmāṃ padminīm iva
tataḥ śāṃtanavo bhīṣmaḥ sainyaṃ dṛṣṭvābhividrutam
     mahatā rathavaṃśena saubhadraṃ paryavārayat
koṣṭhakī kṛtyataṃ vīraṃ dhārtarāṣṭrā mahārathāḥ
     ekaṃ subahavo yuddhe tatakṣuḥ sāyakair dṛḍham
sa teṣāṃ rathināṃ vīraḥ pitus tulyaparākramaḥ
     sadṛśo vāsudevasya vikrameṇa balena ca
ubhayoḥ sadṛśaṃ karma sa pitur mātulasya ca
     raṇe bahuvidhaṃ cakre sarvaśastrabhṛtāṃ varaḥ
tato dhanaṃjayo rājan vinighnaṃs tava sainikān
     āsasāda raṇe bhīṣmaṃ putra prepsur amarṣaṇaḥ
tathaiva samare rājan pitā devavratas tava
     āsasāda raṇe pārthaṃ svarbhānur iva bhāskaram
tataḥ sarathanāgāśvāḥ putrās tava viśāṃ pate
     parivavrū raṇe bhīṣmaṃ jugupuś ca samantataḥ
tathaiva pāṇḍavā rājan parivārya dhanaṃjayam
     raṇāya mahate yuktā daṃśitā bharatarṣabha
śādadvatas tato rājan bhīṣmasya pramukhe sthitam
     arjunaṃ pañcaviṃśatyā sāyakānāṃ samācinot
patyudgamyātha vivyādha sātyakis taṃ śitaiḥ śaraiḥ
     pāṇḍava priyakāmārthaṃ śārdūla iva kuñjaram
gautamo 'pi tvarāyukto mādhavaṃ navabhiḥ śaraiḥ
     hṛdi vivyādha saṃkruddhaḥ kaṅkapatra paricchadaiḥ
śaineyo 'pi tataḥ kruddho bhṛśaṃ viddho mahārathaḥ
     gautamānta karaṃ ghoraṃ samādatta śilīmukham
tam āpatantaṃ vegena śakrāśanisamadyutim
     dvidhā ciccheda saṃkruddho drauṇiḥ paramakopanaḥ
samutsṛjyātha śaineyo gautamaṃ rathināṃ varam
     abhyadravad raṇe drauṇiṃ rāhuḥ khe śaśinaṃ yathā
tasya droṇasutaś cāpaṃ dvidhā ciccheda bhārata
     athainaṃ chinnadhanvānaṃ tāḍayām āsa sāyakaiḥ
so 'nyat kārmukam ādāya śatrughnaṃ bhārasādhanam
     drauṇiṃ ṣaṣṭyā mahārāja bāhvor urasi cārpayat
sa viddho vyathitaś caiva muhūrtaṃ kaśmalāyutaḥ
     niṣasāda rathopasthe dhvajayaṣṭim upāśritaḥ
pratilabhya tataḥ saṃjñāṃ droṇaputraḥ pratāpavān
     vārṣṇeyaṃ samare kruddho nārācena samardayat
śaineyaṃ sa tu nirbhidya prāviśad dharaṇītalam
     vasanta kāle balavān bilaṃ sarvaśiśur yathā
tato 'pareṇa bhallena mādhavasya dhvajottamam
     ciccheda samare drauṇiḥ siṃhanādaṃ nanāda ca
punar cainaṃ śarair ghoraiś chādayām āsa bhārata
     nidāghānte mahārāja yathā megho divākaram
sātyakiś ca mahārāja śarajālaṃ nihatya tat
     drauṇim abhyapatat tūrṇaṃ śarajālair anekadhā
tāpayām āsa ca drauṇiṃ śaineyaḥ paravīrahā
     vimukto meghajālena yathaiva tapanas tathā
śarāṇāṃ ca sahasreṇa punar enaṃ samudyatam
     sātyakiś chādayām āsa nanāda ca mahābalaḥ
dṛṣṭvā putraṃ tathā grastaṃ rāhuṇeva niśākaram
     abhyadravata śaineyaṃ bhāradvājaḥ pratāpavān
vivyādha ca pṛṣatkena sutīkṣṇena mahāmṛdhe
     parīpsan svasutaṃ rājan vārṣṇeyenābhitāpitam
sātyakis tu raṇe jitvā guruputraṃ mahāratham
     droṇaṃ vivyādha viṃśatyā sarvapāraśavaiḥ śaraiḥ
tadantaram ameyātmā kaunteyaḥ śvetavāhanaḥ
     abhyadravad raṇe kruddho droṇaṃ prati mahārathaḥ
tato droṇaś ca pārthaś ca sameyātāṃ mahāmṛdhe
     yathā budhaś ca śukraś ca mahārāja nabhastale
