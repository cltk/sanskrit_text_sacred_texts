[y]
      idaṃ deyam idaṃ deyam itīyaṃ śruticodanā
      bahu deyāś ca rājānaḥ kiṃ svid deyam anuttamam
[bh]
      ati dānāni sarvāṇi pṛthivī dānam ucyate
      acalā hy akṣayā bhūmir dogdhrī kāmān anuttamān
dogdhrī vāsāṃsi ratnāni paśūn vrīhi yavāṃs tathā
      bhūmidaḥ sarvabhūteṣu śāśvatīr edhate samāḥ
yāvad bhūmer āyur iha tāvad bhūmida edhate
      na bhūmidānād astīha paraṃ kiṃ cid yudhiṣṭhira
apy alpaṃ pradaduḥ pūrve pṛthivyā iti naḥ śrutam
      bhūmim ete daduḥ sarve ye bhūmiṃ bhuñjate janāḥ
svakarmaivopajīvanti narā iha paratra ca
      bhūmir bhūtir mahādevī dātāraṃ kurute priyam
ya etāṃ dakṣiṇāṃ dadyād akṣayāṃ pṛthivīpatiḥ
      punar naratvaṃ saṃprāpya bhavet sa pṛthivīpatiḥ
yathā dānaṃ tathā bhoga iti dharmeṣu niścayaḥ
      saṃgrāme vā tanuṃ jahyād dadyād vā pṛthivīm imām
ity etāṃ kṣatrabandhūnāṃ vadanti param āśiṣam
      punāti dattā pṛthivī dātāram iti śuśruma
api pāpasamācāraṃ brahmaghnam api vānṛtam
     saiva pāpaṃ pāvayati saiva pāpāt pramocayet
api pāpakṛtāṃ rājñāṃ pratigṛhṇanti sādhavaḥ
     pṛthivīṃ nānyad icchanti pāvanaṃ jananī yathā
nāmāsyāḥ priya datteti guhyaṃ devyāḥ sanātanam
     dānaṃ vāpy atha vā jñānaṃ nāmno 'syāḥ paramaṃ priyam
     taspāt prāpyaiva pṛthivīṃ dadyād viprāya pārthivaḥ
nābhūmi patinā bhūmir adhiṣṭheyā kathaṃ cana
     na vā pātreṇa vā gūhed antardhānena vā caret
     ye cānye bhūmim iccheyuḥ kuryur evam asaṃśayam
yaḥ sādhor bhūmim ādatte na bhūmiṃ vindate tu saḥ
     bhūmiṃ tu dattvā sādhubhyo vindate bhūmim eva hi
     pretyeha ca sa dharmātmā saṃprāpnoti mahad yaśaḥ
yasya viprānuśāsanti sādhor bhūmiṃ sadaiva hi
     na tasya śatravo rājan praśāsanti vasuṃdharām
yat kiṃ cit puruṣaḥ pāpaṃ kurute vṛtti karśitaḥ
     api gocarma mātreṇa bhūmidānena pūyate
ye 'pi saṃkīrṇa karmāṇo rājāno raudrakarmiṇaḥ
     tebhyaḥ pavitram ākhyeyaṃ bhūmidānam anuttamam
alpāntaram idaṃ śaśvat purāṇā menire janāḥ
     yo yajed aśvamedhena dadyād vā sādhave mahīm
api cet sukṛtaṃ kṛtvā śaṅkerann api paṇḍitāḥ
     aśakyam ekam evaitad bhīmi dānam anuttamam
suvarṇaṃ rajataṃ vastraṃ maṇimuktā vasūni ca
     sarvam etan mahāprājña dadāti vasudhāṃ dadat
tapoyajñaḥ śrutaṃ śīlam alobhaḥ satyasaṃdhatā
     guru daivatapūjā ca nātivartanti bhūmidam
bhartur niḥśreyase yuktās tyaktātmāno raṇe hatāḥ
     brahmalokagatāḥ siddhā nātikrāmanti bhūmidam
yathā janitrī kṣīreṇa svaputraṃ bharate sadā
     anugṛhṇāti dātāraṃ tathā sarvarasair mahī
mṛtyor vai kiṃkaro daṇḍas tāpo vahneḥ sudāruṇaḥ
     ghorāś ca vāruṇāḥ pāśā nopasarpanti bhūmidam
pitṝṃś ca pitṛlokasthān devaloke ca devatāḥ
     saṃtarpayati śāntātmā yo dadāti vasuṃdharām
kṛśāya miryamāṇāya vṛtti mlānāya sīdate
     bhūmiṃ vṛtti karīṃ dattvā satrī bhavati mānavaḥ
yathā dhāvati gaur vatsaṃ kṣīram abhyutsṛjanty uta
     evam eva mahābhāga bhūmir bhavati bhūmidam
halakṛṣṭāṃ mahīṃ dattvā sa bījāṃ saphalām api
     udīrṇaṃ vāpi śaraṇaṃ tathā bhavati kāmadaḥ
brāhmaṇaṃ vṛttasaṃpannam āhitāgniṃ śucivratam
     naraḥ pratigrāhya mahīṃ na yāti yamasādanam
     yathā candramaso vṛddhir ahany ahani jāyate
tathā bhūmikṛtaṃ dānaṃ sasye sasye vivardhate
atra gāthā bhūmigītāḥ kīrtayanti purā vidaḥ
     yāḥ śrutvā jāmadagnyena dattā bhūḥ kāśyapāya vai
mām evādatta māṃ dattamāṃ dattvā mām avāpsyatha
     asmiṁl loke pare caiva tataś cājanane punaḥ
ya imāṃ vyāhṛtiṃ veda brāhmaṇo brahma saṃśritaḥ
     śrāddhasya hūyamānasya brahmabhūyaṃ sa gacchati
kṛtyānām abhiśastānāṃ duriṣṭa śamanaṃ mahat
     prāyaścittam ahaṃ kṛtvā punāty ubhayato daśa
punāti ya idaṃ veda veda cāhaṃ tathaiva ca
     prakṛtiḥ sarvabhūtānāṃ bhūmir vai śāśvatī matā
abhiṣicyaiva nṛpatiṃ śrāvayed imam āgamam
     yathā śrutvā mahīṃ dadyān nādadyāt sādhutaś ca tām
so 'yaṃ kṛtsno brāhmaṇārtho rājārthaś cāpy asaṃśayam
     rājā hi dharmakuśalaḥ prathamaṃ bhūtilakṣaṇam
atha yeṣām adharmajño rājā bhavati nāstikaḥ
     na te sukhaṃ prabudhyante na sukhaṃ prasvapanti ca
sadā bhavanti codvignās tasya duścaritair narāḥ
     yogakṣemā hi bahavo rāṣṭraṃ nāsyāviśanti tat
atha yeṣāṃ punaḥ prājño rājā bhavati dhārmikaḥ
     sukhaṃ te pratibudhyante susukhaṃ prasvapanti ca
tasya rājñaḥ śubhair āryaiḥ karmabhir nirvṛtāḥ prajāḥ
     yogakṣemeṇa vṛṣṭyā ca vivardhante svakarmabhiḥ
sa kulīnaḥ sa puruṣaḥ sa bandhuḥ sa ca puṇyakṛt
     sa dātā sa ca vikrānto yo dadāti vasuṃdharām
ādityā iva dīpyante tejasā bhuvi mānavāḥ
     dadanti vasudhāṃ sphītāṃ ye vedaviduṣi dvije
yathā bījāni rohanti prakīrṇāni mahītale
     tathā kāmāḥ prarohanti bhūmidānasamārjitāḥ
ādityo varuṇo viṣṇur brahmā somo hutāśanaḥ
     śūlapāṇiś ca bhagavān pratinandanti bhūmidam
bhūmau jāyanti puruṣā bhūmau niṣṭhāṃ vrajanti ca
     caturvidho hi loko 'yaṃ yo 'yaṃ bhūmiguṇātmakaḥ
eṣā mātā pitā caiva jagataḥ pṛthivīpate
     nānayā sadṛśaṃ bhūtaṃ kiṃ cid asti janādhipa
atrāpy udāharantīmam itihāsaṃ purātanam
     bṛhaspateś ca saṃvādam indrasya ca yudhiṣṭhira
iṣṭvā kratuśatenātha mahatā dakṣiṇāvatā
     maghavā vāg vidāṃ śreṣṭhaṃ papracchedaṃ bṛhaspatim
bhagavan kena dānena svargataḥ sukham edhate
     yad akṣayaṃ mahārghaṃ ca tad brūhi vadatāṃ vara
ity uktaḥ sa surendreṇa tato devapurohitaḥ
     bṛhaspatir mahātejāḥ pratyuvāca śatakratum
suvarṇadānaṃ godānaṃ bhūmidānaṃ ca vṛtrahan
     dadad etān mahāprājñaḥ sarvapāpaiḥ pramucyate
na bhūmidānād devendra paraṃ kiṃ cid iti prabho
     viśiṣṭam iti manyāmi yathā prāhur manīṣiṇaḥ
ye śūrā nihatā yuddhe svaryātā dānagṛddhinaḥ
     sarve te vibudhaśreṣṭha nātikrāmanti bhūmidam
bhartur niḥśreyase yuktās tyaktātmāno raṇe hatāḥ
     brahmalokagatāḥ śūrā nātikrāmanti bhūmidam
pañca pūrvādi puruṣāḥ ṣaṭ ca ye vasudhāṃ gatāḥ
     ekādaśa dadad bhūmiṃ paritrātīha mānavaḥ
ratnopakīrṇāṃ vasudhāṃ yo dadāti puraṃdara
     sa muktaḥ sarvakaluṣaiḥ svargaloke mahīyate
mahīṃ sphītāṃ dadad rājā sarvakāmaguṇānvitām
     rājādhirājo bhavati tad dhi dānam anuttamam
sarvakāmasamāyuktāṃ kāśyapīṃ yaḥ prayacchati
     sarvabhūtāni manyante māṃ dadātīti vāsava
sarvakāmadughāṃ dhenuṃ sarvakāmapurogamām
     dadāti yaḥ sahasrākṣa sasvargaṃ yāti mānavaḥ
madhu sarpiḥ pravāhinyaḥ payo dadhi vahās tathā
     saritas tarpayantīha surendra vasudhā pradam
bhūmipradānān nṛpatir mucyate rājakilbiṣāt
     na hi bhūmipradānena dānam anyad viśiṣyate
dadāti yaḥ samudrāntāṃ pṛthivīṃ śastranirjitām
     taṃ janāḥ kathayantīha yāvad dharati gaur iyam
puṇyām ṛddharasāṃ bhūmiṃ yo dadāti puraṃdara
     na tasya lokāḥ kṣīyante bhūmidānaguṇārjitāḥ
sarvathā pārthiveneha satataṃ bhūtim icchatā
     bhūr deyā vidhivac chakra pātre sukham abhīpsatā
api kṛtvā naraḥ pāpaṃ bhūmiṃ dattvā dvijātaye
     samutsṛjati tat pāpaṃ jīrṇāṃ tvacam ivoragaḥ
sāgarān saritaḥ śailān kānanāni ca sarvaśaḥ
     sarvam etan naraḥ śakra dadāti vasudhāṃ dadat
taḍāgāny udapānāni srotāṃsica sarāṃsi ca
     snehān sarvarasāṃś caiva dadāti vasudhāṃ dadat
oṣadhīḥ kṣīrasaṃpannā nagān puṣpaphalānvitān
     kānanopala śailāṃś ca dadāti vasudhāṃ dadat
agniṣṭomaprabhṛtibhir iṣṭvā ca svāptadakṣiṇaiḥ
     na tat phalam avāpnoti bhūmidānād yad aśnute
dātā daśānugṛhṇāti daśa hanti tathā kṣipan
     pūrvadattāṃ haran bhūmiṃ narakāyopagacchati
na dadāti pratiśrutya dattvā vā harate tu yaḥ
     sa baddhovāruṇaiḥ pāśais tapyate mṛtyuśāsanāt
āhitāgniṃ sadā yajñaṃ kṛśa bhṛtyaṃ priyātithim
     ye bharanti dvijaśreṣṭhaṃ nopasarpanti te yamam
brāhmaṇeṣv ṛṇa bhūtaṃ syāt pārthivasya puraṃdara
     itareṣāṃ tu varṇānāṃ tārayet kṛśa durbalān
nācchindyāt sarśitāṃ bhūmiṃ pareṇa tridaśādipa
     brāhmaṇāya suraśreṣṭha kṛśa bhṛtyāya kaś cana
athāśru patitaṃ teṣāṃ dīnānām avasīdatām
     brāhmaṇānāṃ hṛte kṣetre hanyāt tripuruṣaṃ kulam
bhūmipālaṃ cyutaṃ rāṣṭrād yas tu saṃsthāpayet punaḥ
     tasya vāsaḥ sahasrākṣa nākapṛṣṭhe mahīyate
ikṣubhiḥ saṃtatāṃ bhūmiṃ yavagodhūmasaṃkulām
     go'śvavāhana saṃpūrṇāṃ bāhuvīryasamārjitām
nidhigarbhāṃ dadad bhūmiṃ sarvaratnaparicchadām
     akṣayāṁl labhate lokān bhūmisatraṃ hi tasya tat
vidhūya kaluṣaṃ sarvaṃ virajāḥ saṃmataḥ satām
     loke mahīyate sadbhir yo dadāti vasuṃdharām
yathāpsu patitaḥ śakra tailabindur visarpati
     tathā bhūmikṛtaṃ dānaṃ sasye sasye visarpati
ye raṇāgre mahīpālāḥ śūrāḥ samitiśobhanāḥ
     vadhyante 'bhimukhāḥ śakra brahmalokaṃ vrajanti te
nṛtyagītaparā nāryo divyamālyavibhūṣitāḥ
     upatiṣṭhanti devendra sadā bhūmipradaṃ divi
modate ca sukhaṃ svarge devagandharvapūjitaḥ
     yo dadāti mahīṃ samyag vidhineha dvijātaye
śatam apsarasaś caiva divyamālyavibhūṣitāḥ
     upatiṣṭhanti devendra sadā bhūmipradaṃ naram
śaṅkhaṃ bhadrāsanaṃ chatraṃ varāśvā varavāraṇāḥ
     bhūmipradānāt puṣpāṇi hiraṇyanicayās tathā
ājñā sadā pratihatā jayaśabdo bhavaty atha
     bhūmidānasya puṣpāṇi phalaṃ svargaḥ puraṃdara
hiraṇyapuṣpāś cauṣadhyaḥ kuśa kāñcanaśāḍvalāḥ
     amṛtaprasavāṃ bhūmiṃ prāpnoti puruṣo dadat
nāsti bhūmisamaṃ dānaṃ nāsti mātṛsamo guruḥ
     nāsti satyasamo dharmo nāsti dānasamo nidhiḥ
etad āṅgirasāc chrutvā vāsavo vasudhām imām
     vasu ratnasamākīrṇāṃ dadāv āṅgirase tadā
ya imaṃ śrāvayec chrāddhe bhūmidānasya saṃstavam
     na tasya rakṣasāṃ bhāgo nāsurāṇāṃ bhavaty uta
akṣayaṃ ca bhaved dattaṃ pitṛbhyas tan na saṃśayaḥ
     tasmāc chrāddheṣv idaṃ vipra bhuñjataḥ śrāvayed dvijān
ity eta sarvadānānāṃ śreṣṭham uktaṃ tavānagha
     mayā bharataśārdūla kiṃ bhūyaḥ śrotum icchasi
