[y]
      aiśvaryaṃ vā mahat prāpya dhanaṃ vā bharatarṣabha
      dīrgham āyur avāpyātha kathaṃ mṛtyum atikramet
tapasā vā sumahatā karmaṇā vā śrutena vā
      rasāyana prayogair vā kair nopaiti jarāntakau
[bhī]
      atrāpy udāharantīmam itihāsaṃ purātanam
      bhikṣoḥ pañcaśikhasyeha saṃvādaṃ janakasya ca
vaideho janako rājā maharṣiṃ veda vittamam
      paryapṛcchat pañcaśikhaṃ chinnadharmārthasaṃśayam
kena vṛttena bhagavann atikrāmej jarāntakau
      tapasā vātha buddhyā vā karmaṇā vā śrutena vā
evam uktaḥ sa vaidehaṃ pratyuvāca parokṣavit
      nivṛttir naitayor asti nānivṛttiḥ kathaṃ cana
na hy ahāni nivartante na māsā na punaḥ kṣapāḥ
      so 'yaṃ prapadyate 'dhvānaṃ cirāya dhruvam adhruvaḥ
sarvabhūtasamucchedaḥ srotasevohyate sadā
      uhyamānaṃ nimajjantam aplave kālasāgare
      jarāmṛtyumahāgrāhe na kaś cid abhipadyate
naivāsya bhavitā kaś cin nāsau bhavati kasya cit
      pathi saṃgatam evedaṃ dārair anyaiś ca bandhubhiḥ
      nāyam atyantasaṃvāso labdhapūrvo hi kena cit
kṣipyante tena tenaiva niṣṭanantaḥ punaḥ punaḥ
     kālena jātā jātā hi vāyunevābhra saṃcayāḥ
jarā mṛyū hi bhūtānāṃ khāditārau vṛkāv iva
     balināṃ durbalānāṃ ca hrasvānāṃ mahatām api
evaṃ bhūteṣu bhūteṣu nityabhūtādhruveṣu ca
     kathaṃ hṛṣyeta jāteṣu mṛteṣu ca kathaṃ jvaret
kuto 'ham āgataḥ ko 'smi kva gamiṣyāmi kasya vā
     kasmin sthitaḥ kva bhavitā kasmāt kim anuśocasi
draṣṭā svargasya na hy asti tathaiva narakasya ca
     āgamāṃs tv anatikramya dadyāc caiva yajeta ca
