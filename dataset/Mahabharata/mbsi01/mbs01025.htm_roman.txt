[sū]
      tasya kaṇṭham anuprāpto brāhmaṇaḥ saha bhāryayā
      dahan dīpta ivāṅgāras tam uvācāntarikṣagaḥ
dvijottama vinirgaccha tūrṇam āsyād apāvṛtān
      na hi me brāhmaṇo vadhyaḥ pāpeṣv api rataḥ sadā
bruvāṇam evaṃ garuḍaṃ brāhmaṇaḥ samabhāṣata
      niṣādī mama bhāryeyaṃ nirgacchatu mayā saha
[g]
      etām api niṣādīṃ tvaṃ parigṛhyāśu niṣpata
      tūrṇaṃ saṃbhāvayātmānam ajīrṇaṃ mama tejasā
[s]
      tataḥ sa vipro niṣkrānto niṣādī sahitas tadā
      vardhayitvā ca garuḍam iṣṭaṃ deśaṃ jagāma ha
sahabhārye viniṣkrānte tasmin vipre sa pakṣirāṭ
      vitatya pakṣāv ākāśam utpapāta manojavaḥ
tato 'paśyat sa pitaraṃ pṛṣṭhaś cākhyātavān pituḥ
      ahaṃ hi sarpaiḥ prahitaḥ somam āhartum udyataḥ
      mātur dāsya vimokṣārtham āhariṣye tam adya vai
mātrā cāsmi samādiṣṭo niṣādān bhakṣayeti vai
      na ca me tṛptir abhavad bhakṣayitvā sahasraśaḥ
tasmād bhoktavyam aparaṃ bhagavan pradiśasva me
      yad bhuktvāmṛtam āhartuṃ samarthaḥ syām ahaṃ prabho
[kaṣyapa]
     āsīd vibhāvasur nāma maharṣiḥ kopano bhṛśam
     bhrātā tasyānujaś cāsīt supratīko mahātapāḥ
sa necchati dhanaṃ bhrātrā sahaikasthaṃ mahāmuniḥ
     vibhāgaṃ kīrtayaty eva supratīko 'tha nityaśaḥ
athābravīc ca taṃ bhrātā supratīkaṃ vibhāvasuḥ
     vibhāgaṃ bahavo mohāt kartum icchanti nityadā
     tato vibhaktā anyonyaṃ nādriyante 'rthamohitāḥ
tataḥ svārthaparān mūḍhān pṛthag bhūtān svakair dhanaiḥ
     viditvā bhedayanty etān amitrā mitrarūpiṇaḥ
viditvā cāpare bhinnān antareṣu patanty atha
     bhinnānām atulo nāśaḥ kṣipram eva pravartate
tasmāc caiva vibhāgārthaṃ na praśaṃsanti paṇḍitāḥ
     guru śāstre nibaddhānām anyonyam abhiśaṅkinām
niyantuṃ na hi śakyas tvaṃ bhedano dhanam icchasi
     yasmāt tasmāt supratīka hastitvaṃ samavāpsyasi
śaptas tv evaṃ supratīko vibhāvasum athābravīt
     tvam apy antarjalacaraḥ kacchapaḥ saṃbhaviṣyasi
evam anyonyaśāpāt tau supratīka vibhāvasū
     gajakacchapatāṃ prāptāv arthārthaṃ mūḍhacetasau
roṣadoṣānuṣaṅgeṇa tiryagyonigatāv api
     parasparadveṣaratau pramāṇa baladarpitau
sarasy asmin mahākāyau pūrvavairānusāriṇau
     tayor ekataraḥ śrīmān samupaiti mahāgajaḥ
tasya bṛṃhita śabdena kūrmo 'py antarjale śayaḥ
     utthito 'sau mahākāyaḥ kṛtsnaṃ saṃkṣobhayan saraḥ
taṃ dṛṣṭvāveṣṭita karaḥ pataty eṣa gajo jalam
     dantahastāgra lāṅgūlapādavegena vīryavān
taṃ vikṣobhayamāṇaṃ tu saro bahu jhaṣākulam
     kūrmo 'py abhyudyata śirā yuddhāyābhyeti vīryavān
ṣaḍ ucchrito yojanāni gajas tad dviguṇāyataḥ
     kūrmas triyojanotsedho daśayojanamaṇḍalaḥ
tāv etau yuddhasaṃmattau parasparajayaiṣiṇau
     upayujyāśu karmedaṃ sādhayepsitam ātmanaḥ
[sū]
     sa tac chrutvā pitur vākyaṃ bhīmavego 'ntarikṣagaḥ
     nakhena jagam ekena kūrmam ekena cākṣipat
samutpapāta cākāśaṃ tata uccair vihaṃgamaḥ
     so 'lamba tīrtham āsādya deva vṛkṣān upāgamat
te bhītāḥ samakampanta tasya pakṣānilāhatāḥ
     na no bhañjyād iti tadā divyāḥ kanakaśākhinaḥ
pracalāṅgān sa tān dṛṣṭvā manorathaphalāṅkurān
     anyān atularūpāṅgān upacakrāma khecaraḥ
kāñcanai rājataiś caiva phalair vaiḍūrya śākhinaḥ
     sāgarāmbuparikṣiptān bhrājamānān mahādrumān
tam uvāca khaga śreṣṭhaṃ tatra rohiṇa pādapaḥ
     atipravṛddhaḥ sumahān āpatantaṃ manojavam
yaiṣā mama mahāśākhā śatayojanam āyatā
     etām āsthāya śākhāṃ tvaṃ khādemau gajakacchapau
tato drumaṃ patagasahasrasevitaṃ; mahīdhara pratimavapuḥ prakampayan
     khagottamo drutam abhipatya vegavān; babhañja tām avirala patrasaṃvṛtām
