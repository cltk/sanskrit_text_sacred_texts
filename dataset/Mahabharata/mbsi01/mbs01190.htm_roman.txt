[drupada]
      aśrutvaivaṃ vacanaṃ te maharṣe; mayā pūrvaṃ yātitaṃ kāryam etat
      na vai śakyaṃ vihitasyāpayātuṃ; tad evedam upapannaṃ vidhānam
diṣṭasya granthir anivartanīyaḥ; svakarmaṇā vihitaṃ neha kiṃ cit
      kṛtaṃ nimittaṃ hi varaika hetos; tad evedam upapannaṃ bahūnām
yathaiva kṛṣṇoktavatī purastān; naikān patīn me bhagavān dadātu
      sa cāpy evaṃ varam ity abravīt tāṃ; devo hi veda paramaṃ yad atra
yadi vāyaṃ vihitaḥ śaṃkareṇa; dharmo 'dharmo vā nātra mamāparādhaḥ
      gṛhṇantv ime vidhivat pāṇim asyā; yathopajoṣaṃ vihitaiṣāṃ hi kṛṣṇā
[vai]
      tato 'bravīd bhagavān dharmarājam; adya puṇyāham uta pāṇḍaveya
      adya pauṣyaṃ yogam upaiti candramāḥ; pāṇiṃ kṛṣṇāyās tvaṃ gṛhāṇādya pūrvam
tato rājo yajñasenaḥ saputro; janyārtha yuktaṃ bahu tat tadagryam
      samānayām āsa sutāṃ ca kṛṣṇām; āplāvya ratnair bahubhir vibhūṣya
tataḥ sarve suhṛdas tatra tasya; samājagmuḥ sacivā mantriṇaś ca
      draṣṭuṃ vivāhaṃ paramapratītā; dvijāś ca paurāś ca yathā pradhānāḥ
tat tasya veśmārthi janopaśobhitaṃ; vikīrṇapadmotpalabhūṣitājiram
      mahārharatnaughavicitram ābabhau; divaṃ yathā nirmalatārakācitam
tatas tu te kauravarājaputrā; vibhūṣitāḥ kuṇḍalino yuvānaḥ
      mahārhavastrā varacandanokṣitāḥ; kṛtābhiṣekāḥ kṛtamaṅgala kriyāḥ
purohitenāgnisamānavarcasā; sahaiva dhaumyena yathāvidhi prabho
     krameṇa sarve viviśuś ca tat sado; maharṣabhā goṣṭham ivābhinandinaḥ
tataḥ samādhāya sa vedapārago; juhāva mantrair jvalitaṃ hutāśanam
     yudhiṣṭhiraṃ cāpy upanīya mantravin; niyojayām āsa sahaiva kṛṣṇayā
pradakṣiṇaṃ tau pragṛhītapāṇī; samānayām āsa sa vedapāragaḥ
     tato 'bhyanujñāya tam ājiśobhinaṃ; purohito rājagṛhād viniryayau
krameṇa cānena narādhipātmajā; varastriyās te jagṛhus tadā karam
     ahany ahany uttamarūpadhāriṇo; mahārathāḥ kauravavaṃśavardhanāḥ
idaṃ ca tatrādbhuta rūpam uttamaṃ; jagāda viprarṣir atītamānuṣam
     mahānubhāvā kila sā sumadhyamā; babhūva kanyaiva gate gate 'hani
kṛte vivāhe drupado dhanaṃ dadau; mahārathebhyo bahurūpam uttamam
     śataṃ rathānāṃ varahemabhūṣiṇāṃ; caturyujāṃ hemakhalīna mālinām
śataṃ gajānām abhipadminīṃ tathā; śataṃ girīṇām iva hemaśṛṅgiṇām
     tathaiva dāsī śatam agryayauvanaṃ; mahārhaveṣābharaṇāmbara srajam
pṛthak pṛthak caiva daśāyutānvitaṃ; dhanaṃ dadau saumakir agnisākṣikam
     tathaiva vastrāṇi ca bhūṣaṇāni; prabhāvayuktāni mahādhanāni
kṛte vivāhe ca tataḥ sma pāṇḍavāḥ; prabhūtaratnām upalabhya tāṃ śriyam
     vijahrur indra pratimā mahābalāḥ; pure tu pāñcāla nṛpasya tasya ha
