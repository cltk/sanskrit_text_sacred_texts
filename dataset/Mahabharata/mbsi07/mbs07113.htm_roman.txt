[dhṛ]
      mahān apanayaḥ sūta mamaivātra viśeṣataḥ
      sa idānīm anuprāpto manye saṃjaya śocataḥ
yad gataṃ tadgatam iti mamāsīn manasi sthitam
      idānīm atra kiṃ kāryaṃ prakariṣyāmi saṃjaya
yathā tv eṣa kṣayo vṛtto mamāpanaya saṃbhavaḥ
      vīrāṇāṃ tan mamācakṣva sthirī bhūto 'smi saṃjaya
[s]
      karṇa bhīmau mahārāja parākrāntau mahāhave
      bāṇavarṣāṇy avarṣetāṃ vṛṣṭimantāv ivāmbudau
bhīma nāmāṅkitā bāṇāḥ svarṇapuṅkhāḥ śilāśitāḥ
      viviśuḥ karṇam āsādya bhindanta iva jīvitam
tathaiva karṇa nirmuktaiḥ sa viṣair iva pannagaiḥ
      akīryata raṇe bhīmaḥ śataśo 'tha sahasraśaḥ
tayoḥ śarair mahārāja saṃpatadbhiḥ samantataḥ
      babhūva tava sainyānāṃ saṃkṣobhaḥ sāgaropamaḥ
bhīmacāpacyutair bāṇais tava sainyam ariṃdama
      avadhyata camūmadhye ghorair āśīviṣopamaiḥ
vāraṇaiḥ patitai rājan vājibhiś ca naraiḥ saha
      adṛśyata mahī kīrṇā vātanunnair drumair iva
te vadhyamānāḥ samare bhīmacāpacyutaiḥ śaraiḥ
     drādravaṃs tāvakā yodhāḥ kim etad iti cābruvan
tato vyudastaṃ tat sainyaṃ sindhusauvīrakauravam
     protsāritaṃ mahāvegaiḥ karṇa pāṇḍavayoḥ śaraiḥ
te śarātura bhūyiṣṭhā hatāśvanaravāhanāḥ
     utsṛjya karṇaṃ bhīmaṃ ca prādravan sarvatodiśam
nūnaṃ pārthārtham evāsmān mohayanti divaukasaḥ
     yat karṇa bhīma prabhavair vadhyate no balaṃ śaraiḥ
evaṃ bruvanto yodhās te tāvakā bhayapīḍitāḥ
     śarapātaṃ samutsṛjya sthitā yuddhadidṛkṣavaḥ
tataḥ prāvartata nadī ghorarūpā mahāhave
     babhūva ca viśeṣeṇa bhīrūṇāṃ bhayavardhinī
vāraṇāśvamanuṣyāṇāṃ rudhiraughasamudbhavā
     saṃvṛtā gatasattvaiś ca manuṣyagajavājibhiḥ
sānukarṣa patākaiś ca dvipāśvarathabhūṣaṇaiḥ
     syandanair apaviddhaiś ca bhagnacakrākṣa kūbaraiḥ
jātarūpapariṣkārair dhanurbhiḥ sumahādhanaiḥ
     suvarṇapuṅkhair iṣubhir nārācaiś ca sahasraśaḥ
karṇa pāṇḍava nirmuktair nirmuktair iva pannagaiḥ
     prāsatomara saṃghātaiḥ khaḍgaiś ca saparaśvadhaiḥ
suvarṇavikṛtaiś cāpi gadāmusalapaṭṭiśaiḥ
     vajraiś ca vividhākāraiḥ śaktibhiḥ parighair api
     śataghnībhiś ca citrābhir babhau bhārata medinī
kanakāṅgada keyūraiḥ kuṇḍalair maṇibhiḥ śubhaiḥ
     tanutraiḥ sa taratraiś ca hārair niṣkaiś ca bhārata
vastraiś chatraiś ca vidhvastaiś cāmarā vyajanair api
     jagāśvamaunajir bhinnaiḥ śastraiḥ syandanabhūṣaṇaiḥ
tais taiś ca vividhair bhāvais tatra tatra vasuṃdharā
     patitair apaviddhaiś ca saṃbabhau dyaur iva grahaiḥ
acintyam adbhutaṃ caiva tayoḥ karmātimānuṣam
     dṛṣṭvā cāraṇasiddhānāṃ vismayaḥ samapadyata
agner vāyusahāyasya gatiḥ kakṣa ivāhave
     āsīd bhīma sahāyasya raudram ādhirather gatam
     nipātitadhvajarathaṃ hatavāji naradvipam
gajābhyāṃ saṃprayuktābhyām āsīn naḍavanaṃ yathā
     tathā bhūtaṃ mahat sainyam āsīd bhārata saṃyuge
     vimardaḥ karṇa bhīmābhyām āsīc ca paramo raṇe
