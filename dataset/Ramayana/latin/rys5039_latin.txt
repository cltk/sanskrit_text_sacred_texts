sa ca vāgbhiḥ praśastābhir gamiṣyan pūjitas tayā
 tasmād deśād apakramya cintayām āsa vānaraḥ
alpaśeṣam idaṃ kāryaṃ dṛṣṭeyam asitekṣaṇā
 trīn upāyān atikramya caturtha iha dṛśyate
na sāma rakṣaḥsu guṇāya kalpate; na danam arthopaciteṣu vartate
 na bhedasādhyā baladarpitā janāḥ; parākramas tv eṣa mameha rocate
na cāsya kāryasya parākramād ṛte; viniścayaḥ kaś cid ihopapadyate
 hṛtapravīrās tu raṇe hi rākṣasāḥ; kathaṃ cid īyur yad ihādya mārdavam
kārye karmaṇi nirdiṣṭo yo bahūny api sādhayet
 pūrvakāryavirodhena sa kāryaṃ kartum arhati
na hy ekaḥ sādhako hetuḥ svalpasyāpīha karmaṇaḥ
 yo hy arthaṃ bahudhā veda sa samartho 'rthasādhane
ihaiva tāvat kṛtaniścayo hy ahaṃ; yadi vrajeyaṃ plavageśvarālayam
 parātmasaṃmarda viśeṣatattvavit; tataḥ kṛtaṃ syān mama bhartṛśāsanam
kathaṃ nu khalv adya bhavet sukhāgataṃ; prasahya yuddhaṃ mama rākṣasaiḥ saha
 tathaiva khalv ātmabalaṃ ca sāravat; samānayen māṃ ca raṇe daśānanaḥ
idam asya nṛśaṃsasya nandanopamam uttamam
 vanaṃ netramanaḥkāntaṃ nānādrumalatāyutam
idaṃ vidhvaṃsayiṣyāmi śuṣkaṃ vanam ivānalaḥ
 asmin bhagne tataḥ kopaṃ kariṣyati sa rāvaṇaḥ
tato mahat sāśvamahārathadvipaṃ; balaṃ samāneṣv api rākṣasādhipaḥ
 triśūlakālāyasapaṭṭiśāyudhaṃ; tato mahad yuddham idaṃ bhaviṣyati
ahaṃ tu taiḥ saṃyati caṇḍavikramaiḥ; sametya rakṣobhir asaṃgavikramaḥ
 nihatya tad rāvaṇacoditaṃ balaṃ; sukhaṃ gamiṣyāmi kapīśvarālayam
tato mārutavat kruddho mārutir bhīmavikramaḥ
 ūruvegena mahatā drumān kṣeptum athārabhat
tatas tad dhanumān vīro babhañja pramadāvanam
 mattadvijasamāghuṣṭaṃ nānādrumalatāyutam
tad vanaṃ mathitair vṛkṣair bhinnaiś ca salilāśayaiḥ
 cūrṇitaiḥ parvatāgraiś ca babhūvāpriyadarśanam
latāgṛhaiś citragṛhaiś ca nāśitair; mahoragair vyālamṛgaiś ca nirdhutaiḥ
 śilāgṛhair unmathitais tathā gṛhaiḥ; pranaṣṭarūpaṃ tad abhūn mahad vanam
sa tasya kṛtvārthapater mahākapir; mahad vyalīkaṃ manaso mahātmanaḥ
 yuyutsur eko bahubhir mahābalaiḥ; śriyā jvalaṃs toraṇam āśritaḥ kapiḥ
