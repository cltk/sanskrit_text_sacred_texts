[bhī]
      bhūtānāṃ guṇasaṃkhyānaṃ bhūyaḥ putra niśāmaya
      dvaipāyana mukhād bhraṣṭaṃ ślāghayā parayānagha
dīptānalanibhaḥ prāha bhagavān dhūmravarcase
      tato 'ham api vakṣyāmi bhūyaḥ putra nidarśanam
bhūmeḥ sthairyaṃ pṛthutvaṃ ca kāthinyaṃ prasavātmatā
      gandho gurutvaṃ śaktiś ca saṃghātaḥ sthāpanā dhṛtiḥ
apāṃ śaityaṃ rasaḥ kledo dravatvaṃ snehasaumyatā
      jihvā viṣyandinī caiva bhaumāpyāsravaṇaṃ tathā
agner durdharṣatā tejas tāpaḥ pākaḥ prakāśanam
      śaucaṃ rāgo laghus taikṣṇyaṃ daśamaṃ cordhvabhāgitā
vāyor aniyamaḥ sparśo vādasthānaṃ svatantratā
      balaṃ śaighryaṃ ca mohaś ca ceṣṭā karmakṛtā bhavaḥ
ākāśasya guṇaḥ śabdo vyāpitvaṃ chidratāpi ca
      anāśrayam anālambam avyaktam avikāritā
apratīghātatā caiva bhūtatvaṃ vikṛtāni ca
      guṇāḥ pañcā śataṃ proktāḥ pañca bhūtātmabhāvitāḥ
calopapattir vyaktiś ca visargaḥ kalpanā kṣamā
      sad asac cāśutā caiva manaso nava vai guṇāḥ
iṣṭāniṣṭa vikalpaś ca vyavasāyaḥ samādhitā
     saṃśayaḥ pratipattiś ca buddhau pañceha ye guṇāḥ
[y]
     kathaṃ pañca guṇā buddhiḥ kathaṃ pañcendriyā guṇāḥ
     etan me sarvam ācakṣva sūkṣmajñānaṃ pitāmaha
[bhī]
     āhuḥ ṣaṣṭiṃ bhūtaguṇān vai; bhūtaviśiṣṭā nityaviṣaktāḥ
     bhūtaviṣaktāś cākṣarasṛṣṭāḥ; putra na nityaṃ tad iha vadanti
tat putra cintā kalitaṃ yad uktam; anāgataṃ vai tava saṃpratīha
     bhūtārtha tattvaṃ tad avāpya sarvaṃ; bhūtaprabhāvād bhava śāntabuddhiḥ
