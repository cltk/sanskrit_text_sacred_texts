[bhīsma]
      āsīt kila kuruśreṣṭha mahāpadme purottame
      gaṅgāyā dakṣiṇe tīre kaś cid vipraḥ samāhitaḥ
saumyaḥ somānvaye vede gatādhvā chinnasaṃśayaḥ
      dharmanityo jitakrodho nityatṛpto jitendriyaḥ
ahiṃsā nirato nityaṃ satyaḥ saj janasaṃmataḥ
      nyāyaprāptena vittena svena śīlena cānvitaḥ
jñātisaṃbandhivapule mitrāpāśraya saṃmate
      kule mahati vikhyāte viśiṣṭāṃ vṛttim āsthitaḥ
saputrān bahulān dṛṣṭvā vipule karmaṇi sthitaḥ
      kuladharmāśrito rājan dharmacaryā paro 'bhavat
tataḥ sa dharmaṃ vedoktaṃ yathāśāstroktam eva ca
      śiṣṭācīrṇaṃ ca dharmaṃ ca trividhaṃ cintya cetasā
kiṃ nu me syāc chubhaṃ kṛtvā kiṃ kṣamaṃ kiṃ parāyanam
      ity evaṃ khidyate nityaṃ na ca yāti viniścayam
tasyaivaṃ khidyamānasya dharmaṃ paramam āsthitaḥ
      kadā cid atithiḥ prāpto brāhmaṇaḥ susamāhitaḥ
sa tasmai satkriyāṃ cakre kriyā yuktena hetunā
      viśrāntaṃ cainam āsīnam idaṃ vacanam abravīt
