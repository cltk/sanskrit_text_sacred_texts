[dharma]
      dakṣiṇasyāṃ tu puṇyāni śṛṇu tīrthani bhārata
      vistareṇa yathābuddhikīrtyamānāni bhārata
yasyām ākhyāyate puṇyā diśi godāvarī nadī
      bahv ārāmā bahu jalā tāpasācaritā śubhā
veṇṇā bhīma rathī cobhe nadyau pāpabhayāpahe
      mṛgadvijasamākīrṇe tāpasālayabhūṣite
rājarṣes tatra ca sarin nṛgasya bharatarṣabha
      ramyatīrthā bahu jalā payoṣṇī dvija sevitā
api cātra mahāyogī mārkaṇḍeyo mahātapāḥ
      anuvaṃṣyāṃ jagau gāthāṃ nṛgasya dharaṇī pateḥ
nṛgasya yajamānasya pratyakṣam iti naḥ śrutam
      amādyad indraḥ somena dakṣiṇābhir dvijātayaḥ
māṭharasya vanaṃ puṇyaṃ bahumūlaphalaṃ śivam
      yūpaś ca bharataśreṣṭha varuṇa srotase girau
praveṇy uttarapārśve tu puṇye kaṇvāśrame tathā
      tāpasānām araṇyāni kīrtitāni yathā śruti
vedī śūrpārake tāta jamadagner mahātmanaḥ
      ramyā pāṣāṇa tīrthā ca puraścandrā ca bhārata
aśoka tīrthaṃ martyeṣu kaunteya bahulāśramam
     agastyatīrthaṃ pāṇḍyeṣu vāruṇaṃ ca yudhiṣṭhira
kumāryaḥ kathitāḥ puṇyāḥ pāṇḍyeṣv eva nararṣabha
     tāmraparṇīṃ tu kaunteya kīrtayiṣyāmi tāṃ śṛṇu
yatra devais tapas taptaṃ mahad icchadbhir āśrame
     gokarṇam iti vikhyātaṃ triṣu lokeṣu bhārata
śītatoyo bahu jalaḥ puṇyas tāta śivaś ca saḥ
     hradaḥ paramaduṣprāpo mānuṣair akṛtātmabhiḥ
tatraiva tṛṇasomāgneḥ saṃpannaphalamūlavān
     āśramo 'gastyaśiṣyasya puṇyo deva sabhe girau
vaiḍūrya parvatas tatra śrīmān maṇimayaḥ śivaḥ
     agastyasyāśramaś caiva bahumūlaphalodakaḥ
surāṣṭreṣv api vakṣyāmi puṇyāny āyatanāni ca
     āśramān saritaḥ śailān sarāṃsi ca narādhipa
camasonmajjanaṃ viprās tatrāpi kathayanty uta
     prabhāsaṃ codadhau tīrthaṃ tridaśānāṃ yudhiṣṭhira
tatra piṇḍārakaṃ nāma tāpasācaritaṃ śubham
     ujjayantaś ca śikharī kṣipraṃ siddhikaro mahān
tatra devarṣivaryeṇa nāradenānukīrtitaḥ
     purāṇaḥ śrūyate ślokas taṃ nibodha yudhiṣṭhira
puṇye girau surāṣṭreṣu mṛgapakṣiniṣevite
     ujjayante sma taptāṅgo nākapṛṣṭhe mahīyate
puṇyā dvāravatī tatra yatrāste madhusūdanaḥ
     sākṣād devaḥ purāṇo 'sau sa hi dharmaḥ sanātanaḥ
ye ca vedavido viprā ye cādhyātmavido janāḥ
     te vadanti mahātmānaṃ kṛṣṇaṃ dharmaṃ sanātanam
pavitrāṇāṃ hi govindaḥ pavitraṃ param ucyate
     puṇyānām api puṇyo 'sau maṅgalānāṃ ca maṅgalam
trailokyaṃ puṇḍarīkākṣo devadevaḥ sanātanaḥ
     āste harir acintyātmā tatraiva madhusūdanaḥ
