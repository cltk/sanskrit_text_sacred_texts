tasya kruddhasya vadanaṃ dṛṣṭvā rāmasya dhīmataḥ
 sarvabhūtāni vitreṣuḥ prākampata ca medinī
siṃhaśārdūlavāñ śailaḥ saṃcacālācaladrumaḥ
 babhūva cāpi kṣubhitaḥ samudraḥ saritāṃ patiḥ
khagāś ca kharanirghoṣā gagane paruṣasvanāḥ
 autpātikā vinardantaḥ samantāt paricakramuḥ
rāmaṃ dṛṣṭvā susaṃkruddham utpātāṃś ca sudāruṇān
 vitreṣuḥ sarvabhūtāni rāvaṇasyāviśad bhayam
vimānasthās tadā devā gandharvāś ca mahoragāḥ
 ṛṣidānavadaityāś ca garutmantaś ca khecarāḥ
dadṛśus te tadā yuddhaṃ lokasaṃvartasaṃsthitam
 nānāpraharaṇair bhīmaiḥ śūrayoḥ saṃprayudhyatoḥ
ūcuḥ surāsurāḥ sarve tadā vigraham āgatāḥ
 prekṣamāṇā mahāyuddhaṃ vākyaṃ bhaktyā prahṛṣṭavat
daśagrīvaṃ jayety āhur asurāḥ samavasthitāḥ
 devā rāmam athocus te tvaṃ jayeti punaḥ punaḥ
etasminn antare krodhād rāghavasya sa rāvaṇaḥ
 prahartukāmo duṣṭātmā spṛśan praharaṇaṃ mahat
vajrasāraṃ mahānādaṃ sarvaśatrunibarhaṇam
 śailaśṛṅganibhaiḥ kūṭaiś citaṃ dṛṣṭibhayāvaham
sadhūmam iva tīkṣṇāgraṃ yugāntāgnicayopamam
 atiraudram anāsādyaṃ kālenāpi durāsadam
trāsanaṃ sarvabhūtānāṃ dāraṇaṃ bhedanaṃ tathā
 pradīpta iva roṣeṇa śūlaṃ jagrāha rāvaṇaḥ
tac chūlaṃ paramakruddho madhye jagrāha vīryavān
 anekaiḥ samare śūrai rākṣasaiḥ parivāritaḥ
samudyamya mahākāyo nanāda yudhi bhairavam
 saṃraktanayano roṣāt svasainyam abhiharṣayan
pṛthivīṃ cāntarikṣaṃ ca diśaś ca pradiśas tathā
 prākampayat tadā śabdo rākṣasendrasya dāruṇaḥ
atinādasya nādena tena tasya durātmanaḥ
 sarvabhūtāni vitreṣuḥ sāgaraś ca pracukṣubhe
sa gṛhītvā mahāvīryaḥ śūlaṃ tad rāvaṇo mahat
 vinadya sumahānādaṃ rāmaṃ paruṣam abravīt
śūlo 'yaṃ vajrasāras te rāma roṣān mayodyataḥ
 tava bhrātṛsahāyasya sadyaḥ prāṇān hariṣyati
rakṣasām adya śūrāṇāṃ nihatānāṃ camūmukhe
 tvāṃ nihatya raṇaślāghin karomi tarasā samam
tiṣṭhedānīṃ nihanmi tvām eṣa śūlena rāghava
 evam uktvā sa cikṣepa tac chūlaṃ rākṣasādhipaḥ
āpatantaṃ śaraugheṇa vārayām āsa rāghavaḥ
 utpatantaṃ yugāntāgniṃ jalaughair iva vāsavaḥ
nirdadāha sa tān bāṇān rāmakārmukaniḥsṛtān
 rāvaṇasya mahāśūlaḥ pataṃgān iva pāvakaḥ
tān dṛṣṭvā bhasmasād bhūtāñ śūlasaṃsparśacūrṇitān
 sāyakān antarikṣasthān rāghavaḥ krodham āharat
sa tāṃ mātalinānītāṃ śaktiṃ vāsavanirmitām
 jagrāha paramakruddho rāghavo raghunandanaḥ
sā tolitā balavatā śaktir ghaṇṭākṛtasvanā
 nabhaḥ prajvālayām āsa yugāntoklena saprabhā
sā kṣiptā rākṣasendrasya tasmiñ śūle papāta ha
 bhinnaḥ śaktyā mahāñ śūlo nipapāta gatadyutiḥ
nirbibheda tato bāṇair hayān asya mahājavān
 rāmas tīkṣṇair mahāvegair vajrakalpaiḥ śitaiḥ śaraiḥ
nirbibhedorasi tadā rāvaṇaṃ niśitaiḥ śaraiḥ
 rāghavaḥ paramāyatto lalāṭe patribhis tribhiḥ
sa śarair bhinnasarvāṅgo gātraprasruta śoṇitaḥ
 rākṣasendraḥ samūhasthaḥ phullāśoka ivābabhau
sa rāmabāṇair atividdhagātro; niśācarendraḥ kṣatajārdragātraḥ
 jagāma khedaṃ ca samājamadhye; krodhaṃ ca cakre subhṛśaṃ tadānīm
