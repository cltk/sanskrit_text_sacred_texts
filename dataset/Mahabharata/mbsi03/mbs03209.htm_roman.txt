[mārk]
      bṛhaspateś cāndramasī bhāryābhūd yā yaśasvinī
      agnīn sājanayat puṇyāñ śaḍekāṃ cāpi putrikām
āhutiṣv eva yasyāgner havir ājyaṃ vidhīyate
      so 'gnir bṛhaspateḥ putraḥ śamyur nāma mahāprabhaḥ
cāturmāsyeṣu yasyeṣṭyām aśvamedhe 'grajaḥ paśuḥ
      dīpto jvālair anekābhir agnir eko 'tha vīryavān
śamyor apratimā bhāryā satyā satyā ca dharmajā
      agnis tasya suto dīptas tisraḥ kanyāś ca suvratāḥ
prathamenājya bhāgena pūjyate yo 'gnir adhvare
      agnis tasya bharadvājaḥ prathamaḥ putra ucyate
paurṇamāsyeṣu sarveṣu havir ājyaṃ sruvodyatam
      bharato nāmataḥ so 'gnir dvitīyaḥ śamyutaḥ sutaḥ
tisraḥ kanyā bhavanty anyā yāsāṃ sa bharataḥ patiḥ
      bharatas tu sutas tasya bhavaty ekā ca putrikā
bharato bharatasyāgneḥ pāvakas tu prajāpateḥ
      mahān atyartham ahitas tathā bharatasattama
bharadvājasya bhāryā tu vīrā vīraś ca piṇḍadaḥ
      prāhur ājyena tasyejyāṃ somasyeva dvijāḥ śanaiḥ
haviṣā yo dvitīyena somena saha yujyate
     rathaprabhū rathadhvānaḥ kumbharetāḥ sa ucyate
sarayvāṃ janayat siddhiṃ bhānuṃ bhābhiḥ samāvṛṇot
     āgneyam ānayan nityam āhvāneṣv eṣa kathyate
yas tu na cyavate nityaṃ yaśasā varcasā śriyā
     agnir niścyavano nāma pṛthivīṃ stauti kevalam
vipāpmā kaluṣair mukto viśuddhaś cārciṣā jvalan
     vipāpo 'gniḥ sutas tasya satyaḥ samayakarmasu
ākrośatāṃ hi bhūtānāṃ yaḥ karoti hi niṣkṛtim
     agniḥ saniṣkṛtir nāma śobhayaty abhisevitaḥ
anukūjanti yeneha vedanārtāḥ svayaṃ janāḥ
     tasya putraḥ svano nāma pavakaḥ sa rujaskaraḥ
yas tu viśvasya jagato buddhim ākramya tiṣṭhati
     taṃ prāhur adhyātmavido viśvajin nāma pāvakam
antarāgniḥ śrito yo hi bhuktaṃ pacati dehinām
     sa yajñe viśvabhun nāma sarvalokeṣu bhārata
brahmacārī yatātmā ca satataṃ vipulavrataḥ
     brāhmaṇāḥ pūjayanty enaṃ pākayajñeṣu pāvakam
prathito gopatir nāma nadī yasyābhavat priyā
     tasmin sarvāṇi karmāṇi kriyante karma kartṛbhiḥ
vaḍavāmukhaḥ pibaty ambho yo 'sau paramadāruṇaḥ
     ūrdhvabhāg ūrdhvabhān nāma kaviḥ prāṇāśritas tu saḥ
udag dvāraṃ havir yasya gṛhe nityaṃ pradīyate
     tataḥ sviṣṭaṃ bhaved ājyaṃ sviṣṭakṛt paramaḥ smṛtaḥ
yaḥ praśānteṣu bhūteṣu manyur bhavati pāvakaḥ
     krodhasya tu raso jajñe manyatī cātha putrikā
     svāheti dāruṇā krūrā sarvabhūteṣu tiṣṭhati
tridive yasya sadṛśo nāsti rūpeṇa kaś cana
     atulyatvāt kṛto devair nāmnā kāmas tu pāvakaḥ
saṃharṣād dhārayan krodhaṃ dhanvī sragvī rathe sthitaḥ
     samare nāśayec chatrūn amogho nāma pāvakaḥ
uktho nāma mahābhāga tribhir ukthair abhiṣṭutaḥ
     mahāvācaṃ tv ajanayat sakāmāśvaṃ hi yaṃ viduḥ
