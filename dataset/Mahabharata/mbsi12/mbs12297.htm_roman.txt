[bhī]
      mṛgayāṃ vicaran kaś cid vijane janakātmajaḥ
      vane dadarśa viprendram ṛṣiṃ vaṃśadharaṃ bhṛgoḥ
tam āsīnam upāsīnaḥ pranamya śirasā munim
      paścād anumatas tena papraccha vasumān idam
bhagavan kim idaṃ śreyaḥ pretya vāpīha vā bhavet
      puruṣasyādhruve dehe kāmasya vaśavartinaḥ
satkṛtya paripṛṣṭaḥ san sumahātmā mahātapaḥ
      nijagāda tatas tasmai śreyaskaram idaṃ vacaḥ
manaso 'pratikūlāni pretya ceha ca vāñchasi
      bhūtānāṃ pratikūlebhyo nirvartasva yatendriyaḥ
dharmaḥ satāṃ hitaḥ puṃsāṃ dharmaś caivāśrayaḥ satām
      dharmāl lokās trayas tāta pravṛttāḥ sacarācarāḥ
svādu kāmuka kāmānāṃ vaitṛṣṇyaṃ kiṃ na gacchasi
      madhu paśyasi durbuddhe prapātaṃ nānupaśyasi
yathā jñāne paricayaḥ kartavyas tat phalārthinā
      tathā dharme paricayaḥ kartavyas tat phalārthinā
asatā dharmakāmena viśuddhaṃ karma duṣkaram
      satā tu dharmakāmena sukaraṃ karma duṣkaram
vane grāmyasukhācāro yathā grāmyas tathaiva saḥ
     grāme vanasukhācāro yathā vanacaras tathā
mano vāk karmake dharme kuru śraddhāṃ samāhitaḥ
     nivṛttau vā pravṛttau vā saṃpradhārya guṇāguṇān
nityaṃ ca bahu dātavyaṃ sādhubhyaś cānasūyatā
     prārthitaṃ vrataśaucābhyāṃ satkṛtaṃ deśakālayoḥ
śubhena vidhinā labdham arhāya pratipādayet
     krodham utsṛjya dattvā ca nānutapyen na kīrtayet
anṛśaṃsaḥ śucir dāntaḥ satyavāg ārjave sthitaḥ
     yonikarma viśuddhaś ca pātraṃ syād vedavid dvijaḥ
satkṛtā caikapatnī ca jātyā yonir iheśyate
     ṛd yajuḥ sāmago vidvān saḥ karmā pātram ucyate
sa eva dharmaḥ so 'dharmas taṃ taṃ pratinaraṃ bhavet
     pātrakarma viśeṣeṇa deśakālāv avekṣya ca
līlayālaṃ yathā gātrāt pramṛjyād rajasaḥ pumān
     bahu yatnena mahatā pāpanirharanaṃ tathā
viraktasya yathā samyag ghṛtaṃ bhavati bheṣajam
     tathā nirhṛta doṣasya pretya dharmaḥ sukhāvahaḥ
mānasaṃ sarvabhūteṣu vartate vai śubhāśubhe
     aśubhebhyaḥ samākṣipya śubheṣv evāvatārayet
sarvaṃ sarveṇa sarvatra kriyamāṇaṃ ca pūjaya
     svadharme yatra rāgas te kāmaṃ dharmo vidhīyatām
adhṛtātman dhṛtau tiṣṭha durbuddhe buddhimān bhava
     apraśānta praśāmya tvam aprājña prājñavac cara
tejasā śakyate prāptum upāyasaha cāriṇā
     iha ca pretya ca śreyas tasya mūlaṃ dhṛtiḥ parā
rājarṣir adhṛtiḥ svargāt patito hi mahābhiṣaḥ
     yayāti kṣīṇapuṇyaś ca dhṛtyā lokān avāptavān
tapasvināṃ dharmavatāṃ viduṣāṃ copasevanāt
     prāpsyase vipulāṃ buddhiṃ tathā śreyo 'bhipatsyase
sa tu svabhāvasaṃpannas tac chrutvā munibhāsitam
     vinivartya manaḥ kāmād dharme buddhiṃ cakāra ha
