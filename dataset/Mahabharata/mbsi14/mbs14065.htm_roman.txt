[v]
      etasminn eva kāle tu vāsudevo 'pi vīryavān
      upāyād vṛṣṇibhiḥ sārdhaṃ puraṃ vāraṇasāhvayam
samayaṃ vājimedhasya viditvā puruṣaiṣabhaḥ
      yathokto dharmaputreṇa vrajan sa svapurīṃ prati
raukmiṇeyena sahito yuyudhānena caiva ha
      cāru deṣṇena sāmbena gadena kṛtavarmaṇā
sāraṇena ca vīreṇa niśaṭhenolmukena ca
      baladevaṃ puraskṛtya subhadrā sahitas tadā
draupadīm uttarāṃ caiva pṛthāṃ cāpy avalokakaḥ
      samāśvāsayituṃ cāpi kṣatriyā nihateśvarāḥ
tān āgatān samīkṣyaiva dhṛtarāṣṭro mahīpatiḥ
      pratyagṛhṇād yathānyāyaṃ viduraś camahā manāḥ
tatraiva nyavasat kṛṣṇaḥ svarcitaḥ puruṣarṣabhaḥ
      virureṇa mahātejās tathaiva ca yuyutsunā
vasatsu vṛṣṇivīreṇṣu tatrātha janamejaya
      jajñe tava pitā rājan parikṣit paravīrahā
sa tu rājā mahārāja brahmāstreṇābhipīḍitaḥ
      śavo babhūva niśceṣṭo harṣaśokavivardhanaḥ
hṛṣṭānāṃ siṃhanādena janānāṃ tatra nisvanaḥ
     āviśya pradiśaḥ sarvāḥ punar eva vyupāramat
tataḥ so 'titvaraḥ kṛṣṇo viveśāntaḥpuraṃ tadā
     yuyudhāna dvitīyo vai vyathitendriya mānasaḥ
tatas tvaritam āyāntīṃ dadarśa svāṃ pitṛṣvasām
     krośantīm abhidhāveti vāsudevaṃ punaḥ punaḥ
pṛṣṭhato draupadīṃ caiva subhadrāṃ ca yaśasvinīm
     sa vikrośaṃ sa karuṇaṃ bāndhavānāṃ striyo nṛpa
tataḥ kṛṣṇaṃ samāsādya kuntī rājasutā tadā
     provāca rājaśārdūla bāṣpagadgadayā girā
vāsudeva mahābāho suprajā devakī tvayā
     tvaṃ no gatiḥ pratiṣṭhā ca tvad āyattam idaṃ kulam
yadupravīra yo 'yaṃ te svasrīyasyātmajaḥ prabho
     aśvatthāmnā hato jātas tam ujjīvaya keśava
tvayā hy etat pratijñātam aiṣīke yadunandana
     ahaṃ saṃjīvayiṣyāmi mṛtaṃ jātam iti prabho
so 'yaṃ jāto mṛtas tāta paśyainaṃ puruṣarṣabha
     uttarāṃ ca subhadrāṃca draupadīṃ māṃ camādhava
dharmaputraṃ ca bhīmaṃ ca phalgunaṃ nakulaṃ tathā
     sahadevaṃ ca durdharṣa sarvān nas trātum arhasi
asmin prāṇāḥ samāyattāḥ pāṇḍavānāṃ mamaiva ca
     pāṇḍoś ca piṇḍo dāśārha tathaiva śvaśurasya me
abhimanyoś ca bhadraṃ te priyasya sadṛśasya ca
     priyam utpādayādya tvaṃ pretasyāpi janārdana
uttarā hi priyoktaṃ vai kathayaty arisūdana
     abhimanyor vacaḥ kṛṣṇa priyatvāt te na saṃśayaḥ
abravīt kila dāśārha vairāṭīm ārjuniḥ purā
     mātulasya kulaṃ bhadre tava putro gamiṣyati
gatvā vṛṣṇyandhakakulaṃ dhanurvedaṃ grahīṣyati
     astrāṇi ca vicitrāṇi nītiśāstraṃ ca kevalam
ity etat praṇayāt tāta saubhadraḥ paravīrahā
     kathayām āsa durdharṣas tathā caitna na saṃśayaḥ
tās tvāṃ vayaṃ praṇamyeha yācāmo madhusūdana
     kulasyāsya hitārthaṃ tvaṃ kuru kalyāṇam uttamam
evam uktvā tu vārṣṇeyaṃ pṛthā pṛthula locanā
     ucchritya bāhū duḥkhārtā tāś cānyāḥ prāpatan bhuvi
abruvaṃś ca mahārāja sarvāḥ sāsrāvilekṣaṇāḥ
     svasrīyo vāsudevasya mṛto jāta iti prabho
evam ukte tataḥ kuntīṃ pratyagṛhṇāj janārdanaḥ
     bhūmau nipatitāṃ caināṃ sāntvayām āsa bhārata
