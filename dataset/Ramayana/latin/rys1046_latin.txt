saptadhā tu kṛte garbhe ditiḥ paramaduḥkhitā
 sahasrākṣaṃ durādharṣaṃ vākyaṃ sānunayābravīt
mamāparādhād garbho 'yaṃ saptadhā viphalīkṛtaḥ
 nāparādho 'sti deveśa tavātra balasūdana
priyaṃ tu kṛtam icchāmi mama garbhaviparyaye
 marutāṃ saptaṃ saptānāṃ sthānapālā bhavantv ime
vātaskandhā ime sapta carantu divi putrakāḥ
 mārutā iti vikhyātā divyarūpā mamātmajāḥ
brahmalokaṃ caratv eka indralokaṃ tathāparaḥ
 divi vāyur iti khyātas tṛtīyo 'pi mahāyaśāḥ
catvāras tu suraśreṣṭha diśo vai tava śāsanāt
 saṃcariṣyanti bhadraṃ te devabhūtā mamātmajāḥ
 tvatkṛtenaiva nāmnā ca mārutā iti viśrutāḥ
tasyās tadvacanaṃ śrutvā sahasrākṣaḥ puraṃdaraḥ
 uvāca prāñjalir vākyaṃ ditiṃ balaniṣūdanaḥ
sarvam etad yathoktaṃ te bhaviṣyati na saṃśayaḥ
 vicariṣyanti bhadraṃ te devabhūtās tavātmajāḥ
evaṃ tau niścayaṃ kṛtvā mātāputrau tapovane
 jagmatus tridivaṃ rāma kṛtārthāv iti naḥ śrutam
eṣa deśaḥ sa kākutstha mahendrādhyuṣitaḥ purā
 ditiṃ yatra tapaḥ siddhām evaṃ paricacāra saḥ
ikṣvākos tu naravyāghra putraḥ paramadhārmikaḥ
 alambuṣāyām utpanno viśāla iti viśrutaḥ
tena cāsīd iha sthāne viśāleti purī kṛtā
viśālasya suto rāma hemacandro mahābalaḥ
 sucandra iti vikhyāto hemacandrād anantaraḥ
sucandratanayo rāma dhūmrāśva iti viśrutaḥ
 dhūmrāśvatanayaś cāpi sṛñjayaḥ samapadyata
sṛñjayasya sutaḥ śrīmān sahadevaḥ pratāpavān
 kuśāśvaḥ sahadevasya putraḥ paramadhārmikaḥ
kuśāśvasya mahātejāḥ somadattaḥ pratāpavān
 somadattasya putras tu kākutstha iti viśrutaḥ
tasya putro mahātejāḥ saṃpraty eṣa purīm imām
 āvasaty amaraprakhyaḥ sumatir nāma durjayaḥ
ikṣvākos tu prasādena sarve vaiśālikā nṛpāḥ
 dīrghāyuṣo mahātmāno vīryavantaḥ sudhārmikāḥ
ihādya rajanīṃ rāma sukhaṃ vatsyāmahe vayam
 śvaḥ prabhāte naraśreṣṭha janakaṃ draṣṭum arhasi
sumatis tu mahātejā viśvāmitram upāgatam
 śrutvā naravaraśreṣṭhaḥ pratyudgacchan mahāyaśāḥ
pūjāṃ ca paramāṃ kṛtvā sopādhyāyaḥ sabāndhavaḥ
 prāñjaliḥ kuśalaṃ pṛṣṭvā viśvāmitram athābravīt
dhanyo 'smy anugṛhīto 'smi yasya me viṣayaṃ mune
 saṃprāpto darśanaṃ caiva nāsti dhanyataro mama
