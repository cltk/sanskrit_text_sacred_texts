[s]
      vimukhīkṛtya tān sarvāṃs tāvakān yudhi rākṣasaḥ
      jighāṃsur bharataśreṣṭha duryodhanam upādravat
tam āpatantaṃ saṃprekṣya rājānaṃ prati vegitam
      abhyadhāvaj jighāṃsantas tāvakā yuddhadurmadāḥ
tālamātrāṇi cāpāni vikarṣanto mahābalāḥ
      tam ekam abhyadhāvanta nadantaḥ siṃhasaṃghavat
athainaṃ śaravarṣeṇa samantāt paryavārayan
      parvataṃ vāridhārābhiḥ śaradīva balāhakāḥ
sa gāḍhaviddho vyathitas tottrārdita iva dvipaḥ
      utpapāta tadākāśaṃ samantād vainateyavat
vyanadat sumahānādaṃ jīmūta iva śāradaḥ
      diśaḥ khaṃ pradiśaś caiva nādayan bhairavasvanaḥ
rākṣasasya tu taṃ śabdaṃ śrutvā rājā yudhiṣṭhiraḥ
      uvāca bharataśreṣṭho bhīmasenam idaṃ vacaḥ
yudhyate rākṣaso nūnaṃ dhārtarāṣṭrair mahārathaiḥ
      yathāsya śrūyate śabdo nadato bhairavaṃ svanam
      atibhāraṃ ca paśyāmi tatra tāta samāhitam
pitāmahaś ca saṃkruddhaḥ pāñcālān hantum udyataḥ
      teṣāṃ ca rakṣaṇārthāya yudhyate phalgunaḥ paraiḥ
etac chrutvā mahābāho kāryadvayam upasthitam
     gaccha rakṣasva haiḍimbaṃ saṃśayaṃ paramaṃ gatam
bhrātur vacanam ājñāya tvaramāṇo vṛkodaraḥ
     prayayau siṃhanādena trāsayan sarvapārthivān
     vegena mahatā rājan parvakāle yathodadhiḥ
tam anvayāt satyaghṛtiḥ saucittir yuddhadurmadaḥ
     śreṇimān vasu dānaś ca putraḥ kāśyasya cābhibhūḥ
abhimanyumukhāś caiva draupadeyā mahārathāḥ
     kṣatradevaś ca vikrāntaḥ kṣatradharmā tathaiva ca
anūpādhipatiś caiva nīlaḥ svabalam āsthitaḥ
     mahatā rathavaṃśena haiḍimbaṃ paryavārayan
kuñjaraiś ca sadāmattaiḥ ṣaṭ sahasraiḥ prahāribhiḥ
     abhyarakṣanta sahitā rākṣasendraṃ ghaṭotkacam
siṃhanādena mahatā nemighoṣeṇa caiva hi
     khuraśabdaninādaiś ca kampayanto vasuṃdharām
temām āpatatāṃ śrutvā śabdaṃ taṃ tāvakaṃ balam
     bhīmasena bhayodvignaṃ vivarṇavadanaṃ tathā
     parivṛttaṃ mahārāja parityajya ghaṭotkacam
tataḥ pravavṛte yuddhaṃ tatra tatra mahātmanām
     tāvakānāṃ pareṣāṃ ca saṃgrāmeṣv anivartinām
nānārūpāṇi śastrāṇi visṛjanto mahārathāḥ
     anyonyam abhidhāvantaḥ saṃprahāraṃ pracakrire
     vyatiṣaktaṃ mahāraudraṃ yuddhaṃ bhīru bhayāvaham
hayā gajaiḥ samājagmuḥ pādātā rathibhiḥ saha
     anyonyaṃ samare rājan prārthayānā mahad yaśaḥ
sahasā cābhavat tīvraṃ saṃnipātān mahad rajaḥ
     rathāśvajaga pattīnāṃ padanemi samuddhatam
dhūmrāruṇaṃ rajas tīvraṃ raṇabhūmiṃ samāvṛṇot
     naiva sve na pare rājan samajānan parasparam
pitā putraṃ na jānīte putro vā pitaraṃ tathā
     nirmaryāde tathā bhūte vaiśase lomaharṣaṇe
śastrāṇāṃ bharataśreṣṭha manuṣyāṇāṃ ca garjatām
     sumahān abhavac chabdo vaṃśānām iva dahyatām
gajavājimanuṣyāṇāṃ śoṇitāntra taraṅgiṇī
     prāvartata nadī tatra keśaśaivalaśādvalā
narāṇāṃ caiva kāyebhyaḥ śirasāṃ patatāṃ raṇe
     śuśruve sumahāñ śabdaḥ patatām aśmanām iva
viśiraskair manuṣyaiś ca chinnagātraiś ca vāraṇaiḥ
     aśvaiḥ saṃbhinnadehaiś ca saṃkīrṇābhūd vasuṃdharā
nānāvidhāni śastrāṇi visṛjanto mahārathāḥ
     anyonyam abhidhāvantaḥ saṃprahāraṃ pracakrire
hayā hayān samāsādya preṣitā hayasādibhiḥ
     samāhatya raṇe 'nyonyaṃ nipetur gatajīvitāḥ
narā narān samāsādya krodharaktekṣaṇā bhṛśam
     urāṃsy urobhir anyonyaṃ samāśliṣya nijaghnire
preṣitāś ca mahāmātrair vāraṇāḥ paravāraṇāḥ
     abhighnanti viṣāṇāgrair vāraṇān eva saṃyuge
te jātarudhirāpīḍāḥ patākābhir alaṃkṛtāḥ
     saṃsaktāḥ pratyadṛśyanta meghā iva sa vidyutaḥ
ke cid bhinnā viṣāṇāgrair bhinnakumbhāś ca tomaraiḥ
     vinadanto 'bhyadhāvanta garjanto jaladā iva
kecid dhastair dvidhā chinnaiś chinnagātrās tathāpare
     nipetus tumule tasmiṃś chinnapakṣā ivādrayaḥ
pārśvais tu dāritair anye vāraṇair varavāraṇāḥ
     mumucuḥ śoṇitaṃ bhūri dhātūn iva mahīdharāḥ
nārācābhihatās tv anye tathā viddhāś ca tomaraiḥ
     hatārohā vyadṛśyanta viśṛṅgā iva parvatāḥ
ke cit krodhasamāviṣṭā madāndhā niravagrahāḥ
     rathān hayān padātāṃś ca mamṛduḥ śataśo raṇe
tathā hayā hayārohais tāḍitāḥ prāsatomaraiḥ
     tena tenābhyavartanta kurvanto vyākulā diśaḥ
rathino rathibhiḥ sārdhaṃ kulaputrās tanutyajaḥ
     parāṃ śaktiṃ samāsthāya cakruḥ karmāṇy abhītavat
svayaṃvara ivāmarde prajahrur itaretaram
     prārthayānāṃ yaśo rājan svargaṃ vā yuddhaśālinaḥ
tasmiṃs tathā vartamāne saṃgrāme lomaharṣaṇe
     dhārtarāṣṭraṃ mahat sainyaṃ prāyaśo vimukhīkṛtam
