[y]
      cāturvarṇyasya dharmātman dharmaḥ proktas tvayānagha
      tathaiva me śrāddhavidhiṃ kṛtsnaṃ prabrūhi pārthiva
[v]
      yudhiṣṭhireṇaivam ukto bhīṣmaḥ śāṃtanavas tadā
      imaṃ śrāddhavidhiṃ kṛtsnaṃ pravaktum upacakrame
[bh]
      śṛṇuṣvāvahito rājañ śrāddhakalpam imaṃ śubham
      dhanyaṃ yaśasyaṃ putrīyaṃ pitṛyajñaṃ paraṃtapa
devāsuramanuṣyāṇāṃ gandharvoragarakṣasām
      piśācakiṃnarāṇāṃ ca pūjyā vai pitaraḥ sadā
pitṝn pūjyāditaḥ paścād devān saṃtarpayanti vai
      tasmāt sarvaprayatnena puruṣaḥ pūjayet sadā
anvāhāryaṃ mahārāja pitṝṇāṃ śrāddham ucyate
      tac cāmiṣeṇa vidhinā vidhiḥ prathamakalpitaḥ
sarveṣv ahaḥsu prīyante kṛtaiḥ śrāddhaiḥ pitāmahāḥ
      pravakṣyāmi tu te sarvāṃs tithyāṃ tithyāṃ guṇāguṇān
yeṣv ahaḥsu kṛtaiḥ śrāddhair yat phalaṃ prāpyate 'nagha
      tat sarvaṃ kīrtayiṣyāmi yathāvat tan nibodha me
pitṝn arcya pratipadi prāpnuyāt svagṛhe striyaḥ
      abhirūpa prajāyinyo darśanīyā bahu prajāḥ
striyo dvitīyāṃ jāyante tṛtīyāyāṃ tu vandinaḥ
     caturthyāṃ kṣudrapaśavo bhavanti bahavo gṛhe
pañcamyāṃ bahavaḥ putrā jāyante kurvatāṃ nṛpa
     kurvāṇās tu narāḥ ṣaṣṭhyāṃ bhavanti dyutibhāginaḥ
kṛṣibhāgī bhavec chrāddhaṃ kurvāṇaḥ saptamīṃ nṛpa
     aṣṭamyāṃ tu prakurvāṇo vāṇijye lābham āpnuyāt
navamyāṃ kurvataḥ śrāddhaṃ bhavaty ekaśaphaṃ bahu
     vivardhante tu daśamīṃ gāvaḥ śrāddhāni kurvataḥ
kupya bhāgī bhaven martyaḥ kurvann ekādaśīṃ nṛpa
     brahma varcasvinaḥ putrā jāyante tasya veśmani
dvādaśyām īhamānasya nityam eva pradṛśyate
     rajataṃ bahu citraṃ ca suvarṇaṃ ca manoramam
jñātīnāṃ tu bhavec chreṣṭhaḥ kurvañ śrāddhaṃ trayodaśīm
     avaśyaṃ tu yuvāno 'sya pramīyante narā gṛhe
yuddhabhāgī bhaven martyaḥ śrāddhaṃ kurvaṃś caturdaśīm
     amāvāsyāṃ tu nivapan sarvān kāmān avāpnuyāt
kṛṣṇapakṣe daśamy ādau varjayitvā caturdaśīm
     śrāddhakarmaṇi tithyaḥ syuḥ praśastā na tathetarāḥ
yathā caivāparaḥ pakṣaḥ pūrvapakṣād viśiṣyate
     tathā śrāddhasya pūrvāhṇād aparāhṇo viśiṣyate
