prasthāpya tu sa śatrughnaṃ bhrātṛbhyāṃ saha rāghavaḥ
 pramumoda sukhī rājyaṃ dharmeṇa paripālayan
tataḥ katipayāhaḥsu vṛddho jānapado dvijaḥ
 śavaṃ bālam upādāya rājadvāram upāgamat
rudan bahuvidhā vācaḥ snehākṣarasamanvitāḥ
 asakṛt putraputreti vākyam etad uvāca ha
kiṃ nu me duṣkṛtaṃ karma pūrvaṃ dehāntare kṛtam
 yad ahaṃ putram ekaṃ tvāṃ paśyāmi nidhanaṃ gatam
aprāptayauvanaṃ bālaṃ pañcavarṣasamanvitam
 akāle kālam āpannaṃ duḥkhāya mama putraka
alpair ahobhir nidhanaṃ gamiṣyāmi na saṃśayaḥ
 ahaṃ ca jananī caiva tava śokena putraka
na smarāmy anṛtaṃ hy uktaṃ na ca hiṃsāṃ smarāmy aham
 kena me duṣkṛtenādya bāla eva mamātmajaḥ
 akṛtvā pitṛkāryāṇi nīto vaivasvatakṣayam
nedṛśaṃ dṛṣṭapūrvaṃ me śrutaṃ vā ghoradarśanam
 mṛtyur aprāptakālānāṃ rāmasya viṣaye yathā
rāmasya duṣkṛtaṃ kiṃ cin mahad asti na saṃśayaḥ
 tvaṃ rājañ jīvayasvainaṃ bālaṃ mṛtyuvaśaṃ gatam
bhrātṛbhiḥ sahito rājan dīrgham āyur avāpnuhi
 uṣitāḥ sma sukhaṃ rājye tavāsmin sumahābala
saṃpraty anātho viṣaya ikṣvākūṇāṃ mahātmanām
 rāmaṃ nātham ihāsādya bālāntakaraṇaṃ nṛpam
rājadoṣair vipadyante prajā hy avidhipālitāḥ
 asadvṛtte tu nṛpatāv akāle mriyate janaḥ
yadā pureṣv ayuktāni janā janapadeśu ca
 kurvate na ca rakṣāsti tadākālakṛtaṃ bhayam
savyaktaṃ rājadoṣo 'yaṃ bhaviṣyati na saṃśayaḥ
 pure janapade vāpi tadā bālavadho hy ayam
evaṃ bahuvidhair vākyair nindayāno muhur muhuḥ
 rājānaṃ duḥkhasaṃtaptaḥ sutaṃ tam upagūhati
