[vai]
      tataḥ sūryodaye dhaumyaḥ kṛtvāhnikam ariṃdama
      ārṣṭiṣeṇena sahitaḥ pāṇḍavān abhyavartata
te 'bhivādyārṣṭiṣeṇasya pādau dhaumyasya caiva ha
      tataḥ prāñjalayaḥ sarve brāhmaṇāṃs tān apūjayan
tato yudhiṣṭhiraṃ daumyo gṛhītvā dakṣiṇe kare
      prācīṃ diśam abhiprekṣya maharṣir idam abravīt
asau sāgaraparyantāṃ bhūmim āvṛtya tiṣṭhati
      śaira rājo mahārāja mandaro 'bhivirājate
indra vaiśravaṇāv etāṃ diśaṃ pāṇḍava rakṣataḥ
      parvataiś ca vanāntaiś ca kānakaiś copaśobhitām
etad āhur mahendrasya rājño vaiśvaraṇasya ca
      ṛśayaḥ sarvadharmajñāḥ sadma tāta manīṣiṇaḥ
ataś codyantam ādityam upatiṣṭhanti vai prajāḥ
      ṛṣayaś cāpi dharmajñāḥ siddhāḥ sādhyāś ca devatāḥ
yamas tu rājā dharmātmā sarvaprāṇabhṛtāṃ prabhuḥ
      pretasattvagatīm etāṃ dakṣiṇām āśrito diśam
etat saṃyamanaṃ puṇyam atīvādbhuta darśanam
      pretarājasya bhavanam ṛddhyā paramayā yutam
yaṃ prāpya savitā rājan satyena pratitiṣṭhati
     astaṃ parvatarājānam etam āhur manīṣiṇaḥ
etaṃ parvatarājānaṃ samudraṃ ca mahodadhim
     āvasan varuṇo rājā bhūtāni parirakṣati
udīcīṃ dīpayann eṣa diśaṃ tiṣṭhati kīrtimān
     mahāmerur mahābhāga śivo brahmavidāṃ gatiḥ
yasmin brahma sado caiva tiṣṭhate ca prajāpatiḥ
     bhūtātmā visṛjan sarvaṃ yat kiṃ cij jaṅgamāgamam
yān āhur brahmaṇaḥ putrān mānasān dakṣa saptamān
     teṣām api mahāmeruḥ sthānaṃ śivam anāmayam
atraiva pratitiṣṭhanti punar atrodayanti ca
     sapta devarṣayas tāta vasiṣṭhapramukhāḥ sadā
deśaṃ virajasaṃ paśya meror śikharam uttamam
     yatrātma tṛptair adhyāste devaiḥ saha pitāmahaḥ
yam āhuḥ sarvabhūtānāṃ prakṛteḥ prakṛtiṃ dhruvam
     anādi nidhanaṃ devaṃ prabhuṃ nārāyaṇaṃ param
brahmaṇaḥ sadanāt tasya paraṃ sthānaṃ prakāśate
     devāś ca yatnāt paśyanti divyaṃ tejomayaṃ śivam
atyarkānala dīptaṃ tat sthānaṃ viṣṇor mahātmanaḥ
     svayaiva prabhayā rājan duṣprekṣyaṃ devadānavaiḥ
tad vai jyotīṃṣi sarvāṇi prāpya bhāsanti no 'pi ca
     svayaṃ vibhur adīnātmā tatra hy abhivirājate
yatayas tatra gacchanti bhaktyā nārāyaṇaṃ harim
     pareṇa tapasā yuktā bhāvitāḥ karmabhiḥ śubhaiḥ
yogasiddhā mahātmānas tamo mohavivarjitāḥ
     tatra gatvā punar nemaṃ lokam āyānti bhārata
sthānam etan mahābhāga dhruvam akṣayam avyayam
     īṣvarasya sadā hy etat praṇamātra yudhiṣṭhira
etaṃ jyotīṃṣi sarvāṇi prakarṣan bhagavān api
     kurute vitamaḥ karmā ādityo 'bhipradakṣiṇam
astaṃ prāpya tataḥ saṃdhyām atikramya divākaraḥ
     udīcīṃ bhajate kāṣṭhāṃ diśam eṣa vibhāvasuḥ
sa merum anuvṛttaḥ san punar gacchati pāṇḍava
     prānnmukhaḥ savitā devaḥ sarvabhūtahite rataḥ
sa māsaṃ vibhajan kālaṃ bahudhā parva saṃdhiṣu
     tathaiva bhagavān somo nakṣatraiḥ saha gacchati
evam eva parikramya mahāmerum atandritaḥ
     bhāvayan sarvabhūtāni punar gacchati mandaram
tathā tamisrahā devo mayūkhair bhāvayañ jagat
     mārgam etad asaṃbādham ādityaḥ parivartate
sisṛkṣuḥ śiśirāṇy eṣa dakṣiṇāṃ bhajate diśam
     tataḥ sarvāṇi bhūtāni kālaḥ śiśiram ṛcchati
sthāvarāṇāṃ ca bhūtānāṃ jaṅgamānāṃ ca tejasā
     tejāṃsi samupādatte nivṛttaḥ san vibhāvasuḥ
tataḥ svedaḥ klamas tandrī glāniś ca bhajate narān
     prāṇibhiḥ satataṃ svapno hy abhīkṣṇaṃ ca niṣevyate
evam etad anirdeśyaṃ mārgam āvṛtya bhānumān
     punaḥ sṛjati varṣāṇi bhagavān bhāvayan prajāḥ
vṛṣṭiṃ māruta saṃtāpaiḥ sukhaiḥ sthāvarajaṅgamān
     vardhayan sumahātejā punaḥ pratinivartate
evam eṣa caran pārtha kālacakram atandritaḥ
     prakarṣan sarvabhūtāni savitā parivartate
saṃtatā gatir etasya naiṣa tiṣṭhati pāṇḍava
     ādāyaiva tu bhūtānāṃ tejo visṛjate punaḥ
vibhajan sarvabhūtānām āyuḥ karma ca bhārata
     ahorātrān kalāḥ kāṣṭhāḥ sṛjaty eṣa sadā vibhuḥ
