tataḥ prasravaṇaṃ śailaṃ te gatvā citrakānanam
 praṇamya śirasā rāmaṃ lakṣmaṇaṃ ca mahābalam
yuvarājaṃ puraskṛtya sugrīvam abhivādya ca
 pravṛttam atha sītāyāḥ pravaktum upacakramuḥ
rāvaṇāntaḥpure rodhaṃ rākṣasībhiś ca tarjanam
 rāme samanurāgaṃ ca yaś cāpi samayaḥ kṛtaḥ
etad ākhyānti te sarve harayo rāma saṃnidhau
 vaidehīm akṣatāṃ śrutvā rāmas tūttaram abravīt
kva sītā vartate devī kathaṃ ca mayi vartate
 etan me sarvam ākhyāta vaidehīṃ prati vānarāḥ
rāmasya gaditaṃ śrutva harayo rāmasaṃnidhau
 codayanti hanūmantaṃ sītāvṛttāntakovidam
śrutvā tu vacanaṃ teṣāṃ hanūmān mārutātmajaḥ
 uvāca vākyaṃ vākyajñaḥ sītāyā darśanaṃ yathā
samudraṃ laṅghayitvāhaṃ śatayojanam āyatam
 agacchaṃ jānakīṃ sītāṃ mārgamāṇo didṛkṣayā
tatra laṅketi nagarī rāvaṇasya durātmanaḥ
 dakṣiṇasya samudrasya tīre vasati dakṣiṇe
tatra dṛṣṭā mayā sītā rāvaṇāntaḥpure satī
 saṃnyasya tvayi jīvantī rāmā rāma manoratham
dṛṣṭā me rākṣasī madhye tarjyamānā muhur muhuḥ
 rākṣasībhir virūpābhī rakṣitā pramadāvane
duḥkham āpadyate devī tavāduḥkhocitā satī
 rāvaṇāntaḥpure ruddhvā rākṣasībhiḥ surakṣitā
ekaveṇīdharā dīnā tvayi cintāparāyaṇā
 adhaḥśayyā vivarṇāṅgī padminīva himāgame
rāvaṇād vinivṛttārthā martavyakṛtaniścayā
 devī kathaṃ cit kākutstha tvanmanā mārgitā mayā
ikṣvākuvaṃśavikhyātiṃ śanaiḥ kīrtayatānagha
 sa mayā naraśārdūla viśvāsam upapāditā
tataḥ saṃbhāṣitā devī sarvam arthaṃ ca darśitā
 rāmasugrīvasakhyaṃ ca śrutvā prītim upāgatā
niyataḥ samudācāro bhaktiś cāsyās tathā tvayi
 evaṃ mayā mahābhāgā dṛṣṭā janakanandinī
 ugreṇa tapasā yuktā tvadbhaktyā puruṣarṣabha
abhijñānaṃ ca me dattaṃ yathāvṛttaṃ tavāntike
 citrakūṭe mahāprājña vāyasaṃ prati rāghava
vijñāpyaś ca nara vyāghro rāmo vāyusuta tvayā
 akhileneha yad dṛṣṭam iti mām āha jānakī
idaṃ cāsmai pradātavyaṃ yatnāt suparirakṣitam
 bruvatā vacanāny evaṃ sugrīvasyopaśṛṇvataḥ
eṣa cūḍāmaṇiḥ śrīmān mayā te yatnarakṣitaḥ
 manaḥśilāyās tikalas taṃ smarasveti cābravīt
eṣa niryātitaḥ śrīmān mayā te vārisaṃbhavaḥ
 etaṃ dṛṣṭvā pramodiṣye vyasane tvām ivānagha
jīvitaṃ dhārayiṣyāmi māsaṃ daśarathātmaja
 ūrdhvaṃ māsān na jīveyaṃ rakṣasāṃ vaśam āgatā
iti mām abravīt sītā kṛśāṅgī dharma cāriṇī
 rāvaṇāntaḥpure ruddhā mṛgīvotphullalocanā
etad eva mayākhyātaṃ sarvaṃ rāghava yad yathā
 sarvathā sāgarajale saṃtāraḥ pravidhīyatām
tau jātāśvāsau rājaputrau viditvā; tac cābhijñānaṃ rāghavāya pradāya
 devyā cākhyātaṃ sarvam evānupūrvyād; vācā saṃpūrṇaṃ vāyuputraḥ śaśaṃsa
