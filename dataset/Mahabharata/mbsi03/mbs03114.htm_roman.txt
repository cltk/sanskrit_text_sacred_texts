[vai]
      tataḥ prayātaḥ kauśikyāḥ pāṇḍavo janamejaya
      ānupūrvyeṇa sarvāṇi jagāmāyatanāny uta
sa sāgaraṃ samāsādya gaṅgāyāḥ saṃgame nṛpa
      nadīśatānāṃ pañcānāṃ madhye cakre samāplavam
tataḥ samudratīreṇa jagāma vasu dhādhipaḥ
      bhrātṛbhiḥ sahito vīraḥ kaliṅgān prati bhārata
[l]
      ete kaliṅgāḥ kaunteya yatra vaitaraṇī nadī
      yatrāyajata dharmo 'pi devāñ śaraṇam etya vai
ṛṣibhiḥ samupāyuktaṃ yajñiyaṃ giriśobhitam
      uttaraṃ tīram etad dhi satataṃ dvija sevitam
samena deva yānena pathā svargam upeyusaḥ
      atra vai ṛṣayo 'nye 'pi purā kratubhir ījire
atraiva rudro rājendra paśum ādattavān makhe
      rudraḥ paśuṃ mānavendra bhāgo 'yam iti cābravīt
hṛte paśau tadā devās tam ūcur bharatarṣabha
      mā parasvam abhidrogdhā mā dharmān sakalān naśīḥ
tataḥ kalyāṇa rūpābhir vāgbhis te rudram astuvan
      iṣṭyā cainaṃ tarpayitvā mānayāṃ cakrire tadā
tataḥ sa paśum utsṛjya deva yānena jagmivān
     atrānuvaṃśo rudrasya taṃ nibodha yudhiṣṭhira
ayāta yāmaṃ sarvebhyo bhāgebhyo bhāgam uttamam
     devāḥ saṃkalpayām āsur bhayād rudrasya śāśvatam
imāṃ gāthām atra gāyan apaḥ spṛśati yo naraḥ
     deva yānas tasya panthāś cakṣuś caiva prakāśate
[v]
     tato vaitaraṇīṃ sarve pāṇḍavā draupadī tathā
     avatīrya mahābhāgā tarpayāṃ cakrire pitṝn
[y]
     upaspṛśyaiva bhagavann asyāṃ nadyāṃ tapodhana
     mānuṣād asmi viṣayād apaitaḥ paśya lomaśa
sarvāṁl lokān prapaśyāmi prasādāt tava suvrata
     vaikhānasānāṃ japatām eṣa śabdo mahātmanām
[l]
     triśataṃ vai sahasrāṇi yojanānāṃ yudhiṣṭhira
     yatra dhvaniṃ śṛṇoṣy enaṃ tūṣṇīm āssva viśāṃ pate
etat svayaṃ bhuvo rājan vanaṃ ramyaṃ prakāśate
     yatrāyajata kaunteya viśvakarmā pratāpavān
yasmin yajñe hi bhūr dattā kaśyapāya mahātmane
     sa parvata vanoddeśā dakṣiṇā vai svayaṃ bhuvā
avāsīdac ca kaunteya dattamātrā mahī tadā
     uvāca cāpi kupitā lokeśvaram idaṃ prabhum
na māṃ martyāya bhagavan kasmai cid dātum arhasi
     pradānaṃ mogham etat te yāsyāmy eṣā rasātalam
visīdantīṃ tu tāṃ dṛṣṭvā kaśpayo bhagavān ṛṣiḥ
     prasādayāṃ babhūvātha tato bhūmiṃ viśāṃ pate
tataḥ prasannā pṛthivī tapasā tasya pāṇḍava
     punar unmajjya salilād vedī rūpāsthitā babhau
saiṣā prakāśate rājan vedī saṃsthāna lakṣaṇā
     āruhyātra mahārāja vīryavān vai bhaviṣyasi
ahaṃ ca te svastyayanaṃ prayokṣye; yathā tvam enām adhirokṣyase 'dya
     spṛṣṭā hi martyena tataḥ samudram; eṣā vedī praviśaty ājamīḍha
agnir mitro yonir āpo 'tha devyo; viṣṇo retas tvam amṛtasya nābhiḥ
     evaṃ bruvan pāṇḍava satyavākyaṃ; vedīm imāṃ tvaṃ tarasādhiroha
[v]
     tataḥ kṛtasvastyayano mahātmā; yudhiṣṭhiraḥ sāgaragām agacchat
     kṛtvā ca tacchāsanam asya sarvaṃ; mahendram āsādya niśām uvāsa
