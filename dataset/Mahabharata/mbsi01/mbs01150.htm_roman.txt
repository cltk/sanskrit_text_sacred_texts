[vai]
      kariṣya iti bhīmena pratijñāte tu bhārata
      ājagmus te tataḥ sarve bhaikṣam ādāya pāṇḍavāḥ
ākāreṇaiva taṃ jñātvā pāṇḍuputro yudhiṣṭhiraḥ
      rahaḥ samupaviśyaikas tataḥ papraccha mātaram
kiṃ cikīrṣaty ayaṃ karma bhīmo bhīmaparākramaḥ
      bhavaty anumate kac cid ayaṃ kartum ihecchati
[ku]
      mamaiva vacanād eṣa kariṣyati paraṃtapaḥ
      brāhmaṇārthe mahat kṛtyaṃ moṣkāya nagarasya ca
[y]
      kim idaṃ sāhasaṃ tīkṣṇaṃ bhavatyā duṣkṛtaṃ kṛtam
      parityāgaṃ hi putrasya na praśaṃsanti sādhavaḥ
kathaṃ parasutasyārthe svasutaṃ tyaktum icchasi
      lokavṛtti viruddhaṃ vai putra tyāgāt kṛtaṃ tvayā
yasya bāhū samāśritya sukhaṃ sarve svapāmahe
      rājyaṃ cāpahṛtaṃ kṣudrair ājihīrṣāmahe punaḥ
yasya duryodhano vīryaṃ cintayann amitaujasaḥ
      na śete vasatīḥ sarvā duḥkhāc chakuninā saha
yasya vīrasya vīryeṇa muktā jatu gṛhād vayam
      anyebhyaś caiva pāpebhyo nihataś ca purocanaḥ
yasya vīryaṃ samāśritya vasu pūrṇāṃ vasuṃdharām
     imāṃ manyāmahe prāptāṃ nihatya dhṛtarāṣṭrajān
tasya vyavasitas tyāgo buddhim āsthāya kāṃ tvayā
     kac cin na duḥkhair buddhis te viplutā gatacetasaḥ
[ku]
     yudhiṣṭhira na saṃtāpaḥ kāryaḥ prati vṛkodaram
     na cāyaṃ buddhidaurbalyād vyavasāyaḥ kṛto mayā
iha viprasya bhavane vayaṃ putra sukhoṣitāḥ
     tasya pratikriyā tāta mayeyaṃ prasamīkṣitā
     etāvān eva puruṣaḥ kṛtaṃ yasmin na naśyati
dṛṣṭvā bhīṣmasya vikrāntaṃ tadā jatu gṛhe mahat
     hiḍimbasya vadhāc caiva viśvāso me vṛkodare
bāhvor balaṃ hi bhīmasya nāgāyuta samaṃ mahat
     yena yūyaṃ gajaprakhyā nirvyūḍhā vāraṇāvatāt
vṛkodara balo nānyo na bhūto na bhaviṣyati
     yo 'bhyudīyād yudhi śreṣṭham api vajradharaṃ svayam
jātamātraḥ purā caiṣa mamāṅkāt patito girau
     śarīragauravāt tasya śilā gātrair vicūrṇitā
tad ahaṃ prajñayā smṛtvā balaṃ bhīmasya pāṇḍava
     pratīkāraṃ ca viprasya tataḥ kṛtavatī matim
nedaṃ lobhān na cājñānān na ca mohād viniścitam
     buddhipūrvaṃ tu dharmasya vyavasāyaḥ kṛto mayā
arthau dvāv api niṣpannau yudhiṣṭhira bhaviṣyataḥ
     pratīkāraś ca vāsasya dharmaś ca carito mahān
yo brāhmaṇasya sāhāyyaṃ kuryād artheṣu karhi cit
     kṣatriyaḥ sa śubhāṁl lokān prāpnuyād iti me śrutam
kṣatriyaḥ kṣatriyasyaiva kurvāṇo vadhamokṣaṇam
     vipulāṃ kīrtim āpnoti loke 'smiṃś ca paratra ca
vaiśyasyaiva tu sāhāyyaṃ kurvāṇaḥ kṣatriyo yudhi
     sa sarveṣv api lokeṣu prajā rañjayate dhruvam
śūdraṃ tu mokṣayan rājā śaraṇārthinam āgatam
     prāpnotīha kule janma sadravye rājasatkṛte
evaṃ sa bhavagān vyāsaḥ purā kauravanandana
     provāca sutarāṃ prājñas tasmād etac cikīrṣitam
[y]
     upapannam idaṃ mātas tvayā yad buddhipūrvakam
     ārtasya brāhmaṇasyaivam anukrośād idaṃ kṛtam
     dhruvam eṣyati bhīmo 'yaṃ nihatya puruṣādakam
yathā tv idaṃ na vindeyur narā nagaravāsinaḥ
     tathāyaṃ brāhmaṇo vācyaḥ parigrāhyaś ca yatnataḥ
