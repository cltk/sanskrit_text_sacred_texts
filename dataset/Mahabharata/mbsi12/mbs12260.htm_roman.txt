[y]
      avirodhena bhūtānāṃ tyāgaḥ ṣādguṇyakārakaḥ
      yaḥ syād ubhaya bhāgdharmas tan me brūhi pitāmaha
gārhasthyasya ca dharmasya tyāgadharmasya cobhayoḥ
      adūrasaṃprasthitayoḥ kiṃ svic chreyaḥ pitāmaha
[bhī]
      ubhau dharmau mahābhāgāv ubhau paramaduścarau
      ubhau mahāphalau tāta sadbhir ācaritāv ubhau
atra te vartayiṣyāmi prāmānyam ubhayos tayoḥ
      śṛṇuṣvaika manāḥ pārtha chinnadharmārthasaṃśayam
atrāpy udāharantīmam itihāsaṃ purātanam
      kapilasya goś ca saṃvādaṃ tan nibodha yudhiṣṭhira
āmnāyam anupaśyan hi purāṇaṃ śāśvataṃ dhruvam
      nahuṣaḥ pūrvam ālebhe tvastur gām itinaḥ śrutam
tāṃ niyuktām adīnātmā sattvasthaḥ samaye rataḥ
      jñānavān niyatāhāro dadarśa palilas tadā
sa buddhim uttamāṃ prāpto naiṣṭhikīm akutobhayām
      smarāmi śithilaṃ satyaṃ vedā ity abravīt sakṛt
tāṃ gām ṛṣiḥ syūma raśmiḥ praviśya yatim abravīt
      haṃho vedā yadi matā dharmāḥ kenāpare matāḥ
tapasvino dhṛtimataḥ śrutivijñānacakṣuṣaḥ
     sarvam ārṣaṃ hi manyante vyāhṛtaṃ viditātmanaḥ
tasyaivaṃ gatatṛṣṇasya vijvarasya nirāśiṣaḥ
     kā vivakṣāsti vedeṣu nirārambhasya sarvaśaḥ
[kapila]
     nāhaṃ vedān vinindāmi na vivakṣāmi karhi cit
     pṛthag āśramiṇāṃ karmāṇy ekārthānīti naḥ śrutam
gacchaty eva parityāgī vānaprasthaś ca gacchati
     gṛhastho brahmacārī ca ubhau tāv api gacchataḥ
deva yānā hi panthānaś catvāraḥ śāśvatā matāḥ
     teṣāṃ jyāyaḥ kanīyastvaṃ phaleṣūktaṃ balābalam
evaṃ viditvā sarvārthān ārabhed iti vaidikam
     nārabhed iti cānyatra naiṣṭhikī śrūyate śrutiḥ
anārambhe hy adoṣaḥ syād ārambhe 'doṣa uttamaḥ
     evaṃ sthitasya śāstrasya durvijñeyaṃ balābalam
yady atra kiṃ cit pratyakṣam ahiṃsāyāḥ paraṃ matam
     ṛte tv āgamaśāstrebhyo brūhi tad yadi paśyasi
[syūmaraṣmi]
     svargakāmo yajeteti satataṃ śrūyate śrutiḥ
     phalaṃ prakalpya pūrvaṃ hi tato yajñaḥ pratāyate
ajaś cāśvaś ca meṣaś ca gauś ca pakṣigaṇāś ca ye
     grāmyāraṇyā oṣadhayaḥ prāṇasyānnam iti śrutiḥ
tathaivānnaṃ hy ahar ahaḥ sāyaṃ prātarnirupyate
     paśavaś cātha dhānyaṃ ca yajñasyāṅgam iti śrutiḥ
etāni sahayajñena prajāpatir akalpayat
     tena prajāpatir devān yajñenāyajata prabhuḥ
te smānyonyaṃ carāḥ sarve prāninaḥ sapta sapta ca
     yajñeṣūpākṛtaṃ viśvaṃ prāhur uttamasaṃjñitam
etac caivābhyanujñātaṃ pūrvaiḥ pūrvatarais tathā
     ko jātu na vicinvīta vidvān svāṃ śaktim ātmanaḥ
paśavaś ca manuṣyāś ca drumāś cauṣadhibhiḥ saha
     svargam evābhikāṅkṣante na ca svargas tv ṛte makham
oṣadhyaḥ paśavo vṛkṣā vīrudājyaṃ payo dadhi
     havir bhūmir diśaḥ śraddhā kālaś caitāni dvādaśa
ṛco yajūṃsi sāmāni yajamānaś ca sodaśaḥ
     agnir jñeyo gṛhapatiḥ sa saptadaśa ucyate
     aṅgāny etāni yajñasya yajño mūlam iti śrutiḥ
ājyena payasā dadhnā śakṛd āmikṣayā tvacā
     vālaiḥ śṛṅgena pādena saṃbhavaty eva gaurmakham
     evaṃ pratyekaśaḥ sarvaṃ yad yad asya vidhīyate
yajñaṃ vahanti saṃbhūya sahartvigbhiḥ sadakṣiṇaiḥ
     saṃhatyaitāni sarvāṇi yajñaṃ nirvartayanty uta
yajñārthāni hi sṛṣṭāni yathā vai śrūyate śrutiḥ
     evaṃ pūrve pūrvatarāḥ pravṛttāś caiva mānavāḥ
na hinasti hy ārabhate nābhidruhyati kiṃ cana
     yajño yastavya ity eva yo yajaty aphalepsayā
yajñāṅgāny api caitāni yathoktāni na saṃśayaḥ
     vidhinā vidhiyuktāni tārayanti parasparam
āmnāyam ārṣaṃ paśyāmi yasmin vedāḥ pratiṣṭhitāḥ
     taṃ vidvāṃso 'nupaśyanti brāhmaṇasyānudarśanāt
brāhmaṇa prabhavo yajño brāhmaṇārpaṇa eva ca
     anu yajñaṃ jagat sarvaṃ yajñaś cānu jagat sadā
om iti brahmaṇo yonir namaḥ svāhā svadhā vasat
     yasyaitāni prayujyante yathāśakti kṛtāny api
na tasya triṣu lokeṣu paralokabhayaṃ viduḥ
     iti vedā vadantīha siddhāś ca paramarṣayaḥ
rico yajūṃsi sāmāni stobhāś ca vidhicoditāḥ
     yasminn etāni sarvāṇi bahir eva sa vai dvijaḥ
agnyādheye yad bhavati yac ca some sute dvija
     yac cetarair mahāyajñairveda tad bhagavān svataḥ
tasmād brahman yajetaiva yājayec cāvicārayan
     yajataḥ svargavidhinā pretya svargaphalaṃ mahat
nāyaṃ loko 'sty ayajñānāṃ paraś ceti viniścayaḥ
     vedavādavidaś caiva pramānam ubhayaṃ tadā
