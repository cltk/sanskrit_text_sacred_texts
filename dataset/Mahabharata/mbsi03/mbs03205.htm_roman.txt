[mārk]
      gurū nivedya viprāya tau mātāpitarāv ubhau
      punar eva sa dharmātmā vyādho brāhmaṇam abravīt
pravṛtta cakṣur jāto 'smi saṃpaśya tapaso balam
      yadartham ukto 'si tayā gacchasva mithilām iti
patiśuśrūṣa parayā dāntayā satyaśīlayā
      mithilāyāṃ vasan vyādhaḥ sa te dharmān pravakṣyati
[brā]
      pativratāyāḥ satyāyāḥ śīlāḍhyāyā yatavrata
      saṃsmṛtya vākyaṃ dharmajña guṇavān asi me mataḥ
[vyadha]
      yat tadā tvaṃ dvijaśreṣṭha tayokto māṃ prati prabho
      dṛṣṭam etat tayā samyag ekapatnyā na saṃśayaḥ
tvad anugraha buddhyā tu vipraitad darśitaṃ mayā
      vākyaṃ ca śṛṇu me tāta yat te vakṣye hitaṃ dvija
tvayā vinikṛtā mātā pitā ca dvijasattama
      anisṛṣṭo 'si niṣkrānto gṛhāt tābhyām anindita
      vedoccāraṇa kāryārtham ayuktaṃ tat tvayā kṛtam
tava śokena vṛddhau tāv andhau jātau tapasvinau
      tau prasādayituṃ gaccha mā tvā dharmo 'tyagān mahān
tapasvī tvaṃ mahātmā ca dharme ca nirataḥ sadā
      sarvam etad apārthaṃ te kṣipraṃ tau saṃprasādaya
śraddadhasya mama brahman nānyathā kartum arhasi
     gamyatām adya viprarṣe śreyas te kathayāmy aham
[brā]
     yad etad uktaṃ bhavatā sarvaṃ satyam asaṃśayam
     prīto 'smi tava dharmajña sādhv ācāra guṇānvita
[vyadha]
     daivatapratimo hi tvaṃ yas tvaṃ dharmam anuvrataḥ
     purāṇaṃ śāśvataṃ divyaṃ duṣprāpam akṛtātmabhiḥ
atandritaḥ kuru kṣipraṃ mātāpitror hi pūjanam
     ataḥ param ahaṃ dharmaṃ nānyaṃ paśyāmi kaṃ cana
[brā]
     ihāham āgato diṣṭyā diṣṭyā me saṃgataṃ tvayā
     īdṛśā durlabhā loke narā dharmapradarśakāḥ
eko narasahasreṣu dharmavid vidyate na vā
     prīto 'smi tava satyena bhadraṃ te puruṣottama
patamāno hi narake bhavatāsmi samuddhṛtaḥ
     bhavitavyam athaivaṃ ca yad dṛṣṭo 'si mayānagha
rājā yayātir dauhitraiḥ patitas tārito yathā
     sadbhiḥ puruṣaśārdūla tathāhaṃ bhavatā tv iha
mātā pitṛbhyāṃ śuśrūṣāṃ kariṣye vacanāt tava
     nākṛtātmā vedayati dharmādharmaviniścayam
durjñeyaḥ śāśvato dharmaḥ śūdrayonau hi vartatā
     na tvāṃ śūdram ahaṃ manye bhavitavyaṃ hi kāraṇam
     yena karma vipākena prāteyaṃ śūdratā tvayā
etad icchāmi vijñātuṃ tattvena hi mahāmate
     kāmayā brūhi me tathyaṃ sarvaṃ tvaṃ prayatātmavān
[vyadha]
     anatikramaṇīyā hi brāhmaṇā vai dvijottama
     śṛṇu sarvam idaṃ vṛttaṃ pūrvadehe mamānagha
ahaṃ hi brāhmaṇaḥ pūrvam āsaṃ dvija varātmaja
     vedādhyāyī sukuśalo vedāṅgānāṃ capāragaḥ
     ātmadoṣakṛtair brahmann avasthā prāptavān imām
kaś cid rājā mama sakhā dhanurvedaparāyaṇaḥ
     saṃsargād dhanuṣi śreṣṭhas tato 'ham abhavaṃ dvija
etasminn eva kāle tu mṛgayāṃ nirgato nṛpaḥ
     sahito yodhamukhyaiś ca mantribhiś ca susaṃvṛtaḥ
     tato 'bhyahan mṛgāṃs tatra subahūn āśramaṃ prati
atha kṣiptaḥ śaro ghoro mayāpi dvijasattama
     tāḍitaś ca munis tena śareṇānataparvaṇā
bhūmau nipatito brahmann uvāca pratinādayan
     nāparādhyāmy ahaṃ kiṃ cit kena pāpam idaṃ kṛtam
manvānas taṃ mṛgaṃ cāhaṃ saṃprāptaḥ sahasā munim
     apaśyaṃ tam ṛṣiṃ viddhaṃ śareṇānataparvaṇā
     tam ugratapasaṃ vipraṃ niṣṭanantaṃ mahītale
akārya karaṇāc cāpi bhṛśaṃ me vyathitaṃ manaḥ
     ajānatā kṛtam idaṃ mayety atha tam abruvam
     kṣantum arhasi me brahmann iti cokto mayā muniḥ
tataḥ pratyabravīd vākyam ṛśir māṃ krodhamūrcchitaḥ
     vyādhas tvaṃ bhavitā krūra śūdrayonāv iti dvija
