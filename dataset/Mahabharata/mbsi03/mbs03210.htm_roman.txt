[mārk]
      kāśyapo hy atha vāsiṣṭhaḥ prāṇaś ca prāṇaputrakaḥ
      agnir āṅgirasaś caiva cyavanas triṣu varcakaḥ
acaranta tapas tīvraṃ putrārthe bahu vārṣikam
      putraṃ labhema dharmiṣṭhaṃ yaśasā brahmaṇā samam
mahāvyāhṛtibhir dhyātaḥ pañcabhis tais tadā tv atha
      jajñe tejomayo 'rciṣmān pañca varṇaḥ prabhāvanaḥ
samiddho 'gniḥ śiras tasya bāhū sūryanibhau tathā
      tvaṅ netre ca suvarṇābhe kṛṣṇe jaṅghe ca bhārata
pañca varṇaḥ sa tapasā kṛtas taiḥ pañcabhir janaiḥ
      pāñcajanyaḥ śruto vede pañca vaṃśakaras tu saḥ
daśavarṣasahasrāṇi tapas taptvā mahātapāḥ
      janayat pāvakaṃ ghoraṃ pitṝṇāṃ sa prajāḥ sṛjan
bṛhadrathaṃtaraṃ mūrdhno vaktrāc ca tarasā harau
      śivaṃ nābhyāṃ balād indraṃ vāyvagnī prāṇato 'sṛjat
bāhubhyām anudāttau ca viśve bhūtāni caiva ha
      etān sṛṣṭvā tataḥ pañca pitṝṇām asṛjat sutān
bṛhadūrjasya praṇidhiḥ kāśyapasya bṛhattaraḥ
      bhānur aṅgiraso vīraḥ putro varcasya saubharaḥ
prāṇasya cānudāttaś ca vyākhyātāḥ pañca vaṃśajāḥ
     devān yajñamuṣaś cānyān sṛjan pañcadaśottarān
abhīmam atibhīmaṃ ca bhīmaṃ bhīmabalābalam
     etān yajñamuṣaḥ pañca devān abhyasṛjat tapaḥ
sumitraṃ mitravantaṃ ca mitrajñaṃ mitravardhanam
     mitra dharmāṇam ity etān devān abhyasṛjat tapaḥ
surapravīraṃ vīraṃ ca sukeśaṃ ca suvarcasam
     surāṇām api hantāraṃ pañcaitān asṛjat tapaḥ
trividhaṃ saṃsthitā hy ete pañca pañca pṛthak pṛthak
     muṣṇanty atra sthitā hy ete svargato yajñayājinaḥ
teṣām iṣṭaṃ haranty ete nighnanti ca mahad bhuvi
     spardhayā havyavāhānāṃ nighnanty ete haranti ca
havir vedyāṃ tad ādānaṃ kuśalaiḥ saṃpravartitam
     tad ete nopasarpanti yatra cāgniḥ sthito bhavet
cito 'gnir udvahan yajñaṃ pakṣābhyāṃ tān prabādhate
     mantraiḥ praśamitā hy ete neṣṭaṃ muṣṇanti yajñiyam
bṛhaduktha tapasyaiva putro bhūmim upāśritaḥ
     agnihotre hūyamāne pṛthivyāṃ sadbhir ijyate
rathaṃtaraś ca tapasaḥ putrāgniḥ paripaṭhyate
     mitra vindāya vai tasya havir adhvaryavo viduḥ
     mumude paramaprītaḥ saha putrair mahāyaśāḥ
