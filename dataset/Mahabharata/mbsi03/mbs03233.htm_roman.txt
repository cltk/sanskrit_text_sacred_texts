[vai]
      yudhiṣṭhiravacaḥ śrutvā bhīmasenapurogamāḥ
      prahṛṣṭavadanāḥ sarve samuttasthur nararṣabhāḥ
abhedyāni tataḥ sarve samanahyanta bhārata
      jāmbūnadavicitrāṇi kavacāni mahārathāḥ
te daṃśitā rathaiḥ sarve dhvajinaḥ saśarāsanāḥ
      pāṇḍavāḥ pratyadṛśyanta jvalitā iva pāvakāḥ
tān rathān sādhu saṃpannān saṃyuktāñ javanair hayaiḥ
      āsthāya rathaśārdūlāḥ śīghram eva yayus tataḥ
tataḥ kaurava sainyānāṃ prādurāsīn mahāsvanaḥ
      prayātān sahitān dṛṣṭvā pāṇḍuputrān mahārathān
jitakāśinaś ca khacarās tvaritāś ca mahārathāḥ
      kṣaṇenaiva vane tasmin samājagmur abhītavat
nyavartanta tataḥ sarve gandharvā jitakāśinaḥ
      dṛṣṭvā rathagatān vīrān pāṇḍavāṃś caturo raṇe
tāṃs tu vibhrājato dṛṣṭvā lokapālān ivodyatān
      vyūḍhānīkā vyatiṣṭhanta gandhamādanavāsinaḥ
rājñas tu vacanaṃ śrutvā dharmarājasya dhīmataḥ
      krameṇa mṛdunā yuddham upakrāmanta bhārata
na tu gandharvarājasya sainikā mandacetasaḥ
     śakyante mṛdunā śreyo pratipādayituṃ tadā
tatas tān yudhi durdharṣaḥ savyasācī paraṃtapaḥ
     sāntvapūrvam idaṃ vākyam uvāca khacarān raṇe
naitad gandharvarājasya yuktaṃ karma jugupsitam
     paradārābhimarśaś ca mānuṣaiś ca samāgamaḥ
utsṛjadhvaṃ mahāvīryān dhṛtarāṣṭra sutān imān
     dārāṃś caiṣāṃ vimuñcadhvaṃ dharmarājasya śāsanāt
evam uktās tu gandharvāḥ pāṇḍavena yaśasvinā
     utsmayantas tadā pārtham idaṃ vacanam abruvan
ekasyaiva vayaṃ tāta kuryāma vacanaṃ bhuvi
     yasya śāsanam ājñāya carāma vigatajvarāḥ
tenaikena yathādiṣṭaṃ tathā vartāma bhārata
     na śāstā vidyate 'smākam anyas tasmāt sureśvarāt
evam uktas tu gandharvaiḥ kuntīputro dhanaṃjayaḥ
     gandharvān punar evedaṃ vacanaṃ pratyabhāṣata
yadi sāmnā na mokṣadhvaṃ gandharvā dhṛtarāṣṭrajam
     mokṣayiṣyāmi vikramya svayam eva suyodhanam
evam uktvā tataḥ pārthaḥ savyasācī dhanaṃjayaḥ
     sasarva niśitān bāṇān khacarān khacarān prati
tathaiva śaravarṣeṇa gandharvās te balotkaṭāḥ
     pāṇḍavān abhyavartanta pāṇḍavāś ca divaukasaḥ
tataḥ sutumulaṃ yuddhaṃ gandharvāṇāṃ tarasvinām
     babhūva bhīmavegānāṃ pāṇḍavānāṃ ca bhārata
