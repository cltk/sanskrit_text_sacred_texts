[bh]
      evaṃ śunā samān bhṛtyān svasthāne yo narādhipaḥ
      niyojayati kṛtyeṣu sa rājyaphalam aśnute
na śvā svasthānam utkramya pramāṇam abhi satkṛtaḥ
      āropyaḥ śvā svakāt sthānād utkramyānyat prapadyate
svajātikulasaṃpannāḥ sveṣu karmasv ava sthitāḥ
      prakartavyā budhā bhṛtyā nāsthāne prakriyā kṣamā
anurūpāṇi karmāṇi bhṛtyebhyo yaḥ prayacchati
      sa bhṛtyaguṇasaṃpannaṃ rājā phalam upāśnute
śarabhaḥ śarabhasthāne siṃhaḥ siṃha ivorjitaḥ
      vyāghro vyāghra iva sthāpyo dvīpī dvīpī yathātathā
karmasv ihānurūpeṣu nyasyā bhṛtyā yathāvidhi
      pratilomaṃ na bhṛtyās te sthāpyāḥ karmaphalaiṣiṇā
yaḥ pramāṇam atikramya pratilomaṃ narādhipaḥ
      bhṛtyān sthāpayate 'buddhir na sa rañjayate prajāḥ
na bāliśā na ca kṣudrā na cāpratimitendriyāḥ
      nākulīnā narāḥ pārśve sthāpyā rājñā hitaiṣiṇā
sādhavaḥ kuśalāḥ śūrā jñānavanto 'nasūyakāḥ
      akṣudrāḥ śucayo dakṣā narāḥ syuḥ pāripārśvakāḥ
nyag bhūtās tatparāḥ kṣāntāś caukṣāḥ prakṛtijāḥ śubhāḥ
     sve sve sthāne 'parikruṣṭās te syū rājño bahiścarāḥ
siṃhasya satataṃ pārśve siṃha eva jano bhavet
     asiṃhaḥ siṃhasahitaḥ siṃhaval labhate phalam
yas tu siṃhaḥ śvabhiḥ kīrṇaḥ siṃhakarmaphale rataḥ
     na sa siṃhaphalaṃ bhoktuṃ śaktaḥ śvabhir upāsitaḥ
evam etair manuṣyendra śūraiḥ prājñair bahuśrutaiḥ
     kulīnaiḥ saha śakyeta kṛtsnāṃ jetuṃ vasuṃdharām
nāvaidyo nānṛjuḥ pārśve nāvidyo nāmahā dhanaḥ
     saṃgrāhyo vasudhā pālair bhṛtyo bhṛtyavatāṃ vara
bāṇavad visṛtā yānti svāmikāryaparā janāḥ
     ye bhṛtyāḥ pārthiva hitās teṣāṃ sāntvaṃ prayojayet
kośaś ca satataṃ rakṣyo yatnam āsthāya rājabhiḥ
     kośamūlā hi rājānaḥ kośamūlakaro bhava
koṣṭhāgāraṃ ca te nityaṃ sphītaṃ dhānyaiḥ susaṃcitam
     sadāstu satsu saṃnyastaṃ dhanadhānya paro bhava
nityayuktāś ca te bhṛtyā bhavantu raṇakovidāḥ
     vājināṃ ca prayogeṣu vaiśāradyam iheṣyate
jñātibandhujanāvekṣī mitra saṃbandhisaṃvṛtaḥ
     paurakāryahitānveṣī bhava kauravanandana
eṣā te naiṣṭhikī buddhiḥ prajñā cābhihitā mayā
     śvā te nidarśanaṃ tāta kiṃ bhūyaḥ śrotum icchasi
