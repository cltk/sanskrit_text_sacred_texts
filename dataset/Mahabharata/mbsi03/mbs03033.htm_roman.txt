[drau]
      nāvamanye na garhe ca dharmaṃ pārtha kathaṃ cana
      īśvaraṃ kuta evāham avamaṃsye prajāpatim
ārtāhaṃ pralapāmīdam iti māṃ viddhi bhārata
      bhūyaś ca vilapiṣyāmi sumanās tan nibodha me
karma khalv iha kartavyaṃ jātenāmitrakarśana
      akarmāṇo hi jīvanti sthāvarā netare janāḥ
ā mātṛstana pānāc ca yāvac chayyopasarpaṇam
      jaṅgamāḥ karmaṇā vṛttim āpnuvanti yudhiṣṭhira
jaṅgameṣu viśeṣeṇa manuṣyā bharatarṣabha
      icchanti karmaṇā vṛttim avāptuṃ pretya ceha ca
utthānam abhijānanti sarvabhūtāni bhārata
      pratyakṣaṃ phalam aśnanti karmaṇāṃ lokasākṣikam
paśyāmi svaṃ samutthānam upajīvanti jantavaḥ
      api dhātā vidhātā ca yathāyam udake bakaḥ
svakarma kuru mā glāsīḥ karmaṇā bhava daṃśitaḥ
      kṛtyaṃ hi yo 'bhijānāti sahasre nāsti so 'sti vā
tasya cāpi bhavet kāryaṃ vivṛddhau rakṣaṇe tathā
      bhakṣyamāṇo hy anāvāpaḥ kṣīyate himavān api
utsīderan prajāḥ sarvā na kuryuḥ karma ced yadi
     api cāpy aphalaṃ karma paśyāmaḥ kurvato janān
     nānyathā hy abhijānanti vṛttiṃ loke kathaṃ cana
yaś ca diṣṭa paro loke yaś cāyaṃ haṭha vādakaḥ
     ubhāv apasadāv etau karma buddhiḥ praśasyate
yo hi diṣṭam upāsīno nirviceṣṭaḥ sukhaṃ svapet
     avasīdet sudurbuddhir āmo ghaṭa ivāmbhasi
tathaiva haṭha buddhir yaḥ śaktaḥ karmaṇy akarmakṛt
     āsīta naciraṃ jīved anātha iva durbalaḥ
akasmād api yaḥ kaś cid arthaṃ prāpnoti pūruṣaḥ
     taṃ haṭheneti manyante sa hi yatno na kasya cit
yac cāpi kiṃ cit puruṣo diṣṭaṃ nāma labhaty uta
     daivena vidhinā pārtha tad daivam iti niścitam
yat svayaṃ karmaṇā kiṃ cit phalam āpnoti pūruṣaḥ
     pratyakṣaṃ cakṣuṣā dṛṣṭaṃ tat pauruṣam iti smṛtam
svabhāvataḥ pravṛtto 'nyaḥ prāpnoty arthān akāraṇāt
     tat svabhāvātmakaṃ viddhi phalaṃ puruṣasattama
evaṃ haṭhāc ca daivāc ca svabhāvāt karmaṇas tathā
     yāni prāpnoti puruṣas tat phalaṃ pūrvakarmaṇaḥ
dhātāpi hi svakarmaiva tais tair hetubhir īśvaraḥ
     vidadhāti vibhajyeha phalaṃ pūrvakṛtaṃ nṛṇām
yad dhyayaṃ puruṣaṃ kiṃ cit kurute vai śubhāśubham
     tad dhātṛvihitaṃ viddhi pūrvakarmaphalodayam
kāraṇaṃ tasya deho 'yaṃ dhātuḥ karmaṇi karmaṇi
     sa yathā prerayaty enaṃ tathāyaṃ kurute 'vaśaḥ
teṣu teṣu hi kṛtyeṣu viniyoktā maheśvaraḥ
     sarvabhūtāni kaunteya kārayaty avaśāny api
manasārthān viniścitya paścāt prāpnoti karmaṇā
     buddhipūrvaṃ svayaṃ dhīraḥ puruṣas tatra kāraṇam
saṃkhyātuṃ naiva śakyāni karmāṇi puruṣarṣabha
     agāra nagarāṇāṃ hi siddhiḥ puruṣahaitukī
tile tailaṃ gavi kṣīraṃ kāṣṭhe pāvakam antataḥ
     dhiyā dhiro vijānīyād upāyaṃ cāsya siddhaye
tataḥ pravartate paśccāt karaṇeṣv asya siddhaye
     tāṃ siddhim upajīvanti karmaṇām iha jantavaḥ
kuśalena kṛtaṃ karma kartrā sādhu viniścitam
     idaṃ tv akuśaleneti viśeṣād upalabhyate
iṣṭāpūrtaphalaṃ na syān na śiṣyo na gurur bhavet
     puruṣaḥ karma sādhyeṣu syāc ced ayam akāraṇam
kartṛtvād eva puruṣaḥ karmasiddhau praśasyate
     asiddhau nindyate cāpi karma nāśaḥ kathaṃ tv iha
sarvam eva haṭhenaike diṣṭenaike vadanty uta
     puruṣaprayatnajaṃ ke cit traidham etan nirucyate
na caivaitāvatā kāyaṃ manyanta iti cāpare
     asti sarvam adṛśyaṃ tu diṣṭaṃ caiva tathā haṭhaḥ
     dṛśyate hi haṭhāc caiva diṣṭāc cārthasya saṃtatiḥ
kiṃ cid daivād dhaṭhāt kiṃ cit kiṃ cid eva svakarmataḥ
     puruṣaḥ phalam āpnoti caturthaṃ nātra kāraṇam
     kuśalāḥ pratijānanti ye tat tv aviduṣo janāḥ
tathaiva dhātā bhūtānām iṣṭāniṣṭa phalapradaḥ
     yadi na syān na bhūtānāṃ kṛpaṇo nāma kaś cana
yaṃ yam artham abhiprepsuḥ kurute karma pūruṣaḥ
     tat tat saphalam eva syād yadi na syāt purā kṛtam
tridvārām artha siddhiṃ tu nānupaśyanti ye narāḥ
     tathaivānartha siddhiṃ ca yathā lokās tathaiva te
kartavyaṃ tv eva karmeti manor eṣa viniścayaḥ
     ekāntena hy anīho 'yaṃ parābhavati pūruṣaḥ
kurvato hi bhavaty eva prāyeṇeha yudhiṣṭhira
     ekāntaphalasiddhiṃ tu na vindaty alasaḥ kva cit
asaṃbhave tv asya hetuḥ prāyaścittaṃ tu lakṣyate
     kṛte karmaṇi rājendra tathānṛṇyam avāpyate
alakṣmīr āviśaty enaṃ śayānam alasaṃ naram
     niḥsaṃśayaṃ phalaṃ labdhvā dakṣo bhūtim upāśnute
anarthaṃ saṃśayāvasthaṃ vṛṇvate muktasaṃśayāḥ
     dhīrā narāḥ karma ratā na tu niḥsaṃśayaṃ kva cit
ekāntena hy anartho 'yaṃ vartate 'smāsu sāṃpratam
     na tu niḥsaṃśayaṃ na syāt tvayi karmaṇy avasthite
atha vā siddhir eva syān mahimā tu tathaiva te
     vṛkodarasya bībhatsor bhrātroś ca yamayor api
anyeṣāṃ karma saphalam asmākam api vā punaḥ
     viprakarṣeṇa budhyeta kṛtakarmā yathā phalam
pṛthivīṃ lāṅgalenaiva bhittvā bījaṃ vapaty uta
     āste 'tha karṣakas tūṣṇīṃ parjanyas tatra kāraṇam
vṛṣṭiś cen nānugṛhṇīyād anenās tatra karṣakaḥ
     yad anyaḥ puruṣaḥ kuryāt kṛtaṃ tat sakalaṃ mayā
tac ced aphalam asmākaṃ nāparādho 'sti naḥ kva cit
     iti ghoro 'nvavekṣyaiva nātmānaṃ tatra garhayet
kurvato nārthasiddhir me bhavatīti ha bhārata
     nirvedo nātra gantavyo dvāv etau hy asya karmaṇaḥ
     siddhir vāpy atha vāsiddhir apravṛttir ato 'nyathā
bahūnāṃ samavāye hi bhāvānāṃ karma sidhyati
     guṇābhāve phalaṃ nyūnaṃ bhavaty aphalam eva vā
     anārambhe tu na phalaṃ na guṇo dṛśyate 'cyuta
deśakālāv upāyāṃś ca maṅgalaṃ svasti vṛddhaye
     yunakti medhayā dhīro yathāśakti yathābalam
apramattena tat kāryam upadeṣṭā parākramaḥ
     bhūyiṣṭhaṃ karmayogeṣu sarva eva parākramaḥ
yaṃ tu dhīro 'nvavekṣeta śreyāṃsaṃ bahubhir guṇaiḥ
     sāmnaivārthaṃ tato lipset karma cāsmai prayojayet
vyasanaṃ vāsya kāṅkṣeta vināśaṃ vā yudhiṣṭhira
     api sindhor girer vāpi kiṃ punar martyadharmiṇaḥ
utthāna yuktaḥ satataṃ pareṣām antaraiṣiṇe
     ānṛṇyam āpnoti naraḥ parasyātmana eva ca
na caivātmāvamantavyaḥ puruṣeṇa kadā cana
     na hy ātmaparibhūtasya bhūtir bhavati bhārata
evaṃ saṃsthitikā siddhir iyaṃ lokasya bhārata
     citrā siddhigatiḥ proktā kālāvasthā vibhāgataḥ
brāhmaṇaṃ me pitā pūrvaṃ vāsayām āsa paṇḍitam
     so 'smā artham imaṃ prāha pitre me bharatarṣabha
nītiṃ bṛhaspatiproktāṃ bhrātṝn me 'grāhayat purā
     teṣāṃ sāṃkathyam aśrauṣam aham etat tadā gṛhe
sa māṃ rājan karmavatīm āgatām āha sāntvayan
     śuśrūṣamāṇām āsīnāṃ pitur aṅke yudhiṣṭhira
