sa vīkṣamāṇas tatrastho mārgamāṇaś ca maithilīm
 avekṣamāṇaś ca mahīṃ sarvāṃ tām anvavaikṣata
santāna kalatābhiś ca pādapair upaśobhitām
 divyagandharasopetāṃ sarvataḥ samalaṃkṛtām
tāṃ sa nandanasaṃkāśāṃ mṛgapakṣibhir āvṛtām
 harmyaprāsādasaṃbādhāṃ kokilākulaniḥsvanām
kāñcanotpalapadmābhir vāpībhir upaśobhitām
 bahvāsanakuthopetāṃ bahubhūmigṛhāyutām
sarvartukusumai ramyaiḥ phalavadbhiś ca pādapaiḥ
 puṣpitānām aśokānāṃ śriyā sūryodayaprabhām
pradīptām iva tatrastho mārutiḥ samudaikṣata
 niṣpatraśākhāṃ vihagaiḥ kriyamāṇām ivāsakṛt
 viniṣpatadbhiḥ śataśaś citraiḥ puṣpāvataṃsakaiḥ
āmūlapuṣpanicitair aśokaiḥ śokanāśanaiḥ
 puṣpabhārātibhāraiś ca spṛśadbhir iva medinīm
karṇikāraiḥ kusumitaiḥ kiṃśukaiś ca supuṣpitaiḥ
 sa deśaḥ prabhayā teṣāṃ pradīpta iva sarvataḥ
puṃnāgāḥ saptaparṇāś ca campakoddālakās tathā
 vivṛddhamūlā bahavaḥ śobhante sma supuṣpitāḥ
śātakumbhanibhāḥ ke cit ke cid agniśikhopamāḥ
 nīlāñjananibhāḥ ke cit tatrāśokāḥ sahasraśaḥ
nandanaṃ vividhodyānaṃ citraṃ caitrarathaṃ yathā
 ativṛttam ivācintyaṃ divyaṃ ramyaṃ śriyā vṛtam
dvitīyam iva cākāśaṃ puṣpajyotirgaṇāyutam
 puṣparatnaśataiś citraṃ pañcamaṃ sāgaraṃ yathā
sarvartupuṣpair nicitaṃ pādapair madhugandhibhiḥ
 nānāninādair udyānaṃ ramyaṃ mṛgagaṇair dvijaiḥ
anekagandhapravahaṃ puṇyagandhaṃ manoramam
 śailendram iva gandhāḍhyaṃ dvitīyaṃ gandhamādanam
aśokavanikāyāṃ tu tasyāṃ vānarapuṃgavaḥ
 sa dadarśāvidūrasthaṃ caityaprāsādam ūrjitam
madhye stambhasahasreṇa sthitaṃ kailāsapāṇḍuram
 pravālakṛtasopānaṃ taptakāñcanavedikam
muṣṇantam iva cakṣūṃṣi dyotamānam iva śriyā
 vimalaṃ prāṃśubhāvatvād ullikhantam ivāmbaram
tato malinasaṃvītāṃ rākṣasībhiḥ samāvṛtām
 upavāsakṛśāṃ dīnāṃ niḥśvasāntīṃ punaḥ punaḥ
 dadarśa śuklapakṣādau candrarekhām ivāmalām
mandaprakhyāyamānena rūpeṇa ruciraprabhām
 pinaddhāṃ dhūmajālena śikhām iva vibhāvasoḥ
pītenaikena saṃvītāṃ kliṣṭenottamavāsasā
 sapaṅkām analaṃkārāṃ vipadmām iva padminīm
vrīḍitāṃ duḥkhasaṃtaptāṃ parimlānāṃ tapasvinīm
 graheṇāṅgārakeṇaiva pīḍitām iva rohiṇīm
aśrupūrṇamukhīṃ dīnāṃ kṛśām ananaśena ca
 śokadhyānaparāṃ dīnāṃ nityaṃ duḥkhaparāyaṇām
priyaṃ janam apaśyantīṃ paśyantīṃ rākṣasīgaṇam
 svagaṇena mṛgīṃ hīnāṃ śvagaṇābhivṛtām iva
nīlanāgābhayā veṇyā jaghanaṃ gatayaikayā
 sukhārhāṃ duḥkhasaṃtaptāṃ vyasanānām akodivām
tāṃ samīkṣya viśālākṣīm adhikaṃ malināṃ kṛśām
 tarkayām āsa sīteti kāraṇair upapādibhiḥ
hriyamāṇā tadā tena rakṣasā kāmarūpiṇā
 yathārūpā hi dṛṣṭā vai tathārūpeyam aṅganā
pūrṇacandrānanāṃ subhrūṃ cāruvṛttapayodharām
 kurvantīṃ prabhayā devīṃ sarvā vitimirā diśaḥ
tāṃ nīlakeśīṃ bimbauṣṭhīṃ sumadhyāṃ supratiṣṭhitām
 sītāṃ padmapalāśākṣīṃ manmathasya ratiṃ yathā
iṣṭāṃ sarvasya jagataḥ pūrṇacandraprabhām iva
 bhūmau sutanum āsīnāṃ niyatām iva tāpasīm
niḥśvāsabahulāṃ bhīruṃ bhujagendravadhūm iva
 śokajālena mahatā vitatena na rājatīm
saṃsaktāṃ dhūmajālena śikhām iva vibhāvasoḥ
 tāṃ smṛtīm iva saṃdighdām ṛddhiṃ nipatitām iva
vihatām iva ca śraddhām āśāṃ pratihatām iva
 sopasargāṃ yathā siddhiṃ buddhiṃ sakaluṣām iva
abhūtenāpavādena kīrtiṃ nipatitām iva
 rāmoparodhavyathitāṃ rakṣoharaṇakarśitām
abalāṃ mṛgaśāvākṣīṃ vīkṣamāṇāṃ tatas tataḥ
 bāṣpāmbupratipūrṇena kṛṣṇavaktrākṣipakṣmaṇā
 vadanenāprasannena niḥśvasantīṃ punaḥ punaḥ
malapaṅkadharāṃ dīnāṃ maṇḍanārhām amaṇḍitām
 prabhāṃ nakṣatrarājasya kālameghair ivāvṛtām
tasya saṃdidihe buddhir muhuḥ sītāṃ nirīkṣya tu
 āmnāyānām ayogena vidyāṃ praśithilām iva
duḥkhena bubudhe sītāṃ hanumān analaṃkṛtām
 saṃskāreṇa yathāhīnāṃ vācam arthāntaraṃ gatām
tāṃ samīkṣya viśālākṣīṃ rājaputrīm aninditām
 tarkayām āsa sīteti kāraṇair upapādayan
vaidehyā yāni cāṅgeṣu tadā rāmo 'nvakīrtayat
 tāny ābharaṇajālāni gātraśobhīny alakṣayat
sukṛtau karṇaveṣṭau ca śvadaṃṣṭrau ca susaṃsthitau
 maṇividrumacitrāṇi hasteṣv ābharaṇāni ca
śyāmāni cirayuktatvāt tathā saṃsthānavanti ca
 tāny evaitāni manye 'haṃ yāni rāmo 'vnakīrtayat
tatra yāny avahīnāni tāny ahaṃ nopalakṣaye
 yāny asyā nāvahīnāni tānīmāni na saṃśayaḥ
pītaṃ kanakapaṭṭābhaṃ srastaṃ tad vasanaṃ śubham
 uttarīyaṃ nagāsaktaṃ tadā dṛṣṭaṃ plavaṃgamaiḥ
bhūṣaṇāni ca mukhyāni dṛṣṭāni dharaṇītale
 anayaivāpaviddhāni svanavanti mahānti ca
idaṃ ciragṛhītatvād vasanaṃ kliṣṭavattaram
 tathā hi nūnaṃ tad varṇaṃ tathā śrīmad yathetarat
iyaṃ kanakavarṇāṅgī rāmasya mahiṣī priyā
 pranaṣṭāpi satī yasya manaso na praṇaśyati
iyaṃ sā yat kṛte rāmaś caturbhiḥ paritapyate
 kāruṇyenānṛśaṃsyena śokena madanena ca
strī pranaṣṭeti kāruṇyād āśritety ānṛśaṃsyataḥ
 patnī naṣṭeti śokena priyeti madanena ca
asyā devyā yathā rūpam aṅgapratyaṅgasauṣṭhavam
 rāmasya ca yathārūpaṃ tasyeyam asitekṣaṇā
asyā devyā manas tasmiṃs tasya cāsyāṃ pratiṣṭhitam
 teneyaṃ sa ca dharmātmā muhūrtam api jīvati
duṣkaraṃ kurute rāmo ya imāṃ mattakāśinīm
 sītāṃ vinā mahābāhur muhūrtam api jīvati
evaṃ sītāṃ tadā dṛṣṭvā hṛṣṭaḥ pavanasaṃbhavaḥ
 jagāma manasā rāmaṃ praśaśaṃsa ca taṃ prabhum
