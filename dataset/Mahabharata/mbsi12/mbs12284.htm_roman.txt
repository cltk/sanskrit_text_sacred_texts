[parāṣara]
      eṣa dharmavidhis tāta gṛhasthasya prakīrtitaḥ
      tapasvidhiṃ tu vakṣyāmi tan me nigadataḥ śṛṇu
prāyena hi gṛhasthasya mamatvaṃ nāma jāyate
      saṅgāgataṃ naraśreṣṭha bhāvais tāmasarājasaiḥ
gṛhāṇy āśritya gāvaś ca kṣetrāṇi ca dhanāni ca
      dārāḥ putrāś ca bhṛtyāś ca bhavantīha narasya vai
evaṃ tasya pravṛttasya nityam evānupaśyataḥ
      rāgadveṣau vivardhete hy anityatvam apaśyataḥ
rāgadveṣābhibhūtaṃ ca naraṃ dravyavaśānugam
      mohajātā ratir nāma samupaiti narādhipa
kṛtārtho bhogato bhūtvā sa vai ratiparāyanaḥ
      lābhaṃ grāmyasukhād anyaṃ ratito nānupaśyati
tato lobhābhibhūtātmā saṅgād vardhayate janam
      puṣṭy arthaṃ caiva tasyeha janasyārthaṃ cikīrṣati
sa jānann api cākāryam arthārthaṃ sevate naraḥ
      bāla snehaparītātmā tat kṣayāc cānutapyate
tato mānena saṃpanno rakṣann ātmaparājayam
      karoti yena bhogī syām iti tasmād vinaśyati
tapo hi buddhiyuktānāṃ śāśvataṃ brahma darśanam
     anvicchatāṃ śubhaṃ karma narāṇāṃ tyajatāṃ sukham
snehāyatana nāśāc ca dhananāśāc ca pārthiva
     ādhivyādhi pratāpāc ca nirvedam upagacchati
nirvedād ātmasaṃbodhaḥ saṃbodhāc chāstra darśanam
     śāstrārthadarśanād rājaṃs tapa evānupaśyati
durlabho hi manuṣyendra naraḥ pratyavamarśavān
     yo vai priya sukhe kṣīṇe tapaḥ kartuṃ vyavasyati
tapaḥ sarvagataṃ tāta hīnasyāpi vidhīyate
     jitendriyasya dāntasya svargamārgapradeśakam
prajāpatiḥ prajāḥ pūrvam asṛjat tapasā vibhuḥ
     kva cit kva cid vrataparo vratāny āsthāya pārthiva
ādityā vasavo rudrās tathaivāgny aśvimārutāḥ
     viśvedevās tathā sādhyāḥ pitaro 'tha marudgaṇāḥ
yakṣarākṣasa gandharvāḥ siddhāś cānye divaukasaḥ
     saṃsiddhās tapasā tāta ye cānye svargavāsinaḥ
ye cādau brahmaṇā sṛṣṭā brāhmaṇās tapasā purā
     te bhāvayantaḥ pṛthivīṃ vicaranti divaṃ tathā
martyaloke ca rājāno ye cānye gṛhamedhinaḥ
     mahākuleṣu dṛśyante tat sarvaṃ tapasaḥ phalam
kauśikāni ca vastrāṇi śubhāny ābharaṇāni ca
     vāhanāsana yānāni sarvaṃ tat tapasaḥ phalam
mano 'nukūlāḥ pramadā rūpavatyaḥ sahasraśaḥ
     vāsaḥ prāsādapṛṣṭhe ca tat sarvaṃ tapasaḥ phalam
śayanāni ca mukhyāni bhojyāni vividhāni ca
     abhipretāni sarvāṇi bhavanti kṛtakarmaṇām
nāprāpyaṃ tapasā kiṃ cit trailokye 'smin paraṃtapa
     upabhoga parityāgaḥ phalāny akṛtakarmaṇām
sukhito duḥkhito vāpi naro lobhaṃ parityajet
     avekṣya manasā śāstraṃ buddhyā ca nṛpasattama
asaṃtoṣo 'sukhāyaiva lobhād indriyavibhramaḥ
     tato 'sya naśyati prajñā vidyevābhyāsa varjitā
naṣṭa prajño yadā bhavati tadā nyāyaṃ na paśyati
     tasmāt sukhakṣaye prāpte pumān ugraṃ tapaś caret
yad iṣṭaṃ tat sukhaṃ prāhur dveṣyaṃ duḥkham ihocyate
     kṛtākṛtasya tapasaḥ phalaṃ paśyasva yādṛśam
nityaṃ bhadrāṇi paśyanti viṣayāṃś copabhuñjate
     prākāśyaṃ caiva gacchanti kṛtvā niṣkalmaṣaṃ tapaḥ
apriyāṇy avamānāṃś ca duḥkhaṃ bahuvidhātmakam
     phalārthī tat pathatyaktaḥ prāpnoti viṣayātmakam
dharme tapasi dāne ca vicikitsāsya jāyate
     sa kṛtvā pāpakāny eva nirayaṃ pratipadyate
sukhe tu vartamāno vai duḥkhe vāpi narottama
     svavṛttād yo na calati śāstracakṣuḥ sa mānavaḥ
iṣuprapāta mātraṃ hi sparśayoge ratiḥ smṛtā
     rasane darśane ghrāṇe śravaṇe ca viśāṃ pate
tato 'sya jāyate tīvrā vedanā tat kṣayāt punaḥ
     budhā yena praśaṃsanti mokṣaṃ sukham anuttamam
tataḥ phalārthaṃ carati bhavanti jyāyaso guṇāḥ
     dharmavṛttyā ca satataṃ kāmārthābhyāṃ na hīyate
aprayatnāgatāḥ sevyā gṛhasthair viṣayāḥ sadā
     prayatnenopagamyaś ca svadharma iti me matiḥ
mānināṃ kulajātānāṃ nityaṃ śāstrārthacakṣuṣām
     dharmakriyā viyuktānām aśaktyā saṃvṛtātmanām
kriyamāṇaṃ yadā karma nāśaṃ gacchati mānuṣam
     teṣāṃ nānyad ṛte loke tapasaḥ karma vidyate
sarvātmanā tu kurvīta gṛhasthaḥ karma niścayam
     dākṣyeṇa havyakavyārthaṃ svadharmaṃ vicaren nṛpa
yathā nadīnadāḥ sarve sāgare yānti saṃsthitam
     evam āśramiṇaḥ sarve gṛhasthe yānti saṃsthitam
