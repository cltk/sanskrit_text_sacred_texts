[br]
      śubhānām aśubhānāṃ ca neha nāśo 'sti karmaṇām
      prāpya prāpya tu pacyante kṣetraṃ kṣetraṃ tathā tathā
yathā prasūyamānas tu phalī dadyāt phalaṃ bahu
      tathā syād vipulaṃ puṇyaṃ śuddhena manasā kṛtam
pāpaṃ cāpi tathaiva syāt pāpena manasā kṛtam
      purodhāya mano hīha karmaṇy ātmā pravartate
yathā katma samādiṣṭaṃ kāmamanyusamāvṛtaḥ
      naro garbhaṃ praviśati tac cāpi śṛṇu cottaram
śukraṃ śoṇitasaṃsṛṣṭaṃ striyā garbhāśayaṃ gatam
      kṣetraṃ karmajam āpnoti śubhaṃ vā yadi vāśubham
saukṣmyād avyaktabhāvāc ca na sa kva cana sajjate
      saṃprāpya brahmaṇaḥ kāyaṃ tasmāt tad brahma śāśvatam
      tad bījaṃ sarvabhūtānāṃ tena jīvanti jantavaḥ
sa jīvaḥ sarvagātrāṇi garbhasyāviśya bhāgaśaḥ
      dadhāti cetasā sadyaḥ prāṇasthāneṣv avasthitaḥ
      tataḥ spandayate 'ṅgāni sa garbhaś cetanānvitaḥ
yathā hi lohaniṣyando niṣikto bimbavigraham
      upaiti tadvaj jānīhi garbhe jīva praveśanam
lohapiṇḍaṃ yathā vahniḥ praviśaty abhitāpayan
      tathā tvam api jānīhi garbhe jīvopapādanam
yathā ca dīpaḥ śaraṇaṃ dīpyamānaḥ prakāśayet
     evam eva śarīrāṇi prakāśayati cetanā
yad yac ca kurute karma śubhaṃ vā yadi vāśubham
     pūrvadehakṛtaṃ sarvam avaśyam upabhujyate
tatas tat kṣīyate caiva punaś cānyat pracīyate
     yāvat tan mokṣayogasthaṃ dharmaṃ naivāvabudhyate
tatra dharmaṃ pravakṣyāmi sukhī bhavati yena vai
     āvartamāno jātīṣu tathānyonyāsu sattama
dānaṃ vrataṃ brahmacaryaṃ yathoktavratadhāraṇam
     damaḥ praśāntatā caiva bhūtānāṃ cānukampanam
saṃyamaś cānṛśaṃsyaṃ ca parasvādāna varjanam
     vyalīkānām akaraṇaṃ bhūtānāṃ yatra sā bhuvi
mātāpitroś ca śuśrūṣā devatātithipūjanam
     guru pūjā ghṛṇā śaucaṃ nityam indriyasaṃyamaḥ
pravartanaṃ śubhānāṃ ca tat satāṃ vṛttam ucyate
     tato dharmaḥ prabhavati yaḥ prajāḥ pāti śāśvatīḥ
evaṃ satsu sadā paśyet tatra hy eṣā dhruvā sthitiḥ
     ācāro dharmam ācaṣṭe yasmin santo vyavasthitāḥ
teṣu tad dharmanikṣiptaṃ yaḥ sa dharmaḥ sanātanaḥ
     yas taṃ samabhipadyeta na sa durgatim āpnuyāt
ato niyamyate lokaḥ pramuhya dharmavartmasu
     yas tu yogī ca muktaś ca sa etebhyo viśiṣyate
vartamānasya dharmeṇa puruṣasya yathātathā
     saṃsāratāraṇaṃ hy asya kālena mahatā bhavet
evaṃ pūrvakṛtaṃ karma sarvo jantur niṣevate
     sarvaṃ tat kāraṇaṃ yena nikṛto 'yam ihāgataḥ
śarīragrahaṇaṃ cāsya kena pūrvaṃ prakalpitam
     ity evaṃ saṃśayo loke tac ca vakṣyāmy ataḥ param
śarīram ātmanaḥ kṛtvā sarvabhūtapitāmahaḥ
     trailokyam asṛjad brahmā kṛtsnaṃ sthāvarajaṅgamam
tataḥ pradhānam asṛjac cetanā sā śarīriṇām
     yayā sarvam idaṃ vyāptaṃ yāṃ loke paramāṃ viduḥ
iha tat kṣaram ity uktaṃ paraṃ tv amṛtam akṣaram
     trayāṇāṃ mithunaṃ sarvam ekaikasya pṛthak pṛthak
asṛjat sarvabhūtāni pūrvasṛṣṭaḥ prajāpatiḥ
     sthāvarāṇi ca bhūtāni ity eṣā paurvikī śrutiḥ
tasya kālaparīmāṇam akarot sa pitāmahaḥ
     bhūteṣu parivṛttiṃ ca punar āvṛttim eva ca
yathātra kaś cin medhāvī dṛṣṭātmā pūrvajanmani
     yat pravakṣyāmi tat sarvaṃ yathāvad upapadyate
sukhaduḥkhe sadā samyag anitye yaḥ prapaśyati
     kāyaṃ cāmedhya saṃghātaṃ vināśaṃ karma saṃhitam
yac ca kiṃ cit sukhaṃ tac ca sarvaṃ duḥkham iti smaran
     saṃsārasāgaraṃ ghoraṃ tariṣyati sudustaram
jātī maraṇarogaiś ca samāviṣṭaḥ pradhānavit
     cetanāvatsu caitanyaṃ samaṃ bhūteṣu paśyati
nirvidyate tataḥ kṛtsnaṃ mārgamāṇaḥ paraṃ padam
     tasyopadeśaṃ vakṣyāmi yāthātathyena sattama
śāśvatasyāvyayasyātha padasya jñānam uttamam
     procyamānaṃ mayā vipra nibodhedam aśeṣataḥ
