sa muhūrtam iva dhyatvā manasā cādhigamya tām
 avapluto mahātejāḥ prākāraṃ tasya veśmanaḥ
sa tu saṃhṛṣṭasarvāṅgaḥ prākārastho mahākapiḥ
 puṣpitāgrān vasantādau dadarśa vividhān drumān
sālān aśokān bhavyāṃś ca campakāṃś ca supuṣpitān
 uddālakān nāgavṛkṣāṃś cūtān kapimukhān api
athāmravaṇasaṃchannāṃ latāśatasamāvṛtām
 jyāmukta iva nārācaḥ pupluve vṛkṣavāṭikām
sa praviṣya vicitrāṃ tāṃ vihagair abhināditām
 rājataiḥ kāñcanaiś caiva pādapaiḥ sarvatovṛtām
vihagair mṛgasaṃghaiś ca vicitrāṃ citrakānanām
 uditādityasaṃkāśāṃ dadarśa hanumān kapiḥ
vṛtāṃ nānāvidhair vṛkṣaiḥ puṣpopagaphalopagaiḥ
 kokilair bhṛṅgarājaiś ca mattair nityaniṣevitām
prahṛṣṭamanuje kale mṛgapakṣisamākule
 mattabarhiṇasaṃghuṣṭāṃ nānādvijagaṇāyutām
mārgamāṇo varārohāṃ rājaputrīm aninditām
 sukhaprasuptān vihagān bodhayām āsa vānaraḥ
utpatadbhir dvijagaṇaiḥ pakṣaiḥ sālāḥ samāhatāḥ
 anekavarṇā vividhā mumucuḥ puṣpavṛṣṭayaḥ
puṣpāvakīrṇaḥ śuśubhe hanumān mārutātmajaḥ
 aśokavanikāmadhye yathā puṣpamayo giriḥ
diśaḥ sarvābhidāvantaṃ vṛkṣaṣaṇḍagataṃ kapim
 dṛṣṭvā sarvāṇi bhūtāni vasanta iti menire
vṛkṣebhyaḥ patitaiḥ puṣpair avakīrṇā pṛthagvidhaiḥ
 rarāja vasudhā tatra pramadeva vibhūṣitā
tarasvinā te taravas tarasābhiprakampitāḥ
 kusumāni vicitrāṇi sasṛjuḥ kapinā tadā
nirdhūtapatraśikharāḥ śīrṇapuṣpaphaladrumāḥ
 nikṣiptavastrābharaṇā dhūrtā iva parājitāḥ
hanūmatā vegavatā kampitās te nagottamāḥ
 puṣpaparṇaphalāny āśu mumucuḥ puṣpaśālinaḥ
vihaṃgasaṃghair hīnās te skandhamātrāśrayā drumāḥ
 babhūvur agamāḥ sarve māruteneva nirdhutāḥ
vidhūtakeśī yuvatir yathā mṛditavarṇikā
 niṣpītaśubhadantauṣṭhī nakhair dantaiś ca vikṣatā
tathā lāṅgūlahastaiś ca caraṇābhyāṃ ca marditā
 babhūvāśokavanikā prabhagnavarapādapā
mahālatānāṃ dāmāni vyadhamat tarasā kapiḥ
 yathā prāvṛṣi vindhyasya meghajālāni mārutaḥ
sa tatra maṇibhūmīś ca rājatīś ca manoramāḥ
 tathā kāñcanabhūmīś ca vicaran dadṛśe kapiḥ
vāpīś ca vividhākārāḥ pūrṇāḥ paramavāriṇā
 mahārhair maṇisopānair upapannās tatas tataḥ
muktāpravālasikatā sphaṭikāntarakuṭṭimāḥ
 kāñcanais tarubhiś citrais tīrajair upaśobhitāḥ
phullapadmotpalavanāś cakravākopakūjitāḥ
 natyūharutasaṃghuṣṭā haṃsasārasanāditāḥ
dīrghābhir drumayuktābhiḥ saridbhiś ca samantataḥ
 amṛtopamatoyābhiḥ śivābhir upasaṃskṛtāḥ
latāśatair avatatāḥ santānakasamāvṛtāḥ
 nānāgulmāvṛtavanāḥ karavīrakṛtāntarāḥ
tato 'mbudharasaṃkāśaṃ pravṛddhaśikharaṃ girim
 vicitrakūṭaṃ kūṭaiś ca sarvataḥ parivāritam
śilāgṛhair avatataṃ nānāvṛkṣaiḥ samāvṛtam
 dadarśa kapiśārdūlo ramyaṃ jagati parvatam
dadarśa ca nagāt tasmān nadīṃ nipatitāṃ kapiḥ
 aṅkād iva samutpatya priyasya patitāṃ priyām
jale nipatitāgraiś ca pādapair upaśobhitām
 vāryamāṇām iva kruddhāṃ pramadāṃ priyabandhubhiḥ
punar āvṛttatoyāṃ ca dadarśa sa mahākapiḥ
 prasannām iva kāntasya kāntāṃ punar upasthitām
tasyādūrāt sa padminyo nānādvijagaṇāyutāḥ
 dadarśa kapiśārdūlo hanumān mārutātmajaḥ
kṛtrimāṃ dīrghikāṃ cāpi pūrṇāṃ śītena vāriṇā
 maṇipravarasopānāṃ muktāsikataśobhitām
vividhair mṛgasaṃghaiś ca vicitrāṃ citrakānanām
 prāsādaiḥ sumahadbhiś ca nirmitair viśvakarmaṇā
 kānanaiḥ kṛtrimaiś cāpi sarvataḥ samalaṃkṛtām
ye ke cit pādapās tatra puṣpopagaphalopagāḥ
 sacchatrāḥ savitardīkāḥ sarve sauvarṇavedikāḥ
latāpratānair bahubhiḥ parṇaiś ca bahubhir vṛtām
 kāñcanīṃ śiṃśupām ekāṃ dadarśa sa mahākapiḥ
so 'paśyad bhūmibhāgāṃś ca gartaprasravaṇāni ca
 suvarṇavṛkṣān aparān dadarśa śikhisaṃnibhān
teṣāṃ drumāṇāṃ prabhayā meror iva mahākapiḥ
 amanyata tadā vīraḥ kāñcano 'smīti vānaraḥ
tāṃ kāñcanais tarugaṇair mārutena ca vījitām
 kiṅkiṇīśatanirghoṣāṃ dṛṣṭvā vismayam āgamat
supuṣpitāgrāṃ rucirāṃ taruṇāṅkurapallavām
 tām āruhya mahāvegaḥ śiṃśapāṃ parṇasaṃvṛtām
ito drakṣyāmi vaidehīṃ rāma darśanalālasām
 itaś cetaś ca duḥkhārtāṃ saṃpatantīṃ yadṛcchayā
aśokavanikā ceyaṃ dṛḍhaṃ ramyā durātmanaḥ
 campakaiś candanaiś cāpi bakulaiś ca vibhūṣitā
iyaṃ ca nalinī ramyā dvijasaṃghaniṣevitā
 imāṃ sā rāmamahiṣī nūnam eṣyati jānakī
sā rāma rāmamahiṣī rāghavasya priyā sadā
 vanasaṃcārakuśalā nūnam eṣyati jānakī
atha vā mṛgaśāvākṣī vanasyāsya vicakṣaṇā
 vanam eṣyati sā ceha rāmacintānukarśitā
rāmaśokābhisaṃtaptā sā devī vāmalocanā
 vanavāsaratā nityam eṣyate vanacāriṇī
vanecarāṇāṃ satataṃ nūnaṃ spṛhayate purā
 rāmasya dayitā bhāryā janakasya sutā satī
saṃdhyākālamanāḥ śyāmā dhruvam eṣyati jānakī
 nadīṃ cemāṃ śivajalāṃ saṃdhyārthe varavarṇinī
tasyāś cāpy anurūpeyam aśokavanikā śubhā
 śubhā yā pārthivendrasya patnī rāmasya saṃmitā
yadi jivati sā devī tārādhipanibhānanā
 āgamiṣyati sāvaśyam imāṃ śivajalāṃ nadīm
evaṃ tu matvā hanumān mahātmā; pratīkṣamāṇo manujendrapatnīm
 avekṣamāṇaś ca dadarśa sarvaṃ; supuṣpite parṇaghane nilīnaḥ
