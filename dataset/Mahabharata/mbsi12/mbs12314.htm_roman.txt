[bhī]
      etac chrutvā tu vacanaṃ kṛtātmā kṛtaniścayaḥ
      ātmanātmānam āsthāya dṛṣṭvā cātmānam ātmanā
kṛtakāryaḥ sukhī śāntas tūsnīṃ prāyād udaṅ mukhaḥ
      śaiśiraṃ girim uddiśya sadharmā mātariśvanaḥ
etasminn eva kāle tu devarṣir nāradas tadā
      himavantam iyād draṣṭuṃ siddhacāraṇasevitam
tam apsarogaṇākīrṇaṃ gītasvananināditam
      kiṃnarāṇāṃ samūhaiś ca bhṛṅgarājais tathaiva ca
madgubhiḥ khañjarītaiś ca vicitrair jīva jīvakaiḥ
      citravarṇair mayūraiś ca kekā śatavirājitaiḥ
      rājahaṃsa samūhaiś ca hṛṣṭaiḥ parabhṛtais tathā
pakṣirājo garutmāṃś ca yaṃ nityam adhigacchati
      catvāro lokapālaś ca devāḥ sarṣigaṇās tathā
      yatra nityaṃ samāyānti lokasya hitakāmyayā
viṣṇunā yatra putrārthe tapas taptaṃ mahātmanā
      yatraiva ca kumāreṇa bālye kṣiptā divaukasaḥ
śaktir nyastā kṣititale trailokyam avamanya vai
      yatrovāca jagat skandaḥ kṣipan vākyam idaṃ tadā
yo 'nyo 'sti matto 'bhyadhiko viprā yasyādhikaṃ priyāḥ
      yo brahmaṇyo dvitīyo 'sti triṣu lokeṣu vīryavān
so 'bhyuddharatv imāṃ śaktim atha vā kampayatv iti
     tac chrutvā vyathitā lokāḥ ka imām uddhared iti
atha devagaṇaṃ sarvaṃ saṃbhrāntendriya mānasam
     apaśyad bhagavān viṣṇuḥ kṣipraṃ sāsurarākṣasam
     kiṃ nv atra sukṛtaṃ kāryaṃ bhaved iti vicintayan
sa nāmṛṣyata taṃ kṣepam avaikṣata ca pāvakim
     sa prahasya viśuddhātmā śaktiṃ prajvalitāṃ tadā
     kampayām āsa savyena pāninā puruṣottamaḥ
śaktyāṃ tu kampayānāyāṃ viṣṇunā balinā tadā
     medinī kampitā sarvā saśailavanakānanā
śaktenāpi samuddhartuṃ kampitā sā na tūddhṛtā
     rakṣatā skanda rājasya dharṣaṇāṃ prabhaviṣṇunā
tāṃ kampayitvā bhagavān prahrādam idam abravīt
     paśya vīryaṃ kumārasya naitad anyaḥ kariṣyati
so 'mṛṣyamāṇas tad vākyaṃ samuddharaṇa niścitaḥ
     jagrāha tāṃ tasya śaktiṃ na cainām apy akampayat
nādaṃ mahāntaṃ muktvā sa mūrcchito girimūrdhani
     vihvalaḥ prāpatad bhūmau hiraṇyakaśipoḥ sutaḥ
yatrottarāṃ diśiṃ gatvā śailarājasya pārśvataḥ
     tapo 'tapyata durdharṣas tāta nityaṃ vṛṣadhvajaḥ
pāvakena parikṣipto dīpyatā tasya cāśramaḥ
     ādityabandhanaṃ nāma durdharṣam akṛtātmabhiḥ
na tatra śakyate gantuṃ yakṣarākṣasa dānavaiḥ
     daśayojanavistāram agnijvālā samāvṛtam
bhagavān pavakas tatra svayaṃ tiṣṭhati vīryavā
     sarvavighnān praśamayan mahādevasya dhīmataḥ
divyaṃ varṣasahasraṃ hi pādenaikena tiṣṭhataḥ
     devān saṃtāpayaṃs tatra mahādevo dhṛtavrataḥ
aindrīṃ tu diśam āsthāya śailarājasya dhīmataḥ
     vivikte parvata tate pārāśaryo mahātapaḥ
     vedān adhyāpayām āsa vyāsaḥ śiṣyān mahātapaḥ
sumantuṃ ca mahābhāgaṃ vaiśampāyanam eva ca
     jaiminiṃ ca mahāprājñaṃ pailaṃ cāpi tapasvinam
ebhiḥ śiṣyaiḥ parivṛto vyāsa āste mahātapaḥ
     tatrāśramapadaṃ puṇyaṃ dadarśa pitur uttamam
     āraṇeyo viśuddhātmā nabhasīva divākaraḥ
atha vyāsaḥ parikṣiptaṃ jvajantam iva pāvakam
     dadarśa sutam āyāntaṃ divākarasamaprabham
asajjamānaṃ vṛkṣeṣu śaileṣu viṣameṣu ca
     yogayuktaṃ mahātmānaṃ yathā bānaṃ guṇacyutam
so 'bhigamya pituḥ pādāv agṛhṇād araṇīsutaḥ
     yathopajoṣaṃ taiś cāpi samāgacchan mahāmuniḥ
tato nivedayām āsa pitre sarvam aśeṣataḥ
     śuko janakarājena saṃvādaṃ prītamānasaḥ
evam adhyāpayañ śiṣyān vyāsaḥ putraṃ ca vīryavān
     uvāsa himavatpṛṣṭhe pārāśaryo mahāmuniḥ
tataḥ kadā cic chiṣyās taṃ parivāryāvatasthire
     vedādhyayanasaṃpannāḥ śāntātmāno jitendriyāḥ
vedeṣu niṣṭhāṃ saṃprāpya sāṅgeṣv atitapasvinaḥ
     athocus te tadā vyāsaṃ śiṣyāḥ prāñjalayo gurum
mahatā śreyasā yuktā yaśasā ca sma vardhitāḥ
     ekaṃ tv idānīm icchāmo guruṇānugrahaṃ kṛtam
iti teṣāṃ vacaḥ śrutvā brahmarṣis tān uvāca ha
     ucyatām iti tad vatsā yad vaḥ kāryaṃ priyaṃ mayā
etad vākyaṃ guroḥ śrutvā śiṣyās te hṛṣṭamānasāḥ
     punaḥ prāñjalayo bhūtvā pranamya śirasā gurum
ūcus te sahitā rājann idaṃ vacanam uttamam
     yadi prīta upādhyāyo dhanyāḥ smo munisattama
kāṅkṣām astu vayaṃ sarve varaṃ dattaṃ maharṣiṇā
     sasthaḥ śiṣyo na te khyātiṃ gacched atra prasīda naḥ
catvāras te vayaṃ śiṣyā guruputraś ca pañcamaḥ
     iha vedāḥ pratiṣṭherann eṣa naḥ kāṅkṣito varaḥ
śiṣyāṇāṃ vacanaṃ śrutvā vyāso vedārtha tattvavit
     parāśarātmajo dhīmān paralokārtha cintakaḥ
     uvāca śiṣyān dharmātmā dharmyaṃ naiḥśreyasaṃ vacaḥ
brāhmaṇāya sadā deyaṃ brahma śuśrūsave bhavet
     brahmaloke nivāsaṃ yo dhruvaṃ samabhikāṅkṣati
bhavanto bahulāḥ santu vedo vistāryatām ayam
     nāśiṣye saṃpradātavyo nāvrate nākṛtātmani
ete śiṣyaguṇāḥ sarve vijñātavyā yathārthataḥ
     nāparīkṣita cāritre vidyā deyā kathaṃ cana
yathā hi kanakaṃ śuddhaṃ tāpachedanigharṣaṇaiḥ
     parīkṣeta tathā śiṣyān īkṣet kulaguṇādibhiḥ
na niyojyāś ca vaḥ śiṣyā aniyoge mahābhaye
     yathāmatiyathā pāthaṃ tathā vidyā phaliṣyati
sarvas taratu durgāni sarvo bhadrāṇi paśyatu
     śrāvayec caturo varṇān kṛtvā brāhmaṇam agrataḥ
vedasyādhyayanaṃ hīdaṃ tac ca kāryaṃ mahat smṛtam
     stutyartham iha devānāṃ vedāḥ sṛṣṭāḥ svayambhuvā
yo nirvadeta saṃmohād brāhmaṇaṃ vedapāragam
     so 'padhyānād brāhmaṇasya parābhūyād asaṃśayam
yaś cādharmeṇa vibrūyād yaś cādharmeṇa pṛcchati
     tayor anyataraḥ praiti vidveṣaṃ vādhigacchati
etad vaḥ sarvam ākhyātaṃ svādhyāyasya vidhiṃ prati
     upakuryāc ca śiṣyāṇām etac ca hṛdi vo bhavet
