[dhṛ]
      kiṃ kurvāṇaṃ raṇe droṇaṃ jaghnuḥ pāṇḍava sṛñjayāḥ
      tathā nipuṇam astreṣu sarvaśastrabhṛtām api
rathabhaṅgo babhūvāsya dhanur vāśīryatāsyataḥ
      pramatto vābhavad droṇas tato mṛtyum upeyivān
kathaṃ nu pārṣatas tāta śatrubhir duṣpradharṣaṇam
      kirantam iṣusaṃghātān rukmapuṅkhān anekaśaḥ
kṣiprahastaṃ dvijaśreṣṭhaṃ kṛtinaṃ citrayodhinam
      dūreṣu pātinaṃ dāntam astrayuddhe ca pāragam
pāñcāla putro nyavadhīd diṣṭyā sa varam acyutam
      kurvāṇaṃ dāruṇaṃ karma raṇe yattaṃ mahāratham
vyaktaṃ diṣṭaṃ hi balavat pauruṣād iti me matiḥ
      yad druṇo nihataḥ śūraḥ pārṣatena mahātmanā
astraṃ caturvidhaṃ vīre yasminn āsīt pratiṣṭhitam
      tam iṣvastravarācāryaṃ droṇaṃ śaṃsasi me hata
śrutvā hataṃ rukmarathaṃ vaiyāghraparivāraṇam
      jātarūpapariṣkāraṃ nādya śokam apānude
na nūnaṃ paraduḥkhena kaś cin mriyati saṃjaya
      yatra droṇam ahaṃ śrutvā hataṃ jīvāmi na mriye
aśmasāramayaṃ nūnaṃ hṛdayaṃ sudṛḍhaṃ mama
     yac chrutvā nihataṃ droṇaṃ śatadhā na vidīryate
brāhme vede tatheṣv astre yam upāsan guṇārthinaḥ
     brāhmaṇā rājaputrāś ca sa kathaṃ mṛtyunā hataḥ
śoṣaṇaṃ sāgarasyeva meror iva visarpaṇam
     patanaṃ bhāskarasyeva na mṛṣye droṇa pātanam
dṛptānāṃ pratiṣeddhāsīd dhārmikānāṃ ca rakṣitā
     yo 'tyākṣīt kṛpaṇasyārthe prāṇān api paraṃtapaḥ
mandānāṃ mama putrāṇāṃ jayāśā yasya vikrame
     bṛhaspatyuśanas tulyo buddhyā sa nihataḥ katham
te ca śoṇā bṛhanto 'śvāḥ saindhavā hemamālinaḥ
     rathe vātajayā yuktāḥ sarvaśabdātigā raṇe
balino ghoṣiṇo dāntāḥ saindhavāḥ sādhu vāhinaḥ
     dṛḍhāḥ saṃgrāmamadhyeṣu kac cid āsan na vihvalāḥ
kariṇāṃ bṛṃhatāṃ yuddhe śaṅkhadundubhinisvanam
     jyā kṣepa śaravarṣāṇāṃ śastrāṇāṃ ca sahiṣṇavaḥ
āśaṃsantaḥ parāñ jetuṃ jitaśvāsā jitavyathāḥ
     hayāḥ prajavitāḥ śīghrā bhāradvāja rathodvahāḥ
te sma rukmarathe yuktā naravīra samāhitāḥ
     kathaṃ nābhyataraṃs tāta pāṇḍavānām anīkinīm
jātarūpapariṣkāram āsthāya ratham uttamam
     bhāradvājaḥ kim akaroc chūraḥ saṃkrandano yudhi
vidyāṃ yasyopajīvanti sarvalokadhanurbhṛtaḥ
     sa satyasaṃdho balavān droṇaḥ kim akarod yudhi
divi śakram iva śreṣṭhaṃ mahāmātraṃ dhanurbhṛtām
     ke nu taṃ raudrakarmāṇaṃ yuddhe pratyudyayū rathāḥ
nanu rukmarathaṃ dṛṣṭvā pradravanti sma pāṇḍavāḥ
     divyam astraṃ vikurvāṇaṃ senāṃ kṣiṇvantam avyayam
utāho sarvasainyena dharmarājaḥ sahānujaḥ
     pāñcālya pragraho droṇaṃ sarvataḥ samavārayat
nūnam āvarayat pārtho rathino 'nyān ajihmagaiḥ
     tato droṇaṃ samārohat pārṣataḥ pāpakarmakṛt
na hy anyaṃ paripaśyāmi vadhe kaṃ cana śuṣmiṇaḥ
     dhṛṣṭadyumnād ṛte raudrāt pālyamānāt kirīṭinā
tair vṛtaḥ sarvataḥ śūraiḥ pāñcālyāpasadas tataḥ
     kekayairś cedikārūṣair matsyair anyaiś ca bhūmipaiḥ
vyākulīkṛtam ācāryaṃ pipīlair uragaṃ yathā
     karmaṇya sukare saktaṃ jaghāneti matir mama
yo 'dhītya caturo vedān sarvān ākhyāna pañcamān
     brāhmaṇānāṃ pratiṣṭhāsīt srotasām iva sāgaraḥ
     sa kathaṃ brāhmaṇo vṛddhaḥ śastreṇa vadham āptavān
amarṣaṇo marṣitavān kliśyamānaḥ sadā mayā
     anarhamāṇaḥ kaunteyaḥ karmaṇas tasya tat phalam
yasya karmānujīvanti loke sarvadhanurbhṛtaḥ
     sa satyasaṃdhaḥ sukṛtī śrīkāmair nihataḥ katham
divi śakra iva śreṣṭho mahāsattvo mahābalaḥ
     sa kathaṃ nihataḥ pārthaiḥ kṣudramatsyair yathā timiḥ
kṣiprahastaś ca balavān dṛḍhadhanvāri mardanaḥ
     na yasya jīvitākāṅkṣī viṣayaṃ prāpya jīvati
yaṃ dvau na jahataḥ śabdau jīvamānaṃ kadā cana
     brāhmaś ca veda kāmānāṃ jyāghoṣaś ca dhanurbhṛtām
nāhaṃ mṛṣye hataṃ droṇaṃ siṃhadviradavikramam
     kathaṃ saṃjaya durdharṣam anādhṛṣya yaśobalam
ke 'rakṣan dakṣiṇaṃ cakraṃ savyaṃ ke ca mahātmanaḥ
     purastāt ke ca vīrasya yudhyamānasya saṃyuge
ke ca tatra tanuṃ tyaktvā pratīpaṃ mṛtyum āvrajan
     droṇasya samare vīrāḥ ke 'kurvanta parāṃ dhṛtim
etad āryeṇa kartavyaṃ kṛcchrāsv āpatsu saṃjaya
     parākramed yathāśakthyā tac ca tasmin pratiṣṭhitam
muhyate me manas tāta kathā tāvan nivartyatām
     bhūyas tu labdhasaṃjñas tvā pariprakṣyāmi saṃjaya
