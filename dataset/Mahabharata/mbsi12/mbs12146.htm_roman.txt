[y]
      abuddhi pūrvaṃ yaḥ pāpaṃ kuryād bharatasattama
      mucyate sa kathaṃ tasmād enasas tad vadasva me
[bh]
      atra te varṇayiṣye 'ham itihāsaṃ purātanam
      indrotaḥ śaunako vipro yad āha janamejayam
āsīd rājā mahāvīryaḥ pārikṣij janamejayaḥ
      abuddhi pūrvaṃ brahmahatyā tam āgacchan mahīpatim
taṃ brāhmaṇāḥ sarva eva tatyajuḥ sa purohitāḥ
      jagāma sa vanaṃ rājā dahyamāno divāniśam
sa prajābhiḥ parityaktaś cakāra kuśalaṃ mahat
      ativelaṃ tapas tepe dahyamānaḥ sa manyunā
tatretihāsaṃ vakṣyāmi dharmasyāsyopabṛṃhaṇam
      dahyamānaḥ pāpakṛtyā jagāma janamejayaḥ
variṣyamāṇa indrotaṃ śaunakaṃ saṃśitavratam
      samāsādyopajagrāha pādayoḥ paripīḍayan
tato bhīto mahāprajño jagarhe subhṛśaṃ tadā
      kartā pāpasya mahato bhrūṇahā kim ihāgataḥ
kiṃ tavāsmāsu kartavyaṃ māmā sprākṣīḥ kathaṃ cana
      gaccha gaccha na te sthānaṃ prīṇāty asmān iha dhruvam
rudhirasyeva te gandhaḥ śavasyeva ca darśanam
     aśivaḥ śiva saṃkāśo mṛto jīvann ivāṭasi
antar mṛtyur aśuddhātmā pāpam evānucintayan
     prabudhyase prasvapiṣi vartase carase sukhī
moghaṃ te jīvitaṃ rājan parikliṣṭaṃ ca jīvasi
     pāpāyeva ca sṛṣṭo 'si karmaṇe ha yavīyase
bahukalyāṇam icchanta īhante pitaraḥ sutān
     tapasā devatejyābhir vandanena titikṣayā
pitṛvaṃśam imaṃ paśya tvatkṛte narakaṃ gatam
     nirarthāḥ sarva evaiṣām āśā bandhās tvadāśrayāḥ
yān pūjayanto vindanti svargam āyur yaśaḥ sukham
     teṣu te satataṃ dveṣo brāhmaṇeṣu nirarthakaḥ
imaṃ lokaṃ vimucya tvam avāṅmūrdhā patiṣyasi
     aśāśvatīḥ śāśvatīś ca samāḥ pāpena karmaṇā
adyamāno jantu gṛdhraiḥ śitikaṇṭhair ayomukhair
     tato 'pi punar āvṛttaḥ pāpayoniṃ gamiṣyasi
yad idaṃ manyase rājan nāyam asti paraḥ kutaḥ
     pratismārayitāras tvāṃ yamadūtā yamakṣaye
