[v]
      atha gāvalgaṇir dhīmān samarād etya saṃjayaḥ
      pratyakṣadarśī sarvasya bhūtabhavya bhaviṣyavit
dhyāyate dhṛtarāṣṭrāya sahasopetya duḥkhitaḥ
      ācaṣṭa nihataṃ bhīṣmaṃ bharatānām amadhyamam
saṃjayo 'haṃ mahārāja namas te bharatarṣabha
      hato bhīṣmaḥ śāṃtanavo bharatānāṃ pitāmahaḥ
kakudaṃ sarvayodhānāṃ dhāma sarvadhanuṣmatām
      śaratalpagataḥ so 'dya śete kurupitāmahaḥ
yasya vīryaṃ samāśritya dyūtaṃ putras tavākarot
      sa śete nihato rājan saṃkhye bhīṣmaḥ śikhaṇḍinā
yaḥ sarvān pṛthivīpālān samavetān mahāmṛdhe
      jigāyaika rathenaiva kāśipuryāṃ mahārathaḥ
jāmadagnyaṃ raṇe rāmam āyodhya vasu saṃbhavaḥ
      na hato jāmadagnyena sa hato 'dya śikhaṇḍinā
mahendrasadṛśaḥ śaurye sthairye ca himavān iva
      samudra iva gāmbhīrye sahiṣṇutve dharā samaḥ
śaradaṃṣṭro dhanur vaktraḥ khaḍgajihvo durāsadaḥ
      narasiṃhaḥ pitā te 'dya pāñcālyena nipātitaḥ
pāṇḍavānāṃ mahat sainyaṃ yaṃ dṛṣṭvodyantam āhave
     pravepata bhayodvignaṃ siṃhaṃ dṛṣṭveva gogaṇaḥ
parirakṣya sa senāṃ te daśarātram anīkahā
     jagāmāstam ivādityaḥ kṛtvā karma suduṣkaram
yaḥ sa śakra ivākṣobhyo varṣan bāṇān sahasraśaḥ
     jaghāna yudhi yodhānām arbudaṃ daśabhir dinaiḥ
sa śete niṣṭanan bhūmau vātarugṇa iva drumaḥ
     tava durmantrite rājan yathā nārhaḥ sa bhārata
