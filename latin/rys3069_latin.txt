nidarśayitvā rāmāya sītāyāḥ pratipādane
 vākyam anvartham arthajñaḥ kabandhaḥ punar abravīt
eṣa rāma śivaḥ panthā yatraite puṣpitā drumāḥ
 pratīcīṃ diśam āśritya prakāśante manoramāḥ
jambūpriyālapanasāḥ plakṣanyagrodhatindukāḥ
 aśvatthāḥ karṇikārāś ca cūtāś cānye ca pādapāḥ
tān āruhyāthavā bhūmau pātayitvā ca tān balāt
 phalāny amṛtakalpāni bhakṣayantau gamiṣyathaḥ
caṅkramantau varān deśāñ śailāc chailaṃ vanād vanam
 tataḥ puṣkariṇīṃ vīrau pampāṃ nāma gamiṣyathaḥ
aśarkarām avibhraṃśāṃ samatīrtham aśaivalām
 rāma saṃjātavālūkāṃ kamalotpalaśobhitām
tatra haṃsāḥ plavāḥ krauñcāḥ kurarāś caiva rāghava
 valgusvarā nikūjanti pampāsalilagocarāḥ
nodvijante narān dṛṣṭvā vadhasyākovidāḥ śubhāḥ
 ghṛtapiṇḍopamān sthūlāṃs tān dvijān bhakṣayiṣyathaḥ
rohitān vakratuṇḍāṃś ca nalamīnāṃś ca rāghava
 pampāyām iṣubhir matsyāṃs tatra rāma varān hatān
nistvakpakṣān ayastaptān akṛśān ekakaṇṭakān
 tava bhaktyā samāyukto lakṣmaṇaḥ saṃpradāsyati
bhṛśaṃ te khādato matsyān pampāyāḥ puṣpasaṃcaye
 padmagandhi śivaṃ vāri sukhaśītam anāmayam
uddhṛtya sa tadākliṣṭaṃ rūpyasphaṭikasaṃnibham
 atha puṣkaraparṇena lakṣmaṇaḥ pāyayiṣyati
sthūlān giriguhāśayyān varāhān vanacāriṇaḥ
 apāṃ lobhād upāvṛttān vṛṣabhān iva nardataḥ
 rūpānvitāṃś ca pampāyāṃ drakṣyasi tvaṃ narottama
sāyāhne vicaran rāma viṭapī mālyadhāriṇaḥ
 śītodakaṃ ca pampāyāṃ dṛṣṭvā śokaṃ vihāsyasi
sumanobhiś citāṃs tatra tilakān naktamālakān
 utpalāni ca phullāni paṅkajāni ca rāghava
na tāni kaś cin mālyāni tatrāropayitā naraḥ
 mataṅgaśiṣyās tatrāsann ṛṣayaḥ susamāhitaḥ
teṣāṃ bhārābhitaptānāṃ vanyam āharatāṃ guroḥ
 ye prapetur mahīṃ tūrṇaṃ śarīrāt svedabindavaḥ
tāni mālyāni jātāni munīnāṃ tapasā tadā
 svedabindusamutthāni na vinaśyanti rāghava
teṣām adyāpi tatraiva dṛśyate paricāriṇī
 śramaṇī śabarī nāma kākutstha cirajīvinī
tvāṃ tu dharme sthitā nityaṃ sarvabhūtanamaskṛtam
 dṛṣṭvā devopamaṃ rāma svargalokaṃ gamiṣyati
tatas tad rāma pampāyās tīram āśritya paścimam
 āśramasthānam atulaṃ guhyaṃ kākutstha paśyasi
na tatrākramituṃ nāgāḥ śaknuvanti tam āśramam
 ṛṣes tasya mataṅgasya vidhānāt tac ca kānanam
tasmin nandanasaṃkāśe devāraṇyopame vane
 nānāvihagasaṃkīrṇe raṃsyase rāma nirvṛtaḥ
ṛṣyamūkas tu pampāyāḥ purastāt puṣpitadrumaḥ
 suduḥkhārohaṇo nāma śiśunāgābhirakṣitaḥ
 udāro brahmaṇā caiva pūrvakāle vinirmitaḥ
śayānaḥ puruṣo rāma tasya śailasya mūrdhani
 yat svapne labhate vittaṃ tat prabuddho 'dhigacchati
na tv enaṃ viṣamācāraḥ pāpakarmādhirohati
 tatraiva praharanty enaṃ suptam ādāya rākṣasāḥ
tato 'pi śiśunāgānām ākrandaḥ śrūyate mahān
 krīḍatāṃ rāma pampāyāṃ mataṅgāraṇyavāsinām
siktā rudhiradhārābhiḥ saṃhatya paramadvipāḥ
 pracaranti pṛthak kīrṇā meghavarṇās tarasvinaḥ
te tatra pītvā pānīyaṃ vimalaṃ śītam avyayam
 nivṛttāḥ saṃvigāhante vanāni vanagocarāḥ
rāma tasya tu śailasya mahatī śobhate guhā
 śilāpidhānā kākutstha duḥkhaṃ cāsyāḥ praveśanam
tasyā guhāyāḥ prāgdvāre mahāñ śītodako hradaḥ
 bahumūlaphalo ramyo nānānagasamāvṛtaḥ
tasyāṃ vasati sugrīvaś caturbhiḥ saha vānaraiḥ
 kadā cic chikhare tasya parvatasyāvatiṣṭhate
kabandhas tv anuśāsyaivaṃ tāv ubhau rāmalakṣmaṇau
 sragvī bhāskaravarṇābhaḥ khe vyarocata vīryavān
taṃ tu khasthaṃ mahābhāgaṃ kabandhaṃ rāmalakṣmaṇau
 prasthitau tvaṃ vrajasveti vākyam ūcatur antikāt
gamyatāṃ kāryasiddhyartham iti tāv abravīc ca saḥ
 suprītau tāv anujñāpya kabandhaḥ prasthitas tadā
sa tat kabandhaḥ pratipadya rūpaṃ; vṛtaḥ śriyā bhāskaratulyadehaḥ
 nidarśayan rāmam avekṣya khasthaḥ; sakhyaṃ kuruṣveti tadābhyuvāca
