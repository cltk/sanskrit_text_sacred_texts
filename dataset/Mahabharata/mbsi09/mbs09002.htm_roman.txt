[vai]
      visṛṣṭāsv atha nārīṣu dhṛtarāṣṭro 'mbikā sutaḥ
      vilalāpa mahārāja duḥkhād duḥkhataraṃ gataḥ
sadhūmam iva niḥśvasya karau dhunvan punaḥ punaḥ
      vicintya ca mahārāja tato vacanam abravīt
aho bata mahad duḥkhaṃ yad ahaṃ pāṇḍavān raṇe
      kṣemiṇaś cāvyayāṃś caiva tvattaḥ sūta śṛṇomi vai
vajrasāra mayaṃ nūnaṃ hṛdayaṃ sudṛḍhaṃ mama
      yac chrutvā nihatān putrān dīryate na sahasradhā
intayitvā vacas teṣāṃ bāla krīḍāṃ ca saṃjaya
      adya śrutvā hatān putrān bhṛśaṃ me dīryate manaḥ
andhatvād yadi teṣāṃ tu na me rūpanidarśanam
      putrasneha kṛtā prītir nityam eteṣu dhāritā
bālabhāvam atikrāntān yauvanasthāṃś ca tān aham
      madhyaprāptāṃs tathā śrutvā hṛṣṭa āsaṃ tathānagha
tān ady nihatana śrutvā hṛtaiśvaryān hṛtaujasaḥ
      na labhe vai kva cic chāntiṃ putrādhibhir abhiplutaḥ
ehy ehi putra rājendra mamānāthasya sāṃpratam
      tvayā hīno mahābāho kāṃ nu yāsyāmy ahaṃ gatim
gatir bhūtvā mahārāja jñātīnāṃ suhṛdāṃ tathā
     andhaṃ vṛddhaṃ ca māṃ vīra vihāya kva nu gacchasi
sā kṛpā sā ca te prītiḥ sā ca rājan sumānitā
     kathaṃ vinihataḥ pārthaiḥ saṃyugeṣv aparājitaḥ
kathaṃ tvaṃ pṛthivīpālān bhuktvā tātha samāgatān
     śeṣe vinihato bhūmau prākṛtaḥ kunṛpo yathā
ko nu mām utthitaṃ kālye tāta tāteti vakṣyati
     mahārājeti satataṃ lokanātheti cāsakṛt
pariṣvajya ca māṃ kaṇṭhe snehenāklinna locanaḥ
     anuśādhīti kauravya tat sādhu vada me vacaḥ
nanu nāmāham aśrauṣaṃ vacanaṃ tava putraka
     bhūyasī mama pṛthvīyaṃ yathā pārthasya no tathā
bhagadattaḥ kṛpaḥ śalya āvantyo 'tha jayadrathaḥ
     bhūriśravāḥ somadatto mahārājo 'tha bāhlikaḥ
aśvatthāmā ca bhojaś ca māgadhaś ca mahābalaḥ
     bṛhadbalaś ca kāśīśaḥ śakuniś cāpi saubalaḥ
mlecchāś ca bahusāhasrāḥ śakāś ca yavanaiḥ saha
     sudakṣiṇaś ca kāmbojas trigartādhipatis tathā
bhīṣmaḥ pitāmahaś caiva bhāradvājo 'tha gautamaḥ
     śrutāyuś cācyutāyuś ca śatāyuś cāpi vīryavān
jalasaṃdho 'thārśyaśṛṅgī rākṣasaś cāpy alāyudhaḥ
     alambuso mahābāhuḥ subāhuś ca mahārathaḥ
ete cānye ca bahavo rājāno rājasattama
     madartham udyatāḥ sarve prāṇāṃs tyaktvā raṇe prabho
yeṣāṃ madhye sthito yuddhe bhrātṛbhiḥ parivāritaḥ
     yodhayiṣyāmy ahaṃ pārthān pāñcālāṃś caiva sarvaśaḥ
cedīṃś ca nṛpaśārdūla draupadeyāṃś ca saṃyuge
     sātyakiṃ kuntibhojaṃ ca rākṣasaṃ ca ghaṭotkacam
eko 'py eṣāṃ mahārāja samarthaḥ saṃnivāraṇe
     samare pāṇḍaveyānāṃ saṃkruddho hy abhidhāvatām
     kiṃ punaḥ sahitā vīrāḥ kṛtavairāś ca pāṇḍavaiḥ
atha vā sarva evaite pāṇḍavasyānuyāyibhiḥ
     yotsyanti saha rājaindra haniṣyanti ca tān mṛdhe
karṇas tv eko mayā sārdhaṃ nihaniṣyati pāṇḍavān
     tato nṛpatayo vīrāḥ sthāsyanti mama śāsane
yaś ca teṣāṃ praṇetā vai vāsudevo mahābalaḥ
     na sa saṃnahyate rājann iti mām abravīd vacaḥ
tasyāhaṃ vadataḥ sūta bahuśo mama saṃnidhau
     yuktito hy anupaśyāmi nihatān pāṇḍavān mṛdhe
teṣāṃ madhye sthitā yatra hanyante mama putrakāḥ
     vyāyacchamānāḥ samare kim anyad bhāgadheyataḥ
bhīṣmaś ca nihato yatra lokanāthaḥ pratāpavān
     śikhaṇḍinaṃ samāsādya mṛgendra iva jambukam
droṇaś ca brāhmaṇo yatra sārva śastrāstrapāragaḥ
     nihataḥ pāṇḍavaiḥ saṃkhye kim anyad bhāgadheyataḥ
bhūri śvarā hato yatra somadattaś ca sāmyuge
     bāhlīkaś ca mahārāja kim anyād bhaga dheyataḥ
sudakṣiṇo hato yatra jalasaṃdhaś ca kauravaḥ
     śrutāyuś cācyutāyuś ca kim anyad bhāgadheyataḥ
bṛhadbalo hato yatra magadhaś ca mahābalaḥ
     āvantyo nihato yatra trigartaś ca janādhipaḥ
     saṃśaptakāś ca bahavaḥ kim anyad bhāgadheyataḥ
alambusas tathā rājan rākṣāsaś cāpy alāyudhaḥ
     ārśyaśṛṅgaś ca nihataḥ kim anyad bhāgadheyataḥ
nārāyaṇā hatā yatra gopālā yuddhadurmadāḥ
     mlecchāś ca bahusāhasrāḥ kim anyad bhāgadheyataḥ
śakuniḥ saubalo yatra kaitavyaś ca mahābalaḥ
     nihataḥ sabalo vīraḥ kim anyad bhāgadheyataḥ
rājāno rājaputrāś ca śūrāḥ parighabāhavaḥ
     nihatā bahavo yatra kim anyad bhāgadheyataḥ
nānādeśasamāvṛttāḥ kṣatriyā yatra saṃjaya
     nihatāḥ samare sarve kim anyad bhāgadheyataḥ
putrāś ca me vinihatāḥ pautrāś caiva mahābalāḥ
     vayasyā bhrātaraś caiva kim anyad bhāgadheyataḥ
bhāgadheya samāyukto dhruvam utpadyate naraḥ
     yaś ca bhāgyasamāyuktaḥ sa śubhaṃ prāpnuyān naraḥ
ahaṃ viyuktaḥ svair bhāgyaiḥ putraiś caiveha saṃjaya
     katham adya bhaviṣyāmi vṛddhaḥ śatruvaśaṃ gataḥ
nānyad atra paraṃ manye vanavāsād ṛte prabho
     so 'haṃ vanaṃ gamiṣyāmi nirbandhur jñātisaṃkṣaye
na hi me 'nyad bhavec chreyo vanābhyupagamād ṛte
     imām avasthāṃ prāptasya lūnapakṣasya saṃjaya
duryodhano hato yatra śalyaś ca nihato yudhi
     duḥśāsano viśastaś ca vikarṇaś ca mahābalaḥ
kathaṃ hi bhīmasenasya śroṣye 'haṃ śabdam uttamam
     ekena samare yena hataṃ putraśataṃ mama
asakṛd vadatas tasya duryodhana vadhena ca
     duḥkhaśokābhisaṃtapto na śroṣye paruṣā giraḥ
evaṃ sa śokasaṃtaptaḥ pārthivo hatabāndhavaḥ
     muhur muhur muhyamānaḥ putrādhibhir abhiplutaḥ
vilapya suciraṃ kālaṃ dhṛtarāṣṭro 'mbikā sutaḥ
     dīrgham uṣṇaṃ ca niḥśvasya cintayitvā parābhavam
duḥkhena mahatā rājā saṃtapto bharatarṣabha
     punargāvalgaṇiṃ sūtaṃ paryapṛcchad yathātatham
bhīṣmadroṇau hatau śrutvā sūtaputraṃ ca pātitam
     senāpatiṃ praṇetāraṃ kim akurvata māmakāḥ
yaṃ yaṃ senā praṇetāraṃ yudhi kurvanti māmakāḥ
     acireṇaiva kālena taṃ taṃ nighnanti pāṇḍavāḥ
raṇamūrdhni hato bhīṣmaḥ paśyatāṃ vaḥ kirīṭinā
     evam eva hato droṇaḥ sarveṣām eva paśyatām
evam eva hataḥ karṇaḥ sūtaputraḥ pratāpavān
     sā rājakānāṃ sarveṣāṃ paśyatāṃ vaḥ kirīṭinā
pūrvam evāham ukto vai vidureṇa mahātmanā
     duryodhanāparādhena prajeyaṃ vinaśiṣyati
ke cin na samyak paśyanti mūḍhāḥ samyak tathāpare
     tad idaṃ mama mūḍhasyā tathā bhūtaṃ vacaḥ sma ha
yad abravīn me dharmātmā viduro dīrghadarśivān
     tat tathā samanuprāptaṃ vacanaṃ satyavādinaḥ
daivopahatacittena yan mayāpakṛtaṃ purā
     anayasya phalaṃ tasya brūhi gāvalgaṇe punaḥ
ko vā mukham anīkānām āsīt karṇe nipātite
     arjunaṃ vāsudevaṃ ca ko vā pratyudyayau rathī
ke 'rakṣan dakṣiṇaṃ cakraṃ madrarājasya saṃyuge
     vāmaṃ ca yoddhukāmasya ke vā vīrasya pṛṣṭhataḥ
kathaṃ ca vaḥ sametānāṃ madrarājo mahābalaḥ
     nihataḥ pāṇḍavaiḥ saṃkhye putro vā mama saṃjaya
brūhi sarvaṃ yathātattvaṃ bharatānāṃ mahākṣayam
     yathā ca nihataḥ saṃkhye putro duryodhano mama
pāñcālāś ca yathā sarve nihatāḥ sapadānugāḥ
     dhṛṣṭadyumnaḥ śikhāṇḍī ca draupadyāḥ pañca cātmajāḥ
pāṇḍavāś ca yathā muktās tathobhau sātvatau yudhi
     kṛpaś ca kṛtavarmā ca bhāradvājasya cātmajaḥ
yad yathā yādṛśaṃ caiva yuddhaṃ vṛttaṃ ca sāṃpratam
     ahilaṃ śrotum icchāmi kuśalo hy asi saṃjaya
