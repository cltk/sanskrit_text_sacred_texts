[brāhmaṇa]
      vivasvato gacchati paryayeṇa; voḍhuṃ bhavāṃs taṃ ratham ekacakram
      āścaryabhūtaṃ yadi tatra kiṃ cid; dṛṣṭaṃ tvayā śaṃsitum arhasi tvam
[nāga]
      yasya raśmisahasreṣu śākhāsv iva vihaṃgamāḥ
      vasanty āśritya munayaḥ saṃsiddhā daivataiḥ saha
yato vāyur viniḥsṛtya sūryaraśmy āśrito mahān
      vijṛmbhaty ambare vipra kim āścaryataraṃ tataḥ
śukro nāmāsitaḥ pāro yasya vāridharo 'mbare
      toyaṃ sṛjati varṣāsu kim āścaryam ataḥ param
yo 'stamāsāṃs tu śucinā kiraṇenojjhitaṃ payaḥ
      paryādatte punaḥ kāle kim āścaryam ataḥ param
yasya tejo viśeṣeṣu nityam ātmā pratiṣṭhitaḥ
      yato bījaṃ mahī ceyaṃ dhāryate sacarācaram
yatra devo mahābāhuḥ śāśvataḥ paramo 'kṣaraḥ
      anādi nidhano vipra kim āścaryam ataḥ param
āścaryāṇām ivāścaryam idam ekaṃ tu me śṛṇu
      vimale yan mayā dṛṣṭam ambare sūryasaṃśrayāt
purā madhyāhna samaye lokāṃs tapati bhāskare
      praty ādityapratīkāśaḥ sarvataḥ pratyadṛśyata
sa lokāṃs tejasā sarvān svabhāsā nirvibhāsayan
     ādityābhīmukho 'bhyeti gaganaṃ pātayann iva
hutāhutir iva jyotir vyāpya tejo marīcibhiḥ
     anirdeśyena rūpeṇa dvitīya iva bhāskaraḥ
tasyābhigamana prāptau hasto datto vivasvatā
     tenāpi dakṣiṇo hasto dattaḥ pratyarcanārthinā
tato bhittvaiva gaganaṃ praviṣṭo ravimandalam
     ekībhūtaṃ ca tat tejaḥ kṣaṇenādityatāṃ gatam
tatra naḥ śaṃsayo jātas tayos tejaḥ samāgame
     anayoḥ ko bhavet sūryo rathastho yo 'yam āgataḥ
te vayaṃ jātasaṃdehāḥ paryapṛcchāmahe ravim
     ka eṣa divam ākramya gataḥ sūrya ivāparaḥ
