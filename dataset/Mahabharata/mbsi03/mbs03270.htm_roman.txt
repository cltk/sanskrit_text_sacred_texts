[mārk]
      tataḥ prahastaḥ sahasā samabhyetya vibhīṣaṇam
      gadayā tāḍayām āsa vinadya raṇakarvaśaḥ
sa tayābhihato dhīmān gadayā bhīmavegayā
      nākampata mahābāhur himavān iva susthiraḥ
tataḥ pragṛhya vipulāṃ śataghaṇṭāṃ vibhīṣaṇaḥ
      abhimantrya mahāśaktiṃ cikṣepāsya śiro prati
patantyā sa tayā vegād rākṣasāśani nādayā
      hṛtottamāṅgo dadṛśe vātarugṇa iva drumaḥ
taṃ dṛṣṭvā nihataṃ saṃkhye prahastaṃ kṣaṇadācaram
      abhidudrāva dhūmrākṣo vegena mahatā kapīn
tasya meghopamaṃ sainyam āpatad bhīmadarśanam
      dṛṣṭvaiva sahasā dīrṇā raṇe vānarapuṃgavāḥ
tatas tān sahasā dīrṇān dṛṣṭvā vānarapuṃgavān
      niryāya kapiśārdūlo hanūmān paryavasthitaḥ
taṃ dṛṣṭvāvasthitaṃ saṃkhye harayaḥ pavanātmajam
      vegena mahatā rājan saṃnyavartanta sarvaśaḥ
tataḥ śabdo mahān āsīt tumulo lomaharṣaṇaḥ
      rāmarāvaṇa sainyānām anyonyam abhidhāvatām
tasmin pravṛtte saṃgrāme ghore rudhirakardame
     dhūmrākṣaḥ kapisainyaṃ tad drāvayām āsa patribhiḥ
taṃ rākṣasa mahāmātram āpatantaṃ sapatnajit
     tarasā pratijagrāha hanūmān pavanātmajaḥ
tayor yuddham abhūd ghoraṃ harirākṣasavīrayoḥ
     jigīṣator yudhānyonyam indra prahlādayor iva
gadābhiḥ parighaiś caiva rākṣaso jaghnivān kapim
     kapiś ca jaghnivān rakṣo saskandhaviṭapair drumaiḥ
tatas tam atikāyena sāśvaṃ saratha sārathim
     dhūmrākṣam avadhīd dhīmān hanūmān mārutātmajaḥ
tatas taṃ nihataṃ dṛṣṭvā dhūmrākṣaṃ rākṣasottamam
     harayo jātavisrambhā jaghnur abhyetya sainikān
te vadhyamānā balibhir haribhir jitakāśibhiḥ
     rākṣasā bhagnasaṃkalpā laṅkām abhyapatad bhayāt
te 'bhipatya puraṃ bhagnā hataśeṣā niśācarāḥ
     sarvaṃ rājñe yathāvṛttaṃ rāvaṇāya nyavedayan
śrutvā tu rāvaṇas tebhyaḥ prahastaṃ nihataṃ yudhi
     dhūmrākṣaṃ ca maheṣvāsaṃ sasainyaṃ vānararṣabhaiḥ
sudīrgham iva niḥśvasya samutpatya varāsanāt
     uvāca kumbhakarṇasya karmakālo 'yam āgataḥ
ity evam uktvā vividhair vāditraiḥ sumahāsvanaiḥ
     śayānam atinidrāluṃ kumbhakarṇam abodhayat
prabodhya mahatā cainaṃ yatnenāgata sādhvasaḥ
     svastham āsīnam avyagraṃ vinidraṃ rākṣasādhipaḥ
     tato 'bravīd daśagrīvaḥ kumbhakarṇaṃ mahābalam
dhanyo 'si yasya te nidrā kumbhakarṇeyam īdṛśī
     ya imaṃ dāruṇaṃ kālaṃ na jānīṣe mahābhayam
eṣa tīrtvārṇavaṃ rāmaḥ setunā haribhiḥ saha
     avamanyeha naḥ sarvān karoti kadanaṃ mahat
mayā hy apahṛtā bhāryā sītā nāmāsya jānakī
     tāṃ mokṣayiṣur āyāto baddhvā setuṃ mahārṇave
tena caiva prahastādir mahānnaḥ svajano hataḥ
     tasya nānyo nihantāsti tvadṛte śatrukarśana
sa daṃśito 'bhiniryāya tvam adya balināṃ vara
     rāmādīn samare sarvāñ jahi śatrūn ariṃdama
dūṣaṇāvarajau caiva vajravegapramāthinau
     tau tvāṃ balena mahatā sahitāv anuyāsyataḥ
ity uktvā rākṣasapatiḥ kumbhakarṇaṃ tarasvinam
     saṃdideśetikartavye vajravegapramāthinau
tathety uktvā tu tau vīrau rāvaṇaṃ dūṣaṇānujau
     kumbhakarṇaṃ puraskṛtya tūrṇaṃ niryayatuḥ purāt
