sa rāmo ratham āsthāya saṃprahṛṣṭasuhṛjjanaḥ
 apaśyan nagaraṃ śrīmān nānājanasamākulam
sa gṛhair abhrasaṃkāśaiḥ pāṇḍurair upaśobhitam
 rājamārgaṃ yayau rāmo madhyenāgarudhūpitam
śobhamānam asaṃbādhaṃ taṃ rājapatham uttamam
 saṃvṛtaṃ vividhaiḥ paṇyair bhakṣyair uccāvacair api
āśīrvādān bahūñ śṛṇvan suhṛdbhiḥ samudīritān
 yathārhaṃ cāpi saṃpūjya sarvān eva narān yayau
pitāmahair ācaritaṃ tathaiva prapitāmahaiḥ
 adyopādāya taṃ mārgam abhiṣikto 'nupālaya
yathā sma lālitāḥ pitrā yathā pūrvaiḥ pitāmahaiḥ
 tataḥ sukhataraṃ sarve rāme vatsyāma rājani
alam adya hi bhuktena paramārthair alaṃ ca naḥ
 yathā paśyāma niryāntaṃ rāmaṃ rājye pratiṣṭhitam
ato hi na priyataraṃ nānyat kiṃ cid bhaviṣyati
 yathābhiṣeko rāmasya rājyenāmitatejasaḥ
etāś cānyāś ca suhṛdām udāsīnaḥ kathāḥ śubhāḥ
 ātmasaṃpūjanīḥ śṛṇvan yayau rāmo mahāpatham
na hi tasmān manaḥ kaś cic cakṣuṣī vā narottamāt
 naraḥ śaknoty apākraṣṭum atikrānte 'pi rāghave
sarveṣāṃ sa hi dharmātmā varṇānāṃ kurute dayām
 caturṇāṃ hi vayaḥsthānāṃ tena te tam anuvratāḥ
sa rājakulam āsādya mahendrabhavanopamam
 rājaputraḥ pitur veśma praviveśa śriyā jvalan
sa sarvāḥ samatikramya kakṣyā daśarathātmajaḥ
 saṃnivartya janaṃ sarvaṃ śuddhāntaḥpuram abhyagāt
tataḥ praviṣṭe pitur antikaṃ tadā; janaḥ sa sarvo mudito nṛpātmaje
 pratīkṣate tasya punaḥ sma nirgamaṃ; yathodayaṃ candramasaḥ saritpatiḥ
