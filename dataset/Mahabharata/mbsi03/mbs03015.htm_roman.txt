[y]
      asāṃnidhyaṃ kathaṃ kṛṣṇa tavāsīd vṛṣṇinandana
      kva cāsīd vipravāsas te kiṃ vākārṣīḥ pravāsakaḥ
[kṛ]
      śālvasya nagaraṃ saubhaṃ gato 'haṃ bharatarṣabha
      vinihantuṃ naraśreṣṭha tatra me śṛṇu kāraṇam
mahātejā mahābāhur yaḥ sa rājā mahāyaśāḥ
      damaghoṣātmajo vīraḥ śiśupālo mayā hataḥ
yajñe te bharataśreṣṭha rājasūye 'rhaṇāṃ prati
      saroṣavaśasaṃprāpto nāmṛṣyata durātmavān
śrutvā taṃ nihataṃ śālvas tīvraroṣasamanvitaḥ
      upāyād dvārakāṃ śūnyām ihasthe mayi bhārata
sa tatra yodhito rājan bālakair vṛṣṇipuṃgavaiḥ
      āgataḥ kāmagaṃ saubham āruhyaiva nṛśaṃsakṛt
tato vṛṣṇipravīrāṃs tān bālān hatvā bahūṃs tadā
      purodyānāni sarvāṇi bhedayām āsa durmatiḥ
uktavāṃś ca mahābāho kvāsau vṛṣṇikulādhamaḥ
      vāsudevaḥ sumandātmā vasudeva suto gataḥ
tasya yuddhārthino darpaṃ yuddhe nāśayitāsmy aham
      ānartāḥ satyam ākhyāta tatra gantāsmi yatra saḥ
taṃ hatvā vinivartiṣye kaṃsa keśi niṣūdanam
     ahatvā na nivartiṣye satyenāyudham ālabhe
kvāsau kvāsāv iti punas tatra tatra vidhāvati
     mayā kila raṇe yuddhaṃ kāṅkṣamāṇaḥ sa saubharāṭ
adya taṃ pāpakarmāṇaṃ kṣudraṃ viśvāsaghātinam
     śiśupāla vadhāmarṣād gamayiṣye yamakṣayam
mama pāpasvabhāvena bhrātā yena nipātitaḥ
     śiśupālo mahīpālas taṃ vadhiṣye mahītale
bhrātā bālaś ca rājā ca na ca saṃgrāmamūrdhani
     pramattaś ca hato vīras taṃ haniṣye janārdanam
evamādi mahārāja vilapya divam āsthitaḥ
     kāmagena sa saubhena kṣiptvā māṃ kurunandana
tam aśrauṣam ahaṃ gatvā yathāvṛttaḥ sudurmatiḥ
     mayi kauravya duṣṭātmā mārtikāvatako nṛpaḥ
tato 'ham api kauravya roṣavyākulalocanaḥ
     niścitya manasā rājan vadhāyāsya mano dadhe
ānarteṣu vimardaṃ ca kṣepaṃ cātmani kaurava
     pravṛddham avalepaṃ ca tasya duṣkṛtakarmaṇaḥ
tataḥ saubhavadhāyāhaṃ pratasthe pṛthivīpate
     sa mayā sāgarāvarte dṛṣṭa āsīt parīpsatā
tataḥ pradhmāpya jalajaṃ pāñcajanyam ahaṃ nṛpa
     āhūya śālvaṃ samare yuddhāya samavasthitaḥ
sumuhūrtam abhūd yuddhaṃ tatra me dānavaiḥ saha
     vaśībhūtāś ca me sarve bhūtale ca nipātitāḥ
etat kāryaṃ mahābāho yenāhaṃ nāgamaṃ tadā
     śrutvaiva hāstinapuraṃ dyūtaṃ cāvinayotthitam
