tato rāvaṇanītāyāḥ sītāyāḥ śatrukarśanaḥ
 iyeṣa padam anveṣṭuṃ cāraṇācarite pathi
atha vaidūryavarṇeṣu śādvaleṣu mahābalaḥ
 dhīraḥ salilakalpeṣu vicacāra yathāsukham
dvijān vitrāsayan dhīmān urasā pādapān haran
 mṛgāṃś ca subahūn nighnan pravṛddha iva kesarī
nīlalohitamāñjiṣṭhapadmavarṇaiḥ sitāsitaiḥ
 svabhāva vihitaiś citrair dhātubhiḥ samalaṃkṛtam
kāmarūpibhir āviṣṭam abhīkṣṇaṃ saparicchadaiḥ
 yakṣakiṃnaragandharvair devakalpaiś ca pannagaiḥ
sa tasya girivaryasya tale nāgavarāyute
 tiṣṭhan kapivaras tatra hrade nāga ivābabhau
sa sūryāya mahendrāya pavanāya svayambhuve
 bhūtebhyaś cāñjaliṃ kṛtvā cakāra gamane matim
añjaliṃ prāṅmukhaḥ kurvan pavanāyātmayonaye
 tato hi vavṛdhe gantuṃ dakṣiṇo dakṣiṇāṃ diśam
plavaṃgapravarair dṛṣṭaḥ plavane kṛtaniścayaḥ
 vavṛdhe rāmavṛddhyarthaṃ samudra iva parvasu
niṣpramāṇa śarīraḥ saṃl lilaṅghayiṣur arṇavam
 bāhubhyāṃ pīḍayām āsa caraṇābhyāṃ ca parvatam
sa cacālācalāś cāru muhūrtaṃ kapipīḍitaḥ
 tarūṇāṃ puṣpitāgrāṇāṃ sarvaṃ puṣpam aśātayat
tena pādapamuktena puṣpaugheṇa sugandhinā
 sarvataḥ saṃvṛtaḥ śailo babhau puṣpamayo yathā
tena cottamavīryeṇa pīḍyamānaḥ sa parvataḥ
 salilaṃ saṃprasusrāva madaṃ matta iva dvipaḥ
pīḍyamānas tu balinā mahendras tena parvataḥ
 rītir nirvartayām āsa kāñcanāñjanarājatīḥ
 mumoca ca śilāḥ śailo viśālāḥ samanaḥśilāḥ
giriṇā pīḍyamānena pīḍyamānāni sarvaśaḥ
 guhāviṣṭāni bhūtāni vinedur vikṛtaiḥ svaraiḥ
sa mahāsattvasaṃnādaḥ śailapīḍānimittajaḥ
 pṛthivīṃ pūrayām āsa diśaś copavanāni ca
śirobhiḥ pṛthubhiḥ sarpā vyaktasvastikalakṣaṇaiḥ
 vamantaḥ pāvakaṃ ghoraṃ dadaṃśur daśanaiḥ śilāḥ
tās tadā saviṣair daṣṭāḥ kupitais tair mahāśilāḥ
 jajvaluḥ pāvakoddīptā vibhiduś ca sahasradhā
yāni cauṣadhajālāni tasmiñ jātāni parvate
 viṣaghnāny api nāgānāṃ na śekuḥ śamituṃ viṣam
bhidyate 'yaṃ girir bhūtair iti matvā tapasvinaḥ
 trastā vidyādharās tasmād utpetuḥ strīgaṇaiḥ saha
pānabhūmigataṃ hitvā haimam āsanabhājanam
 pātrāṇi ca mahārhāṇi karakāṃś ca hiraṇmayān
lehyān uccāvacān bhakṣyān māṃsāni vividhāni ca
 ārṣabhāṇi ca carmāṇi khaḍgāṃś ca kanakatsarūn
kṛtakaṇṭhaguṇāḥ kṣībā raktamālyānulepanāḥ
 raktākṣāḥ puṣkarākṣāś ca gaganaṃ pratipedire
hāranūpurakeyūra pārihārya dharāḥ striyaḥ
 vismitāḥ sasmitās tasthur ākāśe ramaṇaiḥ saha
darśayanto mahāvidyāṃ vidyādharamaharṣayaḥ
 sahitās tasthur ākāśe vīkṣāṃ cakruś ca parvatam
śuśruvuś ca tadā śabdam ṛṣīṇāṃ bhāvitātmanām
 cāraṇānāṃ ca siddhānāṃ sthitānāṃ vimale 'mbare
eṣa parvatasaṃkāśo hanūmān mārutātmajaḥ
 titīrṣati mahāvegaṃ samudraṃ makarālayam
rāmārthaṃ vānarārthaṃ ca cikīrṣan karma duṣkaram
 samudrasya paraṃ pāraṃ duṣprāpaṃ prāptum icchati
dudhuve ca sa romāṇi cakampe cācalopamaḥ
 nanāda ca mahānādaṃ sumahān iva toyadaḥ
ānupūrvyāc ca vṛttaṃ ca lāṅgūlaṃ romabhiś citam
 utpatiṣyan vicikṣepa pakṣirāja ivoragam
tasya lāṅgūlam āviddham ativegasya pṛṣṭhataḥ
 dadṛśe garuḍeneva hriyamāṇo mahoragaḥ
bāhū saṃstambhayām āsa mahāparighasaṃnibhau
 sasāda ca kapiḥ kaṭyāṃ caraṇau saṃcukopa ca
saṃhṛtya ca bhujau śrīmāṃs tathaiva ca śirodharām
 tejaḥ sattvaṃ tathā vīryam āviveśa sa vīryavān
mārgam ālokayan dūrād ūrdhvapraṇihitekṣaṇaḥ
 rurodha hṛdaye prāṇān ākāśam avalokayan
padbhyāṃ dṛḍham avasthānaṃ kṛtvā sa kapikuñjaraḥ
 nikuñcya karṇau hanumān utpatiṣyan mahābalaḥ
 vānarān vānaraśreṣṭha idaṃ vacanam abravīt
yathā rāghavanirmuktaḥ śaraḥ śvasanavikramaḥ
 gacchet tadvad gamiṣyāmi laṅkāṃ rāvaṇapālitām
na hi drakṣyāmi yadi tāṃ laṅkāyāṃ janakātmajām
 anenaiva hi vegena gamiṣyāmi surālayam
yadi vā tridive sītāṃ na drakṣyāmi kṛtaśramaḥ
 baddhvā rākṣasarājānam ānayiṣyāmi rāvaṇam
sarvathā kṛtakāryo 'ham eṣyāmi saha sītayā
 ānayiṣyāmi vā laṅkāṃ samutpāṭya sarāvaṇām
evam uktvā tu hanumān vānarān vānarottamaḥ
 utpapātātha vegena vegavān avicārayan
samutpatati tasmiṃs tu vegāt te nagarohiṇaḥ
 saṃhṛtya viṭapān sarvān samutpetuḥ samantataḥ
sa mattakoyaṣṭibhakān pādapān puṣpaśālinaḥ
 udvahann ūruvegena jagāma vimale 'mbare
ūruvegoddhatā vṛkṣā muhūrtaṃ kapim anvayuḥ
 prasthitaṃ dīrgham adhvānaṃ svabandhum iva bāndhavāḥ
tam ūruvegonmathitāḥ sālāś cānye nagottamāḥ
 anujagmur hanūmantaṃ sainyā iva mahīpatim
supuṣpitāgrair bahubhiḥ pādapair anvitaḥ kapiḥ
 hanumān parvatākāro babhūvādbhutadarśanaḥ
sāravanto 'tha ye vṛkṣā nyamajjaṁl lavaṇāmbhasi
 bhayād iva mahendrasya parvatā varuṇālaye
sa nānākusumaiḥ kīrṇaḥ kapiḥ sāṅkurakorakaiḥ
 śuśubhe meghasaṃkāśaḥ khadyotair iva parvataḥ
vimuktās tasya vegena muktvā puṣpāṇi te drumāḥ
 avaśīryanta salile nivṛttāḥ suhṛdo yathā
laghutvenopapannaṃ tad vicitraṃ sāgare 'patat
 drumāṇāṃ vividhaṃ puṣpaṃ kapivāyusamīritam
puṣpaugheṇānubaddhena nānāvarṇena vānaraḥ
 babhau megha ivodyan vai vidyudgaṇavibhūṣitaḥ
tasya vegasamudbhūtaiḥ puṣpais toyam adṛśyata
 tārābhir abhirāmābhir uditābhir ivāmbaram
tasyāmbaragatau bāhū dadṛśāte prasāritau
 parvatāgrād viniṣkrāntau pañcāsyāv iva pannagau
pibann iva babhau cāpi sormijālaṃ mahārṇavam
 pipāsur iva cākāśaṃ dadṛśe sa mahākapiḥ
tasya vidyutprabhākāre vāyumārgānusāriṇaḥ
 nayane viprakāśete parvatasthāv ivānalau
piṅge piṅgākṣamukhyasya bṛhatī parimaṇḍale
 cakṣuṣī saṃprakaśete candrasūryāv iva sthitau
mukhaṃ nāsikayā tasya tāmrayā tāmram ābabhau
 saṃdhyayā samabhispṛṣṭaṃ yathā sūryasya maṇḍalam
lāṅgalaṃ ca samāviddhaṃ plavamānasya śobhate
 ambare vāyuputrasya śakradhvaja ivocchritaḥ
lāṅgūlacakreṇa mahāñ śukladaṃṣṭro 'nilātmajaḥ
 vyarocata mahāprājñaḥ pariveṣīva bhāskaraḥ
sphigdeśenābhitāmreṇa rarāja sa mahākapiḥ
 mahatā dāriteneva girir gairikadhātunā
tasya vānarasiṃhasya plavamānasya sāgaram
 kakṣāntaragato vāyur jīmūta iva garjati
khe yathā nipataty ulkā uttarāntād viniḥsṛtā
 dṛśyate sānubandhā ca tathā sa kapikuñjaraḥ
patatpataṃgasaṃkāśo vyāyataḥ śuśubhe kapiḥ
 pravṛddha iva mātaṃgaḥ kakṣyayā badhyamānayā
upariṣṭāc charīreṇa chāyayā cāvagāḍhayā
 sāgare mārutāviṣṭā naur ivāsīt tadā kapiḥ
yaṃ yaṃ deśaṃ samudrasya jagāma sa mahākapiḥ
 sa sa tasyāṅgavegena sonmāda iva lakṣyate
sāgarasyormijālānām urasā śailavarṣmaṇām
 abhighnaṃs tu mahāvegaḥ pupluve sa mahākapiḥ
kapivātaś ca balavān meghavātaś ca niḥsṛtaḥ
 sāgaraṃ bhīmanirghoṣaṃ kampayām āsatur bhṛśam
vikarṣann ūrmijālāni bṛhanti lavaṇāmbhasi
 atyakrāman mahāvegas taraṅgān gaṇayann iva
plavamānaṃ samīkṣyātha bhujaṅgāḥ sāgarālayāḥ
 vyomni taṃ kapiśārdūlaṃ suparṇam iti menire
daśayojanavistīrṇā triṃśadyojanam āyatā
 chāyā vānarasiṃhasya jale cārutarābhavat
śvetābhraghanarājīva vāyuputrānugāminī
 tasya sā śuśubhe chāyā vitatā lavaṇāmbhasi
plavamānaṃ tu taṃ dṛṣṭvā plavagaṃ tvaritaṃ tadā
 vavṛṣuḥ puṣpavarṣāṇi devagandharvadānavāḥ
tatāpa na hi taṃ sūryaḥ plavantaṃ vānareśvaram
 siṣeve ca tadā vāyū rāmakāryārthasiddhaye
ṛṣayas tuṣṭuvuś cainaṃ plavamānaṃ vihāyasā
 jaguś ca devagandharvāḥ praśaṃsanto mahaujasaṃ
nāgāś ca tuṣṭuvur yakṣā rakṣāṃsi vibudhāḥ khagāḥ
 prekṣyākāśe kapivaraṃ sahasā vigataklamam
tasmin plavagaśārdūle plavamāne hanūmati
 ikṣvākukulamānārthī cintayām āsa sāgaraḥ
sāhāyyaṃ vānarendrasya yadi nāhaṃ hanūmataḥ
 kariṣyāmi bhaviṣyāmi sarvavācyo vivakṣatām
aham ikṣvākunāthena sagareṇa vivardhitaḥ
 ikṣvākusacivaś cāyaṃ nāvasīditum arhati
tathā mayā vidhātavyaṃ viśrameta yathā kapiḥ
 śeṣaṃ ca mayi viśrāntaḥ sukhenātipatiṣyati
iti kṛtvā matiṃ sādhvīṃ samudraś channam ambhasi
 hiraṇyanābhaṃ mainākam uvāca girisattamam
tvam ihāsurasaṃghānāṃ pātālatalavāsinām
 devarājñā giriśreṣṭha parighaḥ saṃniveśitaḥ
tvam eṣāṃ jñātavīryāṇāṃ punar evotpatiṣyatām
 pātālasyāprameyasya dvāram āvṛtya tiṣṭhasi
tiryag ūrdhvam adhaś caiva śaktis te śailavardhitum
 tasmāt saṃcodayāmi tvām uttiṣṭha nagasattama
sa eṣa kapiśārdūlas tvām uparyeti vīryavān
 hanūmān rāmakāryārthaṃ bhīmakarmā kham āplutaḥ
tasya sāhyaṃ mayā kāryam ikṣvākukulavartinaḥ
 mama ikṣvākavaḥ pūjyāḥ paraṃ pūjyatamās tava
kuru sācivyam asmākaṃ na naḥ kāryam atikramet
 kartavyam akṛtaṃ kāryaṃ satāṃ manyum udīrayet
salilād ūrdhvam uttiṣṭha tiṣṭhatv eṣa kapis tvayi
 asmākam atithiś caiva pūjyaś ca plavatāṃ varaḥ
cāmīkaramahānābha devagandharvasevita
 hanūmāṃs tvayi viśrāntas tataḥ śeṣaṃ gamiṣyati
kākutsthasyānṛśaṃsyaṃ ca maithilyāś ca vivāsanam
 śramaṃ ca plavagendrasya samīkṣyotthātum arhasi
hiraṇyanābho maināko niśamya lavaṇāmbhasaḥ
 utpapāta jalāt tūrṇaṃ mahādrumalatāyutaḥ
sa sāgarajalaṃ bhittvā babhūvātyutthitas tadā
 yathā jaladharaṃ bhittvā dīptaraśmir divākaraḥ
śātakumbhamayaiḥ śṛṅgaiḥ sakiṃnaramahoragaiḥ
 ādityodayasaṃkāśair ālikhadbhir ivāmbaram
tasya jāmbūnadaiḥ śṛṅgaiḥ parvatasya samutthitaiḥ
 ākāśaṃ śastrasaṃkāśam abhavat kāñcanaprabham
jātarūpamayaiḥ śṛṅgair bhrājamānaiḥ svayaṃ prabhaiḥ
 ādityaśatasaṃkāśaḥ so 'bhavad girisattamaḥ
tam utthitam asaṃgena hanūmān agrataḥ sthitam
 madhye lavaṇatoyasya vighno 'yam iti niścitaḥ
sa tam ucchritam atyarthaṃ mahāvego mahākapiḥ
 urasā pātayām āsa jīmūtam iva mārutaḥ
sa tadā pātitas tena kapinā parvatottamaḥ
 buddhvā tasya kaper vegaṃ jaharṣa ca nananda ca
tam ākāśagataṃ vīram ākāśe samavasthitam
 prīto hṛṣṭamanā vākyam abravīt parvataḥ kapim
 mānuṣaṃ dharayan rūpam ātmanaḥ śikhare sthitaḥ
duṣkaraṃ kṛtavān karma tvam idaṃ vānarottama
 nipatya mama śṛṅgeṣu viśramasva yathāsukham
rāghāvasya kule jātair udadhiḥ parivardhitaḥ
 sa tvāṃ rāmahite yuktaṃ pratyarcayati sāgaraḥ
kṛte ca pratikartavyam eṣa dharmaḥ sanātanaḥ
 so 'yaṃ tat pratikārārthī tvattaḥ saṃmānam arhati
tvannimittam anenāhaṃ bahumānāt pracoditaḥ
 yojanānāṃ śataṃ cāpi kapir eṣa samāplutaḥ
 tava sānuṣu viśrāntaḥ śeṣaṃ prakramatām iti
tiṣṭha tvaṃ hariśārdūla mayi viśramya gamyatām
 tad idaṃ gandhavat svādu kandamūlaphalaṃ bahu
 tad āsvādya hariśreṣṭha viśrānto 'nugamiṣyasi
asmākam api saṃbandhaḥ kapimukhyas tvayāsti vai
 prakhyatas triṣu lokeṣu mahāguṇaparigrahaḥ
vegavantaḥ plavanto ye plavagā mārutātmaja
 teṣāṃ mukhyatamaṃ manye tvām ahaṃ kapikuñjara
atithiḥ kila pūjārhaḥ prākṛto 'pi vijānatā
 dharmaṃ jijñāsamānena kiṃ punar yādṛśo bhavān
tvaṃ hi devavariṣṭhasya mārutasya mahātmanaḥ
 putras tasyaiva vegena sadṛśaḥ kapikuñjara
pūjite tvayi dharmajña pūjāṃ prāpnoti mārutaḥ
 tasmāt tvaṃ pūjanīyo me śṛṇu cāpy atra kāraṇam
pūrvaṃ kṛtayuge tāta parvatāḥ pakṣiṇo 'bhavan
 te 'pi jagmur diśaḥ sarvā garuḍānilaveginaḥ
tatas teṣu prayāteṣu devasaṃghāḥ saharṣibhiḥ
 bhūtāni ca bhayaṃ jagmus teṣāṃ patanaśaṅkayā
tataḥ kruddhaḥ sahasrākṣaḥ parvatānāṃ śatakratuḥ
 pakṣāṃś ciccheda vajreṇa tatra tatra sahasraśaḥ
sa mām upagataḥ kruddho vajram udyamya devarāṭ
 tato 'haṃ sahasā kṣiptaḥ śvasanena mahātmanā
asmiṁl lavaṇatoye ca prakṣiptaḥ plavagottama
 guptapakṣaḥ samagraś ca tava pitrābhirakṣitaḥ
tato 'haṃ mānayāmi tvāṃ mānyo hi mama mārutaḥ
 tvayā me hy eṣa saṃbandhaḥ kapimukhya mahāguṇaḥ
asminn evaṃgate kārye sāgarasya mamaiva ca
 prītiṃ prītamanā kartuṃ tvam arhasi mahākape
śramaṃ mokṣaya pūjāṃ ca gṛhāṇa kapisattama
 prītiṃ ca bahumanyasva prīto 'smi tava darśanāt
evam uktaḥ kapiśreṣṭhas taṃ nagottamam abravīt
 prīto 'smi kṛtam ātithyaṃ manyur eṣo 'panīyatām
tvarate kāryakālo me ahaś cāpy ativartate
 pratijñā ca mayā dattā na sthātavyam ihāntarā
ity uktvā pāṇinā śailam ālabhya haripuṃgavaḥ
 jagāmākāśam āviśya vīryavān prahasann iva
sa parvatasamudrābhyāṃ bahumānād avekṣitaḥ
 pūjitaś copapannābhir āśīrbhir anilātmajaḥ
athordhvaṃ dūram utpatya hitvā śailamahārṇavau
 pituḥ panthānam āsthāya jagāma vimale 'mbare
bhūyaś cordhvagatiṃ prāpya giriṃ tam avalokayan
 vāyusūnur nirālambe jagāma vimale 'mbare
tad dvitīyaṃ hanumato dṛṣṭvā karma suduṣkaram
 praśaśaṃsuḥ surāḥ sarve siddhāś ca paramarṣayaḥ
devatāś cābhavan hṛṣṭās tatrasthās tasya karmaṇā
 kāñcanasya sunābhasya sahasrākṣaś ca vāsavaḥ
uvāca vacanaṃ dhīmān paritoṣāt sagadgadam
 sunābhaṃ parvataśreṣṭhaṃ svayam eva śacīpatiḥ
hiraṇyanābhaśailendraparituṣṭo 'smi te bhṛśam
 abhayaṃ te prayacchāmi tiṣṭha saumya yathāsukham
sāhyaṃ kṛtaṃ te sumahad vikrāntasya hanūmataḥ
 kramato yojanaśataṃ nirbhayasya bhaye sati
rāmasyaiṣa hi dautyena yāti dāśarather hariḥ
 satkriyāṃ kurvatā śakyā toṣito 'smi dṛḍhaṃ tvayā
tataḥ praharṣam alabhad vipulaṃ parvatottamaḥ
 devatānāṃ patiṃ dṛṣṭvā parituṣṭaṃ śatakratum
sa vai dattavaraḥ śailo babhūvāvasthitas tadā
 hanūmāṃś ca muhūrtena vyaticakrāma sāgaram
tato devāḥ sagandharvāḥ siddhāś ca paramarṣayaḥ
 abruvan sūryasaṃkāśāṃ surasāṃ nāgamātaram
ayaṃ vātātmajaḥ śrīmān plavate sāgaropari
 hanūmān nāma tasya tvaṃ muhūrtaṃ vighnam ācara
rākṣasaṃ rūpam āsthāya sughoraṃ parvatopamam
 daṃṣṭrākarālaṃ piṅgākṣaṃ vaktraṃ kṛtvā nabhaḥspṛśam
balam icchāmahe jñātuṃ bhūyaś cāsya parākramam
 tvāṃ vijeṣyaty upāyena viṣadaṃ vā gamiṣyati
evam uktā tu sā devī daivatair abhisatkṛtā
 samudramadhye surasā bibhratī rākṣasaṃ vapuḥ
vikṛtaṃ ca virūpaṃ ca sarvasya ca bhayāvaham
 plavamānaṃ hanūmantam āvṛtyedam uvāca ha
mama bhakṣaḥ pradiṣṭas tvam īśvarair vānararṣabha
 ahaṃ tvāṃ bhakṣayiṣyāmi praviśedaṃ mamānanam
evam uktaḥ surasayā prāñjalir vānararṣabhaḥ
 prahṛṣṭavadanaḥ śrīmān idaṃ vacanam abravīt
rāmo dāśarathir nāma praviṣṭo daṇḍakāvanam
 lakṣmaṇena saha bhrātrā vaidehyā cāpi bhāryayā
asya kāryaviṣaktasya baddhavairasya rākṣasaiḥ
 tasya sītā hṛtā bhāryā rāvaṇena yaśasvinī
tasyāḥ sakāśaṃ dūto 'haṃ gamiṣye rāmaśāsanāt
 kartum arhasi rāmasya sāhyaṃ viṣayavāsini
atha vā maithilīṃ dṛṣṭvā rāmaṃ cākliṣṭakāriṇam
 āgamiṣyāmi te vaktraṃ satyaṃ pratiśṛṇomi te
evam uktā hanumatā surasā kāmarūpiṇī
 abravīn nātivarten māṃ kaś cid eṣa varo mama
evam uktaḥ surasayā kruddho vānarapuṃgavaḥ
 abravīt kuru vai vaktraṃ yena māṃ viṣahiṣyase
ity uktvā surasāṃ kruddho daśayojanam āyataḥ
 daśayojanavistāro babhūva hanumāṃs tadā
taṃ dṛṣṭvā meghasaṃkāśaṃ daśayojanam āyatam
 cakāra surasāpy āsyaṃ viṃśadyojanam āyatam
hanumāṃs tu tataḥ kruddhas triṃśadyojanam āyataḥ
 cakāra surasā vaktraṃ catvāriṃśat tathocchritam
babhūva hanumān vīraḥ pañcāśadyojanocchritaḥ
 cakāra surasā vaktraṃ ṣaṣṭiyojanam āyatam
tathaiva hanumān vīraḥ saptatiṃ yojanocchritaḥ
 cakāra surasā vaktram aśītiṃ yojanāyatam
hanūmān acala prakhyo navatiṃ yojanocchritaḥ
 cakāra surasā vaktraṃ śatayojanam āyatam
tad dṛṣṭvā vyāditaṃ tv āsyaṃ vāyuputraḥ sa buddhimān
 dīrghajihvaṃ surasayā sughoraṃ narakopamam
sa saṃkṣipyātmanaḥ kāyaṃ jīmūta iva mārutiḥ
 tasmin muhūrte hanumān babhūvāṅguṣṭhamātrakaḥ
so 'bhipatyāśu tad vaktraṃ niṣpatya ca mahājavaḥ
 antarikṣe sthitaḥ śrīmān idaṃ vacanam abravīt
praviṣṭo 'smi hi te vaktraṃ dākṣāyaṇi namo 'stu te
 gamiṣye yatra vaidehī satyaṃ cāstu vacas tava
taṃ dṛṣṭvā vadanān muktaṃ candraṃ rāhumukhād iva
 abravīt surasā devī svena rūpeṇa vānaram
arthasiddhyai hariśreṣṭha gaccha saumya yathāsukham
 samānaya ca vaidehīṃ rāghaveṇa mahātmanā
tat tṛtīyaṃ hanumato dṛṣṭvā karma suduṣkaram
 sādhu sādhv iti bhūtāni praśaśaṃsus tadā harim
sa sāgaram anādhṛṣyam abhyetya varuṇālayam
 jagāmākāśam āviśya vegena garuṇopamaḥ
sevite vāridhāribhiḥ patagaiś ca niṣevite
 carite kaiśikācāryair airāvataniṣevite
siṃhakuñjaraśārdūlapatagoragavāhanaiḥ
 vimānaiḥ saṃpatadbhiś ca vimalaiḥ samalaṃkṛte
vajrāśanisamāghātaiḥ pāvakair upaśobhite
 kṛtapuṇyair mahābhāgaiḥ svargajidbhir alaṃkṛte
bahatā havyam atyantaṃ sevite citrabhānunā
 grahanakṣatracandrārkatārāgaṇavibhūṣite
maharṣigaṇagandharvanāgayakṣasamākule
 vivikte vimale viśve viśvāvasuniṣevite
devarājagajākrānte candrasūryapathe śive
 vitāne jīvalokasya vitato brahmanirmite
bahuśaḥ sevite vīrair vidyādharagaṇair varaiḥ
 kapinā kṛṣyamāṇāni mahābhrāṇi cakāśire
praviśann abhrajālāni niṣpataṃś ca punaḥ punaḥ
 prāvṛṣīndur ivābhāti niṣpatan praviśaṃs tadā
plavamānaṃ tu taṃ dṛṣṭvā siṃhikā nāma rākṣasī
 manasā cintayām āsa pravṛddhā kāmarūpiṇī
adya dīrghasya kālasya bhaviṣyāmy aham āśitā
 idaṃ hi me mahat sattvaṃ cirasya vaśam āgatam
iti saṃcintya manasā chāyām asya samakṣipat
 chāyāyāṃ saṃgṛhītāyāṃ cintayām āsa vānaraḥ
samākṣipto 'smi sahasā paṅgūkṛtaparākramaḥ
 pratilomena vātena mahānaur iva sāgare
tiryag ūrdhvam adhaś caiva vīkṣamāṇas tataḥ kapiḥ
 dadarśa sa mahāsattvam utthitaṃ lavaṇāmbhasi
kapirājñā yad ākhyātaṃ sattvam adbhutadarśanam
 chāyāgrāhi mahāvīryaṃ tad idaṃ nātra saṃśayaḥ
sa tāṃ buddhvārthatattvena siṃhikāṃ matimān kapiḥ
 vyavardhata mahākāyaḥ prāvṛṣīva balāhakaḥ
tasya sā kāyam udvīkṣya vardhamānaṃ mahākapeḥ
 vaktraṃ prasārayām āsa pātālāmbarasaṃnibham
sa dadarśa tatas tasyā vikṛtaṃ sumahan mukham
 kāyamātraṃ ca medhāvī marmāṇi ca mahākapiḥ
sa tasyā vivṛte vaktre vajrasaṃhananaḥ kapiḥ
 saṃkṣipya muhur ātmānaṃ niṣpapāta mahābalaḥ
āsye tasyā nimajjantaṃ dadṛśuḥ siddhacāraṇāḥ
 grasyamānaṃ yathā candraṃ pūrṇaṃ parvaṇi rāhuṇā
tatas tasya nakhais tīkṣṇair marmāṇy utkṛtya vānaraḥ
 utpapātātha vegena manaḥsaṃpātavikramaḥ
tāṃ hatāṃ vānareṇāśu patitāṃ vīkṣya siṃhikām
 bhūtāny ākāśacārīṇi tam ūcuḥ plavagarṣabham
bhīmam adya kṛtaṃ karma mahat sattvaṃ tvayā hatam
 sādhayārtham abhipretam ariṣṭaṃ plavatāṃ vara
yasya tv etāni catvāri vānarendra yathā tava
 dhṛtir dṛṣṭir matir dākṣyaṃ sa karmasu na sīdati
sa taiḥ saṃbhāvitaḥ pūjyaḥ pratipannaprayojanaḥ
 jagāmākāśam āviśya pannagāśanavat kapiḥ
prāptabhūyiṣṭha pāras tu sarvataḥ pratilokayan
 yojanānāṃ śatasyānte vanarājiṃ dadarśa saḥ
dadarśa ca patann eva vividhadrumabhūṣitam
 dvīpaṃ śākhāmṛgaśreṣṭho malayopavanāni ca
sāgaraṃ sāgarānūpān sāgarānūpajān drumān
 sāgarasya ca patnīnāṃ mukhāny api vilokayan
sa mahāmeghasaṃkāśaṃ samīkṣyātmānam ātmanā
 nirundhantam ivākāśaṃ cakāra matimān matim
kāyavṛddhiṃ pravegaṃ ca mama dṛṣṭvaiva rākṣasāḥ
 mayi kautūhalaṃ kuryur iti mene mahākapiḥ
tataḥ śarīraṃ saṃkṣipya tan mahīdharasaṃnibham
 punaḥ prakṛtim āpede vītamoha ivātmavān
sa cārunānāvidharūpadhārī; paraṃ samāsādya samudratīram
 parair aśakyapratipannarūpaḥ; samīkṣitātmā samavekṣitārthaḥ
tataḥ sa lambasya gireḥ samṛddhe; vicitrakūṭe nipapāta kūṭe
 saketakoddālakanālikere; mahādrikūṭapratimo mahātmā
sa sāgaraṃ dānavapannagāyutaṃ; balena vikramya mahormimālinam
 nipatya tīre ca mahodadhes tadā; dadarśa laṅkām amarāvatīm iva
