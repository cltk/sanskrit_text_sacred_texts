[mārk]
      tataś corakṣayaṃ kṛtvā dvijebhyaḥ pṛthivīm imām
      vājimedhe mahāyajñe vidhivat kalpayiṣyati
sthāpayitvā sa maryādāḥ svayambhuvihitāḥ śubhāḥ
      vanaṃ puṇyayaśaḥ karmā jarāvān saṃśrayiṣyati
tac chīlam anuvartsyante manuṣyā lokavāsinaḥ
      vipraiś corakśaye caiva kṛte kṣemaṃ bhaviśyate
kṛṣṇājināni śaktīś ca triśūlāny āyudhāni ca
      sthāpayan vipra śārdūlo deśeṣu vijiteṣu ca
saṃstūyamāno viprendrair mānayāno dvijottamān
      kalkiś cariṣyati mahīṃ sadā dasyu vadhe rataḥ
hā tāta hā sutety evaṃ tās tā vācaḥ sudāruṇāḥ
      vikrośamānān subhṛśaṃ dasyūn neṣyati saṃśayam
tato 'dharmavināśo vai dharmavṛddhiś ca bhārata
      bhaviṣyati kṛte prāpte kriyāvāṃś ca janas tathā
ārāmāś caiva caityāś ca taṭākāny avaṭās tathā
      yajñakriyāś ca vividhā bhaviṣyanti kṛte yuge
brāhmaṇāḥ sādhavaś caiva munayaś ca tapasvinaḥ
      āśramāḥ saha pāṣaṇḍāḥ sthitāḥ satye janāḥ prajāḥ
jāsyanti sarvabījāni upyamānāni caiva ha
     sarveṣv ṛtuṣu rājendra sarvaṃ sasyaṃ bhaviṣyati
narā dāneṣu niratā vrateṣu niyameṣu ca
     japayajñaparā viprā dharmakāmā mudā yutāḥ
     pālayiṣyanti rājāno dharmeṇemāṃ vasuṃdharām
vyavahāra ratā vaiśyā bhaviṣyanti kṛte yuge
     ṣaṣ karmaniratā viprāḥ kṣatriyā rakṣaṇe ratāḥ
śuśrūṣāyāṃ ratāḥ śūdrās tathā varṇatrayasya ca
     eṣa dharmaḥ kṛtayuge tretāyāṃ dvāpare tathā
     paścime yugakāle ca yaḥ sa te saṃprakīrtitaḥ
sarvalokasya viditā yugasaṃkhyā ca pāṇḍava
     etat te sarvam ākhyātam atītānāgataṃ mayā
     vāyuproktam anusmṛtya purāṇam ṛṣisaṃstutam
evaṃ saṃsāramārgā me bahuśaś cirajīvinā
     dṛṣṭāś caivānubhūtāś ca tāṃs te kathitavān aham
idaṃ caivāparaṃ bhūyo saha bhrātṛbhir acyuta
     dharmasaṃśaya mokṣārthaṃ nibodha vacanaṃ mama
dharme tvayātmā saṃyojyo nityaṃ dharmabhṛtāṃ vara
     dharmātmā hi sukhaṃ rājā pretya ceha ca nandati
nibodha ca śubhāṃ vāṇīṃ yāṃ pravakṣyāmi te 'nagha
     na brāhmaṇe paribhavaḥ kartavyas te kadā cana
     brāhmaṇo ruṣito hanyād api lokān pratijñayā
[vai]
     mārkaṇḍeya vaco śrutvā kurūṇāṃ pravaro nṛpaḥ
     uvāca vacanaṃ dhīmān paramaṃ paramadyutiḥ
kasmin dharme mayā stheyaṃ prajāḥ saṃrakṣatā mune
     kathaṃ ca vartamāno vai na cyaveyaṃ svadharmataḥ
[mārk]
     dayāvān sarvabhūteṣu hito rakto 'nasūyakaḥ
     apatyānām iva sveṣāṃ prajānāṃ rakṣaṇe rataḥ
     cara dharmaṃ tyajādharmaṃ pitṝn devāṃś ca pūjaya
pramādād yatkṛtaṃ te 'bhūt saṃyad dānena taj jaya
     alaṃ te mānam āśritya satataṃ paravān bhava
vijitya pṛthivīṃ sarvāṃ modamānaḥ sukhī bhava
     eṣa bhūto bhaviṣyaś ca dharmas te samudīritaḥ
na te 'sty aviditaṃ kiṃ cid atītānāgataṃ bhuvi
     tasmād imaṃ parikleśaṃ tvaṃ tāta hṛdi mā kṛthāḥ
eṣa kālo mahābāho api sarvadivaukasām
     muhyanti hi prajās tāta kālenābhipracoditāḥ
mā ca te 'tra vicāro bhūd yan mayoktaṃ tavānagha
     atiśaṅkya vaco hy etad dharmalopo bhavet tava
jātāsi prathite vaṃśe kurūṇāṃ bharatarṣabha
     karmaṇā manasā vācā sarvam etat samācara
[y]
     yat tvayoktaṃ dvijaśreṣṭha vākyaṃ śrutimanoharam
     tathā kariṣye yatnena bhavataḥ śāsanaṃ vibho
na me lobho 'sti viprendra na bhayaṃ na ca matsaraḥ
     kariṣyāmi hi tat sarvam uktaṃ yat te mayi prabho
[vai]
     śrutvā tu vacanaṃ tasya pāṇḍavasya mahātmanaḥ
     prahṛṣṭāḥ pāṇḍavā rājan sahitāḥ śārṅgadhanvanā
tathā kathāṃ śubhāṃ śrutvā mārkaṇḍeyasya dhīmataḥ
     vismitāḥ samapadyanta purāṇasya nivedanāt
