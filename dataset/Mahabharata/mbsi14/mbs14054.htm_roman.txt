[u]
      abhijānāmi jagataḥ kartāraṃ tvāṃ janārdana
      nūnaṃ bhavatprasādo 'yam iti me nāsti saṃśayaḥ
cittaṃ ca suprasannaṃ me tvad bhāvagatam acyuta
      vinivṛttaś ca me kopa iti viddhi paraṃtapa
yadi tv anugrahaṃ kaṃ cit tvatto 'rho 'haṃ janārdana
      draṣṭum icchāmi te rūpam aiśvaraṃ tan nidarśaya
[v]
      tataḥ sa tasmai prītātmā darśayām āsa tad vapuḥ
      śāśvataṃ vaiṣṇavaṃ dhīmān dadṛśe yad dhanaṃjayaḥ
sa dadarśa mahātmānaṃ viśvarūpaṃ mahābhujam
      vismayaṃ ca yayau vipras tad dṛṣṭvā rūpam aiśvaram
[u]
      viśvakarman namas te 'stu yasya te rūpam īdṛśam
      padbhyāṃ te pṛthivī vyāptā śirasā cāvṛtaṃ nabhaḥ
dyāvāpṛthivyor yan madhyaṃ jaṭhareṇa tad āvṛtam
      bhujābhyām āvṛtāś cāśās tvam idaṃ sarvam acyuta
saṃharasva punar devarūpam akṣayyam uttamam
      punas tvāṃ svena rūpeṇa draṣṭum icchāmi śāśvatam
[v]
      tam uvāca prasannātmā govindo janamejaya
      varaṃ vṛṇīṣveti tadā tam uttaṅko 'bravīd idam
paryāpta eṣa evādya varas tvatto mahādyute
     yat te rūpam idaṃ kṛṣṇa paśyāmi prabhavāpyayam
tam abravīt punaḥ kṛṣṇo mā tvam atra vicāraya
     avaśyam etat kartavyam amoghaṃ darśanaṃ mama
[u]
     avaśya karaṇīyaṃ vai yady etan manyase vibho
     toyam icchāmi yatreṣṭaṃ maruṣv etad dhi durlabham
[v]
     tataḥ saṃhṛtya tat tejaḥ provācottaṅkam īśvaraḥ
     eṣṭavye sati cintyo 'ham ity uktvā dvārakāṃ yayau
tataḥ kadā cid bhagavān uttaṅkas toyakāṅkṣayā
     tṛṣitaḥ paricakrāma marau sasmāra cāyutam
tato digvāsasaṃ dhīmān mātaṅgaṃ malapaṅkinam
     apaśyata marau tasmiñ śvayūthaparivāritam
bhīṣaṇaṃ baddhanistriṃśaṃ bāṇakārmukadhāriṇam
     tasyādhaḥ srotaso 'paśyad vāri bhūri dvijottamaḥ
smarann eva ca taṃ prāha mātaṅgaḥ prahasann iva
     ehy uttaṅka pratīcchasva matto vāri bhṛgūdvaha
     kṛpā hime sumahatī tvāṃ dṛṣṭvā tṛṭ samāhatam
ity uktas tena sa munis tat toyaṃ nābhyanandata
     cikṣepa ca sa taṃ dhīmān vāgbhir ugrābhir acyutam
punaḥ punaś ca mātaṅgaḥ pibasveti tam abravīt
     na cāpibat sa sakrodhaḥ kṣubhitenāntar ātmanā
sa tathā niścayāt tena pratyākhyāto mahātmanā
     śvabhiḥ saha mahārāja tatraivāntaradhīyata
uttaṅkas taṃ tathā dṛṣṭvā tato vrīḍita mānasaḥ
     mene pralabdham ātmānaṃ kṛṣṇenāmitra ghātinā
atha tenaiva mārgeṇa śaṅkhacakragadādharaḥ
     ājagāma mahābāhur uttaṅkaś cainam abravīt
na yuktaṃ tādṛśaṃ dātuṃ tvayā puruṣasattama
     salilaṃ vipramukhyebhyo mātaṅgasrotasā vibho
ity uktavacanaṃ dhīmān mahābuddhir janārdanaḥ
     uttaṅkaṃ ślakṣṇayā vācā sāntvayann idam abravīt
yādṛśeneha rūpeṇa yogyaṃ dātuṃ vṛtena vai
     tādṛśaṃ khalu me dattaṃ tvaṃ tu tan nāvabudhyase
mayā tvadarthamukto hi vajrapāṇiḥ puraṃdaraḥ
     uttaṅkāyāmṛtaṃ dehi toyarūpam iti prabhuḥ
sa mām uvāca devendro na martyo 'martyatāṃ vrajet
     anyam asmai varaṃ dehīty asakṛd bhṛgunandana
amṛtaṃ deyam ity eva mayoktaḥ sa śacīpatiḥ
     sa māṃ prasādya devendraḥ punar evedam abravīt
yadi deyam avaśyaṃ vai mātaṅgo 'haṃ mahādyute
     bhūtvāmṛtaṃ pradāsyāmi bhārgavāya mahātmane
yady evaṃ pratigṛhṇāti bhārgavo 'mṛtam adya vai
     pradātum eṣa gacchāmi bhārgavāyāmṛtaṃ prabho
     pratyākhyātas tv ahaṃ tena na dadyām iti bhārgava
sa tathā samayaṃ kṛtvā tena rūpeṇa vāsavaḥ
     upasthitas tvayā cāpi pratyākhyāto 'mṛtaṃ dadat
     caṇḍāla rūpī bhavagān sumahāṃs te vyatikramaḥ
yat tu śakyaṃ mayā kartuṃ bhūya eva tavepsitam
     toyepsāṃ tava durdharṣa kariṣye saphalām aham
yeṣv ahaḥsu tava brahman salilecchā bhaviṣyati
     tadā marau bhaviṣyanti jalapūrṇāḥ payodharāḥ
rasavac ca pradāsyanti te toyaṃ bhṛgunandana
     uttaṅka medhā ity uktāḥ khyātiṃ yāsyanti cāpi te
ity uktaḥ prītimān vipraḥ kṛṣṇena sa babhūva ha
     adyāpy uttaṅka meghāś ca marau varṣanti bhārata
