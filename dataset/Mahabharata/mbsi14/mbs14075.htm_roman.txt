[v]
      evaṃ trirātram abhavat tad yuddhaṃ bharatarṣabha
      arjunasya narendreṇa vṛtreṇeva śatakratoḥ
tataś caturthe divase vajradatto mahābalaḥ
      jahāsa sa svanaṃ hāsaṃ vākyaṃ cedam athābravīt
arjunārjuna tiṣṭhasva na me jīvan vimokṣyase
      tvāṃ nihatya kariṣyāmi putus toyaṃ yathāvidhi
tvayā vṛddho mama pitā bhagadattaḥ pituḥ sakhā
      hato vṛddho 'pacāyitvāc chiśuṃ mām adya yodhaya
ity evam uktvā saṃkruddho vajradatto narādhipaḥ
      preṣayām āsa kauravya vāraṇaṃ pāṇḍavaṃ prati
saṃpreṣyamāṇo nāgendro vajradattena dhīmatā
      utpatiṣyann ivākāśam abhidudrāva pāṇḍavam
agrahastapramuktena śīkareṇa saphalgunam
      samukṣata mahārāja śailaṃ nīla ivāmbudaḥ
sa tena preṣito rājñā meghavan ninadan muhuḥ
      mukhāḍambara ghoṣeṇa samādravata phalgunam
sa nṛtyann iva nāgendro vajradattapracoditaḥ
      āsasāda drutaṃ rājan kauravāṇāṃ mahāratham
tam āpatantaṃ saṃprekṣya vajradattasya vāraṇam
     gāṇḍīvam āśritya balī na vyakampata śatruhā
cukrodha balavac cāpi pāṇḍavas tasya bhūpateḥ
     kāryavighnam anusmṛtya pūrvavairaṃ ca bhārata
tatas taṃ vāraṇaṃ kruddhaḥ śarajālena pāṇḍavaḥ
     nivārayām āsa tadā veleva makarālayam
sa nāgapravaro vīryād arjunena nivāritaḥ
     tasthau śarair vitunnāṅgaḥ śvāvic chalalito yathā
nivāritaṃ gajaṃ dṛṣṭvā bhagadattātmajo nṛpaḥ
     utsasarja śitān bāṇān arjune krodhamūrchitaḥ
arjunas tu mahārāja śaraiḥ śaravighātibhiḥ
     vārayām āsa tān astāṃs tad adbhutam ivābhavat
tataḥ punar atikruddho rājā prāgjyotiṣādhipaḥ
     preṣayām āsa nāgendraṃ balavac chvasanopamam
tam āpatantaṃ saṃprekṣya balavān pākaśāsaniḥ
     nārācam agnisaṃkāśaṃ prāhiṇod vāraṇaṃ prati
sa tena vāraṇo rājan marmāṇy abhihato bhṛśam
     papāta sahasā bhūmau vajrarugṇa ivācalaḥ
sa patañ śuśubhe nāgo dhanaṃjaya śarāhataḥ
     viśann iva mahāśailo mahīṃ vajraprapīḍitaḥ
tasmin nipatite nāge vajradattasya pāṇḍavaḥ
     taṃ na bhetavyam ity āha tato bhūmigataṃ nṛpam
abravīd dhi mahātejāḥ prasthitaṃ māṃ yudhiṣṭhiraḥ
     rājānas te na hantavyā dhanaṃjaya kathaṃcanan
sarvam etan naravyāghra bhavatv etāvatā kṛtam
     yodhāś cāpi na hantavyā dhanaṃjaya raṇe tvayā
vaktavyāś cāpi rājānaḥ sarvaiḥ saha suhṛjjanaiḥ
     yudhiṣṭhirasyāśvamedho bhavadbhir anubhūyatām
iti bhrātṛvacaḥ śrutvā na hanmi tvāṃ janādhipa
     uttiṣṭha na bhayaṃ te 'sti svastimān gaccha pārthiva
āgacchethā mahārāja parāṃ caitrīm upasthitām
     tadāśvamedho bhavitā dharmarājasya dhīmataḥ
evam uktaḥ sa rājā tu bhagadattātmajas tadā
     tathety evābravīd vākyaṃ pāṇḍavenābhinirjitaḥ
