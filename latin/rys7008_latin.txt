hanyamāne bale tasmin padmanābhena pṛṣṭhataḥ
 mālyavān saṃnivṛtto 'tha velātiga ivārṇavaḥ
saṃraktanayanaḥ kopāc calan maulir niśācaraḥ
 padmanābham idaṃ prāha vacanaṃ paruṣaṃ tadā
nārāyaṇa na jānīṣe kṣatradharmaṃ sanātanam
 ayuddhamanaso bhagnān yo 'smān haṃsi yathetaraḥ
parāṅmukhavadhaṃ pāpaṃ yaḥ karoti sureśvara
 sa hantā na gataḥ svargaṃ labhate puṇyakarmaṇām
yuddhaśraddhātha vā te 'sti śaṅkhacakragadādhara
 ahaṃ sthito 'smi paśyāmi balaṃ darśaya yat tava
uvāca rākṣasendraṃ taṃ devarājānujo balī
 yuṣmatto bhayabhītānāṃ devānāṃ vai mayābhayam
 rākṣasotsādanaṃ dattaṃ tad etad anupālyate
prāṇair api priyaṃ kāryaṃ devānāṃ hi sadā mayā
 so 'haṃ vo nihaniṣyāmi rasātalagatān api
devam evaṃ bruvāṇaṃ tu raktāmburuhalocanam
 śaktyā bibheda saṃkruddho rākṣasendro rarāsa ca
mālyavad bhujanirmuktā śaktir ghaṇṭākṛtasvanā
 harer urasi babhrāja meghastheva śatahradā
tatas tām eva cotkṛṣya śaktiṃ śaktidharapriyaḥ
 mālyavantaṃ samuddiśya cikṣepāmburuhekṣaṇaḥ
skandotsṛṣṭeva sā śaktir govindakaraniḥsṛtā
 kāṅkṣantī rākṣasaṃ prāyān maholkevāñjanācalam
sā tasyorasi vistīrṇe hārabhāsāvabhāsite
 apatad rākṣasendrasya girikūṭa ivāśaniḥ
tayā bhinnatanutrāṇāḥ prāviśad vipulaṃ tamaḥ
 mālyavān punar āśvastas tasthau girir ivācalaḥ
tataḥ kārṣṇāyasaṃ śūlaṃ kaṇṭakair bahubhiś citam
 pragṛhyābhyahanad devaṃ stanayor antare dṛḍham
tathaiva raṇaraktas tu muṣṭinā vāsavānujam
 tāḍayitvā dhanurmātram apakrānto niśācaraḥ
tato 'mbare mahāñ śabdaḥ sādhu sādhv iti cotthitaḥ
 āhatya rākṣaso viṣṇuṃ garuḍaṃ cāpy atāḍayat
vainateyas tataḥ kruddhaḥ pakṣavātena rākṣasaṃ
 vyapohad balavān vāyuḥ śuṣkaparṇacayaṃ yathā
dvijendrapakṣavātena drāvitaṃ dṛśya pūrvajam
 sumālī svabalaiḥ sārdhaṃ taṅkām abhimukho yayau
pakṣavātabaloddhūto mālyavān api rākṣasaḥ
 svabalena samāgamya yayau laṅkāṃ hriyā vṛtaḥ
evaṃ te rākṣasā rāma hariṇā kamalekṣaṇā
 bahuśaḥ saṃyuge bhagnā hatapravaranāyakāḥ
aśaknuvantas te viṣṇuṃ pratiyoddhuṃ bhayārditāḥ
 tyaktvā laṅkāṃ gatā vastuṃ pātālaṃ sahapatnayaḥ
sumālinaṃ samāsādya rākṣasaṃ raghunandana
 sthitāḥ prakhyātavīryās te vaṃśe sālakaṭaṅkaṭe
ye tvayā nihatās te vai paulastyā nāma rākṣasāḥ
 sumālī mālyavān mālī ye ca teṣāṃ puraḥsarāḥ
 sarva ete mahābhāga rāvaṇād balavattarāḥ
na cānyo rakṣasāṃ hantā sureṣv api puraṃjaya
 ṛte nārāyaṇaṃ devaṃ śaṅkhacakragadādharam
bhavān nārāyaṇo devaś caturbāhuḥ sanātanaḥ
 rākṣasān hantum utpanno ajeyaḥ prabhur avyayaḥ
