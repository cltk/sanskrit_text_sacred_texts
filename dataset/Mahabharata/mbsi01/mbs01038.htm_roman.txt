[ṣṛ]
      yady etat sāhasaṃ tāta yadi vā duṣkṛtaṃ kṛtam
      priyaṃ vāpy apriyaṃ vā te vāg uktā na mṛṣā mayā
naivānyathedaṃ bhavitā pitar eṣa bravīmi te
      nāhaṃ mṛṣā prabravīmi svaireṣv api kutaḥ śapan
[ṣamīka]
      jānāmy ugraprabhāvaṃ tvāṃ putra satyagiraṃ tathā
      nānṛtaṃ hy uktapūrvaṃ te naitan mithyā bhaviṣyati
pitrā putro vayaḥstho 'pi satataṃ vācya eva tu
      yathā syād guṇasaṃyuktaḥ prāpnuyāc ca mahad yaśaḥ
kiṃ punar bāla eva tvaṃ tapasā bhāvitaḥ prabho
      vardhate ca prabhavatāṃ kopo 'tīva mahātmanām
so 'haṃ paśyāmi vaktavyaṃ tvayi dharmabhṛtāṃ vara
      putratvaṃ bālatāṃ caiva tavāvekṣya ca sāhasam
sa tvaṃ śama yuto bhūtvā vanyam āhāram āharan
      cara krodham imaṃ tyaktvā naivaṃ dharmaṃ prahāsyasi
krodho hi dharmaṃ harati yatīnāṃ duḥkhasaṃcitam
      tato dharmavihīnānāṃ gatir iṣṭā na vidyate
śama eva yatīnāṃ hi kṣamiṇāṃ siddhikārakaḥ
      kṣamāvatām ayaṃ lokaḥ paraś caiva kṣamāvatām
tasmāc carethāḥ satataṃ kṣamā śīlo jitendriyaḥ
     kṣamayā prāpsyase lokān brahmaṇaḥ samanantarān
mayā tu śamam āsthāya yac chakyaṃ kartum adya vai
     tat kariṣye 'dya tātāhaṃ preṣayiṣye nṛpāya vai
mama putreṇa śapto 'si bālenākṛta buddhinā
     mamemāṃ dharṣaṇāṃ tvattaḥ prekṣya rājann amarṣiṇā
[s]
     evamādiśya śiṣyaṃ sa preṣayām āsa suvrataḥ
     parikṣite nṛpataye dayāpanno mahātapāḥ
saṃdiśya kuśalapraśnaṃ kāryavṛttāntam eva ca
     śiṣyaṃ gaura mukhaṃ nāma śīlavantaṃ samāhitam
so 'bhigamya tataḥ śīghraṃ narendraṃ kuruvardhanam
     viveśa bhavanaṃ rājñaḥ pūrvaṃ dvāḥsthair niveditaḥ
pūjitaś ca narendreṇa dvijo gaura mukhas tataḥ
     ācakhyau pariviśrānto rājñe sarvam aśeṣataḥ
     śamīka vacanaṃ ghoraṃ yathoktaṃ mantrisaṃnidhau
śamīko nāma rājendra viṣaye vartate tava
     ṛṣiḥ paramadharmātmā dāntaḥ śānto mahātapāḥ
tasya tvayā naravyāghra sarpaḥ prāṇair viyojitaḥ
     avasakto dhanuṣkoṭyā skhandhe bharatasattama
     kṣāntavāṃs tava tat karma putras tasya na cakṣame
tena śapto 'si rājendra pitur ajñātam adya vai
     takṣakaḥ saptarātreṇa mṛtyus te vai bhaviṣyati
tatra rakṣāṃ kuruṣveti punaḥ punar athābravīt
     tad anyathā na śakyaṃ ca kartuṃ kena cid apy uta
na hi śaknoti saṃyantuṃ putraṃ kopasamanvitam
     tato 'haṃ preṣitas tena tava rājan hitārthinā
iti śrutvā vaco ghoraṃ sa rājā kurunandanaḥ
     paryatapyata tat pāpaṃ kṛtvā rājā mahātapāḥ
taṃ ca mauna vratadharaṃ śrutvā munivaraṃ tadā
     bhūya evābhavad rājā śokasaṃtapta mānasaḥ
anukrośātmatāṃ tasya śamīkasyāvadhārya tu
     paryatapyata bhūyo 'pi kṛtvā tat kilbiṣaṃ muneḥ
na hi mṛtyuṃ tathā rājā śrutvā vai so 'nvatapyata
     aśocad amaraprakhyo yathā kṛtveha karma tat
tatas taṃ preṣayām āsa rājā gaura mukhaṃ tadā
     bhūyaḥ prasādaṃ bhagavān karotv iti mameti vai
tasmiṃś ca gatamātre vai rājā gaura mukhe tadā
     mantribhir mantrayām āsa saha saṃvignamānasaḥ
niścitya mantribhiś caiva sahito mantratattvavit
     prāsādaṃ kārayām āsa ekastambhaṃ surakṣitam
rakṣāṃ ca vidadhe tatra bhiṣajaś cauṣadhāni ca
     brāhmaṇān siddhamantrāṃś ca sarvato vai nyaveśayat
rājakāryāṇi tatrasthaḥ sarvāṇy evākaroc ca saḥ
     mantribhiḥ sahadharmajñaḥ samantāt parirakṣitaḥ
prāpte tu divase tasmin saptame dvijasattama
     kāśyapo 'bhyāgamad vidvāṃs taṃ rājānaṃ cikitsitum
śrutaṃ hi tena tad abhūd adya taṃ rājasattamam
     takṣakaḥ pannagaśreṣṭho neṣyate yamasādanam
taṃ daṣṭaṃ pannagendreṇa kariṣye 'ham apajvaram
     tatra me 'rthaś ca dharmaś ca bhaviteti vicintayan
taṃ dadarśa sa nāgendras takṣakaḥ kāśyapaṃ pathi
     gacchantam ekamanasaṃ dvijo bhūtvā vayo 'tigaḥ
tam abravīt pannagendraḥ kāśyapaṃ munipuṃgavam
     kva bhavāṃs tvarito yāti kiṃ ca kāryaṃ cikīrṣati
[k]
     nṛpaṃ kuru kulotpannaṃ parikṣitam ariṃdamam
     takṣakaḥ pannagaśreṣṭhas tejasādya pradhakṣyati
taṃ daṣṭaṃ pannagendreṇa tenāgnisamatejasā
     pāṇḍavānāṃ kulakaraṃ rājānam amitaujasam
     gacchāmi saumya tvaritaṃ sadyaḥ kartum apajvaram
[t]
     ahaṃ sa takṣako brahmaṃs taṃ dhakṣyāmi mahīpatim
     nivartasva na śaktas tvaṃ mayā daṣṭaṃ cikitsitum
[k]
     ahaṃ taṃ nṛpatiṃ nāga tvayā daṣṭam apajvaram
     kariṣya iti me buddhir vidyā balam upāśritaḥ
