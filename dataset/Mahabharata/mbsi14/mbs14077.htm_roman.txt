[v]
      tato gāṇḍīvabhṛc chūro yuddhāya samavasthitaḥ
      vibabhau yudhi durdharṣo himavān acalo yathā
tataḥ saindhava yodhās te punar eva vyavasthitāḥ
      vimuñcantaḥ susaṃrabdhāḥ śaravarṣāṇi bhārata
tān prasahya mahāvīryaḥ punar eva vyavasthitān
      tataḥ provāca kaunteyo mumūrṣañ ślakṣṇayā girā
yudhyadhvaṃ parayā śaktyā yatadhvaṃ ca vadhe mama
      kurudhvaṃ sarvakāryāṇi mahad vo bhayam āgatam
eṣa yotsyāmi vaḥ sarvān nivārya śaravāgurām
      tiṣṭhadhvaṃ yuddhamanaso darpaṃ vinayitāsmi vaḥ
etāvad uktvā kauravyo ruṣā gāṇḍīvabhṛt tadā
      tato 'tha vacanaṃ smṛtvā bhrātur jyeṣṭhasya bhārata
na hantavyā raṇe tāta kṣatriyā vijigīṣavaḥ
      jetavyāś ceti yat proktaṃ dharmarājñā mahātmanā
      cintayām āsa ca tadā phalgunaḥ puruṣarṣabhaḥ
ity ukto 'haṃ narendreṇa na hantavyā nṛpā iti
      kathaṃ tan na mṛṣeha syād dharmarāja vacaḥ śubham
na hanyeraṃś ca rājāno rājñaś cājñā kṛtā bhavet
      iti saṃcintya sa tadā bhrātuḥ priyahite rataḥ
      provāca vākyaṃ dharmajñaḥ sandhavān yuddhadurmadān
bālān striyo vā yuṣmākaṃ na haniṣye vyavasthitān
     yaś ca vakṣyati saṃgrāme tavāsmīti parājitaḥ
etac chrutvā vaco mahyaṃ kurudhvaṃ hitam ātmanaḥ
     ato 'nyathā kṛcchragatā bhaviṣyatha mahārditāḥ
evam uktvā tu tān vīrān yuyudhe kurupuṃgavaḥ
     atvarāvān asaṃrabdhaḥ saṃrabdhair vijigīṣubhiḥ
tataḥ śatasahasrāṇi śarāṇāṃ nataparvaṇām
     mumucuḥ saindhavā rājaṃs tadā gāṇḍīvadhanvani
sa tān ātapataḥ krūrān āśīviṣaviṣopamān
     ciccheda niśitair bāṇair antaraiva dhanaṃjayaḥ
chittvā tu tān āśu gamān kaṅkapatrāñ śilāśitān
     ekaikam eṣa daśabhir bibheda samare śaraiḥ
tataḥ prāsāṃś ca śaktīṃś ca punar eva dhanaṃjaye
     jayadrathaṃ hataṃ smṛtvā cikṣipuḥ saindhavā nṛpāḥ
teṣāṃ kirīṭī saṃkalpaṃ moghaṃ cakre mahāmanāḥ
     sarvāṃs tān antarā chittvā mudā cukrośa pāṇḍavaḥ
tathaivāpatatāṃ teṣāṃ yodhānāṃ jaya gṛddhinām
     śirāṃsi pātayām āsa bhallaiḥ saṃnataparvabhiḥ
teṣāṃ pradravatāṃ caiva punar eva ca dhāvatām
     nivartatāṃ ca śabdo 'bhūt pūrṇasyeva mahodadheḥ
te vadhyamānās tu tadā pārthenāmita tejasā
     yathāprāṇaṃ yathotsāhaṃ yodhayām āsur arjunam
tatas te phalgunenājau śaraiḥ saṃnataparvabhiḥ
     kṛtā visaṃjñā bhūyiṣṭhāḥ klāntavāhana sainikāḥ
tāṃs tu sarvān pariglānān viditvā dhṛtarāṣṭrajā
     duḥśalā bālam ādāya naptāraṃ prayayau tadā
     surathasya sutaṃ vīraṃ rathenānāgasaṃ tadā
śānty arthaṃ sarvayodhānām abhyagacchata pāṇḍavam
     sā dhanaṃjayam āsādya mumocārtasvaraṃ tadā
     dhanaṃjayo 'pi tāṃ dṛṣṭvā dhanur visasṛje prabhuḥ
samutsṛṣṭa dhanuḥ pārtho vidhivad bhaginīṃ tadā
     prāha kiṃ karavāṇīti sā ca taṃ vākyam abravīt
eṣa te bharataśreṣṭha svasrīyasyātmajaḥ śiśuḥ
     abhivādayate vīra taṃ paśya puruṣarṣabha
ity uktas tasya pitaraṃ sa papracchārjunas tadā
     kvāsāv iti tato rājan duḥśalā vākyam abravīt
pitṛśokābhisaṃtapto viṣādārto 'sya vai pitā
     pañcatvam agamad vīra yathā tan me nibodha ha
sa pūrvaṃ pitaraṃ śrutvā hataṃ yuddhe tvayānagha
     tvām āgataṃ ca saṃśrutya yuddhāya hayasāriṇam
     pituś ca mṛtyuduḥkhārto 'jahāt prāṇān dhanaṃjaya
prāpto bībhatsur ity eva nāma śrutvaiva te 'nagha
     viṣādārtaḥ papātorvyā mamāra ca mamātmajaḥ
taṃ tu dṛṣṭvā nipatitaṃ tatas tasyātmajaṃ vibho
     gṛhītvā samanuprāptā tvām adya śaraṇaiṣiṇī
ity uktvārtasvaraṃ sātu mumoca dhṛtarāṣṭrajā
     dīnā dīnaṃ sthitaṃ pārtham abravīc cāpy adhomukham
svasāraṃ māma vekṣasva svasrīyātmamam eva ca
     kartum arhasi dharmajña dayāṃ mayi kurūdvaha
     vismṛtya kururājānaṃ taṃ ca mandaṃ jayadratham
abhimanyor yathā jātaḥ parikṣit paravīra hā
     tathāyaṃ surathāj jāto mama pautro mahābhuja
tam ādāya naravyāghra saṃptāptāsmi tavāntikam
     śamārthaṃ sarvayodhānāṃ śṛṇu cedaṃ vaco mama
āgato 'yaṃ mahābāho tasya mandasya pautrakaḥ
     prasādam asya bālasya tasmāt tvaṃ kartum arhasi
eṣa prasādya śirasā mayā sārdham ariṃdama
     yācate tvāṃ mahābāho śamaṃ gaccha dhanaṃjaya
bālasya hatabandhoś ca pārtha kiṃ cid ajānataḥ
     prasādaṃ kuru dharmajña mā manyuvaśam anvagāḥ
tam anāryaṃ nṛśaṃsaṃ ca vismṛtyāsya pitāmaham
     āgaḥ kāriṇam atyarthaṃ prasādaṃ kartum arhasi
evaṃ bruvatyāṃ karuṇaṃ duḥśalāyāṃ dhanaṃjayaḥ
     saṃsmṛtya devīṃ gāndhārīṃ dhṛtarāṣṭraṃ ca pārthivam
     provāca duḥkhaśokārtaḥ kṣatradharmaṃ vigarhayan
dhik taṃ duryodhanaṃ kṣudraṃ rājyalubdhaṃ ca māninam
     yatkṛte bāndhavāḥ sarve mayā nītā yamakṣayam
ity uktvā bahu sāntvādi prasādam akaroj jayaḥ
     pariṣvajya ca tāṃ prīto visasarja gṛhān prati
duḥśalā cāpi tān yodhān nivārya mahato raṇāt
     saṃpūjya pārthaṃ prayayau gṛhān prati śubhānanā
tataḥ saindhavakān yodhān vinirjitya nararṣabhaḥ
     punar evānvadhāvat sa taṃ hayaṃ kāmacāriṇam
sasāra yajñiyaṃ vīro vidhivat sa viśāṃ pate
     tārāmṛgam ivākāśe devadevaḥ pināka dhṛk
sa ca vājī yatheṣṭena tāṃs tān deśān yathāsukham
     vicacāra yathākāmaṃ karma pārthasya vardhayan
krameṇa sahayas tv evaṃ vicaran bharatarṣabha
     maṇipūra pater deśam upāyāt saha pāṇḍavaḥ
