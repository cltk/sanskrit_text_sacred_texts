tathokte tān ṛṣīn rāmaḥ pratyuvāca kṛtāñjaliḥ
 kimāhāraḥ kimācāro lavaṇaḥ kva ca vartate
rāghavasya vacaḥ śrutvā ṛṣayaḥ sarva eva te
 tato nivedayām āsur lavaṇo vavṛdhe yathā
āhāraḥ sarvasattvāni viśeṣeṇa ca tāpasāḥ
 ācāro raudratā nityaṃ vāso madhuvane sadā
hatvā daśasahasrāṇi siṃhavyāghramṛgadvipān
 mānuṣāṃś caiva kurute nityam āhāram āhnikam
tato 'parāṇi sattvāni khādate sa mahābalaḥ
 saṃhāre samanuprāpte vyāditāsya ivāntakaḥ
tac chrutvā rāghavo vākyam uvāca sa mahāmunīn
 ghātayiṣyāmi tad rakṣo vyapagacchatu vo bhayam
tathā teṣāṃ pratijñāya munīnām ugratejasām
 sa bhrātṝn sahitān sarvān uvāca raghunandanaḥ
ko hantā lavaṇaṃ vīrāḥ kasyāṃśaḥ sa vidhīyatām
 bharatasya mahābāhoḥ śatrughnasyāthavā punaḥ
rāghaveṇaivam uktas tu bharato vākyam abravīt
 aham enaṃ badhiṣyāmi mamāṃśaḥ sa vidhīyatām
bharatasya vacaḥ śrutvā śauryavīryasamanvitam
 lakṣmaṇāvarajas tasthau hitvā sauvarṇam āsanam
śatrughnas tv abravīd vākyaṃ praṇipatya narādhipam
 kṛtakarmā mahābāhur madhyamo raghunandanaḥ
āryeṇa hi purā śūnyā ayodhyā rakṣitā purī
 saṃtāpaṃ hṛdaye kṛtvā āryasyāgamanaṃ prati
duḥkhāni ca bahūnīha anubhūtāni pārthiva
 śayāno duḥkhaśayyāsu nandigrāme mahātmanā
phalamūlāśano bhūtvā jaṭācīradharas tathā
 anubhūyedṛśaṃ duḥkham eṣa rāghavanandanaḥ
 preṣye mayi sthite rājan na bhūyaḥ kleśam āpnuyāt
tathā bruvati śatrughne rāghavaḥ punar abravīt
 evaṃ bhavatu kākutstha kriyatāṃ mama śāsanam
rājye tvām abhiṣekṣyāmi maghos tu nagare śubhe
 niveśaya mahābāho bharataṃ yady avekṣase
śūras tvaṃ kṛtavidyaś ca samarthaḥ saṃniveśane
 nagaraṃ madhunā juṣṭaṃ tathā janapadāñ śubhān
yo hi vaṃśaṃ samutpāṭya pārthivasya punaḥ kṣaye
 na vidhatte nṛpaṃ tatra narakaṃ sa nigacchati
sa tvaṃ hatvā madhusutaṃ lavaṇaṃ pāpaniścayam
 rājyaṃ praśādhi dharmeṇa vākyaṃ me yady avekṣase
uttaraṃ ca na vaktavyaṃ śūra vākyāntare mama
 bālena pūrvajasyājñā kartavyā nātra saṃśayaḥ
abhiṣekaṃ ca kākutstha pratīcchasva mayodyatam
 vasiṣṭhapramukhair viprair vidhimantrapuraskṛtam
