[lomaṣa]
      dhanaṃjayena cāpy uktaṃ yat tac chṛṇu yudhiṣṭhira
      yudhiṣṭhiraṃ bhrātaraṃ me yojayer dharmyayā śriyā
tvaṃ hi dharmān parān vettha tapāṃsi ca tapodhana
      śrīmatāṃ cāpi jānāsi rājñāṃ dharmaṃ sanātanam
sa bhavān yat paraṃ veda pāvanaṃ puruṣān prati
      tena saṃyojayethās tvaṃ tīrthapuṇyena pāṇḍavam
yathā tīrthāni gaccheta gāś ca dadyāt sa pārthivaḥ
      tathā sarvātmanā kāryam iti māṃ vijayo 'bravīt
bhavatā cānugupto 'sau caret tīrthāni sarvaśaḥ
      rakṣobhyo rakṣitavyaś ca durgeṣu viṣameṣu ca
dadhīca iva devendraṃ yathā cāpy aṅgirā ravim
      tathā rakṣasva kaunteyaṃ rākṣasebhyo dvijottama
yātudhānā hi bahavo rākṣasāḥ parvatopamāḥ
      tvayābhiguptān kaunteyān nātivarteyur antikāt
so 'ham indrasya vacanān niyogād arjunasya ca
      rakṣamāṇo bhayebhyas tvāṃ cariṣyāmi tvayā saha
dvis tīrthāni mayā pūrvaṃ dṛṣṭāni kurunandana
      idaṃ tṛtīyaṃ drakṣyāmi tāny eva bhavatā saha
iyaṃ rājarṣibhir yātā puṇyakṛdbhir yudhiṣṭhira
     manvādibhir mahārāja tīrthayātrā bhayāpahā
nānṛjur nākṛtātmā ca nāvaidyo na ca pāpakṛt
     snāti tīrtheṣu kauravya na ca vakramatir naraḥ
tvaṃ tu dharmamatir nityaṃ dharmajñaḥ satyasaṃgaraḥ
     vimuktaḥ sarvapāpebhyo bhūya eva bhaviṣyasi
yathā bhagīratho rājā rājānaś ca gayādayaḥ
     yathā yayātiḥ kaunteya tathā tvam api pāṇḍava
[y]
     na harṣāt saṃprapaśyāmi vākyasyāsyottaraṃ kva cit
     smared dhi devarājo yaṃ kiṃnāmābhyadhikaṃ tataḥ
bhavatā saṃgamo yasya bhrātā yasya dhanaṃjayaḥ
     vāsavaḥ smarate yasya ko nāmābhyadhikas tataḥ
yac ca māṃ bhagavān āha tīrthānāṃ darśanaṃ prati
     dhaumyasya vacanād eṣā buddhiḥ pūrvaṃ kṛtaiva me
tad yadā manyase brahman gamanaṃ tīrthadarśane
     tadaiva gantāsmi dṛḍham eṣa me niścayaḥ paraḥ
[v]
     gamane kṛtabuddhiṃ taṃ pāṇḍavaṃ lomaśo 'bravīt
     laghur bhava mahārāja laghuḥ svairaṃ gamiṣyasi
[y]
     bikṣā bhujo nivartantāṃ brāhmaṇā yatayaś ca ye
     ye cāpy anugatāḥ paurā rājabhaktipuraskṛtāḥ
dhṛtarāṣṭraṃ mahārājam abhigacchantu caiva te
     sa dāsyati yathākālam ucitā yasya yā bhṛtiḥ
sa ced yathocitaṃ vṛttiṃ na dadyān manujeśvaraḥ
     asmatpriyahitārthāya pāñcālyo vaḥ pradāsyati
[v]
     tato bhūyiṣṭhaśaḥ paurā gurubhārasamāhitāḥ
     viprāś ca yatayo yuktā jagmur nāgapuraṃ prati
tān sarvān dharmarājasya premṇā rājāmbikā sutaḥ
     pratijagrāha vidhivad dhanaiś ca samatarpayat
tataḥ kuntīsuto rājā laghubhir brāhmaṇaiḥ saha
     lomaśena ca suprītas trirātraṃ kāmyake 'vasat
