[s]
      yan māṃ pārthasya saṃgrāme karmāṇi paripṛcchasi
      tac chṛṇuṣva mahārāja pārtho yad akaron mṛdhe
rajo dṛṣṭvā samudbhūtaṃ śrutvā ca gajanisvanam
      bhajyatāṃ bhagadattena kaunteyaḥ kṛṣṇam abravīt
yathā prāgjyotiṣo rājā gajena madhusūdana
      tvaramāṇo 'bhyatikrānto dhruvaṃ tasyaiṣa nisvanaḥ
indrād anavaraḥ saṃkhye gajayānaviśāradaḥ
      prathamo vā dvitīyo vā pṛthivyām iti me matiḥ
sa cāpi dviradaśreṣṭhaḥ sadā pratigajo yudhi
      sarvaśabdātigaḥ saṃkhye kṛtakarmā jitaklamaḥ
sahaḥ śastranipātānām agnisparśasya cānagha
      sa pāṇḍava balaṃ vyaktam adyaiko nāśayiṣyati
na cāvābhyām ṛte 'nyo 'sti śaktas taṃ pratibādhitum
      tvaramāṇas tato yāhi yataḥ prāgjyotiṣādhipaḥ
śakra sakhyād dvipabalair vayasā cāpi vismitam
      adyainaṃ preṣayiṣyāmi balahantuḥ priyātithim
vacanād atha kṛṣṇas tu prayayau savyasācinaḥ
      dāryate bhagadattena yatra pāṇḍava vāhinī
taṃ prayāntaṃ tataḥ paścād āhvayanto mahārathāḥ
     saṃśaptakāḥ samārohan sahasrāṇi caturdaśa
daśaiva tu sahasrāṇi trigartānāṃ narādhipa
     catvāri tu sahasrāṇi vāsudevasya ye 'nugāḥ
dāryamāṇāṃ camūṃ dṛṣṭvā bhagadattena māriṣa
     āhūyamānasya ca tair abhavad dhṛdayaṃ dvidhā
kiṃ nu śreyaḥ karaṃ karma bhaved iti vicintayan
     ito vā vinivarteyaṃ gaccheyaṃ vā yudhiṣṭhiram
tasya buddhyā vicāryaitad arjunasya kurūdvaha
     abhavad bhūyasī buddhiḥ saṃśaptakavadhe sthirā
sa saṃnivṛttaḥ sahasā kapipravara ketanaḥ
     eko rathasahasrāṇi nihantuṃ vāsavī raṇe
sā hi duryodhanasyāsīn matiḥ karṇasya cobhayoḥ
     arjunasya vadhopāye tena dvaidham akalpayat
sa tu saṃvartayām āsa dvaidhī bhāvena pāṇḍavaḥ
     rathena tu rathāgryāṇām akarot tāṃ mṛṣā tadā
tataḥ śatasahasrāṇi śarāṇāṃ nataparvaṇām
     vyasṛjann arjune rājan saṃśaptakamahārathāḥ
naiva kuntīsutaḥ pārtho naiva kṛṣṇo janārdanaḥ
     na hayā na ratho rājan dṛśyante sma śaraiś citāḥ
yadā moham anuprāptaḥ sa svedaś ca janārdanaḥ
     tatas tān prāyaśaḥ pārtho vajrāstreṇa nijaghnivān
śataśaḥ pāṇayaś chinnāḥ seṣu jyātalakārmukāḥ
     ketavo vājinaḥ sūtā rathinaś cāpatan kṣitau
drumācalāgrāmbudharaiḥ samarūpāḥ sukalpitāḥ
     hatārohāḥ kṣitau petur dvipāḥ pārtha śarāhatāḥ
vipra viddha kuthā valgāś chinnabhāṇḍāḥ parāsavaḥ
     sārohās turagāḥ petur mathitāḥ pārtha mārgaṇaiḥ
sarṣṭi carmāsi nakharāḥ sa mudgaraparaśvadhāḥ
     saṃchinnā bāhavaḥ petur nṛṇāṃ bhallaiḥ kirīṭinā
bālādityāmbujendūnāṃ tulyarūpāṇi māriṣa
     saṃchinnāny arjuna śaraiḥ śirāṃsy urvīṃ prapedire
jajvālālaṃkṛtaiḥ senāpatribhiḥ prāṇabhojanaiḥ
     nānā liṅgair adāmitrān kruddhe nighnati phalgune
kṣobhayantaṃ tadā senāṃ dviradaṃ nalinīm iva
     dhanaṃjayaṃ bhūtagaṇāḥ sādhu sādhv ity apūjayan
dṛṣṭvā tat karma pārthasya vāsavasyeva mādhavaḥ
     vismayaṃ paramaṃ gatvā talam āhatya pūjayat
tataḥ saṃśaptakān hatvā bhūyiṣṭhaṃ ye vyavasthitāḥ
     bhagadattāya yāhīti pārthaḥ kṛṣṇam acodayat
