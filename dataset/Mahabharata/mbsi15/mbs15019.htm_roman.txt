[vai]
      evam uktas tu rājñā sa viduro buddhisattamaḥ
      dhṛtarāṣṭram upetyedaṃ vākyam āha mahārthavat
ukto yudhiṣṭhiro rājā bhavad vacanam āditaḥ
      sa ca saṃśrutya vākyaṃ te praśaśaṃsa mahādyutiḥ
bībhatsuś ca mahātejā nivedayati te gṛhān
      vasu tasya gṛhe yac ca prāṇān api ca kevalān
dharmarājaś ca putras te rājyaṃ prāṇān dhanāni ca
      anujānāti rājarṣe yac cānyad api kiṃ cana
bhīmas tu sarvaduḥkhāni saṃsmṛtya bahulāny uta
      kṛcchrād iva mahābāhur anumanya viniḥśvasan
sa rājñā dharmaśīlena bhrātrā bībhatsunā tathā
      anunīto mahābāhuḥ sauhṛde sthāpito 'pi ca
na ca manyus tvayā kārya iti tvāṃ prāha dharmarāṭ
      saṃsmṛtya bhīmas tad vairaṃ yad anyāyavad ācaret
evaṃ prāyo hi dharmo 'yaṃ kṣatriyāṇāṃ narādhipa
      yuddhe kṣatriya dharme ca nirato 'yaṃ vṛkodaraḥ
vṛkodara kṛte cāham arjunaś ca punaḥ punaḥ
      prasādayāva nṛpate bhavān prabhur ihāsti yat
pradadātu bhavān vittaṃ yāvad icchasi pārthiva
     tvam īśvaro no rājyasya prāṇānāṃ ceti bhārata
brahma deyāgrahārāṃś ca putrāṇāṃ caurdhva dehikam
     ito ratnāni gāś caiva dāsīdāsam ajāvikam
ānayitvā kuruśreṣṭho brāhmaṇebhyaḥ prayacchatu
     dīnāndha kṛpaṇebhyaś ca tatra tatra nṛpājñayā
bahv annarasapānāḍhyāḥ sabhā vidura kāraya
     gavāṃ nipānāny anyac ca vividhaṃ puṇyakarma yat
iti mām abravīd rājā pārthaiś caiva dhanaṃjayaḥ
     yad atrānantaraṃ kāryaṃ tad bhavān vaktum arhati
ity ukto vidureṇātha dhṛtarāṣṭro 'bhinandya tat
     manaś cakre mahādāne kārtikyāṃ janamejaya
