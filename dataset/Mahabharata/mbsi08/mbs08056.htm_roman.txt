[dhṛ]
      tato bhagneṣu sainyeṣu bhīmasenena saṃyuge
      duryodhano 'bravīt kiṃ nu saubalo vāpi saṃjaya
karṇo vā jayatāṃ śreṣṭho yodhā vā māmakā yudhi
      kṛpo vā kṛtavarmā ca drauṇir duḥśāsano 'pi vā
atyadbhutam idaṃ manye pāṇḍaveyasya vikramam
      yathāpratijñaṃ yodhānāṃ rādheyaḥ kṛtavān api
kurūṇām api sarveṣāṃ karṇaḥ śatruniṣūdanaḥ
      śarma varma pratiṣṭhā ca jīvitāśā ca saṃjaya
tat prabhagnaṃ balaṃ dṛṣṭvā kaunteyenāmitaujasā
      rādheyānām adhirathaḥ karṇaḥ kim akarod yudhi
putrā vā mama durdharṣā rājāno vā mahārathāḥ
      etan me sarvam ācakṣva kuśalo hy asi saṃjaya
[s]
      aparāhṇe mahārāja sūtaputraḥ pratāpavān
      jaghāna somakān sarvān bhīmasenasya paśyataḥ
      bhīmo 'py atibalaḥ sainyaṃ dhārtarāṣṭraṃ vyapothayat
drāvyamāṇaṃ balaṃ dṛṣṭvā bhīmasenena dhīmatā
      yantāram abravīt karṇaḥ pāñcālān eva mā vaha
madrarājas tataḥ śalyaḥ śvetān aśvān mahājavān
      prāhiṇoc cedipāñcālān karūṣāṃś ca mahābalaḥ
praviśya ca sa tāṃ senāṃ śalyaḥ parabalārdanaḥ
     nyayacchat turagān hṛṣṭo yatra yatraicchad agraṇīḥ
taṃ ratahṃ meghasaṃkāśaṃ vaiyāghraparivāraṇam
     saṃdṛśya pāṇḍupāñcālās trastā āsan viśāṃ pate
tato rathasya ninadaḥ prādurāsīn mahāraṇe
     parjanyasamanirghoṣaḥ parvatasyeva dīryataḥ
tataḥ śaraśatais tīkṣṇaiḥ karṇo 'py ākarṇaniḥsṛtaiḥ
     jaghāna pāṇḍava balaṃ śataśo 'tha sahasraśaḥ
taṃ tathā samare karma kurvāṇam atimānuṣam
     parivavrur maheṣvāsāḥ pāṇḍavānāṃ mahārathāḥ
taṃ śikhaṇḍī ca bhīmaś ca dhṛṣṭadyumnaś ca pārṣataḥ
     nakulaḥ sahadevaś ca draupadeyāḥ sasātyakāḥ
     parivavrur jighāṃsanto rādheyaṃ śaravṛṣṭibhiḥ
sātyakis tu tataḥ karṇaṃ viṃśatyā niśitaiḥ śaraiḥ
     atāḍayad raṇe śūro jatru deśe narottamaḥ
śikhaṇḍī pañcaviṃśatyā dhṛṣṭadyumnaś ca pañcabhiḥ
     draupadeyāś catuḥṣaṣṭyā sahadevaś ca saptabhiḥ
     nakulaś ca śatenājau karṇaṃ vivyādha sāyakaiḥ
bhīmasenas tu rādheyaṃ navatyā nataparvaṇām
     vivyādha samare kruddho jatru deśe mahābalaḥ
tataḥ prahasyādhirathir vikṣipan dhanur uttamam
     mumoca niśitān bāṇān pīḍayan sumahābalaḥ
     tān pratyavidhyad rādheyaḥ pañcabhiḥ pañcabhiḥ śaraiḥ
sātyakes tu dhanuś chittvā dhvajaṃ ca puruṣarṣabhaḥ
     athainaṃ navabhir bāṇair ājaghāna stanāntare
bhīmasenas tu taṃ kruddho vivyādha triṃśatā śaraiḥ
     sārathiṃ ca tribhir bāṇair ājaghāna paraṃtapaḥ
virathān draupadeyāṃś ca cakāra puruṣarṣabhaḥ
     akṣṇor nimeṣa mātreṇa tad adbhutam ivābhavat
vimukhīkṛtya tān sarvāñ śaraiḥ saṃnataparvabhiḥ
     pāñcālān ahanac chūraś cedīnāṃ ca mahārathān
te vadhyamānāḥ samare cedimatsyā viśāṃ pate
     karṇam ekam abhidrutya śarasaṃghaiḥ samārdayan
     tāñ jaghāna śitair bāṇaiḥ sūtaputro mahārathaḥ
etad atyadbhutaṃ karṇe dṛṣṭavān asmi bhārata
     yad ekaḥ samare śūrān sūtaputraḥ pratāpavān
yātamānān paraṃ śaktyāyodhayat tāṃś ca dhanvinaḥ
     pāṇḍaveyān mahārāja śarair vāritavān raṇe
tatra bhārata karṇasya llāghavena mahātmanaḥ
     tutuṣur devatāḥ sarvāḥ siddhāś ca paramarṣayaḥ
apūjayan maheṣvāsā dhārtarāṣṭrā narottamam
     karṇaṃ rathavaraśreṣṭhaṃ śreṣṭhaṃ sarvadhanuṣmatām
tataḥ karṇo mahārāja dadāha ripuvāhinīm
     kakṣam iddho yathā vahnir nidāghe jvalito mahān
te vadhyamānāḥ karṇena pāṇḍaveyās tatas tataḥ
     prādravanta raṇe bhītāḥ karṇaṃ dṛṣṭvā mahābalam
tatrākrando mahān āsīt pāñcālānāṃ mahāraṇe
     vadhyatāṃ sāyakais tīkṣṇaiḥ karṇa cāpavaracyutaiḥ
tena śabdena vitrastā pāṇḍavānāṃ mahācamūḥ
     karṇam ekaṃ raṇe yodhaṃ menire tatra śātravāḥ
tatrādbhutaṃ paraṃ cakre rādheyaḥ śatrukarśanaḥ
     yad ekaṃ pāṇḍavāḥ sarve na śekur abhivīkṣitum
yathaughaḥ parvataśreṣṭham āsādyābhipradīryatel
     tathā tat pāṇḍavaṃ sainyaṃ karṇam āssādya dīryate
karṇo 'pi samare rājan vidhūmo 'gnir iva jvalan
     dahaṃs tasthau mahābāhuḥ pāṇḍavānāṃ mahācamūm
śirāṃsi ca mahārāja karṇāṃś cañcala kuṇḍalān
     bāhūṃś ca vīro vīrāṇāṃ ciccheda laghu ceṣubhiḥ
hastidantān tsarūn khaḍgān dhvajāñ śaktīr hayān gajān
     rathāṃś ca vividhān rājan patākāvyajanāni ca
akṣeṣā yugayoktrāṇi cakrāṇi vividhāni ca
     ciccheda śatadhā karṇo yodhavratam anuṣṭhitaḥ
tatra bhārata karṇena nihatair gajavājibhiḥ
     agamyarūpā pṛthivī māṃsaśoṇitakardamā
viṣamaṃ ca samaṃ caiva hatair aśvapadātibhiḥ
     rathaiś ca kuñjaraiś caiva na prajñāyata kiṃ cana
nāpi sve na pare yodhāḥ prajñāyanta parasparam
     ghore śarāndhakāre tu karṇāstre ca vijṛmbhite
rādheya cāpanirmuktaiḥ śaraiḥ kāñcanabhūṣitaiḥ
     saṃchāditā mahārāja yatamānā mahārathāḥ
te pāṇḍaveyāḥ samare karṇena sma punaḥ punaḥ
     abhajyanta mahārāja yatamānā mahārathāḥ
mṛgasaṃghān yathā kruddhaḥ siṃho drāvayate vane
     karṇas tu samare yodhāṃs tatra tatra mahāyaśāḥ
     kālayām āsa tat sainyaṃ yathā paśugaṇān vṛkaḥ
dṛṣṭvā tu pāṇḍavīṃ senāṃ dhārtarāṣṭrāḥ parāṅmukhīm
     abhijagmur maheṣvāsā ruvanto bhairavān ravān
duryodhano hi rājendra mudā paramayā yutaḥ
     vādayām āsa saṃhṛṣṭo nānāvādyāni sarvaśaḥ
pāñcālāpi maheṣvāsā bhagnabhagnā narottamāḥ
     nyavartanta yathā śūrā mṛtyuṃ kṛtvā nivartanam
tān nivṛttān raṇe śūrān rādheyaḥ śatrutāpanaḥ
     anekaśo mahārāja babhañja puruṣarṣabhaḥ
tatra bhārata karṇena pāñcālā viṃśatī rathāḥ
     nihatāḥ sādayaḥ krodhāc cedayaś ca paraḥśatāḥ
kṛtvā śūnyān rathopasthān vājipṛṣṭhāṃś ca bhārata
     nirmanuṣyān gajaskandhān pādātāṃś caiva vidrutān
āditya iva madhyāhne durnirīkṣyaḥ paraṃtaha
     kālāntakavapuḥ krūdaḥ sūtaputraś cacāla ha
evam etān mahārāja naravāji rathā dvipān
     hatvā tasthau maheṣvāsaḥ karṇo 'rigaṇasūdanaḥ
yathā bhūtagaṇān hatvā kālas tiṣṭhen mahābalaḥ
     tathā sa somakān hatvā tasthāv eko mahārathaḥ
tatrādbhutam apaśyāma pāñcālānāṃ parākramam
     vadhyamānāpi karṇena nājahū raṇamūrdhani
rājā duḥśāsanaś caiva kṛpaḥ śāradvatas tathā
     aśvatthāmā kṛtavarmā śakuniś cāpi saubalaḥ
     nyahanan pāṇḍavīṃ senāṃ śataśo 'tha sahasraśaḥ
karṇa putrau ca rājendra bhrātarau satyavikramau
     anāśayetāṃ balinaḥ pāñcālān vai tatas tataḥ
     tatra yuddhaṃ tadā hy āsīt krūraṃ viśasanaṃ mahat
tathaiva pāṇḍavāḥ śūrā dhṛṣṭadyumna śikhaṇḍinau
     draupadeyāś ca saṃkruddhā abhyaghnaṃs tāvakaṃ balam
evam eṣa kṣayo vṛttaḥ pāṇḍavānāṃ tatas tataḥ
     tāvakānām api raṇe bhīmaṃ prāpya mahābalam
