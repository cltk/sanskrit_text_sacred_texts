[vai]
      nāradasya tu tad vākyaṃ praśaśaṃsur dvijottamāḥ
      śatayūpas tu rājarṣir nāradaṃ vākyam abravīt
aho bhagavatā śraddhā kururājasya vardhitā
      sarvasyā ca janasyāsya mama caiva mahādyute
asti kā cid vivakṣā tu mama tāṃ gadataḥ śṛṇu
      dhṛtarāṣṭraṃ prati nṛpaṃ devarṣe lokapūjita
sarvavṛttāntatattvajño bhavān divyena cakṣuṣā
      yuktaḥ paśyasi devarṣe gatīr vai vividhā nṛṇām
uktavān nṛpatīnāṃ tvaṃ mahendrasya salokatām
      na tv asya nṛpater lokāḥ kathitās te mahāmune
sthānam asya kṣitipateḥ śrotum icchāmy ahaṃ vibho
      tvattaḥ kīdṛk kadā veti tan mamācakṣva pṛcchataḥ
ity ukto nāradas tena vākyaṃ sārva mano'nugam
      vyājahāra satāṃ madhye divyadarśī mahātapāḥ
yadṛcchayā śakra sado gatvā śakraṃ śacīpatim
      dṛṣṭavān asmi rājarṣe tatra pāṇḍuṃ narādhipam
tatreyaṃ dhṛtarāṣṭrasya kathā samabhavan nṛpa
      tapaso duścarasyāsya yad ayaṃ tapyate nṛpaḥ
      tatrāham idam aśrauṣaṃ śakrasya vadato nṛpa
varṣāṇi trīṇi śiṣṭāni rājño 'sya paramāyuṣaḥ
tataḥ kuberabhavanaṃ gāndhārī sāhito nṛpaḥ
     vihartā dhṛtarāṣṭro 'yaṃ rājarājābhipūjitaḥ
kāmagena vimānena divyābharaṇabhūṣitaḥ
     ṛṣiputro mahābhāgas tapasā dagdhakilbiṣaḥ
saṃcariṣyati lokāṃś ca devagandharvarakṣasām
     svacchandeneti dharmātmā yan māṃ tvaṃ paripṛcchasi
deva guhyam idāṃ prītyā mayā vaḥ kathitaṃ mahat
     bhavanto hi śrutadhanās tapasā dagdhakilbiṣāḥ
iti te tasya tac chrutvā devarṣer madhuraṃ vacaḥ
     sarve sumanasaḥ prītā babhūvuḥ sa ca pārthivaḥ
evaṃ kathābhir anvāsya dhṛtarāṣṭraṃ manīṣiṇaḥ
     viprajagmur yathākāmaṃ te siddhagatim āsthitāḥ
