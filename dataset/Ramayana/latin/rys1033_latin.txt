kṛtodvāhe gate tasmin brahmadatte ca rāghava
 aputraḥ putralābhāya pautrīm iṣṭim akalpayat
iṣṭyāṃ tu vartamānāyāṃ kuśanābhaṃ mahīpatim
 uvāca paramaprītaḥ kuśo brahmasutas tadā
putras te sadṛśaḥ putra bhaviṣyati sudhārmikaḥ
 gādhiṃ prāpsyasi tena tvaṃ kīrtiṃ loke ca śāśvatīm
evam uktvā kuśo rāma kuśanābhaṃ mahīpatim
 jagāmākāśam āviśya brahmalokaṃ sanātanam
kasya cit tv atha kālasya kuśanābhasya dhīmataḥ
 jajñe paramadharmiṣṭho gādhir ity eva nāmataḥ
sa pitā mama kākutstha gādhiḥ paramadhārmikaḥ
 kuśavaṃśaprasūto 'smi kauśiko raghunandana
pūrvajā bhaginī cāpi mama rāghava suvratā
 nāmnā satyavatī nāma ṛcīke pratipāditā
saśarīrā gatā svargaṃ bhartāram anuvartinī
 kauśikī paramodārā sā pravṛttā mahānadī
divyā puṇyodakā ramyā himavantam upāśritā
 lokasya hitakāmārthaṃ pravṛttā bhaginī mama
tato 'haṃ himavatpārśve vasāmi niyataḥ sukham
 bhaginyāḥ snehasaṃyuktaḥ kauśikyā raghunandana
sā tu satyavatī puṇyā satye dharme pratiṣṭhitā
 pativratā mahābhāgā kauśikī saritāṃ varā
ahaṃ hi niyamād rāma hitvā tāṃ samupāgataḥ
 siddhāśramam anuprāpya siddho 'smi tava tejasā
eṣā rāma mamotpattiḥ svasya vaṃśasya kīrtitā
 deśasya ca mahābāho yan māṃ tvaṃ paripṛcchasi
gato 'rdharātraḥ kākutstha kathāḥ kathayato mama
 nidrām abhyehi bhadraṃ te mā bhūd vighno 'dhvanīha naḥ
niṣpandās taravaḥ sarve nilīnā mṛgapakṣiṇaḥ
 naiśena tamasā vyāptā diśaś ca raghunandana
śanair viyujyate saṃdhyā nabho netrair ivāvṛtam
 nakṣatratārāgahanaṃ jyotirbhir avabhāsate
uttiṣṭhati ca śītāṃśuḥ śaśī lokatamonudaḥ
 hlādayan prāṇināṃ loke manāṃsi prabhayā vibho
naiśāni sarvabhūtāni pracaranti tatas tataḥ
 yakṣarākṣasasaṃghāś ca raudrāś ca piśitāśanāḥ
evam uktvā mahātejā virarāma mahāmuniḥ
 sādhu sādhv iti taṃ sarve munayo hy abhyapūjayan
rāmo 'pi saha saumitriḥ kiṃ cid āgatavismayaḥ
 praśasya muniśārdūlaṃ nidrāṃ samupasevate
