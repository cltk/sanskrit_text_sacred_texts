[y]
      bhavān etādṛśo loke vedavedāṅgapāragaḥ
      brūhi kiṃ kurvataḥ karma bhaved gatir anuttamā
[sarpa]
      pātre dattvā priyāṇy uktvā satyam uktvā ca bhārata
      ahiṃsā nirataḥ svargaṃ gacched iti matir mama
[y]
      dānād vā sarpasatyād vā kim ato guru dṛśyate
      ahiṃsā priyayoś caiva gurulāghavam ucyatām
[sarpa]
      dāne ratatvaṃ satyaṃ ca ahiṃsā priyam eva ca
      eṣāṃ kāryagarīyastvād dṛśyate gurulāghavam
kasmāc cid dānayogād dhi satyam eva viśiṣyate
      satyavākyāc ca rājendra kiṃ cid dānaṃ viśiṣyate
evam eva maheṣvāsa priyavākyān mahīpate
      ahiṃsā dṛśyate gurvī tataś ca priyam iṣyate
evam etad bhaved rājan kāryāpekṣam anantaram
      yad abhipretam anyat te brūhi yāvad bravīmy aham
[y]
      kathaṃ svarge gatiḥ sarpakarmaṇāṃ ca phalaṃ dhruvam
      aśarīrasya dṛśyeta viṣayāṃś ca bravīhi me
[sarpa]
      tisro vai gatayo rājan paridṛṣṭāḥ svakarmabhiḥ
      mānuṣyaṃ svargavāsaś ca tiryagyoniś ca tat tridhā
tatra vai mānuṣāl lokād dānādibhir atandritaḥ
     ahiṃsārtha samāyuktaiḥ kāraṇaiḥ svargam aśnute
viparītaiś ca rājendra kāraṇair mānuṣo bhavet
     tiryagyonis tathā tāta viśeṣaś cātra vakṣyate
kāmakrodhasamāyukto hiṃsā lobhasamanvitaḥ
     manuṣyatvāt paribhraṣṭas tiryagyonau prasūyate
tiryagyonyāṃ pṛthagbhāvo manuṣyatve vidhīyate
     gavādibhyas tathāśvebhyo devatvam api dṛśyate
so 'yam etā gatīḥ sarvā jantuś carati kāryavān
     nitye mahati cātmānam avasthāpayate nṛpa
jāto jātaś ca balavān bhuṅkte cātmā sa dehavān
     phalārthas tāta niṣpṛktaḥ prajā lakṣaṇabhāvanaḥ
[y]
     śabde sparśe ca rūpe ca tathaiva rasagandhayoḥ
     tasyādhiṣṭhānam avyagraṃ brūhi sarpayathātatham
kiṃ na gṛhṇāsi viṣayān yugapat tvaṃ mahāmate
     etāvad ucyatāṃ coktaṃ sarvaṃ pannagasattama
[sarpa]
     yad ātmadravyam āyuṣman dehasaṃśrayaṇānvitam
     karaṇādhiṣṭhitaṃ bhogān upabhuṅkte yathāvidhi
jñānaṃ caivātra buddhiś ca mano ca bharatarṣabha
     tasya bhogādhikaraṇe karaṇāni nibodha me
manasā tāta paryeti kramaśo viṣayān imān
     viṣayāyatanasthena bhūtātmā kṣetraniḥsṛtaḥ
atra cāpi naravyāghra mano jantor vidhīyate
     tasmād yugapad asyātra grahaṇaṃ nopapadyate
sa ātmā puruṣavyāghra bhruvor antaram āśritaḥ
     dravyeṣu sṛjate buddhiṃ vividheṣu parāvaram
buddher uttarakālaṃ ca vedanā dṛśyate budhaiḥ
     eṣa vai rājaśārdūla vidhiḥ kṣetrajñabhāvanaḥ
[y]
     manaso cāpi buddheś ca brūhi me lakṣaṇaṃ param
     etad adhyātmaviduṣāṃ paraṃ kāryaṃ vidhīyate
[sarpa]
     buddhir ātmānugā tāta utpātena vidhīyate
     tad āśritā hi saṃjñaiṣā vidhis tasyaiṣaṇe bhavet
buddher guṇavidhir nāsti manas tu guṇavad bhavet
     buddhir utpadyate kārye manas tūtpannam eva hi
etad viśeṣaṇaṃ tāta mano buddhyor mayeritam
     tvam apy atrābhisaṃbuddhaḥ kathaṃ vā manyate bhavān
[y]
     aho buddhimatāṃ śreṣṭha śubhā buddhir iyaṃ tava
     viditaṃ veditavyaṃ te kasmān mām anupṛcchasi
sarvajñaṃ tvāṃ kathaṃ moha āviśat svargavāsinam
     evam adbhutakarmāṇam iti me saṃśayo mahān
[sarpa]
     suprajñam api cec chūram ṛddhir mohayate naram
     vartamānaḥ sukhe sarvo nāvaitīti matir mama
so 'ham aiśvaryamohena madāviṣṭo yudhiṣṭhira
     patitaḥ pratisaṃbuddhas tvāṃ tu saṃbodhayāmy aham
kṛtaṃ kāryaṃ mahārāja tvayā mama paraṃtapa
     kṣīṇaḥ śāpaḥ sukṛcchro me tvayā saṃbhāṣya sādhunā
ahaṃ hi divi divyena vimānena caran purā
     abhimānena mattaḥ san kaṃ cin nānyam acintayam
brahmarṣidevagandharvayakṣarākṣasa kiṃnarāḥ
     karān mama prayacchanti sarve trailokyavāsinaḥ
cakṣuṣā yaṃ prapaśyāmi prāṇinaṃ pṛthivīpatau
     tasya tejo harāmy āśu tad dhi dṛṣṭibalaṃ mama
brahmarṣīṇāṃ sahasraṃ hi uvāha śibikāṃ mama
     sa mām apanayo rājan bhraṃśayām āsa vai śriyaḥ
tatra hy agastyaḥ pādena vahan pṛṣṭo mayā muniḥ
     adṛṣṭena tato 'smy ukto dhvaṃsa sarpeti vai ruṣā
tatas tasmād vimānāgrāt pracyutaś cyuta bhūṣaṇaḥ
     prapatan bubudhe ''tmānaṃ vyālī bhūtam adhomukham
ayācaṃ tam ahaṃ vipraṃ śāpasyānto bhaved iti
     ajñānāt saṃpravṛttasya bhagavan kṣantum arhasi
tataḥ sa mām uvācedaṃ prapatantaṃ kṛpānvitaḥ
     yudhiṣṭhiro dharmarājaḥ śāpāt tvāṃ mokṣayiṣyati
abhimānasya ghorasya balasya ca narādhipa
     phale kṣīṇe mahārāja phalaṃ puṇyam avāpsyasi
tato me vismayo jātas tad dṛṣṭvā tapaso balam
     brahma ca brāhmaṇatvaṃ ca yena tvāham acūcudam
satyaṃ damas tapoyogam ahiṃsā dānanityatā
     sādhakāni sadā puṃsāṃ na jātir na kulaṃ nṛpa
ariṣṭa eṣa te bhrātā bhīmo mukto mahābhujaḥ
     svasti te 'stu mahārāja gamiṣyāmi divaṃ punaḥ
[vai]
     ity uktvājagaraṃ dehaṃ tyaktvā sa nahuṣo nṛpaḥ
     divyaṃ vapuḥ samāsthāya gatas tridivam eva ha
yudhiṣṭhiro 'pi dharmātmā bhrātrā bhīmena saṃgataḥ
     dhaumyena sahitaḥ śrīmān āśramaṃ punar abhyagāt
tato dvijebhyaḥ sarvebhyaḥ sametebhyo yathātatham
     kathayām āsa tat sarvaṃ dharmarājo yudhiṣṭhiraḥ
tac chrutvā te dvijāḥ sarve bhrātaraś cāsya te trayaḥ
     āsan suvrīḍitā rājan draupadī ca yaśasvinī
te tu sarve dvijaśreṣṭhāḥ pāṇḍavānāṃ hitepsayā
     maivam ity abruvan bhīmaṃ garhayanto 'sya sāhasam
pāṇḍavās tu bhayān muktaṃ prekṣya bhīmaṃ mahābalam
     harṣam āhārayāṃ cakrur vijahruś ca mudā yutāḥ
