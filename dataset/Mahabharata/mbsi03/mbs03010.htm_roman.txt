[dhṛ]
      bhagavan nāham apy etad rocaye dyūtasaṃstavam
      manye tad vidhinākramya kārito 'smīti vai mune
naitad rocayate bhīṣmo na droṇo viduro na ca
      gāndhārī necchati dyūtaṃ tac ca mohāt pravartitam
parityaktuṃ na śaknomi duryodhanam acetanam
      putrasnehena bhagavañ jānann api yatavrata
[vy]
      vaicitra vīryanṛpate satyam āha yathā bhavān
      dṛḍhaṃ vedmi paraṃ putraṃ paraṃ putrān na vidyate
indro 'py aśrunipātena surabhyā pratibodhitaḥ
      anyaiḥ samṛddhair apy arthair na sutād vidyate param
atra te vartayiṣyāmi mahad ākhyānam uttamam
      surabhyāś caiva saṃvādam indrasya ca viśāṃ pate
triviṣṭapagatā rājan surabhiḥ prārudat kila
      gavāṃ māta purā tāta tām indro 'nvakṛpāyata
[in]
      kim idaṃ rodiṣi śubhe kac cit kṣemaṃ divaukasām
      mānuṣeṣv atha vā goṣu naitad alpaṃ bhaviṣyati
[su]
      vinipāto na vaḥ kaś cid dṛśyate tridaśādhipa
      ahaṃ tu putraṃ śocāmi tena rodimi kauśika
paśyainaṃ karṣakaṃ raudraṃ durbalaṃ mama putrakam
     pratodenābhinighnantaṃ lāṅgalena nipīḍitam
etaṃ dṛṣṭvā bhṛśaṃ śrantaṃ vadhyamānaṃ surādhipa
     kṛpāviṣṭāsmi devendra manaś codvijate mama
ekas tatra balopeto dhuram udvahate 'dhikām
     aparo 'lpabalaprāṇaḥ kṛśo dhamani saṃtataḥ
     kṛcchrād udvahate bhāraṃ taṃ vai śocāmi vāsava
vadhyamānaḥ pratodena tudyamānaḥ punaḥ punaḥ
     naiva śaknomi taṃ bhāram udvoḍhuṃ paśya vāsava
tato 'haṃ tasya duḥkhārtā viraumi bhṛśaduḥkhitā
     aśrūṇy āvartayantī ca netrābhyāṃ karuṇāyatī
[in]
     tava putrasahasreṣu pīḍyamāneṣu śobhane
     kiṃ kṛpāyitam asty atra putra eko 'tra pīḍyate
[su]
     yadi putrasahasraṃ me sarvatra samam eva me
     dīnasya tu sataḥ śakraputrasyābhyadhikā kṛpā
[vy]
     tad indraḥ surabhī vākyaṃ niśamya bhṛśavismitaḥ
     jīvitenāpi kauravya mene 'bhyadhikam ātmajam
pravavarṣa ca tatraiva sahasā toyam ulbaṇam
     karṣakasyācaran vighnaṃ bhagavān pākaśāsanaḥ
tad yathā surabhiḥ prāha samam evāstu me tathā
     suteṣu rājan sarveṣu dīneṣv abhyadhikā kṛpā
yādṛśo me sutaḥ paṇḍus tādṛśo me 'si putraka
     viduraś ca mahāprājñaḥ snehād etad vramīmy aham
cirāya tava putrāṇāṃ śatam ekaś ca pārthiva
     pāṇḍoḥ pañcaiva lakṣyante te 'pi mandāḥ suduḥkhitāḥ
kathaṃ jīveyur atyantaṃ kathaṃ vardheyur ity api
     iti dīneṣu pārtheṣu mano me paritapyate
yadi pārthiva kauravyāñ jīvamānān ihecchasi
     duryodhanas tava sutaḥ śamaṃ gacchatu pāṇḍavaiḥ
