[s]
      tasmin hate gajānīke putro duryodhanas tava
      bhīmasenaṃ ghnatety evaṃ sava sainyāny acodayat
tataḥ sarvāṇy anīkāni tava putrasya śāsanāt
      abhyadravan bhīmasenaṃ nadantaṃ bhairavān ravān
taṃ balaugham aparyantaṃ devair api durutsaham
      āpatantaṃ suduṣpāraṃ samudram iva parvaṇi
rathanāgāśvakalilaṃ śaṅkhadundubhināditam
      athānantam apāraṃ ca narendra stimitahradam
taṃ bhīmasenaḥ samare mahodadhim ivāparam
      senāsāgaram akṣobhyaṃ veleva samavārayat
tad āścaryam apaśyāma śraddheyam api cādbhutam
      bhīmasenasya samare rājan karmātimānuṣam
udīrṇāṃ pṛthivīṃ sarvāṃ sāśvāṃ sa rathakuñjarām
      asaṃbhramaṃ bhīmaseno gadayā samatāḍayat
sa saṃvārya balaughāṃs tān gadayā rathināṃ varaḥ
      atiṣṭhat tumule bhīmo girir merur ivācalaḥ
tasmin sutumule ghore kāle paramadāruṇe
      bhrātaraś caiva putrāś ca dhṛṣṭadyumnaś ca pārṣataḥ
draupadeyābhimanyuś ca śikhaṇḍī ca mahārathaḥ
     na prājahan bhīmasenaṃ bhaye jāte mahābalam
tataḥ śaikyāyasīṃ gurvīṃ pragṛhya mahatīṃ gadām
     avadhīt tāvakān yodhān daṇḍapāṇir ivāntakaḥ
     pothayan rathavṛndāni vājivṛndāni cābhibhūḥ
vyacarat samare bhīmo yugāṅge pāvako yathā
     vinighnan samare sarvān yugānte kālavad vibhuḥ
ūruvegena saṃkarṣan rathajālāni pāṇḍavaḥ
     pramardayan gajān sarvān naḍvalānīva kuñjaraḥ
mṛdnan rathebhyo rathino gajebhyo gajayodhinaḥ
     sādinaś cāśvapṛṣṭhebhyo bhūmau caiva padātinaḥ
tatra tatra hataiś cāpi manuṣyagajavājibhiḥ
     raṇāṅgaṇaṃ tad abhavan mṛtyor āghata saṃnibham
pinākam iva rudrasya kruddhasyābhighnataḥ paśūn
     yamadaṇḍopamām ugrām indrāśanisamasvanām
     dadṛśur bhīmasenasya raudrāṃ viśasanīṃ gadām
āvidhyato gadāṃ tasya kaunteyasya mahātmanaḥ
     babhau rūpaṃ mahāghoraṃ kālasyeva yugakṣaye
taṃ tathā mahatīṃ senāṃ drāvayantaṃ punaḥ punaḥ
     dṛṣṭvā mṛtyum ivāyāntaṃ sarve vimanaso 'bhavan
yato yataḥ prekṣate sma gadām udyamya pāṇḍavaḥ
     tena tena sma dīryante sarvasainyāni bhārata
pradārayantaṃ sainyāni balaughenāparājitam
     grasamānam anīkāni vyāditāsyam ivāntakam
taṃ tathā bhīmakarmāṇaṃ pragṛhītamahāgadam
     dṛṣṭvā vṛkodaraṃ bhīṣmaḥ sahasaiva samabhyayāt
mahatā meghaghoṣeṇa rathenādityavarcasā
     chādayañ śaravarṣeṇa parjanya iva vṛṣṭimān
tam āyāntaṃ tathā dṛṣṭvā vyāttānanam ivāntakam
     bhīṣmaṃ bhīmo mahābāhuḥ pratyudīyād amarṣaṇaḥ
tasmin kṣaṇe sātyakiḥ satyasaṃdhaḥ; śinipravīro 'bhyapatat pitāmaham
     nighnann amitrān dhanuṣā dṛḍhena; sa kampayaṃs tava putrasya senām
taṃ yāntam aśvai rajataprakāśaiḥ; śarān dhamantaṃ dhanuṣā dṛḍhena
     nāśaknuvan vārayituṃ tadānīṃ; sarve gaṇā bhārata ye tvadīyāḥ
avidhyad enaṃ niśitaiḥ śarāgrair; alambuso rājavarārśyaśṛṅgiḥ
     taṃ vai caturbhiḥ pratividhya vīro; naptā śiner abhyapatad rathena
anvāgataṃ vṛṣṇivaraṃ niśamya; madhye ripūṇāṃ parivartamānam
     prāvartayantaṃ kurupuṃgavāṃś ca; punaḥ punaś ca praṇadantam ājau
nāśaknuvan vārayituṃ variṣṭhaṃ; madhyandine sūryam ivātapantam
     na tatra kaś cinn aviṣaṇṇa āsīd; ṛte rājan somadattasya putrāt
sa hy ādadāno dhanur ugravegaṃ; bhūriśravā bhārata saumadattiḥ
     dṛṣṭvā rathān svān vyapanīyamānān; pratyudyayau sātyakiṃ yoddhum icchan
