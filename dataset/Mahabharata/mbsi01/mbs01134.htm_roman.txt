[vai]
      tataḥ sarvāḥ prakṛtayo nagarād vāraṇāvatāt
      sarvamaṅgala saṃyuktā yathāśāstram atandritāḥ
śrutvāgatān pāṇḍuputrān nānā yānaiḥ sahasraśaḥ
      abhijagmur naraśreṣṭhāñ śrutvaiva parayā mudā
te samāsādya kaunteyān vāraṇāvatakā janāḥ
      kṛtvā jayāśiṣaḥ sarve parivāryopatasthire
tair vṛtaḥ puruṣavyāghro dharmarājo yudhiṣṭhiraḥ
      vibabhau devasaṃkāśo vajrapāṇir ivāmaraiḥ
satkṛtās te tu pauraiś ca paurān satkṛtya cānaghāḥ
      alaṃkṛtaṃ janākīrṇaṃ viviśur vāraṇāvatam
te praviśya puraṃ vīrās tūrṇaṃ jagmur atho gṛhān
      brāhmaṇānāṃ mahīpāla ratānāṃ sveṣu karmasu
nagarādhikṛtānāṃ ca gṛhāṇi rathināṃ tathā
      upatasthur naraśreṣṭhā vaiśyaśūdra gṛhān api
arcitāś ca naraiḥ pauraiḥ pāṇḍavā bharatarṣabhāḥ
      jagmur āvasathaṃ paścāt purocana puraskṛtāḥ
tebhyo bhakṣyānnapānāni śayanāni śubhāni ca
      āsanāni ca mukhyāni pradadau sa purocanaḥ
tatra te satkṛtās tena sumahārha paricchadāḥ
     upāsyamānāḥ puruṣair ūṣuḥ puranivāsibhiḥ
daśarātroṣitānāṃ tu tatra teṣāṃ purocanaḥ
     nivedayām āsa gṛhaṃ śivākhyam aśivaṃ tadā
tatra te puruṣavyāghrā viviśuḥ saparicchadāḥ
     purocanasya vacanāt kailāsam iva guhyakāḥ
tat tv agāram abhiprekṣya sarvadharmaviśāradaḥ
     uvācāgneyam ity evaṃ bhīmasenaṃ yudhiṣṭhiraḥ
     jighran somya vasā gandhaṃ sarpir jatu vimiśritam
kṛtaṃ hi vyaktam āgneyam idaṃ veśma paraṃtapa
     śaṇasarjarasaṃ vyaktam ānītaṃ gṛhakarmaṇi
     muñja balvaja vaṃśādi dravyaṃ sarvaṃ ghṛtokṣitam
śilpibhiḥ sukṛtaṃ hy āptair vinītair veśma karmaṇi
     viśvastaṃ mām ayaṃ pāpo dagdhakāmaḥ purocanaḥ
imāṃ tu tāṃ mahābuddhir viduro dṛṣṭavāṃs tadā
     imāṃ tu tāṃ mahābuddhir viduro dṛṣṭavān purā
te vayaṃ bodhitās tena buddhavanto 'śivaṃ gṛham
     ācāryaiḥ sukṛtaṃ gūḍhair duryodhana vaśānugaiḥ
[bhm]
     yad idaṃ gṛham āgneyaṃ vihitaṃ manyate bhavān
     tatraiva sādhu gacchāmo yatra pūrvoṣitā vayam
[y]
     iha yat tair nirākārair vastavyam iti rocaye
     naṣṭair iva vicinvadbhir gatim iṣṭāṃ dhruvām itaḥ
yadi vindeta cākāram asmākaṃ hi purocanaḥ
     śīghrakārī tato bhūtvā prasahyāpi daheta naḥ
nāyaṃ bibhety upakrośād adharmād vā purocanaḥ
     tathā hi vartate mandaḥ suyodhana mate sthitaḥ
api ceha pradagdheṣu bhīṣmo 'smāsu pitāmahaḥ
     kopaṃ kuryāt kimarthaṃ vā kauravān kopayeta saḥ
     dharma ity eva kupyeta tathānye kurupuṃgavāḥ
vayaṃ tu yadi dāhasya bibhyataḥ pradravema hi
     spaśair no ghātayet sārvān rājyalubdhaḥ suyodhanaḥ
apadasthān pade tiṣṭhann apakṣān pakṣasaṃsthitaḥ
     hīnakośān mahākośaḥ prayogair ghātayed dhruvam
tad asmābhir imaṃ pāpaṃ taṃ ca pāpaṃ suyodhanam
     vañcayadbhir nivastavyaṃ channavāsaṃ kva cit kva cit
te vayaṃ mṛgayā śīlāś carāma vasudhām imām
     tathā no viditā mārgā bhaviṣyanti palāyatām
bhaumaṃ ca bilam adyaiva karavāma susaṃvṛtam
     gūḍhocchvasān na nas tatra hutāśaḥ saṃpradhakṣyati
vasato 'tra yathā cāsmān na budhyeta purocanaḥ
     pauro vāpi janaḥ kaś cit tathā kāryam atandritaiḥ
