[s]
      tasmin vilulite sainye vadhyamāne parasparam
      dravamāṇeṣu yodheṣu ninadatsu ca dantiṣu
kūjatāṃ stanatāṃ caiva padātīnāṃ mahāhave
      vidruteṣu mahārāja hayeṣu bahudhā tadā
prakṣaye dāruṇe jāte saṃhāre sarvadehinām
      nānāśastrasamāvāpe vyatiṣakta rathadvipe
harṣaṇe yuddhaśauṇḍānāṃ bhīrūṇāṃ bhayavardhane
      gāhamāneṣu yodheṣu parasparavadhaiṣiṣu
prāṇādāne mahāghore vartamāne durodare
      saṃgrāme ghorarūpe tu yama rāṣṭravivardhane
pāṇḍavās tāvakaṃ sainyaṃ vyadhaman niśitaiḥ śaraiḥ
      tathaiva tāvakā yodhā jagnuḥ pāṇḍavasainikān
tasmiṃs tathā vartamāne yuddhe bhīru bhayāvahe
      pūrvāhṇe caiva saṃprāpte bhāskarodayanaṃ prati
labdhalakṣāḥ pare rājan rakṣitāś ca mahātmanā
      ayodhayaṃs tava balaṃ mṛtyuṃ kṛtvā nivartanam
balibhiḥ pāṇḍavair dṛptair labdhalakṣaiḥ prahāribhiḥ
      kauravy asīdat pṛtanā mṛgīvāgnisamākulā
tāṃ dṛṣṭvā sīdatīṃ senāṃ paṅke gām iva durbalām
     ujjihīrṣus tadā śalyaḥ prāyat pāṇḍucamūṃ prati
madrarājas tu saṃkruddho gṛhītvā dhanur uttamam
     abhyadravata saṃgrāme pāṇḍavān ātatāyinaḥ
pāṇḍavāś ca mahārāja samare jitakāśinaḥ
     madrarājaṃ samāsādya vivyadhur niśitaiḥ śaraiḥ
tataḥ śaraśatais tīkṣṇair madrarājo mahābalaḥ
     ardayām āsa tāṃ senāṃ dharmarājasya paśyataḥ
prādurāsaṃs tato rājan nānārūpaṇy anekaśaḥ
     cacāla śabdaṃ kurvāṇā mahī cāpi saparvatā
sadaṇḍa śūlā dīptāgrāḥ śīryamāṇāḥ samantataḥ
     ulkā bhūmiṃ divaḥ petur āhatya ravimaṇḍalam
mṛgaś ca māhiṣāś cāpi pakṣiṇaś ca viśāṃ pate
     apasavyaṃ tadā cakruḥ senāṃ te bahuśo nṛpa
tatas tad yuddham atyugram abhavat saṃghacāriṇām
     tatha sarvāṇy anīkāni saṃnipatya janādhipa
     abhyayuḥ kauravā rājan pāṇḍavānām anīkinīm
śalyas tu śaravarṣeṇa varṣann iva sahasradṛk
     abhyavarṣad adīnātmā kuntīputraṃ yudhiṣṭhiram
bhīmasenaṃ śaraiś cāpi rukmapuṅkhaiḥ śilāśitaḥ
     draupadeyāṃs tathā sarvān mādrīputrau ca pāṇḍavau
dhṛṣṭadyumnaṃ ca śaineyaṃ śikhaṇḍinam athāpi ca
     ekaikaṃ daśabhir bāṇair vivyādha ca mahābalaḥ
     tato 'sṛjad bāṇavarṣaṃ gharmānte maghavān iva
tataḥ prabhadrakā rājan somakāś ca sahasraśaḥ
     patitāḥ pātyamānāś ca dṛśyante śalya sāyakaiḥ
bhramarāṇām iva vrātāḥ śalabhānām iva vrajāḥ
     hrādinya iva meghebhyaḥ śalyasya nyapatañ śarāḥ
dviradās turagāś cārtāḥ pattayo rathinas tathā
     śalyasya bāṇair nyapatan babhramur vyanadaṃs tathā
āviṣṭa iva madreśo manyunā pauruṣeṇa ca
     prācchādayad arīn saṃkhye kālasṛṣṭa ivāntakaḥ
     vinardamāno madreśo meghahrādo mahābalaḥ
sa vadhyamānā śalyena pāṇḍavānām anīkinī
     ajātaśatruṃ kaunteyam abhyadhāvad yudhiṣṭhiram
tāṃ samarpya tataḥ saṃkhye laghuhastaḥ śitaiḥ śaraiḥ
     śaravarṣeṇa mahatā yudhiṣṭhiram apīḍayat
tam āpatantaṃ pattyaśvaiḥ kruddho rājā yudhiṣṭhiraḥ
     avārayac charais tīkṣṇair mattaṃ dvipam ivāṅkuśaiḥ
tasya śalyaḥ śaraṃ ghoraṃ mumocāśīviṣopamam
     so 'bhyavidhyan mahātmānaṃ vegenābhyapatac ca gām
tato vṛkodaraḥ kruddhaḥ śalyaṃ vivyādha saptabhiḥ
     pañcabhiḥ sahadevas tu nakulo daśabhiḥ śaraiḥ
draupadeyāś ca śatrughnaṃ śūram ārtāyaniṃ śaraiḥ
     abhyavarṣan mahābhāgaṃ meghā iva mahīdharam
tato dṛṣṭvā tudyamānaṃ śalyaṃ pārthaiḥ samantataḥ
     kṛtavarmā kṛpaś caiva saṃkruddhāv abhyadhāvatām
ulūkaś ca patatrī ca śakuniś cāpi saubalaḥ
     smayamānaś ca śanakair aśvatthāmā mahārathaḥ
     tava putrāś ca kārtsnyena jugupuḥ śalyam āhave
bhīmasenaṃ tribhir viddhvā kṛtavarmā śilīmukhaiḥ
     bāṇavarṇeṇa mahatā kruddha rūpam avārayat
dhṛṣṭadyumnaṃ kṛpaḥ kruddho bāṇavarṇair apīḍayat
     draupadeyāṃś ca śakunir yamau ca drauṇir abhyayāt
duryodhano yudhāṃ śreṣṭhāv āhave keśavārjunau
     samabhyayād ugratejāḥ śaraiś cābhyahanad balī
evaṃ dvaṃdva śatāny āsaṃs tvadīyānāṃ pariḥ saha
     ghorarūpāṇi citrāṇi tatra tatra viśāṃ pate
ṛśya varṇāñ jaghānāśvān bhojo bhīmasya saṃyuge
     so 'vatīrya rathopasthād dhatāśvaḥ pāṇḍunandanaḥ
     kālo daṇḍam ivodyamya gadāpāṇir ayudhyata
pramukhe sahadevasya jaghānāśvāṃś ca madrarāṭ
     tataḥ śalyasya tanayaṃ sahadevo 'sināvadhīt
gautamaḥ punar ācāryo dhṛṣṭadyumnam ayodhayat
     asaṃbhrāntam asaṃbhrānto yatnavān yatnavattaram
draupadeyāṃs tathā vīrān ekaikaṃ daśabhiḥ śaraiḥ
     avidhyad ācārya suto nātikruddhaḥ smayann iva
śalyo 'pi rājan saṃkruddho nighnan somaka pāṇḍavān
     punar eva śitair bāṇair yudhiṣṭhiram apīḍayat
tasya bhīmo raṇe kruddhaḥ saṃdaṣṭa daśanac chadaḥ
     vināśāyābhisaṃdhāya gadām ādatta vīryavān
yamadaṇḍapratīkāśāṃ kalarātrim ivodyatām
     gajavājimanuṣyāṇāṃ prāṇānta karaṇīm api
hemapaṭṭa parikṣiptām ulkāṃ prajvalitām iva
     śaikyāṃ vyālīm ivātyugrāṃ vajrakalpām ayo mayīm
candanāgurupaṅkāktāṃ pramadām īpsitām iva
     vasā medo mṛgādigdhāṃ jihvāṃ vaivasvatīm iva
paṭu ghaṇṭā rava śatāṃ vāsavīm aśanīm iva
     nirmuktāśīviṣākārāṃ pṛktāṃ gajamadair api
trāsanīṃ ripusainyānāṃ svasainyapariharṣiṇīm
     manuṣyaloke vikhyātāṃ giriśṛṅgavidāriṇīm
yayā kaulāsa bhavane maheśvara sakhaṃ balī
     āhvayām āsa kaunteyaḥ saṃkruddham alakādhipam
yayā māyāvino dṛptān subahūn dhanadālaye
     jaghāna guhyakān kruddho mandārārthe mahābalaḥ
     nivāryamāṇo bahubhir draupadyāḥ priyam āsthitaḥ
tāṃ vajraṃ maṇiratnaughām aṣṭāśriṃ vajragauravām
     samudyamya mahābāhuḥ śalyam abhyaddravad raṇe
gadayā yuddhakuśalas tayā dāruṇanādayā
     poṭhayām āsa śalyasya caturo 'śvān mahājavān
tataḥ śalyo raṇe kruddhaḥ pīne vakṣasi tomaram
     nicakhāna nadan vīro varma bhittvā ca so 'bhyagāt
vṛkodaras tv asmabhrātas tam evoddhṛtya tomaram
     yantāraṃ madrarājasya nirbibheda tato hṛdi
sa bhinnavarmā rudhiraṃ vaman vitrastamānasaḥ
     papātābhimuho dīno madrarājas tv apākramat
kṛtapratikṛtaṃ dṛṣṭvā śalyo vismitamānasaḥ
     gadām āśritya dhīrātmā pratyamitram avaikṣata
tataḥ sumanasaḥ pārthā bhīmasenam apūjayan
     tad dṛṣṭvā karmasaṃgrāme ghoram akliṣṭakarmaṇaḥ
