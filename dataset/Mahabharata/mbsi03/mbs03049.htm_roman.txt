[j]
      astrahetor gate pārthe śakra lokaṃ mahātmani
      yudhiṣṭhiraprabhṛtayaḥ kim akurvanta pāṇḍavāḥ
[v]
      astrahetor gate pārthe śakra lokaṃ mahātmani
      nyavasan kṛṣṇayā sārdhaṃ kāmyake puruṣarṣabhāḥ
tataḥ kadā cid ekānte vivikta iva śādvale
      duḥkhārtā bharataśreṣṭhā niṣeduḥ saha kṛṣṇayā
      dhanaṃjayaṃ śocamānāḥ sāśrukaṇṭhāḥ suduḥkhitāḥ
tad viyogād dhi tān sarvāñ śokaḥ samabhipupluve
      dhanaṃjaya viyogāc ca rājyanāśāś ca duḥkhitāḥ
atha bhīmo mahābāhur yudhiṣṭhiram abhāṣata
      nideśāt te mahārāja gato 'sau puruṣarṣabhaḥ
      arjunaḥ pāṇḍuputrāṇāṃ yasmin prāṇāḥ pratiṣṭhitāḥ
yasmin vinaṣṭe pāñcālāḥ saha putrais tathā vayam
      sātyakir vāsudevaś ca vinaśyeyur asaṃśayam
yo 'sau gacchati tejasvī bahūn kleśān acintayan
      bhavan niyogād bībhatsus tato duḥkhataraṃ nu kim
yasya bāhū samāśritya vayaṃ sarve mahātmanaḥ
      manyāmahe jitān ājau parān prāptāṃ ca medinīm
yasya prabhāvān na mayā sabhāmadhye dhanuṣmataḥ
      nītā lokam amuṃ sarve dhārtarāṣṭrāḥ sa saubalāḥ
te vayaṃ bāhubalinaḥ krodham utthitam ātmanaḥ
     sahāmahe bhavan mūlaṃ vāsudevena pālitāḥ
vayaṃ hi saha kṛṣṇena hatvā karṇa mukhān parān
     svabāhuvijitāṃ kṛtsnāṃ praśāsema vasuṃdharām
bhavato dyūtadoṣeṇa sarve vayam upaplutāḥ
     ahīna pauruṣā rājan balibhir balavattamāḥ
kṣātraṃ dharmaṃ mahārāja samavekṣitum arhasi
     na hi dharmo mahārāja kṣatriyasya vanāśrayaḥ
     rājyam eva paraṃ dharmaṃ kṣatriyasya vidur budhāḥ
sa kṣatradharmavid rājan mā dharmyān nīnaśaḥ pathaḥ
     prāg dvādaśa samā rājan dhārtarāṣṭrān nihanmahi
nivartya ca vanāt pārtham ānāyya ca janārdanam
     vyūḍhānīkān mahārāja javenaiva mahāhave
     dhārtarāṣṭrān amuṃ lokaṃ gamayāmi viśāṃ pate
sarvān ahaṃ haniṣyāmi dhārtarāṣṭrān sa saubalān
     duryodhanaṃ ca karṇaṃ ca yo vānyaḥ pratiyotsyate
mayā praśamite paścāt tvam eṣyasi vanāt punaḥ
     evaṃ kṛte na te doṣo bhaviṣyati viśāṃ pate
yajñaiś ca vividhais tāta kṛtaṃ pāpam ariṃdama
     avadhūya mahārāja gacchema svargam uttamam
evam etad bhaved rājan yadi rājā na bāliśaḥ
     asmākaṃ dīrghasūtraḥ syād bhavān dharmaparāyaṇaḥ
nikṛtyā nikṛtiprajñā hantavyā iti niścayaḥ
     na hi naikṛtikaṃ hatvā nikṛtyā pāpam ucyate
tathā bhārata dharmeṣu dharmajñair iha dṛśyate
     ahorātraṃ mahārāja tulyaṃ saṃvatsareṇa hi
tathaiva veda vacanaṃ śrūyate nityadā vibho
     saṃvatsaro mahārāja pūrṇo bhavati kṛcchrataḥ
yadi vedāḥ pramāṇaṃ te divasād ūrdhvam acyuta
     trayodaśa samāḥ kālo jñāyatāṃ pariniṣṭhitaḥ
kālo duryodhanaṃ hantuṃ sānubandham ariṃdama
     ekāgrāṃ pṛthivīṃ sarvāṃ purā rājan karoti saḥ
evaṃ bruvāṇaṃ bhīmaṃ tu dharmarājo yudhiṣṭhiraḥ
     uvāca sāntvayan rājā mūrdhny upāghrāya pāṇḍavam
asaṃśayaṃ mahābāho haniṣyasi suyodhanam
     varṣāt trayodaśād ūrdhvaṃ saha gāṇḍīvadhanvanā
yac ca mā bhāṣase pārtha prāptaḥ kāla iti prabho
     anṛtaṃ notsahe vaktuṃ na hy etan mayi vidyate
antareṇāpi kaunteya nikṛtiṃ pāpaniścayam
     hantā tvam asi durdharṣa sānubandhaṃ suyodhanam
evaṃ bruvati bhīmaṃ tu dharmarāje yudhiṣṭhire
     ājagāma mahābhāgo bṛhadaśvo mahān ṛṣiḥ
tam abhiprekṣya dharmātmā saṃprāptaṃ dharmacāriṇam
     śāstravan madhuparkeṇa pūjayām āsa dharmarāṭ
āśvastaṃ cainam āsīnam upāsīno yudhiṣṭhiraḥ
     abhiprekṣya mahābāhuḥ kṛpaṇaṃ bahv abhāṣata
akṣadyūtena bhagavan dhanaṃ rājyaṃ ca me hṛtam
     āhūya nikṛtiprajñaiḥ kitavair akṣakovidaiḥ
anakṣa jñasya hi sato nikṛtyā pāpaniścayaiḥ
     bhāryā ca me sabhāṃ nītā prāṇebhyo 'pi garīyasī
asti rājā mayā kaś cid alpabhāgyataro bhuvi
     bhavatā dṛṣṭapūrvo vā śrutapūrvo 'pi vā bhavet
     na matto duḥkhitataraḥ pumān astīti me matiḥ
[b]
     yad bravīṣi mahārāja na matto vidyate kva cit
     alpabhāgyataraḥ kaś cit pumān astīti pāṇḍava
atra te kathayiṣyāmi yadi śuśrūṣase 'nagha
     yas tvatto duḥkhitataro rājāsīt pṛthivīpate
athainam abravīd rājā bravītu bhagavān iti
     imām avasthāṃ saṃprāptaṃ śrotum icchāmi pārthiva
[b]
     śṛṇu rājann avahitaḥ saha bhrātṛbhir acyuta
     yas tvatto duḥkhitataro rājāsīt pṛthivīpate
niṣadheṣu mahīpālo vīrasena iti sma ha
     tasya putro 'bhavan nāmnā nalo dharmārthadarśivān
sa nikṛtyā jito rājā puṣkareṇeti naḥ śrutam
     vanavāsam aduḥkhārho bhāryayā nyavasat saha
na tasyāśvo na ca ratho na bhrātā na ca bāndhavāḥ
     vane nivasato rājañ śiṣyante sma kadā cana
bhavān hi saṃvṛto vīrair bhrātṛbhir deva saṃmitaiḥ
     brahmakalpair dvijāgryaiś ca tasmān nārhasi śocitum
[y]
     vistareṇāham icchāmi nalasya sumahātmanaḥ
     caritaṃ vadatāṃ śreṣṭha tan mamākhyātum arhasi
