[g]
      eṣa śalyo hataḥ śete sākṣān nakula mātulaḥ
      dharmajñena satā tāta dharmarājena saṃyuge
yas tvayā spardhate nityaṃ sarvatra puruṣarṣabha
      sa eṣa nihataḥ śete madrarājo mahārathaḥ
yena saṃgṛhṇatā tāta ratham ādhirather yudhi
      javārthaṃ pāṇḍuputrāṇāṃ tathā tejovadhaḥ kṛtaḥ
aho dhik paśya śalyasya pūrṇacandra sudarśanam
      mukhaṃ padmapalāśākṣaṃ vaḍair ādaṣṭam avraṇam
eṣā cāmīkarābhasya taptakāñcanasa prabhā
      āsyād viniḥsṛtā jihvā bhakṣyate kṛṣṇapakṣibhiḥ
yudhiṣṭhireṇa nihataṃ śalyaṃ samitiśobhanam
      rudantyaḥ paryupāsante madrarājakulastriyaḥ
etāḥ susūkṣma vasanā madrarājaṃ nararṣabham
      krośanty abhisamāsādya kṣatriyāḥ kṣatriyarṣabham
śalyaṃ nipatitaṃ nāryaḥ parivāryābhitaḥ sthitāḥ
      vāśitā gṛṣṭayaḥ paṅke parimagnam ivarṣabham
śalyaṃ śaraṇadaṃ śūraṃ paśyainaṃ rathasattamam
      śayānaṃ vīraśayane śarair viśakalīkṛtam
eṣa śailālayo rājā bhagadattaḥ pratāpavān
     gajāṅkuśa dharaḥ śreṣṭhaḥ śete bhuvi nipātitaḥ
yasya rukmamayī mālā śirasy eṣā virājate
     śvāpadair bhakṣyamāṇasya śobhayantīva mūrdhajān
etena kila pārthasya yuddham āsīt sudāruṇam
     lomaharṣaṇam atyugraṃ śakrasya balinā yathā
yodhayitvā mahābāhur eṣa pārthaṃ dhanaṃjayam
     saṃśayaṃ gamayitvā ca kuntīputreṇa pātitaḥ
yasya nāsti samo loke śaurye vīrye ca kaś cana
     sa eṣa nihataḥ śete bhīṣmo bhīṣmakṛd āhave
paśya śāṃtanavaṃ kṛṣṇa śayānaṃ sūryavarcasam
     yugānta iva kālena pātitaṃ sūryam ambarāt
eṣa taptvā raṇe śatrūñ śastratāpena vīryavān
     narasūryo 'stam abhyeti sūryo 'stam iva keśava
śaratalpagataṃ vīraṃ dharme devāpinā samam
     śayānaṃ vīraśayane paśya śūra niṣevite
karṇinālīkanārācair āstīrya śayanottamam
     āviśya śete bhagavān skandaḥ śaravaṇaṃ yathā
atūla pūrṇaṃ gāṅgeyas tribhir bāṇaiḥ samanvitam
     upadhāyopadhānāgryaṃ dattaṃ gāṇḍīvadhanvanā
pālayānaḥ pituḥ śāstram ūrdhvaretā mahāyaśāḥ
     eṣa śāṃtanavaḥ śete mādhavāpratimo yudhi
dharmātmā tāta dharmajñaḥ pāramparyeṇa nirṇaye
     amartya iva martyaḥ sann eṣa prāṇān adhārayat
nāsti yuddhe kṛtī kaś cin na vidvān na parākramī
     yatra śāṃtanavo bhīṣmaḥ śete 'dya nihataḥ paraiḥ
svayam etena śūreṇa pṛcchyamānena pāṇḍavaiḥ
     dharmajñenāhave mṛtyur ākhyātaḥ satyavādinā
pranaṣṭaḥ kuruvaṃśaś ca punar yena samuddhṛtaḥ
     sa gataḥ kurubhiḥ sārdhaṃ mahābuddhiḥ parābhavam
dharmeṣu kuravaḥ kaṃ nu pariprakṣyanti mādhava
     gate devavrate svargaṃ devakalpe nararṣabhe
arjunasya vinetāram ācāryaṃ sātyakes tathā
     taṃ paśya patitaṃ droṇaṃ kurūṇāṃ guru sattamam
astraṃ caturvidhaṃ veda yathaiva tridaśeśvaraḥ
     bhārgavo vā mahāvīryas tathā droṇo 'pi mādhava
yasya prasādād bībhatsuḥ pāṇḍavaḥ karma duṣkaram
     cakāra sa hataḥ śete nainam astrāṇy apālayan
yaṃ purodhāya kurava āhvayanti sma pāṇḍavān
     so 'yaṃ śastrabhṛtāṃ śreṣṭho droṇaḥ śastraiḥ pṛthak kṛtaḥ
yasya nirdahataḥ senāṃ gatir agner ivābhavat
     sa bhūmau nihataḥ śete śāntārcir iva pāvakaḥ
dhanur muṣṭir aśīrṇaś ca hastāvāpaś ca mādhava
     droṇasya nihatasyāpi dṛśyate jīvato yathā
vedā yasmāc ca catvāraḥ sarvāstrāṇi ca keśava
     anapetāni vai śūrād yathaivādau prajāpateḥ
bandanārhāv imau tasya bandibhir vanditau śubhau
     gomāyavo vikarṣanti pādau śiṣyaśatārcitau
droṇaṃ drupadaputreṇa nihataṃ madhusūdana
     kṛpī kṛpaṇam anvāste duḥkhopahata cetanā
tāṃ paśya rudatīm ārtāṃ mukhakeśīm adhomukhīm
     hataṃ patim upāsantīṃ droṇaṃ śastrabhṛtāṃ varam
bāṇair bhinnatanu trāṇaṃ dhṛṣṭadyumnena keśava
     upāste vai mṛdhe droṇaṃ jaṭilā brahmacāriṇī
pretakṛtye ca yatate kṛpī kṛpaṇam āturā
     hatasya samare bhartuḥ sukumārī yaśasvinī
agnīn āhṛtya vidhivac citāṃ prajvālya sarvaśaḥ
     droṇam ādhāya gāyanti trīṇi sāmāni sāmagāḥ
kiranti ca citām ete jaṭilā brahmacāriṇaḥ
     dhanurbhiḥ śaktibhiś caiva rathanīdaiś ca mādhava
śastraiś ca vividhair anyair dhakṣyante bhūri tejasam
     ta ete droṇam ādhāya śaṃsanti ca rudanti ca
sāmabhis tribhir antaḥsthair anuśaṃsanti cāpare
     agnāv agnim ivādhāya droṇaṃ hutvā hutāśane
gacchanty abhimukhā gaṅgāṃ droṇaśiṣyā dvijātayaḥ
     apasavyāṃ citiṃ kṛtvā puraskṛtya kṛpīṃ tadā
